शीर्षक,विवरण
ओली सरकारका अप्ठ्यारा,"नयाँ सरकारको प्राथमिकता के हो ? मन्त्रीहरू मुखाग्र सुनाउँछन्, समृद्धि। प्रधानमन्त्री केपी ओली भन्छन्, सुशासनमा सम्झौता हँदैन। पञ्चायती शैलीमा चिरिच्याट्ट परेका हाम्रा माननीयहरू अलिकति बनावटी स्वर निकाल्दै अर्थ लगाउँछन्, अब विकासको मूल फुट्छ। पत्याउने हो भने कुरा निकै मनमोहक छ। निश्चय नै सुशासन कायम गर्न सके धेरै कुरा अगाडि बढ्न सक्छ। सुशासन समृद्धि र सामाजिक न्याय को मुख्य सर्त हो। तर तीव्र भ्रष्टाचार, पुरातन कर्मचारी प्रशासन र बेकामे संरचनालाई यथावत् राखेर सुशासन सम्भव हँदैन। के मन्त्री, कार्यकर्ता, बिचौलिया र दलालहरूको सम्बन्ध सेतुलाई तोड्न हाम्रा सरकार सक्षम छ ? के हाम्रा बाचाल प्रधानमन्त्री भुईंफुट्टा सरकारको कुशासनको जालो भत्काउन तयार छन् ? के हो भुईंफुट्टा सरकार ? के हो भुईंफुट्टा शासन ? कुरा सीधा र सरल छ। हामीसँग दुइटा सरकार छन्। पहिलो औपचारिक सरकार छ। जो प्रस्ट देखिन्छ। जसको प्रधानमन्त्री छन् केपी ओली। उनीसँग केही मन्त्रीहरू छन्। कर्मचारी प्रशासन छ। विभिन्न संरचना छन्। राज्यको कार्यकारी अधिकारलाई यो सरकारले प्रयोग गर्दछ। तर हामीसँग दोस्रो अनौपचारिक सरकार पनि छ भुईंफुट्टा सरकार, जो देखिँदैन। तर यो निकै खतरनाक र बलियो छ। यसको संरचना समतलीय छ। जसमा पदहरूको छोइछिटो छैन। जसमा मन्त्री र खरदारसँगै बस्न सक्छन्। गृहमन्त्री र प्रहरीसँगै पिउन सक्छन्। भुईंफुट्टा सरकारको स्वरूप कतै दृष्टिगोचर हँदैन। यो कतै भेटिँदैन। जस्तो कि पञ्चायतकालमा भूमिगत गिरोह। यो सरकार चारैतिर क्रियाशील हुन सक्छ। भुईंफुट्टा सरकारले कार्यकारी संरचनामा मात्र पहुँच राख्दैन। बरु यो व्यवस्थापिका र न्यायपालिकाभित्र समेत प्रभावशाली छ। अनौपचारिक हुनु यसको विशेषता हो। यो यसकारण खतरनाक छ कि यसले औपचारिक सरकारलाई समेत हल्लाउँछ। त्यसो त भुईंफुट्टा सरकार केन्द्रमा मात्र क्रियाशील छैन, यो स्थानीय तहमा पनि सक्रिय छ। जस्तो कि तल सतहमा देखिन्छन् मेयर साब तर गुप्तगृहमा छ भुईंफुट्टा सरकारको अझ शक्तिशाली मेयर। प्रदेश सरकार नयाँ संरचना हो। तर चाँडै त्यँहा पनि भुईंफुट्टा प्रदेश सरकार बन्नेछ। जसले पर्दाभित्रबाट चलाउँछ सबै कुरा। प्रहरीको हाकिम बस्छन् प्रहरी कार्यालयमा तर नदेखिने प्रहरी हाकिम बस्छ कतै र चलाउँछ देखिने प्रहरीलाई। जनस्वास्थ्य, यातायात, पशु विकास, शिक्षा, सिँचाइ, सडक सबैतिर नदेखिने सरकारको जालो छ। यो भुईंफुट्टा सरकारको जालो हो। भुईंफुट्ट सरकार बहुआयामिक र शक्तिशाली छ, जसलाई बुझ्न केही चर्चित प्रश्नहरूमा प्रवेश गर्नुपर्छ। जस्तो कि एनसेल भ्रष्टाचार कसरी सम्भव भयो ? ठूला करदाताहरूको कर मिनाहा कसरी गरियो ? कहाँ जान्छ ठेक्कापट्टाको कमिसन ? बूढीगण्डकीमा चलखेल गर्ने को थिए ? हाम्रो सरकारी वायु सेवा किन धरापमा पर्यो ? किन ठूलाठूला सरकारी उद्योगहरू सकिए ? सडकका बीचमा बडेमानको खाल्डो बन्छ तर ठेकेदारले किन कुनै उत्तर दिनुपर्दैन ? अदालतले भ्रष्टहरूलाई उन्मुक्ति दिन्छ, कसरी ? हाम्रा नेताहरूलाई चुनाव खर्च कहाँबाट आउँछ ? स्वयं हाम्रा मन्त्री र प्रधानमन्त्रीहरूको सम्पत्तिको स्रोत के हो ? र अख्तियारलाई बलियो बनाउन किन चाहँदैनन् हाम्रा नेताहरू ? यावत् प्रश्नहरूको जवाफ हाम्रो औपचारिक सरकारसँग हुँदैन। बरु यस्ता प्रश्नले नेताहरूको ओठमुख सुक्छ र उनीहरू सीधा अनौपचारिक सरकारको शरणमा पुग्छन्। यही हो भुईंफुट्टा सरकारको शक्ति। प्रश्न गरौं, के हाम्रा प्रधानमन्त्रीलाई भुईंफुट्टा सरकारको शक्ति सम्बन्ध थाहा छ ? के उनी यस्तो शक्ति सम्बन्धबाट अलग रहलान् ? के हाम्रो औपचारिक सरकार अनौपचारिक सरकारको दबाब तोड्ने हिम्मत गर्छ ? असल शासनको प्रस्थानविन्दु यही हो। अन्यथा सुशासन रमाइलो उखान मात्र हुनेछ। सुशासनप्रति प्रतिबद्ध भएर मात्र पुग्दैन यसका लागि विधि र प्रणालीको यथोचित प्रबन्धन गर्नुपर्छ। कसरी बन्छ भुईंफुट्टा सरकार र को छन् यसमा ? यो निकै रमाइलो प्रश्न हो। भुर्इंफुट्टा सरकारको शक्तिको स्रोत क्रोनी क्यापिटालिजम हो। आसेपासे पुँजीवाद। चाकर पुँजीवाद। मायावी पुँजीवाद। सत्ता र शक्तिको संरक्षणमा हुर्किएको पँजीवाद। मालिक रिझ्याउने, आफूभन्दा तलकालाई धम्क्याउने र मस्ती गर्ने यसको चरित्र हो। सरकारको आसपासमा को बस्छन् ? तिनै मान्छेहरू सत्ताको आसपासमा बस्छन्, जसलाई बस्नका लागि सत्तासीनहरूले रातो कार्पेट ओछ्याइदिन्छन्। यसको अर्थ, औपचारिक सरकार गठन र विघटनसँगै भुईंफुट्टा सरकारमा पनि उथलपुथल आउँछ। केही नयाँ सदस्य थपिन्छन्। कुनै पाखा लाग्छन्। कुनै कमजोर बन्छन्। कुनै शक्तिमा आउँछन्, जसले अनौपचारिक सरकारको यस्तो जादुगरी साम्राज्य निर्माण गरिदिन्छ कि त्यसपछि सबै कुरा फरक पर्दै जान्छ। त्यहींबाट नेताहरूका भाषण र प्रतिबद्धता हावादारी बन्छन् र भुईंफुट्टा सत्य निर्ममतापूर्वक उजागर हुन्छ। भुईंफुट्टा सरकारमा मूलतः तीनखाले मान्छेहरूको संलग्नता देखिन्छ। पहिलो सरकारी पार्टीका कार्यकर्ता। दोस्रो सम्बन्धित पार्टी आबद्ध कर्मचारी संगठनका अगुवाहरू। तेस्रो बिचौलियाहरू। अहिलेको औपचारिक सरकारमा एमाले र माओवादी केन्द्र संलग्न छ। अतः भन्नुपर्दैन अनौपचारिक सरकारमा पनि यिनै पार्टीका नेताहरूको संलग्नता हुन्छ। तहगत संलग्नता। स्थानीय तहमा त्यही तहका एमाले, माओवादी कार्यकर्ता। प्रदेशमा प्रदेश तहका। केन्द्रमा केन्द्रीय तहका। सबैभन्दा कुण्ठित, बेइमान, सम्पत्तिमा आसक्त पार्टी कार्यकर्ता भुईंफुट्टा सरकारका मुख्य मालिक बन्छन्। सबैलाई थाहा छ हाम्रा राजनीतिक पार्टीहरूमा दुईखाले कार्यकर्ता छन्। पहिलो इमानदार, दोस्रो सत्ता र शक्तिका दलाल। भुईंफुट्टा सरकारमा मूलतः सत्ता र शक्तिका दलालहरू पुग्छन्। उनीहरू पार्टी र सरकारको भेद छुट्याउन जान्दैनन्। उनीहरू ठान्छन्, सबै कुरा त्यसरी नै चल्नुपर्छ जस्तो उनीहरू चाहन्छन्। यस्तो मनोविज्ञानले उनीहरूलाई लम्पट र भुईंफुट्टा बनाउँछ। राज्यको मालिक ठान्ने भ्रम सिर्जना गरिदिन्छ। परिणाम उनीहरू पार्टी कार्यकर्ता कम र शक्तिका छट्टु चाकर ज्यादा बन्छन्। यसरी एउटा कार्यकर्ताको आलोचनात्मक चेतना सकिन्छ। उसको राजनीतिक सार्वभौमिकता गल्छ र ऊ बन्छ खतरनाक दलाल। उसलाई लाग्छ, दलको कार्यकर्ता हुनु विशेष अधिकार प्राप्त गर्नु हो। यस्तो अधिकार जसले उसलाई सबैभन्दा भ्रष्ट बन्न उत्प्रेरित गर्दछ। बस उजन्ड फ्याउरो बन्छ। यस्तै जन्ड फ्याउराहरूको स्थायी समूहले बनाउँछ भुईंफुट्टा सरकार। समृद्धि भाषण गरेर प्राप्त हुँदैन। यो कविता लेखेर पनि आउँदैन। चुटकिला भनेर आउने त कुरै छैन। समृद्धि असल नेतृत्व, सुदृढ प्रणाली, सुशासन र सहकार्यको अभिव्यक्ति हो। यसका लागि भुईंफुट्टाहरूबाट सरकारलाई बचाऊ। यसैगरी पार्टी सम्बद्ध निजामती कर्मचारी संगठन भुईंफुट्टा सरकारको अर्को आंगिक संरचना हो। भुईंफुट्टा सरकारमा उनीहरू चलाख योजनाकारका रूपमा काम गर्छन्। आवरणमा उनीहरू कुनै कर्मचारी संगठनको नेताका रूपमा क्रियाशील हुन्छन्। उनीहरू आफूलाई स्वतन्त्र पेसागत अभियन्ता भन्न रुचाउँछन्। उनीहरूको औपचारिक उद्देश्य हुन्छ ट्रेड युनियन अधिकार। कर्मचारीहरूलाई न्याय। सुशासन। तर पर्दापछाडि उनीहरूको मुख्य काम हुन्छ कर्मचारीहरूको सरुवा, बढुवा, कमिसन आदि। मूलतः नेताहरूलाई भ्रष्टाचारका छिद्रहरू देखाउन यिनीहरू माहिर हुन्छन्। हरेक दिन पार्टी कार्यालय धाउने, नेताका घरमा जाने र मन्त्रालयमा चाकडी बजाउने उनीहरूको दैनिकी हुन्छ। यही दैनिकीभित्र उनीहरू भुईंफुट्टा सरकार चलाउँछन्। जसको केन्द्रीय स्वार्थ हुन्छ अझ धेरै सत्ता, शक्ति र सम्पत्ति। भ्रष्टाचार र कुशासनको मुख्य स्रोत यही हो। भन्नुपर्दैन भुईंफुट्टा सरकारको अर्को आंगिक संरचना हो बिचौलिया जमात। सिन्डिकेट मास्टर। यो जमात जुनसुकै भेषमा हुन सक्छ। व्यापारी, उद्योगी, बुद्धिजीवी, पत्रकार, अर्थशास्त्री र विश्लेषकको भेषमा। यो ठूलाठूला डिलहरू गर्छ। कस्ता कानुन बनाउने, कर नीति र प्रणाली कस्तो हुने, कसलाई के नियुक्ति दिने ? उद्योग, व्यापार, ठेक्कापट्टा आदिबारे पनि यसका निजी रणनीति हुन्छन्। सबैखाले प्रश्नको गृहकार्य गर्न यो जमात माहिर छ। मूलत यो समूह भुईंफुट्टा सरकारको रणनीतिक समूह हो। यो समूहको जादुगरी सम्बन्ध हुन्छ सबैसँग। सरकार, मन्त्रीहरू, नेता, सचिव। के हाम्रा प्रधानमन्त्रीले भुईंफुट्टा सरकारको जालो तोड्ने साममर्थ्य राख्छन् ? सरकारको सफलता केमा निर्भर होला ? सुशासन नै वर्तमान सरकारको सफलताको मुख्य कडी हो। सबैभन्दा धेरै आशंका पनि यही नै छ कि, के केपी ओलीको सरकारले सुशासन दिन्छ ? यसका लागि सरकारले शासकीय अनुशासनको पालना गर्नुपर्छ। शासकीय अनुशासन भनेको विधिको पालना हो। यसो गर्न लोकतन्त्रप्रतिको अपूर्व निष्ठालाई सरकारले संस्थागत गर्नुपर्छ। सुशासनप्रति प्रतिबद्ध भएर मात्र पुग्दैन, यसका लागि विधि र प्रणालीको यथोचित प्रबन्धन गर्नुपर्छ। के सरकारले सुन्दर प्रणालीहरू बनाउने र त्यसलाई कार्यान्वयन गर्ने सामर्थ्य राख्छ ? जगजाहेर छ कि हाम्रा पार्टीहरू दलीय स्वार्थका लागि प्रणालीहरू भत्काउन कुनै संकोच गर्दैनन्। यता बिचौलियाको कामै त्यही हो कि उनीहरू प्रणालीमा कहिल्यै प्रतिबद्ध हँदैनन्। उनीहरू औपचारिक सरकारलाई बलियो बनाउनेभन्दा भुईंफुट्टा सरकारलाई बलियो बनाउनमा उद्यत् हुन्छन्। स्वाभाविक छ, जब प्रणाली कमजोर हुन्छन् भुईंफुट्टा सरकारलाई काम गर्न सजिलो हुन्छ। त्यसैले उनीहरू राज्य व्यवस्था र यसका आंगिक संरचनाहरूलाई कहिल्यै संस्थागत हुन दिँदैनन्। के सरकारले यस्ता विषयमा विचार पुर्याउला ? समृद्धि भाषण गरेर प्राप्त हुँदैन। यो कविता लेखेर पनि आउँदैन। चुटकिला भनेर आउने त कुरै छैन। समृद्धि असल नेतृत्व, सुदृढ प्रणाली, सुशासन र सहकार्यको अभिव्यक्ति हो। यसका लागि भुईंफुट्टाहरूबाट सरकारलाई बचाऊ।"
राजधानीको कष्टकर यात्रा,"काठमाडौंको सार्वजनिक यातायात यात्रामा जिन्दगीको महत्वपूर्ण क्षण बितिसके। विगत ११ वर्षदेखि दैनिक घटीमा दुईपटक काठमाडौंको सार्वजनिक यातायातमा यात्रा जारी छ। कहिले माइक्रोबस, कहिले टेम्पो र धेरैजसो बसको यात्रा। वनस्थली नजिकबाट रविभवनसम्मको यात्रा पंक्तिकारको अहिलेको दैनिकी छ। निर्माणाधीन कलंकीको बाटोबाट कालिमाटीतर्फ जानुअगाडि दिनमा कम्तीमा २० मिनेट जाममा बस्नुपर्ने बाध्यता छ। ट्राफिक जाम भएको बेला कहिलेकाहीं हिँडेर कालिमाटीतिर जाने प्रयास पनि नगरिएको होइन, तर सुट लगाउनुपर्ने जागिरे भएकाले कलंकीको धुलोले कार्यालय नपुग्दै रंगीन बनाइदिन्छ। यो मेरो मात्र विवशता नभई त्यो बाटो भएर यात्रा गर्ने सबैको हो। कहिलेसम्म यस्तो यात्राले निरन्तरता पाउने हो यकिन छैन। वनस्थलीबाट कलंकी जान बिहान आठ बजेअगाडि चढेको सार्वजनिक यातायातमा कम्तीमा दैनिक एकपटक, थोरैमा हप्तामा तीनपटकजति स्वयम्भू वरिपरि चेकिङ हुने गरेको छ। बसचालक र सहचालकलाई अगाडिको बत्ती, पछाडिको बत्ती, गाडीको कन्डिसन आदिबारे जानकारी लिनकै लागि कम्तीमा पाँच मिनेट ट्राफिक प्रहरीले गाडी रोक्ने गर्छ। वनस्थलीबाट कलंकी पुग्दा कम्तीमा १५ देखि २० मिनेट चोकको जाममा पर्नु दैनिकी जस्तै भएको छ। पैदल यात्रा धुलोका कारण सम्भव नभएपछि सार्वजनिक यातायात चढ्नुको विकल्प छैन। कहिलेकाहीं जम्मा २० रुयैयाँमा हुने यात्रा बस परिवर्तन गर्नुपर्दा ३० रुपैयाँ खर्चिनुपर्ने अर्को बाध्यता छ। बस परिवर्तन गर्न दस मिनेटको समय खर्चिनुपर्छ। अर्कोतर्फ यातायातका सहचालकले व्यक्ति हेरेर भाडा असुल्ने गरेको पाइन्छ। उही दूरीका लागि फरकफरक भाडा लिइने गरिन्छ। यसबारे जिज्ञासा राख्दा सहचालक झर्किने गर्छन्। उनीहरूको भाषा र शब्द चयनको प्रत्युत्तर दिने हैसियत हामीसँग हुँदैन। दोहोरो हर्कत आफ्नै लागि कुरीकुरी भइदिन्छ। राजधानीकै यातायात यात्रा यति कष्टकर छ भने सिंहदरबारको अधिकार गाउँमा पुगेको सन्देश कसरी दिने ? संसारमा सहिष्णु नेपालीको परिचय बनेको छ नेपालको। राजधानी रहेको काठमाडौंको यातायातमा भोग्नुपरेको कष्टकर यात्राले हाम्रो समाज कतातिर जाँदैछ भन्ने प्रश्न उठ्छ। राजधानीभित्रकै अवस्था यस्तो छ भने दूरदराजका जनताले कति कष्टकर यात्रा गर्नुपरेको होला ? सहजै अनुमान लगाउन सकिन्छ। एक घन्टामा कार्यालय पुग्न सकिने पंक्तिकारले यति धेरै सास्ती खेप्नुपर्छ भने बालाजुबाट सिंहदरबार, ललितपुर र भक्तपुर पुग्नुपर्ने कर्मचारीको हालत के होला ? पैदलयात्री मार्ग भएको भए जम्मा एक घन्टामा कार्यालय पुग्न सक्ने दूरीमा रहेको पंक्तिकारको दैनिकी त यस्तो छ भने आम कर्मचारी र सर्वसाधारणको अवस्था के होला ? कार्यालयमा समयमा नपुग्दा खेप्नुपर्ने सास्ती त झन् चर्को छँदैछ। ट्राफिक प्रहरीलाई पंक्तिकारको आग्रह छ बिहानको समयमा सार्वजनिक यातायातको जाँच गर्दा त्यसमा सवार यात्रुको बाध्यता बुझ्ने कोसिस गरौं। आफ्नो जिम्मेवारी निभाउँदा अरू त्योभन्दा ठूलो जिम्मेवारी सम्हाल्न जान लागेका यात्रुको पनि ख्याल गरौं। ट्राफिकको त निश्चित ठाउँको ड्युटी हुन्छ, आम जनतालाई एक ठाउँमा बसेर हातमुख जोर्न सहज छैन भन्ने बुझ्नुपर्छ। गाडीचालकको मान्छे कुर्ने बाहनामा चढिसकेका यात्रुलाई धेरैबेर दिक्क पार्ने दैनिकीबारे खासै चासो हुँदैन। कलंकीचोक पुग्नुअघि २० मिनेट जाममा बसेको गाडी पारी पुगेपछि पुनः गाडी कुर्न १० मिनेट बस्ने गर्छन्। बिहान खाना नखाई कार्यालय जानुपर्ने बाध्यताबाट मुक्ति कहिले पाइन्छ ? सार्वजनिक यातायातमा यात्रा गर्नेहरूको समस्या कसले बुझिदिने ? देश संघीयतामा गएको छ। सिंहदरबारको अधिकार गाउँगाउँमा पुगेको हुँकार लगाइएको छ। तर राजधानीकै यातायात यात्रा यति कष्टकर छ भने सिंहदरबारको अधिकार गाउँमा पुगेको सन्देश कसरी दिने ? अब सातै प्रदेशका जनताले यस्तो कष्टकर यात्रा गर्नुनपर्ने होइन र ? सवारी साधन बढी भएर हो वा व्यवस्थापनको कमजोरीले यस्तो भएको हो भन्नेबारे किन कसैले केही बताउन चाहँदैन ? कम्तीमा सार्वजनिक यातायातमा सहज पहुँच र सेवा पाएमा म जस्ता बहुसंख्यक नागरिक खुसी हुने थियौं।"
सिरिया : सार्वभौमसत्ताको अपहरण र अमेरिकी कृत्य,"विगत सात वर्षमा सिरिया र यहाँका मान्छेले भोगेका पीडामध्ये मृतकको यकिन संख्या, सखाप पारिएका सहरबस्ती र शरणस्थलको खोजीमा रहेका व्यक्तिकै आधारमै एउटा कुरा भने नाप्न सकिँदैन। त्यो हो : राष्ट्रिय सार्वभौमसत्ता र भूमिको अखण्डताको सिद्धान्त। अन्तर्राष्ट्रिय कानुन दुरुपयोगको घिनलाग्दो र भडकिलो उदाहरण बनेको छ सिरिया। मेरो विचारमा पश्चिमले सिर्जना गरेको र लामो समयसम्म व्यवस्थापन गरेको ग्लोबल अर्डर को पतनतर्फको ठूलो फड्कोका रूपमा यो घटनाले वर्षौं; छोटो होस् या अनन्तकालसम्म र सिरियाभन्दा परसम्म पनि प्रभाव पारिरहनेछ। यसमा थप सकारात्मक छविको स्वाङ अझै गर्नु छ र स्वीकार्य अन्तर्राष्ट्रिय आचरणअनुसार नै परिवर्तन लागू गर्नु छ भने पनि सिरियाको विध्वंस भयानक प्रमाणित हुनेछ। केही हप्ताअघि सिरियाको युद्ध सकिँदैछ कि जस्तो लाग्थ्यो। नियमित रहलपहल युद्ध मात्र सक्याउन बाँकी छ जस्तो देखिन्थ्यो। हाम्रासामु देखिएका घटना हेर्दा त्यो नै यथार्थ हो जस्तो लाग्छ। तर पछिल्ला महिना हेर्दा (आशा गरौं कि अब युद्धलाई महिनामा गन्न सकियोस्) स्थिति वितण्डामय र त्रासद देखिएको छ। यसको पछिल्लो दृष्टान्त गत हप्तादेखिको दमास्कसको पूर्वी घुटा उपनगरमा चर्केको हिंसालाई लिन सकिन्छ। यो स्थान लामो समयदेखि लडाकुको दह्रो आधार क्षेत्र हो र नागरिकलाई ढाल बनाएर लडाकुहरू यहाँबाट सरकारसँग लड्ने गर्छन्। यो प्रकट आतंकमा हामीले फेरि पनि गैरकानुनी हस्तक्षेपका कारण सिर्जित वास्तविक अपराधबारे बुझ्न आवश्यक छ। अहिले सिरियाको अवस्था परपीडक सर्कस सँग मेल खान्छ। नाम मात्रको इस्लामिक स्टेटका विरुद्धमा प्रारम्भमा सिरियामा सैन्यशक्ति खटाएका अमेरिकीहरू अहिले आफ्नो फौज अनिश्चितकालसम्म त्यहीं राखिरहने बताउँछन् जबकि आईएसआई इतिहासमा सीमित भइसक्यो। आईएसआईसँगको लडाइँमा सिरियाली कुर्दहरू निर्णायक ठहरिए, जुन जगजाहेर नै छ। अहिले कुर्दहरूलाई सिध्याउन टर्किसहरू उत्तरी सिरियामा छिरेका छन्। इजरायलीहरूको दक्षिणतर्फ, नियमित रूपमा सिरियन र इरानी सैन्यका विरुद्धमा बमहरू खसालिएका छन्। युद्ध सकिनै थाल्दा र शान्तिवार्ताले आशाको किरण छर्ने संकेत देखिँदै गर्दा यसो गर्नुको प्रस्ट उद्देश्य हो, युद्धस्थलको विस्तार। अन्तर्राष्ट्रिय कानुन उल्लंघन तीनवटा विदेशी हस्तक्षेपकै विषयले यस क्षेत्रका धेरैजसो प्रेस रिपोर्ट भरिने गरेका छन्। प्रत्येक हस्तक्षेप खसोखास अन्तर्राष्ट्रिय कानुनको उल्लंघन हो। सिरियाको सातबर्से लामो त्रासदपूर्ण कालखण्डमा भएका वास्तविक पापअपराधबारे उल्लेख गरें। र, अहिले हामीले देखिरहेका घटनाको पहेली बुझ्न विगतका घटनाको पुनर्मूल्यांकन पनि गर्नुपर्छ। ठोकेरै भन्न नसकिए पनि, म आधाजसो निश्चिन्त छु कि पहिले त्यस्ता अपराधहरू नभएका भए सिरियाबाट आज आउने समाचारहरू जस्ता छन्, त्यसको ठीक विपरीत हुने थिए। अमेरिकाको आधिकारिक कथनले अमेरिकाले सिरियाका राष्ट्रपति बसर अल असदको सत्ता हत्याउनका लागि गरेको त्यो स्तरको प्रयास र त्यसबाट निस्केको विनाशकारी परिणामबारे छिपाउन खोजेको छ। यो स्वाभाविक छ किनभने अमेरिकाका कृत्य अन्तर्राष्ट्रिय कानुनको जर्बजस्त उल्लंघन हो। अन्तर्राष्ट्रिय कानुनले संयुक्त राष्ट्रसंघको सदस्य राष्ट्रलाई सैन्य कारबाहीमार्फत अर्को सदस्य राष्ट्रको सरकार हटाउन प्रतिबन्ध लगाएको छ। मध्यपूर्वमा विगत सात वर्षका क्रममा भएका धेरैजसो नरसंहार संयुक्त राज्य अमेरिका र यसको गठबन्धन राष्ट्रका कारणले भएको हो। यो भनाइ दिगो विकासको रणनीतिसम्बन्धी अध्ययन गर्ने कोलम्बिया विश्वविद्यालयका अर्थशास्त्री जेफ्री स्याक्सले प्रोजेक्ट सिन्डिकेटमा लेखेको गत हप्ताको लेखबाट लिइएको हो। मैले कहिल्यै पनि स्याक्सलाई पूर्वी युरोप (पछि सोभिय संघ) का कतिपय स्थानमा उनले सुझाएको सक थेरापी (सरकारी संस्थाको निजीकरण) का लागि कहिल्यै माफी दिन्नँ तर स्याक्सलाई यहाँ उल्लेख गर्न भने जायज लाग्यो। स्याक्स उदार विचारकहरूमध्येका एक गम्भीर अध्येता हुन्। उनले यस घटनालाई यति प्रस्टसँग बताउनुले सन् २०११ देखि सिरियासँग अमेरिकाको शत्रुता भएपछि हामीले देखेका घटनाक्रमको मूल्यांकन गर्दा हामी (अमेरिका) अन्ततः राष्ट्रका रूपमा सत्यतथ्यप्रति अघि चासो राख्दै अघि बढेको अनुभूतिसमेत हुन्छ। सात वर्षसम्म एकमुष्ठ रूपमा धोकाधडी भएका नागरिकका बारेमा सम्भवतः हामी कुरासमेत गर्न सक्दैनौं। सोच्नैपर्ने अहम् प्रश्न हो यो। सिरियाबारे तोडमरोड गरिएका र भ्रमपूर्ण धारणा फिँजिएका छन् किनभने हामीमध्ये धेरैले त्यस्तै कुरा मात्र सुन्न चाह्यौं। हामीमध्ये धेरैले त्यसतर्फ अन्देखा गरेका छौं। त्यसको एउटै प्रमाण हो थोरैमध्ये हामी केहीले हेरेका छौं र देखेका पनि छौं। अरब आन्दोलनको छिटो अरब स्प्रिङ आन्दोलन का क्रममा अन्य छिमेकी देशहरूमा झैं सिरियाको राजधानी दमास्कसमा केही सिरियाली र असद सरकारबीच द्वन्द्व सुरु भयो। गृहयुद्ध भन्न सकिने थोरै मात्र अवधि रह्यो त्यहाँ। सन् २०१२ मा सम्भवतः त्यसअघि ओबामा सरकारले असद सरकार ढाल्ने गरी पहिलोपटक सीआईए (अमेरिकाको जासुसी ऐजेन्सी) अप्रेसनका लागि स्वीकृति दिए। यसमा टर्कीले गरेको हस्तक्षेपबारे पनि उल्लेख पर्नैपर्छ। कुर्दिस अल्पसंख्यकप्रति अन्कारा (टर्कीको राजधानी) को वैरभाव र थोरैचाहिँ त्यहाँका राष्ट्रपति रेसेप ताइप इर्दोगानको त्यस क्षेत्रमा नवओत्तोमानकालीन शासन स्थापना गर्ने दिवास्वप्नबाट हस्तक्षेप प्रेरित थियो। समयक्रममा हामीले थाहा पायौं कि इस्लामिक स्टेटका लडाकुलाई हतियार बेच्ने तिनै इर्दोगान टर्कीको दक्षिणी सिमानामा आफूले नै पठाएको ट्रकमार्फत नियन्त्रित सिरियन रिफाइनरीबाट तेलसमेत किन्ने गर्थे। त्यसपछि साउदी र पछि कतारीले सुन्नीसियाको भिडन्तस्थलका रूपमा सिरियालाई विस्तार गर्न चाहे। त्यसो गर्नुको उद्देश्य इरानलाई निर्विकल्प क्षेत्रीय शक्तिको रूपमा उदाउन दिनु र दमास्कसको धर्म निरिपेक्ष राज्य हटाएर सट्टामा अर्को धार्मिक राज्य बनाउनु थियो। र, इरानको जुनसुकै रूपमा जोडदार विरोध गर्ने इजरायलीहरूको पनि यहाँ स्वाभाविक चासो थियो जो। इजरायल आफ्नो सिमानजिकै स्थिर सरकार टिकिरहेको देख्न चाहँदैनथ्यो। जटिल युद्ध अनेक महत्वाकांक्षका साथ यति धेरै विदेशी हस्तक्षेपको विषय र आधुनिक युगका अन्य द्वन्द्वलाई कसरी एकै ठाउँमा अटाउन सकिन्छ भन्ने कुराले म अन्योलमा छु। मेरो शत्रुको शत्रु मेरो साथी हो र उसैले शीतयुद्धपूर्वको सबैभन्दा दर्दनाक ठानिने संकटको नेतृत्व गरेको छ। हामीले पहिलेदेखि नै थाहा पाएका छौं कि साउदी, कतारी र टर्किसले दमास्कसमा इस्लामी स्थापनाको चाहना राख्ने जिहादी लडाकुहरूको तर्फबाट आफ्नो प्रयास जारी राखेका थिए। अमेरिकाको सन्दर्भमा नरमपन्थी विद्रोहीहरूलाई सहयोग गर्न सीआईए र पेन्टागनले सिरियामा हस्तक्षेप गरेको कथा लामो समयसम्म भनियो। यसलाई पहिले फ्रि सिरियन आर्मी (एफएसए) भनियो र जोसुकैले जस्तो बुझ्न चाहन्छन्, त्यस्तै छ यो फ्री आर्मी। र, यसमा जिहादीहरूकै बाहुल्य छ। इन्डिपेन्डेन्ट का लागि मध्यपूर्वका नामुद पत्रकार प्याट्रिक कोबर्नले केही वर्षअघि बताएका थिए सिरियन युद्धमा नरमपन्थी नामको त्यस्तो कुनै तत्व छैन। उनको यो भनाइको कहिल्यै गम्भीर रूपमा प्रतिवाद गरिएको छैन। यस अवस्थामा तपाईं ख्याल गर्नुहोला कि युद्धको खबर दिने पश्चिमा मिडियाले जहिल्यै विद्रोही को सन्दर्भ उल्लेख गर्छ। विद्रोही त्यस्तो शब्द हो, जसले धेरै कुरा प्रस्ट पार्नुभन्दा पनि छक्याउँछ। पत्रकारिताको पूर्व अभ्यासकर्ताका रूपमा भन्नुपर्दा, प्रत्येकपटक यो शब्दको प्रयोग हुँदा, यसले व्यावसायिक धर्मको उल्लंघन गर्ने गरेको छ। अमेरिकाको कृत्य अन्तर्राष्ट्रिय कानुनको जर्बजस्त उल्लंघन हो। अन्तर्राष्ट्रिय कानुनले राष्ट्रसंघको सदस्य राष्ट्रलाई सैन्य कारबाहीमार्फत अर्को सदस्य राष्ट्रको सरकार हटाउन प्रतिबन्ध लगाएको छ। मध्यपूर्वमा विगत सात वर्षका क्रममा भएका धेरैजसो नरसंहार अमेरिका र यसको गठबन्धन राष्ट्रका कारणले भएको हो। आशयअनुसार नै दुई अन्य हस्तक्षेपलाई मैले यहाँ उल्लेख गरेको छैन। द्वन्द्वको प्रारम्भिक चरणदेखि नै सिरियामा इरानीहरू छन्। रसियनहरूले ३० सेप्टेम्बर २०१५ मा इस्लामिक स्टेट र दमास्कसविरोधीलाई पहिलोपटक लक्षित गर्दै बम हानेर हामीलाई आश्चर्यचकित बनाएका हुन्। तर समयक्रममा सिरियन सरकारलाई रसियाले गरेको समर्थनका कारण घटनाक्रममा उलटपुलट हुन गयो। असद सरकारलाई मस्कोको साथ नभएको भए अहिले सिरियन अरब आर्मी (सरकारी सेना) जितको जति निकट छ, त्यो सम्भव थिएन। यी हस्तक्षेपबारे कुरा गर्दा दुई विषय उल्लेख्य हुन आउँछन्। पहिलो, यो वैध छ : रसिया र सिरिया सार्वभौम सरकारको आग्रहमा नै यहाँ उपस्थित भएका छन्। मस्को र तेहरानले सिरिया द्वन्द्वका क्रममा अति सावधानीका साथ अन्तर्राष्ट्रिय कानुनको पालना गरेका छन्। र, वास्तवमा रसियनहरूले यसबारे धेरैपटक उल्लेख गरेका छन्। यसका कतिपय कारण देख्छु म। व्यावहारिक रूपमा भन्दा, दुवैका विरुद्ध पश्चिमाले फैलाइरहेको तस्बिरको युद्ध को सन्दर्भमा, न त रसियन न त इरानियनले नै कानुनविहीनताको ठाडो आरोप थेग्न सक्छन्। त्यसका साथै, प्रकट यथार्थका आधारमा भन्नुपर्दा, तेहरान र मस्को अन्तर्राष्ट्रिय कानुनलाई नै सिरियाली संकट समाधानको प्रमुख आधारका रूपमा लिन्छन्। (अरू पनि सरकार होलान्, जसका नाम हामी थप्न सक्छौं।) इरान र रसियाको स्वार्थ यो तर्कले दोस्रो प्रश्नको माग गर्छ। त्यसो भए यी दुई देश सिरियामा के उद्देश्य पूरा गर्न चाहन्छन् त ? आफ्नो स्वार्थ नै यसको कारण हो भनेर हामी सीधै भन्न सक्छौं। सिरियाले मेडिटेरियन समुद्रमा रसियन नौ सैनिक अड्डा राख्न दिएको छ। र, मस्को यो नौ सेनिक अड्डा अमेरिकाले सिरियामा खडा गर्ने कठपुतली सरकारको हातमा सुम्पन तयार छैन, जसरी चार वर्षअघि क्रिमियामा अमेरिका रचित तख्तापलटका कारण रसियाले नौ सेनिक अड्डा गुमाउनुपरेको थियो। इरान व्यग्रताका साथ दमास्कसमा सुन्नी राष्ट्रवादीहरूको निरपेक्ष सरकार चाहन्छ त्यो हुन उति असम्भव छैन। अहिलेको समस्या समाधानका लागि झूटा सूचना र भ्रमपूर्ण खबरहरूको बाक्लो जालो काट्नुपर्छ। मस्को र तेहरानले बसर अल असदको सुखद भविष्यको सुनिश्चित गर्छन् भन्नेतर्फ थोरै आधार छन्। तर, माथि उल्लिखित हस्तक्षेपका कारण थङ्थिलो भएको यो ठाउँलाई स्थिरतामा ल्याउन यी दुई राष्ट्र प्रतिबद्ध छन्। राष्ट्रसंघले समाधान प्रयासका लागि जहिल्यै गर्ने कमजोर प्रयासको सट्टा रसियाले तेहरान र अंकाराको नेतृत्वमा शान्तिवार्ता गराउन गरेको प्रयासलाई गलत रूपमा लिनुपर्दैन। इरानीहरूले लामो समयदेखि साउदी र अन्य क्षेत्रीय शक्तिहरूलाई यस क्षेत्रमा रहेको शत्रुता र अविश्वास अन्त्य गर्ने उद्देश्यले क्षेत्रीय सुरक्षासहमति गर्न सम्झौता गर्न सुझाउने गरेको कुरो यहाँ उल्लेखनीय छ। छोटोमा भन्दा सिरियामा हस्तक्षेप भइरहेका छन् र भइ नै रहेका छन्। मिडियाका तर्फबाट वास्तवमा कुनै पनि सहयोग नहुँदानहुँदै पनि हामीले बुझ्नैपर्छ कि कुन वैध र रचनात्मक सोचले गरिएको हस्तक्षेप हो र कुनचाहिँ होइन। विरोधाभासचाहिँ यो हो : सही धारणा बनाउन कठिन हुन्छ भन्ने बुझेपछि मात्रै हामी सही धारणा बनाउन सक्छौं। योजनाबद्ध रूपमा हामीलाई सिरियाका बारेमा कम जानकारी उपलब्ध गराइएको अवस्थामा सही धारणा बनाउने कुरा नै चुनौतीपूर्ण छ। पश्चिमा मिडिया र भ्रम यति भनिसकेपछि फेरि घुटातर्फ फर्कौं। अहिले त्यहाँको अवस्था के छ ? हामी सबैले गत हप्ता पढेका छौं कि आसाद सरकारले पुनः युद्ध क्षेत्रमा फसेका र निक्लने कुनै बाटो नभएका सर्वसाधारणमाथि दयाहीन आक्रमण गरेको छ। महिला, बालबालिका र अस्पताल क्षेत्रलाई लक्षित गरेर लगातार हवाई आक्रमण र बम हान्ने काम भइरहेको छ। हामीले बारम्बार सुनेका उही शब्द र कथन पश्चिमा मिडियामा छाइरहेका छन्। तर हामीले एउटा कुरा भुल्नु हुन्नः यी सबै खबरका प्राथमिक स्रोत असदविरोधी कार्यकर्ता, पश्चिमा सहायताकर्मी, द ह्वाइट हेल्मेट्स र एउटै मात्र व्यक्तिले बेलायतबाट चलाएको सिरियन अब्जर्भेटरी फर ह्युमन राइट्स नामक संस्था हो, जसले माथि उल्लेख गरिएका स्रोत उद्धृत गर्दै समाचार उब्जाउँछ। कुनै पनि यस्ता समाचारका स्रोतलाई निश्पक्ष मान्न सकिँदैन। मैले भेटेसम्मका हप्ताभरिको सबै प्रेस खबरलाई हेर्ने हो भने ती सबै खबर घटना भएका ठाउँभन्दा धेरै परबाट लेखिएका थिए। सिरियामा के भइरहेको छ भन्नेबारे कुनै पनि मिडियाले सिरियाली सरकारको भनाइसमेत उल्लेख गरेका छैनन्। तर जे भइरहेको छ, त्यो दर्दनाक र शोकजनक छ : गत साताको घटनालाई अन्य कोणबाट हेर्नै सकिँदैन। मृतकहरूको संख्या सैयौं छ। यो घटनामा रसियाले आफ्नो संलग्नता स्विकार्दैन भनेर हामीले सोच्ने अपेक्षा गरिन्छ। न्युयोर्क टाइम्सले उल्लेख गरेअनुसार राष्ट्रसंघका रसियन दूतले बिहीबारको आपत्कालीन सुरक्षा परिषद् बैठकमा भ्रामक र प्रोपागान्डा भन्दै रिपोर्टलाई खारेज गरेको भनेर हामीले ठान्ने अपेक्षा गरिन्छ। राष्ट्रसंघका लागि रसियन सरकारका दूत भ्यासिली नेबेन्जयाले बल्लतल्ल यति मात्रै भने, विश्वभरका मिडियामा आम मनोविकृति समन्वयात्मक ढंगले काम गरिरहेका छन्, यसले अहिलको अवस्थामा सुधार ल्याउन कुनै सहयोग गर्दैन। यो तर्क हामीले पढेसुनेको भन्दा बेग्लै हो र यही कुरो सत्यको निकट देखिन्छ। नेबन्ज्याले यही अभिव्यक्ति दिएकै दिन रसियाली रक्षा मन्त्रालयका एक वरिष्ठ अधिकारीले अहिलेको सिरियाको अवस्थालाई नाजुक भइरहेको बताए। रसियन विदेशमन्त्री सेर्गेई लाभ्रोभले गत साता यस्तै खालको धारणा बारम्बार सार्वजनिक गरिरहे। हामीले ठानेभन्दा पनि बाहिर गएर बुझ्नुपर्ने त्यस्तो के कुरा हो जुन नेबेन्ज्याले हामीलाई सुझाएका छन् ? यो नै तर्कसम्म प्रश्न हो। रसियनहरूको व्याख्याअनुसार हामीले पढेको र बुझेको जे छ, त्यो जानीबुझीकनै अतिरञ्जित गरिएको र शतप्रतिशत अपूर्ण तथ्य हो। उनीहरूका अनुसार रसियाली हवाई आक्रमण घुटाबाट दमास्कसतर्फ गरिएको सीधा रकेट आक्रमणको विरुद्ध हो। पश्चिमाहरूको वर्णनअनुसार राजधानीमा सर्वसाधारणको मृत्युको संख्या धेरै ठूलो र बढ्दो छ। असदविरोधी विद्रोहीहरू प्रायः अस्पताल र विद्यालयबाट आफ्ना आक्रमण सञ्चालन गर्छन्। तर यो कुरो थोरैलाई मात्र थाहा छ किनभने यो कुरो मिडियामा विरलै आउँछ। असद सरकारको विरुद्धमा लड्नेमध्ये आतंकवादी समूह जभात फताह अल समान पनि छ, जुन पहिले अल नुस्राका नामले चिनिन्थ्यिो। यी समूहले युद्धको समयमा सहज मार्गद्वारा सर्वसाधारणलाई निकास दिने गरी रसियाले गरेको युद्धविरामको प्रस्ताव अस्वीकार गरेका छन्। (अलेपो सहरमा एक वर्षअघि उनीहरू र रसियनहरूले त्यसै सम्झौता गरेका थिए।) पश्चिमा रिपोर्टमा विद्रोहीहरूले दमास्कसतर्फ रकेट प्रहार गरेको बारेमा विरलै कुनै दृश्य देखिन्छ। देखियो नै भने पनि त्यसलाई मिलाएर छोपिएको हुन्छ। हामीले सामान्य रूपमा बुझ्नेभन्दा अझै धेरै बुझ्नुपर्ने गरी खबर आउँछ। पश्चिमा मिडियामा पाइने एउटा मात्रै सन्तुलित र अहिलेसम्म भेटाइएकामध्ये उत्कृष्ट कभरेज अर्का विख्यात संवाददाता रोबर्ट फिस्कको हो, जुन गत हप्ता छापियो। राष्ट्रसंघको हस्तक्षेप गत शनिबार अबेला, एकमहिने युद्धविराम, मानवीय सहायता र उपचारका लागि घाइतेहरूलाई निकाल्न सहयोगको आह्वान गर्दै राष्ट्रसंघको सुरक्षा परिषदले स्विडेन र कुबेतले मस्यौदा गरेको एक प्रस्ताव पारित गर्यो। धेरै दिनको घनीभूत छलफलस्वरूप यति हुन सकेको हो। यसअघिका रिपोर्टमा जनाइएअनुसार पूर्वी घुटाबाट दमास्कसतर्फ प्रहार गरिने रकेट प्रहार रोक्ने सुनिश्चितताका लागि रसियाले गरेको प्रस्ताव अमेरिकाले अस्वीकार गर्यो। हुन पनि अन्तिम प्रस्तावमा त्यस्तो कुनै सुनिश्चितता उल्लेख भएको देखिँदैन। र, आश्चर्यजनक रूपमा नेबेन्जयाले उत्साहबिनै सो प्रस्तावमा सहमति जनाए। घुटाका लडाकुलाई नियन्त्रण नगरी गरिने यस्तो प्रस्तावले खासै सकारात्मक प्रभाव पार्न सक्दैन भन्ने उनको बुझाइ छ। त्यसैले राष्ट्रसंघको प्रस्तावमा उनको टिप्पणी थियो, केवल काल्पनिक। रसियाली विदेशमन्त्री लाभ्रोभले पहिले नै भनेका थिए कि स्विडिस र कुबेती मस्यौदा प्रस्तावको निहित उद्देश्य शान्तिप्रक्रियाबाट ध्यान मोड्नु हो। र, यो प्रक्रियामा ढिलाइ हुँदै गर्दा पूर्वी घुटामा असदविरोधी लडाकुहरूलाई जोगाउन सकिन्छ। नेबेन्ज्याले सोही धारणा शनिबार पनि दोहोर्याए। प्रस्तावमा छुटाइएको विषयलाई ख्याल गर्दा यो मूल्यांकन वास्तवमा जायज नै छ। निचोड सिरियामा भएका घटनाबारे हामी कति अँध्यारोमा छौं भन्नेबारे गत साताकै गतिविधिले प्रमाणित गरेको छ। तर मैले अर्को ठूलो निचोड निकालेको छु। सिरियाको यो दुर्भाग्यको कारण अब अन्तर्राष्ट्रिय कानुनलाई सबैले आत्मसात गर्दै त्यसलाई तत्काल लागू गर्न आवश्यक हुन्छ। सँगसँगै, राष्ट्रसंघका संयन्त्रहरूले यसो गर्नमा कति भरपर्दो भूमिका निर्वाह गर्न सक्छन् भन्ने अर्को एक प्रश्न छ। देशराज्यहरू अघिल्लो युगका सिर्जना हो तर अन्तर्राष्ट्रिय सुव्यवस्था कायम राख्न सार्वभौमसत्ताको परम्परा पालन गर्नु अहिले पनि महत्वपूर्ण हुन्छ। त्यसतर्फको सफलता दूर क्षितिजमा कहीं कतै छ भने दुःखले आर्जिएको कोसेढुंगाका रूपमा सिरिया रहनेछ। यो त्यस्तो विन्दु हुनेछ, जहाँ विदेशीद्वारा प्रायोजित तख्तापलटको युग सकिनेछ र अन्तर्राष्ट्रिय द्वन्द्वको बहुध्रुवीय समाधान खोजिएको हुनेछ। त्यस्तो समाधान नै एक्काईसौं शताब्दीको अनिवार्य सर्तका रूपमा स्थापित हुनेछ। (स्यालोन डटकमबाट। अनुवाद : प्रकाश आस्था)"
खेल सकिनै लाग्दा गोल खाएपछि रियल मड्रिड स्तब्ध,काठमाडौं : स्पेनिस ला लिगा अन्तरगत मंगलबारको खेलमा डिफेन्डिङ च्याम्पियन रियल मड्रिड पराजित भएको छ । ला लिगाको यस सिजनमा उपाधि होडमा पछि परिरहेको रियल मड्रिड तुलनात्मक रुपमा कमजोर मानिएको स्पानियोलसँग १० ले पराजित भएको हो। निकै नै प्रतिस्पर्धात्मक खेलको ९० मिनेट गोलरहित बराबरीमा टुंगिएको थियो । ९० मिनेटपछि थपिएको ३ मिनेट अतिरिक्त समयको अन्तिममा गोल खान पुग्दा रियल मड्रिड स्तब्ध बन्यो । खेल सकिन केही सेकेन्ड मात्रै बाँकी रहँदा स्पानियोलका मोरेनो जेरार्डले गोल गरेका हुन्। २००७ पछि स्पानियोलले पहिलो पटक रियल मड्रिडलाई हराउँन सफल भएको हो। ला लिगाको यस सिजनमा सुरुदेखि नै खराब प्रदर्शन गर्दै आएको रियल मड्रिडले पछिल्ला चार खेलमा उत्कृष्ट नतिजा निकालेको थियो । यस हारसँगै २६ खेलबाट ५१ अंक रहेको रियल मड्रिड अंक तालिकाको तेस्रो स्थानमा रहेको छ । एक खेल कम खेलेका शीर्ष स्थानको बार्सिलोनाभन्दा १४ र दोस्रो स्थानको यथ्लेटिको मड्रिडभन्दा ७ अंकले पछि छ भने एक कम खेलेको चौथो स्थानमा रहेका भ्यालेन्सियाभन्दा २ अंकले मात्रै अगाडि रहेको छ।
सत्यवतीलाई लिग क्रिकेट उपाधि,"पोखरा : सत्यवती मावि दमौलीले तेस्रो एक्सपर्ट कलेज प्रिमियर क्रिकेट लिगको उपाधि जितेको छ । पोखरा रंगशालामा मंगलबार भएको फाइनल खेलमा सत्यवतीले क्रिकेट मैदानमा कुमुदिनी होम्सलाई तीन विकेटले हरायो । कुमुदिनी होम्सले दिएको ९९ रनको लक्ष्यलाई सत्यवतीले १६ ओभरमा सात विकेटको क्षतिमा पूरा गरेको हो । सत्यवतीका मध्यक्रमका ब्याट्सम्यानले राम्रो रन निकालेपछि उसले जित निकालेको थियो । टस जितेर पहिले ब्याटिङ रोजेको कुुमदिनी होम्सले १८२ ओभरमा ९८ रनको स्कोर बनायो । कुमुदिनी होम्सका दुई ब्याट्सम्यानले मात्र दोहोरो रन बनाउन सके । अनिश खड्काले इनिङ सम्हाल्दै ३२ रन र सम्राट पराजुलीले १० रनको योगदान गरे । अन्य ब्याट्सम्यान सस्तैमा पबेलियन फर्किए । बलिङमा सौरभ अली र सुशील गिरीले तीनतीन विकेट लिए । सन्तोष श्रेष्ठले दुई र विनय भण्डारीले एक विकेट झारे । ९९ रनको लक्ष्य पछ्याएको सत्यवतीले पहिलो ओभरमै अतिरिक्त रन दिँदै दबाबमा खेल्न पुग्यो । चार ब्याट्सम्यानले दोहोरो अंकको रन हिर्काएपछि झिनो लक्ष्य सात विकेटको क्षतिमा पूरा गर्यो । सत्यवतीका लागि विपुल काफ्लेले २६, कप्तान विनय भण्डारीले १५, विमल सुनारले १५ र रूपक बरालले १४ रन बनाए । बलिङमा देव साहले तीन, समिर सेनले र विश्वास पराजुलीले दुईदुई विकेट लिए । प्रतियोगितामा आठ कलेजको सहभागिता रहेको थियो । प्रतियोगिताको म्यान अफ दि सिरिजबाट सत्यवतीका कप्तान विनय भण्डारी घोषित भए । सत्यवतीकै सुशील गिरी बेस्ट बलर, रूपक बराल बेस्ट ब्याट्सम्यान र कुमुदिनी होम्सका अनिश खड्का बेस्ट फिल्डर घोषित भए । विपुल वाग्ले फाइनल खेलको म्यान अफ दी म्याच घोषित भए । प्रतियोगिताका विजेता टोलीलाई पश्चिमाञ्चल क्षेत्रीय खेलकुद विकास समितिका अध्यक्ष खगराज पौडेललगायतले पुरस्कार प्रदान गरे ।"
न्यु डायमन्ड र आर्मी सेमिफाइनलमा,"काठमाडौं : चौथो एनएसटीएनभीए राष्ट्रिय महिला तथा पुरुष भलिबल प्रतियोगितामा शिवम् न्यु डायमन्ड र त्रिभुवन आर्मी क्लब सेमिफाइनलमा प्रवेश गरेका छन् । त्रिपुरेश्वरस्थित राष्ट्रिय खेलकुद परिषद् (राखेप) को कभर्डहलमा मंगलबार भएको महिलातर्फको लिग खेलमा न्यु डायमन्ड र आर्मीले समान ३० को सोझो सेटको नतिजा निकाले । पहिलो खेलमा न्यु डायमन्डले ढोरपाटन स्पोर्ट्स क्लबलाई २५६,२५१६, २५१५ को सेटमा हरायो । अर्को खेलमा आर्मीले पद्मोदय युथ क्लब चितवनलाई २५१०,२५७, २५१३ को सेटमा पराजित गर्यो । समूह ए मा रहेका दुवै टोलीले समान ६ अंक बनाएका छन् । बुधबार न्यु डायमन्ड र आर्मीबीच समूह विजेताका लागि प्रतिस्पर्धा हुनेछ । महिलाकै समूह बीबाट एपीएफ ६ अंक जोड्दै समूह विजेताको रूपमा सेमिफाइनलमा पुगेको छ । यसैगरी पुरुषतर्फको खेलमा सफलता हात पार्दै हेल्प नेपाल स्पोर्ट्स क्लब, नेपाल पुलिस, एपीएफ र आर्मीले समूह विजेताको रूपमा क्वार्टरफाइनलमा पुगेका छन् । हेल्प नेपालले पश्चिमाञ्चल क्षेतीय भलिबल संघलाई २५१२, २५२३, २५१४ को सोझो सेटमा हरायो । पुलिसले काभ्रे जिल्ला भलिबल संघलाई २५१४, २५१४, २५९ को सेटमा हरायो । एपीएफले जाउलाखेल भलिबल प्रशिक्षण केन्द्रलाई २५१५, २५१२, २५१४ को सोझो सेटमा पराजित गर्यो । नेपाल भलिबल संघको आयोजनामा जारी प्रतियोगितामा महिलातर्फ सात र पुरुषतर्फ ११ टोलीको सहभागिता रहेको छ । प्रतियोगिताको महिला तथा पुरुष विजेताले एक लाख ५० हजार, उपविजेताले एक लाख र तेस्रो हुनेले ६० हजार रुपैयाँ पुरस्कार प्राप्त गर्नेछन् । सर्वोत्कृष्ट खेलाडीलाई १५ हजार पाउनेछन् । र उत्कृष्ट ब्लकर, लिफ्टर, स्पाइकर, लिब्रो, सर्भर र प्रशिक्षकलाई जनही पाँच हजार रुपैयाँ प्रदान गरिने आयोजकले जनाएको छ ।"
प्रणव र मायांका च्याम्पियन,"बुटवल : प्रथम बुटवल खुला लन टेनिस प्रतियोगितामा पुरुष एकलतर्फको उपाधि त्रिभुवन आर्मी क्लबका प्रणव खनाल र महिला एकलतर्फको उपाधि मायांका राणाले जितेको छ । देवीनगरस्थित टेनिस कोर्टमा मंगलबार भएको फाइनलमा प्रणवले सन्तोष खत्रीलाई ६२, ६२ को सोझो सेटमा हराए । मायांकाले भने फाइनलमा आफ्नै बहिनी माहिका राणालाई ७५, ६३, ६२ अंकले पराजित गरिन् । पुरुष र महिला दुवैतर्फका विजेताले ५५ हजार रुपैयाँ पुरस्कार पाए । उपविजेताले २५ हजार रुपैयाँमा चित्त बुझाए । पुरुषतर्प जितेन्द्र परियार र प्रदीप खड्का तथा महिलातर्फ एनी माथेमा र अभिलाषा विष्ट तेस्रो भए । तेस्रो हुने खेलाडीले जनही १० हजार रुपैयाँ पाए । फन डबल्सतर्फको उपाधि कमल भण्डारी र अनिल सेन्चुरीको जोडीले जित्यो । उक्त जोडीले फाइनलमा जितेन्द्र परियार र अब्दुल सहमदको जोडीलाई ८१ अंकले पराजित गर्यो । विजेता जोडीले ३५ हजार र उपविजेता जोडीले २० हजार रुपैयाँ पुरस्कार पाए । यसैगरी ३५ वर्षमाथिको भेट्रान्स स्पर्धामा कमल भण्डारीले पहिलो भए । उनले फाइनलमा रोहित सुनुवारलाई ६२, ६० अंकले हराए । उक्त स्पर्धामा राजु श्रेष्ठ र आत्माराम कार्की तेस्रो भए । पहिलो, दोस्रो र तेस्रो हुनेले क्रमशः ४५ हजार, २५ हजार र १० हजार रुपैयाँ पाए । ४५ वर्षमाथिको भेट्रान्स उपाधि चन्द्र शाहीले जिते । उनले फाइनलमा विमल गुरुङलाई ६०, ७५ ले हराए । उक्त स्पर्धामा धर्मसिंह लामिछाने र विकास गुरुङ तेस्रो भए । यसैगरी ५५ वर्षमाथि भेट्रान्स स्पर्धामा कृष्णप्रसाद घले पहिलो भए । उनले कमल थापालाई ६१ अंकले हराएका थिए । ४५ र ५५ वर्षमाथिका विजेता, उपविजेता र तेस्रो हुने खेलाडीले क्रमशः ३५ हजार, २० हजार र १० हजार रुपैयाँ पुरस्कार पाए । बुटबलमा पहिलो पटक आयोजनका गरिएको प्रतियोगितामा खुला र उमेरसमूहका गरी ८६ जना खेलाडीले भाग लिएका थिए । समापन समारोहमा लन टेनिस खेलको विकासमा महत्वपूर्ण योगदान पुर्याउने आयोजक क्लबका अध्यक्ष गोपाल ज्ञवालीलाई अखिल नेपाल लन टेनिस संघकी अध्यक्ष ज्योति राणाले सम्मान गरिन् । सोही अवसरमा संघका पूर्वअध्यक्ष मनोज राणाले आयोजक क्लबलाई २५ हजार रुपैयाँ आर्थिक सहयोगसमेत प्रदान गरे ।"
रसिद खान बने विश्व क्रिकेटकै कान्छा कप्तान,"काठमाडौं : अफगानिस्तानी क्रिकेट टोलीका चर्चित बलर रसिद खान अफगानी राष्ट्रिय टोलीका कप्तानमा बनेका छन्। लेग स्पीनर १९ वर्षीय रसिदले सबैभन्दा कान्छो उमेरमा राष्ट्रिय टोलीको कप्तान बन्ने रेकर्डसमेत बनाएका छन्। अफानिस्तान क्रिकेट बोर्डलाई उद्धृत गर्दै आएका खबर अनुसार आइसीसी विश्वकप छनोटका लागि हाल नामिबियामा रहेको टोलीको कप्तानी रसिदले गरिरहेका छन्। साविकका कप्तान मोहमद असगर स्तनिक्जाइ एपेन्डिक्सको अप्रेसनका लागि अस्पताल भर्ना भएका छन्। उनलाई अझै १० दिन आराम गर्न चिकित्सकले सल्लाह दिएको बताइएको छ । यसै कारण उनको ठाउँमा रसिद खानलाई कप्तानको जिम्मेवारी दिइएको हो। हाल उनी टोलीका उपकप्तान रहेका थिए। मंगलबार वेस्टइन्डिजसँगको अभ्यास खेलको कप्तानी गरेका रसिदले बिहीबार नेदरल्याण्डविरुद्धको अभ्यास खेलको पनि कप्तानी गर्ने छन्। साथै आइसीसी विश्वकप छनोटको पहिलो खेल अन्तरगत ४ मार्चमा स्कटल्याण्डविरुद्धको खेलको कप्तानी पनि रसिदले नै गर्ने छन्। विश्वकै महंगो क्रिकेट लिग आइपीएलको यस सिजनका लागि रसिद ९ करोड भारतीय रुपैयाँमा सनराइज हैजरावादमा अनुबन्धन भएका छन्। आइसीसीको विश्व वरियतामा बलर तर्फ टीट्वीन्टीको वरियतामा १ नम्बरमा र एक द्विवसीयको वरियतामा दोस्रो नम्बरमा छन्। कम उमेरमा राष्ट्रिय टोलीको कप्तान बन्ने पाँच खेलाडी रसिद खान, अफगानिस्तान, :  वर्ष  दिन रोडनी ट्रॉट, बर्मुडा :  वर्ष  दिन राजिन सलेह, बंग्लादेश :  वर्ष  दिन तेतेंदा टैबू, जिम्बाब्वे :  वर्ष  दिन नवाब पटौदी, भारत :  वर्ष  दिन"
