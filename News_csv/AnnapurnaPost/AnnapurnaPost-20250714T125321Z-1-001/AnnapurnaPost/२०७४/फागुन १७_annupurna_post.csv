शीर्षक,विवरण
ओली सरकारसँग अपेक्षा,"सामान्य रूपमा हेर्दा कसले कहाँ लन्च खान्छ कुनै चासोको विषय नहुनुपर्ने हो। पटकपटकको वान टु वान वार्ता लम्बिँदै गर्दा गत फागुन ६ गते शान्त वातावरण खोज्दै देशको प्रधानमन्त्री र पूर्वप्रधानमन्त्री एक व्यवसायीका घरमा लन्च खाँदै गरेको फोटो सार्वजनिक हुन पुग्यो। विगत केही समयदेखि देशमा चर्चा बटुल्न सफल समृद्धि भित्र केवल भौतिक विकास मात्र नपरेको प्रमाण लन्च राजनीतिसँगै खुल्दैछ। वर्तमान समयमा समृद्ध नेपालसँग जोडिएर आएको आर्थिक, सामाजिक, राजनीतिक, सांस्कृतिक मात्र हैन, मूल्य, मान्यता र विधिको शासनसँग आम मानिस आकर्षित हुन थालेका छन्। करिब ६५ वर्षदेखि माग हुँदै आएको राजनीतिक अधिकारको सम्बोधन गरिएको दम्भमा नेपाली राजनीति टिकेको छ। लन्च प्रकरणले नेपाली राजनीति विधिमा प्रदेश गर्न नसकेको देखाएको छ। यसमा देशले सबैभन्दा बढी आशाले हेरेको प्रधानमन्त्री किन चुके ? खोजीको विषय बन्दैछ। निर्वाचन कि नेताको व्यवस्थापन ? राजनीतिक अस्थिरतालाई दोष दिँदै नियोजित रूपमा बढाइएको भ्रष्टाचार, दण्डहीनता, मनपरीतन्त्र, नाम मात्रको विधिको शासनले नेपाल र लोकतन्त्रलाई दिनप्रतिदिन कमजोर बनाएका छन्। सम्पूर्ण समस्याको समाधान निर्वाचन हो भन्ने राजनीतिक नेतृत्वको चलाखीलाई सर्वसाधारण जनताले पत्याइदिएको जनताको अपार सहभागिताले पुष्टि भइसकेको छ। राजनीतिक परिवर्तनलाई विधिअनुसार हाँक्ने शुभअवसरलाई लन्च राजनीतिमार्फत दिएको सन्देशले लोकतन्त्रमा निर्वाचन केवल नेताहरूको व्यवस्थापनका निम्ती मात्र रहेको मान्न शीर्ष नेताको व्यवहार काफी छन्। विधि र शासन बिचौलियाको कब्जाबाट फुत्काउँदै जनताका हातमा ल्याउन कठिन हुँदै गएको देखिएको छ। लोकतन्त्र र हाम्रो अभ्यास ग्रिक शब्द डेमोस बाट उत्पत्ति भएको अंग्रेजी शब्द डेमोक्रेसीको अर्थ जनताको शासन हो। अब्राहम लिंकनले जनताद्वारा जनतालाई जनताले भन्ने विश्वविख्यात भनाइले पनि प्रजातन्त्रको व्याख्या गर्छ। जनहितका लागि लोकतन्त्रमा निष्पक्ष तथा आवधिक चुनाव, वयस्क मताधिकार, उत्तरदायी सरकार, जनताको सर्वोच्चता, निर्वाचित प्रतिनिधिको सरकार अनिवार्य मानिन्छ। अझ परिस्कृत लोकतन्त्रमा सरकारका निर्णयहरू जनताको सल्लाह, दबाब र जनमतका आधारमा गरिन्छ। राजनीतिक शक्तिलाई जनताको नासो सम्झिँदै सुरक्षित राख्ने लोकतन्त्रले जनताको अधिकारको सुरक्षा कहिल्यै भुल्दैन। निष्पक्ष न्यायालय, कानुनको शासन, विभिन्न राजनीतिक दल तथा दबाब समूहको उपस्थितिलाई सकारात्मक ठान्दै अगाडि बढ्ने लोकतन्त्र नेपाल र नेपालीले अनेकौं त्याग र बलिदानपछि पनि पाउन कठिन हुँदै गएको छ। अंसख्य कुकर्मले थला परेको नेपाली लोकतन्त्रलाई सुन्दर, परिस्कृत र आधुनिक बनाउने ठूलो अवसर प्रधानमन्त्री ओलीसामु उपलब्ध छ। २००७ मा राणाशासनको अन्त्यसँगै जन्मेको प्रजातन्त्रलाई १० वर्षमै घाइते बनाइयो। थुप्रै बलिदानीपश्चात् जनआन्दोलनको बलमा ०४६ मा पुनस्र्थापित गरिएको प्रजातन्त्र विभिन्न स्वार्थ केन्द्रको कारण फेरि घाइते हुँदै २०६५ पछि गणतन्त्रसमेत बोकेर झुल्कियो। बाह्रबुँदेको भारले थिचिएको लोकतन्त्र सिद्धान्त एकातिर र अभ्यास अर्कोतिर गर्न बाध्य हुँदै कुर्सीतन्त्रको बलमा लुटतन्त्र स्थापित गर्दै नयाँ वर्गको प्रभुत्व विस्तार गर्न लागिपर्दैछ। विधिको शासन अपेक्षा लोकतन्त्रलाई व्यवहारमा उतार्न अत्यन्त कठिन र पेचिलो छ। सर्वसाधारण जनताले जीवनसँग जोड्न र महसुस गर्न नपाएको वर्तमान लोकतन्त्र केवल टाठाबाठाको पेवा बनिरहेको पुष्टि लन्च राजनीतिले उजागर गरेको बुझ्न महाभारतको सानो घटना काफी छ। महाभारत युद्धलाई टार्न भगवान् श्रीकृष्ण धृतराष्ट्रको दरबार पुगे। कपटी शकुनीको मन्त्रणाअनुसार दुर्योधनको भोजन आग्रहलाई विनम्रतापूर्वक अस्वीकार गर्दै महात्मा विदुरको घर पुगे। राजमहलको भोजनलाई छोड्दै तटस्थताको भोजन कूटनीतिमार्फत आफ्नो छवि तिखार्ने भगवान् श्रीकृष्णको राजनीति वर्तमानका चतुर प्रधानमन्त्री र पूर्वप्रधानमन्त्रीले कसरी र किन भुल्न पुगे ? विधि र सुशासनको आँखाले हेर्दा यो कार्य सामान्य मानिँदैन। यस्तो प्रवृत्तिले विधि र सुशासन होला कि भन्ने आशामाथि प्रश्नचिह्न खडा गरेको छ। अल्पसंख्यक, सीमान्तकृत समुदाय र पहिचानवादीको समस्या थाँती रहेको वर्तमान नेपालको राजनीतिको विशेषता भनेको संकट आएपछि उपाय खोज्ने हो। दिगो विकासका निम्ति चाहिने विधि र सुशासनको प्रयोगमार्फत संकट आउन नदिनु बुद्धिमत्तापूर्ण हुन्छ। नातावाद, कृपावाद, भनसुनवाद, श्रीमतीवाद, क्षेत्रवाद, छाडातन्त्र, मनपरीतन्त्रले गाँजेको राजनीतिलाई ठीक समयमा सम्बोधन गर्न नयाँ मापदण्ड निर्माण गर्न ढिलाइ हुँदैछ। अंसख्य कुकर्मले थला परेको नेपाली लोकतन्त्रलाई सुन्दर, परिस्कृत र आधुनिक बनाउने ठूलो अवसर प्रधानमन्त्री ओलीसामु उपलब्ध छ। दक्षिण अफ्रिकी नेता नेल्सन मन्डेलाले निर्माण गरेको पाँचबर्से बाटो रोज्ने कि रूसी राष्ट्रपति पुटिनको शैली रोज्ने त्यसैमा नेपाली वामपन्थ, लोकतन्त्र र प्रधानमन्त्री ओलीको भविष्य टिकेको छ।"
प्रश्नको घेरामा राष्ट्रपति,"हालसम्मका सातवटा संविधानमध्ये मस्यौदा कौशल र परिपक्वताको दृष्टिकोणबाट सबैभन्दा कमजोर वर्तमान संविधान हो। ६०१ जनाले निर्माणमा सात वर्ष बिताए पनि अन्तिममा हतार गरेर बनाएको भएर पनि होला यसमा धेरै त्रुटिहरू छन्। जस्तो धारा २१५ को उपधारा (८) मा देहायको कुनै अवस्थामा अध्यक्ष, उपाध्यक्ष, वडाध्यक्ष र सदस्यको पद रिक्त हुनेछ भन्ने व्यवस्था गरिएको छ। त्यसअन्तर्गतको खण्ड (क) मा अध्यक्षले उपाध्यक्षसमक्ष र उपाध्यक्षले अध्यक्षसमक्ष लिखित राजीनामा दिएमा भन्ने छ। तर वडाध्यक्ष र सदस्यले राजीनामा दिनुपरेमा कसलाई दिने भन्ने छैन। धारा ६६ को उपधारा (१) मा राष्ट्रपतिले यो संविधान वा संघीय कानुनबमोजिम निजलाई प्राप्त अधिकारको प्रयोग र कर्तव्यको पालन गर्नेछ भन्ने लेखिएको छ। यो उपधारामा प्रयोग भएको वा ले संविधान मस्यौदाकार र निर्माता दुवैले वा र र को अर्थमा के फरक हुन्छ भन्ने सायद बुझेका थिएनन् र र हुनुपर्ने स्थानमा वा राखे भन्ने प्रस्ट बुझिन्छ। खासमा वा को स्थानमा र हुनुपथ्र्यो। राष्ट्रपतिकै सम्बन्धमा धारा ६१ को उपधारा (२) मा निजले यस संविधान र संघीय कानुनबमोजिम आफ्नो कार्य सम्पादन गर्नेछ भन्ने छ भने पछिल्लो धारामा किन वा भयो ? मस्यौदाकार र निर्माता दुवैले वा विभेदक हो र र योजक हो भन्ने बुझेनन्। धारा ६६ को उपधारा (१) मा प्रयोग भएको वा लाई मान्ने हो भने राष्ट्रपतिले आफ्नो छनोटअनुसार संघीय कानुनअनुसारको वा संविधानअनुसारको काम गर्छु भन्दा पनि संवैधानिक नै हुने भयो। संविधानमा यस्ता थुप्रै त्रुटि छन्। त्यही भएरै पंक्तिकारले सुरुदेखि नै यो नामले संविधान भए पनि यसलाई संविधान बनाउन धेरै बाँकी छ भनिरहेको हो। अभ्यासकै दृष्टिकोणबाट पनि सुरुदेखि नै उल्लंघन गरिँदै आएको संविधान पनि यही हो। धारा २९२ को उपधारा (३) मा संवैधानिक परिषद्ले प्रधानन्यायाधीश वा अन्य संवैधानिक निकायको पदाधिकारीको पद रिक्त हुनु एक महिनाअघि नै नियुक्तिका लागि सिफारिस गर्नुपर्नेछ भन्ने बाध्यात्मक व्यवस्था राखियो र धारा १२९ को उपधारा (३) मा सर्वोच्च अदालतको न्यायाधीश पदमा तीन वर्ष काम गरेको न्यायाधीश प्रधानन्यायाधीश हुन योग्य हुनेछ भन्ने व्यवस्था राखियो। तर सुशीला कार्की प्रधानन्यायाधीशको पदबाट अवकाश हुनुभन्दा एक महिनाअघि धारा १२९ को उपधारा (३) बमोजिमको योग्यता पुगेका न्यायाधीश नै हुँदैनन्। त्यसका लागि विशेष व्यवस्था गर्नुपर्छ भन्ने ध्यान पुर्याइएन। त्यसैले सुरुमा नै संवैधानिक व्यवस्था उल्लंघन गर्नुपर्ने अवस्था आयो। यसरी एकातर्फ राज्यको एक प्रमुख अंगको प्रमुखको नियुक्तिको विषयमा संविधान उल्लंघन होला भनेर गर्नुपर्ने विशेष व्यवस्था गरिएन। तर अर्कोतर्फ अख्तियार दुरुपयोग अनुसन्धान आयोग र लोकसेवा आयोगका पदाधिकारीको जागिर जाला भन्ने पिरले धारा ३०१ को उपधारा (३) मा विशेष व्यवस्था गरेर भए पनि संविधानले तोकेभन्दा बढी संख्यामा रहेका पदाधिकारीको जागिर जोगाइयो। यो संविधानको विषयमा लेख्नुपर्ने कुरा थुप्रै छन् र विषयको आवश्यकता र उपयुक्तताका आधारमा लेख्दै जाउँला। अहिलेको विषयचाहिँ सरकार बनाउँदाका क्रममा राष्ट्रपतिले संविधान उल्लंघन गरेको विषयमा संक्षिप्त टिप्पणी गरिएको छ। संसदीय शासन प्रणालीमा संसद्को पहिलो र सबैभन्दा महत्वपूर्ण काम सरकार निर्माण गर्ने र आफूले बनाएको सरकारलाई नियन्त्रण गर्ने हो। वर्तमान संविधानअनुसार बनेको पहिलो संसद्ले सरकार बनाउन पाएन। फागुन ३ गते बनेको ओली सरकार राष्ट्रपति संसद्ले बनाएको सरकार नभई राष्ट्रपतिले आईभीएफ पद्धतिअनुसार जन्म दिएको टेस्ट ट्युब गभर्नमेन्ट हो। किनभने राष्ट्रपतिले प्रतिनिधिसभाको संसद्को सदस्य नै नभइसकेको व्यक्तिलाई प्रतिनिधिसभामा बहुमत प्राप्त दलको नेताको रूपमा प्रधानमन्त्रीको पदमा शपथ ग्रहण गराइन्। उनले कुन उद्देश्यले त्यसो गरिन्, त्यो गौण कुरा हो। तर प्रतिनिधिसभाको संवैधानिक अधिकारलाई उल्लंघन गरिएको छ। यो असाधारण संवैधानिक त्रुटि र संवैधानिक राष्ट्रपतिको पदीय कर्तव्यविरुद्धको काम हो। यस विषयमा कसैले एमाले र माओवादी केन्द्रको गठबन्धनले निर्वाचनमा स्पष्ट बहुमत प्राप्त गरेको छ। ओलीले प्रतिनिधिसभाको चुनाव जितेका छन् र गठबन्धनका दुवै दलले ओलीलाई समर्थन गरेका छन्। कसरी ओली प्रतिनिधिसभाका सदस्य होइनन् ? भनेर प्रश्न गर्लान्। सतही रूपमा हेर्दा प्रश्न ठीकै पनि लाग्छ। तर कसैले ओली प्रतिनिधिसभाको बहुमत प्राप्त नेता होइनन्, म हुँ भनेर राष्ट्रपतिसमक्ष दाबी गर्यो भने राष्ट्रपतिले ओली प्रतिनिधिसभामा बहुमत प्राप्त दलको संसदीय दलको नेता हो कि होइन भनेर कसलाई सोध्छिन् ? एमाले र माओवादीको पार्टी कार्यालयलाई ? किनभने प्रतिनिधिसभालाई सोध्न त प्रतिनिधिसभा नै छैन। उनैले पहिलो अधिवेशन फागुन २१ गते बोलाएकी छन् र फागुन २० गतेमात्रै शपथ गराउने कार्यक्रम राखिएको छ। राष्ट्रपतिले राष्ट्रप्रमुख कम र एमालेकी कार्यकर्ता बढी भएर काम गरिरहेको देखिएको छ, जुन त्यो पदमा बस्नेले गर्न मिल्दैन। त्यसै गर्ने इच्छा छ भने पद, सम्मान र सुविधा छोडेर पुनः राजनीतिमा फर्किंदा विद्या भण्डारी र संवैधानिक पद्धति दुवैको कल्याण हुनेछ। चुनाव जित्दैमा कोही पनि संसद्को सदस्य स्वतः हुन सक्दैन। चुनाव जित्ने हरेकले शपथ लिएर संसद्को सदस्य पदमा रहनैपर्छ भन्ने बाध्यात्मक व्यवस्था पनि छैन र चुनाव जित्दैमा स्वतः मानिने कानुन पनि छैन। जबसम्म शपथ लिइँदैन तबसम्म निर्वाचन विजेताले संसद् सदस्यको हैसियत पनि पाउँदैन। त्यसैले संसद् निर्माणको लागि निर्वाचनमा विजय हुनु नै पूर्णता होइन। शपथ अनिवार्य तत्व हो। त्यही भएर नै संविधानको धारा ८८ मा सदन वा त्यसको कुनै समितिको बैठकमा पहिलोपटक भाग लिनुभन्दा अघि शपथ लिनुपर्ने व्यवस्था गरिएको हो। शपथ सामान्य कर्मकाण्ड होइन। शपथले रिस, राग, द्वेष, लोभ, मोह भएको मानिसलाई ती सबै मानवीय गुण र कमजोरी नभएको संस्थामा परिवर्तन गरिदिन्छ अर्थात् शपथले व्यक्तिबाट संस्थामा परिवर्तन गरिदिन्छ। शपथको महŒव कति हुन्छ भन्ने विषयमा नेपालमै पनि दुईवटा सिद्धान्तहरू (तत्कालीन उपराष्ट्रपति परमानन्द झा र भ्रष्टाचार निवारण शाही आयोगका पदाधिकारीहरू) कायम भइसकेका छन्। पूर्व अमेरिकी राष्ट्रपति बाराक ओबामाले शपथ लिँदा भएको सामान्य त्रुटिको कारणले पुनः शपथ लिएको त सबैको स्मरणमा ताजै छ। त्यस विषयमा धेरै लेख्नैपरेन। तर त्यसभन्दा महत्वपूर्ण दुइटा उदाहरण दिऊँ र यी उदाहरणबाट सायद राष्ट्रपतिले पनि शपथको महत्व बुझ्नेछिन्। अमेरिकाका सहायक विदेशमन्त्री इलिएट अब्राहमलाई सिनेटको वैदेशिक सम्बन्ध समितिले शपथ नगराई अमेरिकाको निकारागुआप्रतिको नीतिको सम्बन्धमा सोधपुछ गर्दा उनले झूटो कुरा बताएछन्। त्यसपछि उनलाई सत्य बोल्न बाध्य पार्न शपथ गराएर सोधपुछ गरियो भने अर्को, इरानकोन्ट्रा काण्डको विषयमा लेफ्टिनेन्ट कर्नेल ओलिभर नर्थले कंग्रेसमा सोधपुछ गर्दा ढाँटेछन्। उनले ढाँटेको भन्ने थाहा पाएपछि शपथ लिन लगाएर पुनः सोही विषयमा सोधपुछ गरियो। त्यसबेला उनले सत्य बताए। उनलाई पहिला किन ढाँटेको भनेर सोध्दा उनले मैले शपथ लिएको थिइनँ (आइ वाज नट अन्डर ओथ) भनेर जवाफ दिए। संसदीय शासन प्रणालीमा संसद्को सबैभन्दा महत्वपूर्ण विशेषता सरकार बनाउनु हो। राष्ट्रपतिले त्यसलाई औपचारिकता दिने मात्र हो। संसदीय शासन पद्धतिमा सरकार बनाउने काम संसद्को हो, चुनाव जित्ने दलको होइन। संसद्मा चुनाव जित्ने एउटा मात्र दल पनि हुँदैन। चुनावमा सबैभन्दा बढी स्थान जित्ने दलमा पनि संसदीय दलको नेतामा एकभन्दा बढी सदस्यले दाबी गर्न सक्छन्। त्यसैले राष्ट्रपतिले हतारमा प्रधानमन्त्री नियुक्त गर्ने होइन। सायद राष्ट्रपतिले धारा ७६ को उपधारा (१) अध्ययन गरिनन्। उनले पढेको भए त्यसमा प्रयोग भएको प्रतिनिधिसभामा बहुमत प्राप्त दलको संसदीय दलको नेता भन्ने बुझ्ने थिइन्। संसदीय दलको नेता सम्बन्धित दलले छान्ने भए पनि त्यसको आधिकारिक अभिलेख संसद्मा रहेपछि मात्र पाको हुन्छ। फागुन ३ गते उनले प्रधानमन्त्री नियुक्त भएका ओली एमाले र माओवादीका नेता हुन्। तर अहिलेसम्म प्रतिनिधिसभामा बहुमत प्राप्त संसदीय दलको नेता होइनन्, उनले प्रतिनिधिसभाको लागि भएको निर्वाचन जितेका मात्र हुन्। त्यस्तो हुनको लागि उनले धारा ८८ अनुसार संसद्मा शपथ लिनुपर्छ। संसद्ले सरकार बनाउन पाएन भने सरकारलाई उसले आफूप्रति जवाफदेही बनाउन पनि सक्दैन। चुनाव मात्र जितेर हुन्थ्यो भने लक्ष्मण थारू र नवराज सिलवालहरू पनि स्वतः नै प्रतिनिधिसभाका सदस्य हुन्थे। संसदीय शासन प्रणाली अपनाएको मुलुकको संसद्लाई राष्ट्रपतिले नै कमजोर पार्नु शासन पद्धतिविरुद्धको काम हो। संविधानले राष्ट्रपतिलाई दलीय राजनीतिबाट माथि रहेर काम गर्छन् र गरून् भनेर नै राष्ट्रिय एकताको प्रवद्र्धकको हैसियत दिएको हो। कुनै दलको स्वार्थ रक्षा गर्ने व्यक्ति त्यो पदको लागि योग्य हुँदैन। संविधानले राष्ट्रपतिलाई संविधानको आफूले पनि पालन र संरक्षण गर्नुपर्ने प्रमुख कर्तव्य तोकेको छ। तर विगत केही समयदेखि राष्ट्रपति नेपालको एकताको प्रवद्र्धन गर्ने एक मात्र पदाधिकारी र राष्ट्रप्रमुख कम र एमालेकी कार्यकर्ता बढी भएर काम गरिरहेको देखिएको छ, जुन त्यो पदमा बस्नेले गर्न मिल्दैन। त्यसै गर्ने इच्छा हुँदा पद, सम्मान र सुविधा छोडेर पुनः राजनीतिमा फर्किंदा विद्या भण्डारी र संवैधानिक पद्धति दुवैको कल्याण हुनेछ।"
कांग्रेसको आन्तरिक शक्ति संघर्ष,"नेपाली राजनीतिमा एउटा युगान्तकारी अभियानको प्रारम्भ विन्दु मान्न सकिन्छ वामपन्थी शक्तिको समायोजन। नेपाल संघीय गणतन्त्रमा अवतरण गर्ने सँघारमा वाम गठबन्धनसहितको निर्वाचनमा जाने प्रतिबद्धता, संयुक्त उम्मेदवार तथा करिब दुईतिहाइको हाराहारीमा भएको विजय नेपालको नयाँ बिहानीको आशाको फिलिंगो मान्न सकिन्छ। नेपाली जनताले तिनका वालिग मताधिकार प्रयोग गरेर भएको यस निर्णयलाई प्रजातन्त्रमा आस्था राख्ने सबैले मान्नैपर्ने हुन्छ। नेपाली जनताले ६ प्रदेश तथा केन्द्रमा एकीकरण प्रयासमा रहेको नेपाल कम्युनिस्ट पार्टीको नेतृत्व पाउनेछन्। तर यस अभिमत चीनको जस्तो शासन प्रणाली होइन भन्ने यथार्थ पनि मनन गर्न आवश्यक छ। तसर्थ लोकतन्त्रमा विश्वास राख्ने सबैले कोही तानाशाही नबनोस् भनेर प्रतिपक्षको पनि परिकल्पना गरेको हुन्छ। नेपाल सायद अब दुईदलीय प्रणालीतर्फ अगाडि बढ्छ या बढ्दैन भन्ने पनि आगामी दिनमा थाहा हुनेछ। एउटा शाश्वत कुरा भने नेपाली जनता अब केही प्रगतिशील सुधारसहितको नेतृत्व चाहन्छन्। गुट, उपगुट तथा फुटका पर्याय बनेका वामपन्थी दल विभिन्न स्कुलिङबाट आए पनि एक हुँदैछन्। नेपाली कांग्रेसलाई भने मतदाताले पर्ख र हेर रणनीतिमा राखेका छन्। प्रजातान्त्रिक मान्यता राखेको कांग्रेस अभै गुटको सिकार भइरहला या परिवर्तित होला भन्ने आम जिज्ञासा देखिन्छ। शक्ति संघर्षमा कांग्रेस कांगे्रसमा शक्ति संघर्ष प्रारम्भदेखि नै थियो तर व्यवस्थित। बीपी र मातृकाबीचको संघर्षमा सुवर्णशमशेर, गणेशमान सिंहलगायत बीपी पक्षमा रहन जाँदा मातृका पार्टी छोड्न बाध्य भए। बीपी र सुवर्णबीच पनि केही त्यस्ता संघर्ष नभएको होइन। २००७ आन्दोलनको आयभार र सांगठनिक संरचनाका व्यवस्थापन दुई नेताको आपसी समझदारीमा गरिएको थियो। राजा महेन्द्र सुवर्णको अध्यक्षतामा निर्वाचन सरकार गठन भए त्यस्तो सरकारलाई बीपीले विश्वास गरी निर्वाचन हुन्छ भन्नेमा विश्वस्त देखिन्थे। निर्वाचनपश्चात् लामो समयसम्म सरकार गठनमा दरबारले चासो नदेखाएर सुवर्णलाई बनाउन खोज्दा उनले बीपीकै समर्थनमा रही कांग्रेसमा गुटगत समूह विकासमा रोक लगाए। देशमै बसेर आन्दोलन गर्नुपर्छ भन्ने मान्यता राख्ने कृष्णप्रसाद भट्टराई नेपालमै बसे। सैद्धान्तिक रणनीतिमा पृथक रहँदा पनि त्यहाँ शक्ति संघर्ष देखिएन। २०२७ सालमा किसुनजीकै संरक्षकत्वमा नेपाल विद्यार्थी संघ बन्दा किसुनजी नेपाली युवा जमातमा बढी सामीप्य भएर शक्ति आर्जन गर्न सक्दथे। त्यस अवस्थामा पनि बीपीले नेविसंघ गठनमा अवरोध गरेनन्। बीपी राष्ट्रिय मेलमिलाप लिएर नेपाल फर्केपछि नेविसंघ पनि उहाँकै नेतृत्वमा रह्यो कुनै भागबन्डा नगरी। गणेशमानलाई सर्वमान्य नेतामा राखेर बीपीले कार्यवाहक किसुनजीलाई दिए र महामन्त्रीमा गिरिजाबाबुलाई र पारिवारिक बिरासतलाई पृथक राख्दै। आमनिर्वाचन २०४८ मा किसुनजी र गिरिजाबाबुमा प्रधानमन्त्रीमा कसको दाबी भन्नेमा समझदारी कायम हुन सक्दैन र त्यस अवस्थामा साझा उम्मेदवार महिला संघकी संस्थापक अध्यक्ष भनेर प्रत्याशी गराउने पीएल सिंहको व्यक्तिगत लाभका लालसाले मंगलादेवीको उम्मेदवारीले किसुनजी वरिपरिकाको कमीकमजोरी, गिरिजाबाबु समूहको अन्तरघातले मात्र हार्नुभएन उनी र उनका छोरा प्रकाशमान पनि नातावादको नेगेटिभ करेन्ट मा धस्सिए। यही निर्वाचन कांग्रेसमा सांगठनिक शक्ति समन्वयभन्दा पृथक् बन्दै नेताले शक्ति सञ्चय गर्दै जाने बीउ बन्न पुग्यो। देउवाको उदय र अवतरण अल्पमतको मनमोहन अधिकारीले नेतृत्व गरेको सरकारले संसद् विघटन गर्ने निर्णयलाई सर्वोच्चले बदर गर्दै गैरन्यायिक क्षेत्रमा अदालत प्रवेश गरेर राजनीतिक महŒवको निर्णय सदनमा अर्को विकल्प रहँदासम्म संसद् विघटन गर्न नपाउने आदेशसहित संसद् स्थापित हुँदा राजनीतिक खिचातानीको अवसर मिल्यो। यसै संसद्मा शेरबहादुर प्रथमपटक प्रधानमन्त्री बने। यसले अब गिरिजापछि कांग्रेसको नेतृत्व देउवामा जान सक्ने संकेत गरेको थियो। तर आन्तरिक विवादका कारण देउवाले कांग्रेस प्रजातान्त्रिक पार्टी खोले। सांगठनिक शक्ति समन्वयभन्दा राजनीतिक सुरक्षाका लागि नेता या तिनका गुटमा शक्ति सञ्चय गर्दा संगठन कमजोर बन्न पुग्यो। शान्ति सम्झौतापछि कालान्तरमा ६० तथा ४० का आधारमा पार्टी एकीकरण भए पनि गुटगत राजनीति अन्त्य भएन। देउवाले उनका समूहलाई अक्षुण्ण राख्दै प्रकाशमान सिंहबाहेक खुमबहादुर खड्का तथा कोइरालाले स्थापित गरेका सिटौला समूहलाई मिलाएर सभापति बन्नु राजनीतिक चातुर्यको एउटा नजिर थियो। गुटगत राजनीतिले आक्रान्त कांग्रेसमा सभापति बनेपछि कोइराला परिवार, खासगरी महामन्त्री शशांक कोइरालासँग एक किसिमको सम्बन्ध विकास गर्नु देउवाको राजनीतिक कार्यकुशलता थियो। नेपाली कांग्रेसलाई भने मतदाताले पर्ख र हेर रणनीतिमा राखेका छन्। प्रजातान्त्रिक मान्यता राखेको कांग्रेस अभै गुटको सिकार भइरहला या परिवर्तित होला भन्ने आम जिज्ञासा देखिन्छ। कोइराला परिवारलाई अन्य समूहबाट समदूरीमा राख्न सक्नु पनि देउवाको राजनीतिक कौशलता थियो। देउवाले हालमा कोइराला परिवारबाट नेतृत्वमा आउने सम्भावना नरहेकाले भविष्यमा सहकार्य गर्न सकिन्छ भन्ने सांकेतिक बिम्ब दिए। यसै स्वरूप तीनैजना कोइराला दाजुभाइ र बहिनीको लन्च बैठक र सामूहिक राजनीतिक संकेतको फोटो सेसन सामाजिक सञ्जालमा आयो। यसबाट उठेको छालले उत्तरतर्फ रामचन्द्र पौडेल र दक्षिणतर्फ प्रकाशमान सिंहलाई पानीविनाको माछासरह उतार्यो। यसै क्रममा निर्वाचनको सँघारमा विजय गच्छदारलाई ल्याएर यिनले अर्को वाण प्रयोग गरे। शक्ति समन्वयमा लागेको देउवालाई निर्वाचन एउटा ठूलो चुनौती थियो तर पार्टीको पराजयसँगै देउवा राजनीतिक उत्तरार्धमा पुगेका छन्। अब पार्टीलाई कसरी समन्वयकारी भूमिकासहित अवतरण गराउनु उनको बाँकी रहेको कार्यकाल देखिन्छ। गुटगत राजनीतिले प्र श्रय पाएमा कांग्रेसको भविष्य विकराल छ र यसलाई निरास्त गर्न सक्नु देउवाको राजनीतिक दायित्व देखिन्छ। विभिन्न समयमा शक्ति सञ्चयले संगठनमा के गर्दो रहेछ भन्ने जानेका देउवाले शक्ति समन्वय कसरी गर्दछन्, त्यसले कांग्रेसको भविष्य निधारण गर्छ। सम्भावित समीकरण निर्वाचनमा पराजयले देउवालाई आन्तरिक समीकरण मात्र नभएर आगामी नेतृत्व हस्तान्तरणको समेत दबाब बढेको छ। प्रकाशमानको भावी रणनीति अन्योलमा देखिन्छ। सिटौला समूहको मेल्टडाउनले कोइराला समूहमा नअटाउने गगन र प्रदीप पौडेल बाध्यात्मक परिस्थतिमा प्रकाशमानसँग मिल्नुको विकल्प नरहेको हालको अनर्गल हो। कोइराला परिवार छोडेर देउवामा आएका चन्द्र भण्डारी घर न घाटको स्थितिमा राजनीतिक अस्तित्व नै धरापमा परेकाले विचलित मनोदशामा देखिन्छन्। निर्वाचन क्षेत्र कटौतीको मारमा परेका धनराज गुरुङ प्रदेश नम्बर ४ को राजनीतिक परिस्थितिले प्रकाशमानतर्फ नै लच्केका छन्। यिनका आवाज प्रकाशमानलाई संसदीय दलको नेतामा प्रक्षेपण गर्दै (सम्भावना क्षीण रहे पनि) राजनीतिक सुरक्षा खोजेको देखिन्छ। देउवाले यिनका चुनौतीलाई खासै महत्व नदिए पनि शशांकको सम्भावित उम्मेदवारीलाई बेवास्ता गर्न सक्दैनन्। नवीन्द्रराज जोशी काठमाडौंको राजनीति गर्नुपर्ने हँदा पूर्णरूपमा प्रकाशमानविरुद्ध जान सक्दैनन् तर यिनको विश्वास कोइराला परिवारले स्वीकार गर्दछ भन्नेमा देखिन्छ। सभापतिलाई पनि केही हदसम्म सहयोग गर्दै कल्याण गुरुङ, गुरुराज घिमिरे, रामकृष्ण यादव तथा बद्री पाण्डे देउवाले शशांकलाई आगामी पार्टी नेतृत्व दिनुपर्छ भन्ने मान्यतामा मुखर हुँदैछन्। यसको सबुत वामदेवलाई हराएका सञ्जय गौतम, नवलपरासीका निर्वाचित सांसद देवेन्द्र कँडेल तथा दीपक गिरीका सांकेतिक मौनतालाई मान्न सकिन्छ। देउवा पक्षका युवा नेताको मौनता आगामी समीकरण कसरी बढ्छ भन्ने आकलनमा देखिन्छन्, खासगरी देउवा र शशांकबीचको एक प्रकारको ट्याक्टिकल एलायन्सको सान्दर्भिकता ठम्याउन। निर्वाचन हारेका प्रकाशशरण महत तथा विमलेन्द्र निधिहरूले राजनीतिक सान्दर्भिकता जोगाउनु छ। जितेका ज्ञानेन्द्रबहादुर कार्की तथा समानुपातिक बालकृष्ण खाँड सांगठानिक भूमिकाको खोजीमा होलान्। निर्वाचन परिचालन समितिका संयोजक भएका नाताले खाँडको भूमिकामा शशांकले देखाउने सदासयता तथा देउवाको विश्वास र गच्छदारको उपसभापतिमा अवतरणले भावी मनोनीत महामन्त्रीको मार्गचित्र देखिएला। कांग्रेसको घटेको साख उठाउन शशांकको नेतृत्वमा आउने सम्भावना प्रबल देखिन्छ। यिनी पनि चलाख राजनीतिज्ञ देखिन्छन्। हालमा उनको रणनीति सभापतिको विश्वास जितेर आगामी कदम चाल्नेमै देखिन्छ। मुख्यतया आमनिर्वाचन नभएर पार्टी महाधिवेशनको तयारीमा जुटेको सक्रिय कार्यकर्ता वितरणको जस्तो निषेधको राजनीति निर्वाचनको प्रचारप्रसारका समयमा देखिएको थियो। सभापतिलाई कमजोर बनाउँदा गुटगत स्वार्थले थप प्र श्रय पाउने र संगठन नेतृत्व अन्यत्रै जाने सम्भावना देखिएको छ। तर सभापतिलाई धेरै च्याप्दा आफैं कमजोर हुने हो कि भन्ने दोसाँधमा शशांक देखिन्छन्। यसर्थ, कार्यकर्ताको मनोबल बढाउन सभापतिको विश्वास जित्दै र पुराना संस्थापन भन्नेहरू (जुनसुकै समूहमा रहेका) सबैलाई समेट्ने नयाँ रणनीतिको खोजीमा छन्। खुमबहादुर तथा सिटौलाका समूहलाई स्ट्राटेजिक स्ट्राइकमार्फत धेरैलाई साथमा लिएर गुटगत राजनीतिलाई निस्तेज गर्ने ध्यानमा शशांक देखिन्छन्। यसैको कडीका रूपमा हालै प्रवक्तामा मनोनीत विश्वप्रकाशलाई लिन सकिन्छ। प्रदेश नं ६ मा उदीयमान जीवन शाहीलाई स्थापित गर्दा पूर्णबहादुर खड्का विचलित हुनेछन्। तिनलाई च्याप्दा हृदयराम थानीइतर बन्न जाने हुँदा शाही र थानीको वजनकै कारण यस प्रदेशमा राज्यसभा निर्वाचन परिचालनमा थानीलाई खटाइएको हो। तसर्थ, यावत् कारण पूर्णबहादुर खड्का पनि प्रकाशमानतर्फ नै नजिकिनेछन्, आगामी महाधिवेशनमा मनोनीत महामन्त्री बन्ने चाहनामा। अब शशांकको कदम सभापतिका असल सल्लाहकारका रूपमा सभापतिका विश्वासिला सांगठनिक क्षमता भएकालाई मनोनीत महामन्त्रीमा सिफारिस गर्दै गच्छदारको उपसभापतित्व सुनिश्चित गर्ने हुनेछ। हालमा देउवाले सबै बोली बन्द गर्न सम्भवतः शशांकलाई संसदीय दलको नेतामा मनोनयन गर्न चाहन्छन्। तर प्रकाशमान यसअघि नै महामन्त्री भइसकेकाले देउवा आफैं उम्मेदवार बनेर आगामी दिनमा पार्टी नेतृत्व हस्तान्तरण शशांकलाई गर्ने समझदारी गर्न सक्छन्। यसले देउवा शशांक टेक्टोनिक चाल अगाडि बढेको भान हुन्छ र यसको सब्डक्सनमा प्रकाशमान पर्ने देखिन्छन्। यसलाई प्रकाशमानले स्विकार्दै गुटगत नभएर सामूहिक नेतृत्व विकास गर्न सहयोग गर्नुपर्छ। कांग्रेस गुटगत राजनीतिबाट अलग भएर के जनतामा एक तरंग ल्याउन र युवा पुस्तालाई आकर्षित गर्न सक्ला ? टेक्टोनिक सब्डक्सनबाट हिमालय उत्पत्ति भएजस्तो दुवैको आपसी माझामाझीमा सब्डक्सन प्लेटका प्रकाशमानको अनवरत दबाबले उच्च मनोबलका साथ कांगे्रस उठ्न सक्नेछ। यसैले निक्र्योल गर्ला नेपालको स्वच्छ प्रगतिशील राजनीतिक प्रतिस्पर्धाको वातावरण। एकातिर समाजवादी कांग्रेस र अर्कोतर्फ एकीकृत वाम गठबन्धनबाट बनेको नेपाल कम्युनिस्ट पार्टी।"
किन बढ्दै छ बलात्कार ?,"आजभोलि दिनहुँजसो बलात्कारका घटना सुन्न थालिएको छ। नारी हकका आवाज जति सशक्त हुँदै गरेका भए पनि आखिर यस्ता घटना समाज किन विसंगत छ ? शिक्षाको विकास हुँदै गर्दा पनि अनुशासनहीन कर्तुत गर्नेले टाउको उठाउने दुस्साहस गरिरहेकै छ। देशले थुप्रै परिवर्तनका सिँढी चढ्दै आउँदा आशा र अप्ठ्यारा छँदै छन्, तर तिनका बीचमा नारीहिंसा, बालहिंसा, बलात्कार, छाउपडी या झुमालगायतका प्रथाको प्रताडनाले नारी दमन छँदै छ। मानिसमा चेतनाको दियो किन बल्न सकेन ? पक्कै पनि हामी र हाम्रो व्यावहारिक सचेतनामा खोट छ। हेर्ने नै हो भने समाजले नारी कुण्ठा दबाएर राखेकै छ। सचेतना अभियानले कानुनलाई दह्रो बनाएकै छ तथापि कार्यान्वयन पाटोमा खोट रहेरै यस्ता घटनाले नारीमाथि अन्याय भइरहेकै छ। बलात्कारजस्तो जघन्य अपराधमा मिलापत्र गरिनु अनि पैसा हुनेले जे गरे पनि हुन्छ भन्ने अहंकारले ठूलाबडाको सोचलाई समाजले झापड हान्नैपर्छ। अर्को वर्ग धनीमानीभन्दा अशिक्षित छ, जसले कुविचार बोकेर कसैप्रति गिद्दे नजर लगाउँछ। पछि लाग्छ र दाउ छोप्छ। त्यो अवचेतन मनको कामुकतालाई आफूभन्दा कमजोर बालिका, नारीमाथि अन्धो भएर पोख्छ। कतिपय अवस्थामा समाज अनुशासनको दायरा मिचेर, आर्थिक प्रलोभनमा फसेर लोभिने कार्यप्रति अभै औंला उठाउन चाहँदैन। लज्जास्पद विषयमा पार्टीको काखी च्यापेर अन्याय गर्ने प्रयास पनि हुन्छन्। कति लापरबाही छ समाजभित्र, यस्ता अपराधमा मिलापत्रसम्म हुने समाचार सार्वजनिक भएका छन्। प्रहरीले नै यी विषयमा दिलोज्यान दिएर निष्पक्ष न्याय दिन चासो बढाउनुपर्ने हो तर समाजका हरेक नागरिकले यस्ता विषयमा सहयोग गर्नैपर्छ। यौनजन्य हिंसामा महिला प्रहरीले पूर्ण अवसर नपाएका हुन् कि भन्ने भान यहाँ हुँदैछ। यसका लागि प्रचार अभियानमा जुट्ने दायित्व हरेक असल नागरिकको हो। न्यायको सुव्यवस्था गर्ने लौहदण्ड समातेका प्रहरीबाटै यस्ता घटना हुनु अनि धम्की आएका समाचार व्याप्त हुँदा जोकोहीको मन पिरोलिन्छ नै। समाजमा यौन पिपासुहरूको दबदबाले नारीको बाँच्ने अधिकारमाथि प्रहार भएको छ। लाजमर्दो र घिनलाग्दो अनि अत्यन्तै अमानवीय नरपिशाची प्रवृत्तिका कारण नवजात शिशुदेखि कलिलै उमेरका बालिकासम्म बलात्कृत हुन्छन्। गृह मन्त्रालयमा बसेर अधिकार हातमा लिएको प्रहरी प्रशासनले नै संवेदनालाई कुल्चिएर बेवास्ता गर्ने, लापरबाही गर्ने अनि यस्ता कर्तुतलाई कठघरामा उभ्याउनुको साटो छिपाउन पहल गर्नेको देश सेवालाई कसरी मूल्यांकन गर्ने ? ८० वर्षका बूढासमेत यस्तो कुकृत्य गर्न पछि पर्दैनन्। दोषीले सजाय पाए पनि पीडितको जीवन रक्षा र भविष्य कहाँ गएर न्याय माग्न योग्य रहन्छ ? आज र हिजोको तथ्य समाचारमाध्यममा बलात्कारका समाचार बारम्बार आइरहेका छन्। किन हुन्छन् त यस्ता व्यवहार ? कानुनले बलात्कारीलाई कति सजाय दिन्छ ? यो विषयमा गम्भीर प्रश्न उठ्छ। मनन गर्नुपर्ने विषय छ कानुनले पहुँचवालालाई राम्ररी बाँध्न सकेन। तिनका कर्तुतसँग कानुनले खुट्टा कमाएर व्यवहार गर्छ। पक्षपातपूर्ण व्यवहार गर्न पछि पर्दैन। अनि त्यस्ता नरपिशाचलाई रिहा गराउने कूटनीतिहरू कति सजिलै बुनिन्छन्। आखिर न्यायको झोली बोकेर कहाँ जाने भिख माग्न ? सञ्चार क्षेत्र पनि निष्पक्ष बनेन भने त ती पीडितले आफैं सजायको जालोमा फस्नुपर्छ। यसर्थ सञ्चारमाध्यमको दायित्व निष्पक्ष र निडर भएर सत्यतथ्य प्रवाह गर्नु हो। सचेतना अभियानले कानुनलाई दह्रो बनाएकै छ तथापि कार्यान्वयन पाटोमा खोट रहेरै यस्ता घटनाले नारीमाथि अन्याय भइरहेकै छ। बलात्कारजस्तो जघन्य अपराधमा मिलापत्र गरिनु अनि पैसा हुनेले जे गरे पनि हुन्छ भन्ने अहंकारले ठूलाबडाको सोचलाई समाजले झापड हान्नैपर्छ। समाजमा अनुशासनको डर नहुनु मूल कारणमध्ये एउटा अवश्य हो। हिजो मानिसमा अलिकति पाप र धर्मको डर जति थियो, आज त्यो घट्दो छ। सामाजिक वातावरणमा छोरीचेलीलाई सम्मान गर्ने, नारीको इज्जत गर्ने एउटा धार्मिक विचारको पाटोबाट समाज पन्छिँदै छ। मानिसले समाजको भय मिचेर कर्तुतजन्य जघन्य अपराध गर्न आपूलाई उद्यत् बनाउनुको मूल कारण त उसमा त्यो आत्मअनुशासन नहुनु नै हो। यसर्थ नारी अस्मिताका आवाज जति गुञ्जायमान भएर पनि यी पीडाले समाज कलुषित बन्दैछ। पितृसत्ताको लिसो टाँसेर हिँडेको हाम्रो समाजले पुरुषप्रधानतालाई अलिकति तुष राखेरै न्याय दिन्छ। नारीलाई पोथी बासेको उपनामले लाञ्छना लगाउने, कमजोर र असक्तलाई बोक्सीको आरोपले अत्याचार गर्ने प्रवृत्तिलाई नारीको आत्मनिर्भरता र स्वाभिमानी व्यवहारले मात्र जित्न सक्छ। यसर्थ हरेक नारी जातिले आफ्नो गोरेटोलाई स्वाभिमानी बनेर सहज बनाउँदै अघि बढ्नुपर्छ। सुशासन र सञ्चार शक्ति वर्तमान सन्दर्भमा प्रविधिले जन्माएको अर्को पीडाभित्र यस्ता कुकर्म गाँसिन पुगेका छन्। मानिसले विज्ञान प्रविधिको दुरुपयोग गर्दै आफैंलाई त्यस्ता कर्ममा सामेल गराएका घटना भेटिन्छन्। मूलतः छाडा प्रवृत्ति र व्यवहारमा मानिसले तामसी भएर आफूलाई संलग्न गराउँदा यस्ता घटना हुन पुग्छन्। यौनिक विषय मानिसका आवश्यकता भए पनि आजभोलि यसको दुरुपयोगले समाज नै कलुषित छ। त्यहाँ डरभन्दा ठूलो यौनेच्छा हुन पुग्छ, कामुकता हुन्छ तब मानिसले आफ्नो रूप बिर्सन्छ। आपसी विश्वास नरहँदा र त्यस्ता कार्यमा उद्यत् रहँदा परिवारको संरचनामै नराम्रो ठेस पुग्न थालेका घटनाले समाज संक्रमित बन्दैछ। विकृत र विसंगत बन्दैछ। भाइचारा र सहकार्य नहुँदा शान्ति र सहकार्यमै ठेस पुगेको देखिन्छ। यसर्थ यस्ता कुकृत्यका लागि कानुनी दायरा दह्रो त बन्नैपर्छ, साथमा अनुशासन र नैतिक ज्ञान आवश्यक छ। हाम्रा संस्कृतिले केही अन्धपरम्पराबाहेक नारीलाई आदर त गरेको छ तर अब त्यसमा अनुशासनको पाठले हाम्रै पद्धति पनि दर्बिलो बन्नु आवश्यक छ। एउटी नारीले घरलाई सजाएकी हुन्छिन्। परिवारलाई चलाएकी हुन्छिन्। प्रत्येक नारीले आत्मनिर्भरता र स्वाधीनतालाई बोध गर्न सक्नुपर्छ। तर समसत्ताको शिक्षालाई हरेक परिवारबाटै विकसित तुल्याउनुपर्छ। नारी मात्र असल भएर समाज सुन्दर बन्न सक्दैन। दुवैको व्यवहारमा शुद्धता र अनुशासन चाहिन्छ। नारी बलियो हुनु घर बलियो हुनु हो। यसका लागि अरूको मुख ताकेर मात्रै जिउने परनिर्भरताको संस्कारलाई नारीले बदल्न जान्नुपर्छ। तर आपू बाँच्न सक्ने बनिसक्दा परिवारमा घमण्ड देखाउनु पनि राम्रो नहोला। यसर्थ नारी हक र हितका लागि अब सुशिक्षा, सुशासन र मर्यादाको जग बलियो बन्नैपर्छ। यसका लागि सञ्चारमाध्यम नै सुशासनको कडी हो। हरेक फटाहा बुद्धिलाई सञ्चारको शक्तिसँग डर लागेर न्यायालयको दण्डमा सहायता पुगेको विषय निर्विवाद छ। सञ्चारले समाजका पीडालाई पर्दाफास गर्नु समाजलाई न्यायको आधार प्रदान गर्नु नै हो। सञ्चारले पीडालाई खोल्ने शक्ति दिएको छ। नारी आवाजलाई बुलन्द बनाएको निर्विवाद छ। बरु यसमा कहिलेकाहीं हुने स्वार्थपूर्ण व्यवहारमा सञ्चारको शक्ति नमुछियोस्।"
आइसिसी विश्वकप छनोट खेल्ने १० उत्कृष्ट खेलाडीको सूचीमा सन्दीप लामिछाने,"काठमाडौं : आइसिसी विश्वकप छनोट खेल्ने १० उत्कृष्ट खेलाडीमा नेपालका सन्दीप लामिछाने परेका छन्। मार्च ४ देखि २४ तारिखसम्म जिम्बाबेमा हुने आइसिसी विश्वकप छनोट खेल्ने स्टार १० खेलाडीको सूची सार्वजनिक गर्दै आइसिसीले सन्दीपको नाम दोस्रो नम्बरमा राखेको छ। यो सूचीमा वेस्ट इन्डिजका र अफगानिस्तानका दुईदुई खेलाडी परेका छन् भने नेपाल, आयरल्याण्ड, स्कटल्याण्ड, नेदरल्याण्ड, जिम्बाबे र पपुवा न्युगिनीका एकएक खेलाडी समेटिएका छन्। आइसिसीले सार्वजनिक गरेको सूचीमा नेपालका लेग स्पिनर सन्दीप भन्दा अघि वेस्ट इन्डिजका रोभ्मान पावेलको नाम समेटिएको छ। अन्य आठ खेलाडीमा आयरल्याण्डका पाउल स्टलिङ, अफगानिस्तानका रसिद खान, स्कटल्याण्डका केल कोइटजर, वेस्ट इन्डिजकै इभिन लेविस, अफगानिस्तानका मुजिव उर रहमान, नेदरल्याण्डका रायन टेन डोजचाटे, जिम्बाबेका सिकन्दर राजा र पपुवा न्युगिनीका असद भाला रहेका छन्। पहिलो पटक आईपिएलमा छनोटमा परेका सन्दीपले त्यसपछि लगातार विश्व क्रिकेटमा चर्चा पाइरहेका छन्। १७ वर्षीय सन्दीपलाई आईपीएलमा दिल्ली डेयर डेभिल्सले किनेपछि आईपीएल खेल्ने पहिलो नेपाली खेलाडी बनेर चर्चा पाइरहेका छन्। अक्सन लिस्टमा परेपछि उनको न्यूनतम् मूल्य २० लाख भारतीय रुपैयाँ तोकिएको थियो। बलियो टिम दिल्लीले उनलाई २० लाख भारुमा किनेको हो। विश्वकप छनोट खेल्ने स्टार खेलाडीको सूची मंगलबार आइसिसीले सार्वजनिक गरेको हो। यसअघि सन्दीपलाई अल आउट क्रिकेटरले विश्वका उत्कृष्ट ३० युवा क्रिकेटरको सूचीमा राखेको थियो।"
लुम्बिनी शान्ति म्याराथनमा होमलाल र तीर्थ बने च्याम्पियन (फोटो फिचर),"काठमाडौं : त्रिभुवन आर्मी क्लबका होमलाल श्रेष्ठले चौथो संस्करणको लुम्बिनी शान्ति म्याराथनको उपाधि जितेका छन् । बिहीबार लुम्बिनीमा भएको म्याराथनमा होमलालले आर्मीकै हरीकुमार रिमाललाई पछि पार्दै उपाधि जितेका हुन् । उपाधि जित्ने क्रममा होमलालले निर्धारित दुरी दुई घण्टा ५३ मिनेट १३ सेकन्डमा पुरा गरे । होमलालले लगातार दोस्रो पटक लुम्बिनी म्याराथनको उपाधि जितेका हुन् । उपाधिसँगै उनले लुम्बिनी अशोक पिस पुरस्कार स्वरूप नगद एक लाख प्राप्त गरे । दोस्रो भएका हरीकुमार रिमालले दुई घण्टा ५४ मिनेट ५३ सेकेन्डमा दौड पुरा गरे । हरिले कपिलवस्तु हुएन सान पुरस्कार स्वरूप ७५ हजार नगद हात पारे । म्याराथनतर्फ आर्मीकै खगेन्द्र भाट तेस्रो भए । खगेन्द्रले दुई घण्टा ५७ मिनेट ३४ सेकेन्डको समय निकाले । उनले मायादेवी गार्डेन उत्थान पुरस्कार स्वरूप ५० हजार प्राप्त गरे । म्याराथनमा विदेशी धावकसहित ३५ खेलाडीको सहभागिता रहेको थियो । जसमा तीन भिक्षुसहित १३ विदेशी खेलाडी थिए । म्याराथन सिद्धार्थ गौतमले बुद्धको रुपमा आफ्नो जन्मभूमि फर्केर बाबु राजा शुद्धोधनलाई भेटेको स्थान कुदानबाट सुरु भई गोटिहवा, कपिलवस्तु, वाणगंगा, तिलौराकोट, निग्लिहवा, अरोरकोट र दोहनी हुँदै मायादेवी मन्दिरमा आएर सकिएको थियो । प्रतियोगिता अन्तर्गत २१ किमिको हाफ म्याराथनको उपाधि भारतीय सेनामा कार्यरत तीर्थ पुनले आफ्नो बनाए । तीर्थको पनि लगातार दोस्रो पटक उपाधि जितेका हुन् । उपाधि जित्ने क्रममा तिर्थले एक घण्टा सात मिनेट ३५ सेकेन्डमा दौड पुरा गरे । उपाधिसँगै उनले ५० हजार हात पारे । हाफ म्याराथनतर्फ दोस्रो भएका आर्मीका रामजी वस्नेतले एक घण्टा सात मिनेट ६४ सेकेन्डको समय निकाले । उनले ३० हजार प्राप्त गरे । तेस्रो भएका आर्मीका टिका राम कट्टेलले एक घण्टा सात मिनेट ५८ सेकेन्डको समय निकाले । तेस्रो भएका टिका रामले २५ हजार प्राप्त गरे । हाफ म्याराथनमा ५ भिक्षु ७ विदेशीसहित ४५ खेलाडीले सहभागिता जनाएका थिए । हाफ म्याराथन मायादेवीको सुत्केरी मार्ग दोहनीबाट सुरु भई माया देवी मन्दिर आएर समापन भएको थियो । पाँच किमी दौडको उपाधि सुनिल थापाले जिते । उनले १७ मिनेट पाँच सेकेण्डमा दौड पुरा गरे । दोस्रो भएका संजय राईले १७ मिनेट सात सेकेन्डमा दौड पुरा गर्दा तेस्रो भएका सत्येन्द्र यादवले १७ मिनेट २४ सेकेन्ड दौड पुरा गरे । पाँच किलो मिटरको दौडमा विजेताले दश हजार, दोस्रो हुनेले सात हजार र तेस्रोले पाँच हजार प्राप्त गरे"
