शीर्षक,विवरण
पाखामा कर्णाली र सुदूरपश्चिम,"निर्वाचन आयोगले असोज २० गते प्रदेश सभा समानुपातिक निर्वाचन निर्देशिका २०७४ स्वीकृत गर्दै विभिन्न २१ जिल्लाका ५७ वटा स्थानीय तहलाई प्रदेशअन्तर्गतका पिछडिएको क्षेत्र कायम गरेको छ । उक्त सूची बदरको माग राख्दै सर्वोच्च अदालतमा असोज २९ गते रिट दर्ता भई कारण देखाउ आदेशसमेत जारी भएको छ । पिछडिएको क्षेत्र निर्धारण गर्दा भौगोलिक विकटता, आर्थिक, सामाजिक, सांस्कृतिकलगायत मानव विकास सूचकांकको स्थिति, विकासका पूर्वाधारहरूको उपलब्धतालाई आधार मानिनुपर्ने हो, तर पछिल्लो सूचीकरण यस्ता आधारअनुसार छैन । विभिन्न ६ जिल्लाका नौ नगरपालिकासमेत पिछडिएको सूचीमा सूचीकृत छन् भने अत्यन्त विकट कयौं गाउँपालिका उक्त सूचीमा छैनन् । पूर्वसचिव बालानन्द पौडेल नेतृत्वको स्थानीय तहको संख्या तथा सीमा निर्धारण आयोगले २४१ नगरपालिका र ४६२ गाउँपालिका प्रस्ताव गर्दै प्रतिवेदन २०७३ पुस २२ मा सरकारलाई बुझाएको थियो । उक्त आयोगले घोषणा गरेका नगरपालिका पिछडिएको क्षेत्रको सूचीमा पर्नु तर त्यही आयोगले संरक्षित क्षेत्र भनेर घोषणा गरेका गरिएका गाउँपालिकासमेत नपर्नुले शंका गर्ने ठाउँ दिएको छ । संवैधानिक आधार नेपालको अन्तरिम संविधान २०६३ ले समावेशीकरणको सिद्धान्तलाई मौलिक हकको रूपमै आत्मसात गरेपश्चात् २०६४ सालपछि कर्णाली अञ्चलका पाँच जिल्ला, सेतीका तीन र भेरीको एक गरी नौ जिल्लालाई पिछडिएको क्षेत्र कायम गरिएको थियो । त्यतिबेलै महाकाली अञ्चलको दार्चुला पिछडिएको क्षेत्रमा पर्नलायक भए पनि पारिएन । नेपालको संविधानको धारा १८(३) ले सामाजिक, सांस्कृतिक तथा आर्थिक दृष्टिले पिछडिएको क्षेत्रको नागरिकको संरक्षण, सशक्तीकरण वा विकासका लागि कानुनबमोजिम विशेष व्यवस्था गर्न रोक लगाइएको मानिने छैन भनी व्यवस्था गरेको छ । तर यस्ता कानुनहरू बन्न बाँकी नै छ । त्यस्तै धारा ४२(१) ले सामाजिक न्यायको हकअन्तर्गत आर्थिक, सामाजिक तथा शैक्षिक दृष्टिले पछाडि परेका वास्तविक पिछडिएको क्षेत्रका नागरिकको समानुपातिक समावेशी सिद्धान्तका आधारमा राज्यका निकायमा सहभागिता हुन पाउने हक हुने व्यवस्था गरेको छ । यी दुई धारामा गरेको व्यवस्था पिछडिएका क्षेत्रका जनताका विशेष हक हुन् । पिछडिएका क्षेत्रका नागरिकको यो हकसँग बाझिने गरी संसद्ले समेत कानुन बनाउन नसक्ने परिस्थितिमा एउटा संवैधानिक निकायले निर्देशिका बनाउँदै संविधानले दिएको हक कटौती गर्ने अधिकार छैन । महत्वपूर्ण कुरा संविधानको धारा ४६ ले मौलिक हकहरूको कार्यान्वयनका लागि संविधान प्रारम्भ भएको तीन वर्षभित्र कानुनी व्यवस्था गर्नेछ भनिएको छ । त्यसैले अब आउने संसद्लाई ३ असोज २०७५ सम्म पिछडिएका क्षेत्रसम्बन्धी कानुन नल्याई धरै छैन । संविधानको मौलिक हकको बेवास्ता गरेर ल्याइएको निर्देशिका त के ऐन नै भए पनि बदर हुन्छ । अल्पकालीन र दीर्घकालीन असर निर्देशिकाको नियम १३ अनुसार उम्मेदवारहरूको बन्दसूची पेस गर्दा सबै प्रदेशबाट निश्चित प्रतिशतका आधारमा पिछडिएको क्षेत्रबाट उम्मेदवारी दिनुपर्छ । त्यसमध्ये सबैभन्दा धेरै प्रदेश ६ बाट ३२४ र प्रदेश ७ बाट १२७८ प्रतिशत प्रतिनिधित्व गराउनुपर्छ । यो निर्देशिकाअनुसार हुने हो भने वास्तविक पिछडिएका क्षेत्रका जनताको प्रतिनिधित्व निश्चित रूपमा घट्नेछ, यो तत्कालीन असर हो । दीर्घकालीन रूपमा यी क्षेत्रहरू पाँच वर्षसम्म आफ्नो प्रतिनिधित्व गराउनबाट वञ्चित हुनेछन् । कर्णाली र सुदूरपश्चिमले अहिल्यै यसको प्रतिवाद गरेनन् भने पछि पिछडिएको क्षेत्रसम्बन्धी कानुन बन्दा यसै सूचीलाई आधार मान्नसक्ने र वास्तममै पिछडिएको क्षेत्रलाई सधैंका लागि छुटाउने ठूलो खतरा छ । अहिले कतिपयले बुझेजस्तो २०६४ पश्चात् कर्णालीलगायत सुदूरपश्चिमका पिछडिएका क्षेत्रमा समेटिएका नौ जिल्लालाई हटाइएको होइन । ती जिल्ला सम्बन्धित कानुन संशोधन नहुन्जेल वा पिछडिएको क्षेत्रसँग सम्बन्धित कानुन नबनेसम्म पिछडिएकै क्षेत्रमा छन् र हुनेछन् । प्रतिनिधित्वको सवालमा प्रदेश सभा निर्वाचनको लागि अहिले ती वास्तविक पछाडि परेका क्षेत्रहरूलाई नसमेट्ने हो भने पछि कानुन बनाउँदा पनि नसमेट्ने डर हुन्छ । संविधानले कर्णाली, सुदूरपश्चिमलगायतका क्षेत्रलाई अधिकारसम्पन्न बनाउने तर नियमावली र निर्देशिकाले वास्तविक पिछडिएको क्षेत्रभन्दा बेग्लै क्षेत्रलाई पिछडिएको घोषणा गरिदिँदा कर्णाली र सुदूरपश्चिम अझ पाखा पर्न सक्छन् । त्यसैले पिछडिएका क्षेत्रको प्रतिनिधित्व कैलाली, सुर्खेत र बाँकेले गर्ने नेपालको संविधानको धारा १८(३) र ४२(१) को उद्देश्य किमार्थ होइन । कस्तो पिछडिएको क्षेत्र ? तर्कहरू अनेक गर्न सकिएलान् तर जुम्लाभन्दा सुर्खेत पिछडिएको भन्न मिल्दैन । निर्देशिकामा सुर्खेतका दुई स्थानीय तह पिछडिएको क्षेत्रमा सूचीकृत छन् भने जुम्लाका एउटा पनि छैन । राज्यले अध्ययन गरेर सबैभन्दा पछाडि परेको क्षेत्रलाई धरातलीय यथार्थको आधारमा पिछडिएको क्षेत्र कायम गर्नुपर्छ, अनुमान र पहुँचको भरमा होइन । अध्ययन र अनुसन्धानपश्चात् विधायिकाले कानुन बनाई नागरिकको आर्थिक, सामाजिक, सांस्कृतिक, शैक्षिक धरातलको गहन मूल्यांकनपछि मात्रै छुट्टयाइनुपर्छ। यस क्षेत्रका जनतालाई राज्यको मूल प्रवाहमा समाहित हुन समावेशीकरण र सकारात्मक विभेदलगायतको माध्यमद्वारा विशेष संरक्षण प्रदान गरिन्छ । सरकारी सेवा प्रवेश होस् वा अन्य कुनै उच्च शिक्षा अध्ययनकै विषय किन नहोस्, पिछडिएका क्षेत्रका नागरिकका लागि राज्यले आरक्षणको व्यवस्था गरेको हुन्छ । अन्य क्षेत्रको भन्दा पिछडिएका क्षेत्रमा राज्यको लगानी बढी हुन्छ । अझै पनि ध्यान नपुर्याउने हो भने यसले नेपालको संविधानले परिकल्पना गरेको समावेशीकरण र समानुपातिक विकासको परिकल्पना निरर्थक हुन्छ । कुनै क्षेत्र सधैं पिछडिएको क्षेत्रमा राखियोस् र त्यसको नाममा राज्यबाट आरक्षणलगायतका सुविधा निरन्तर प्राप्त भइरहोस् भन्ने पंक्तिकारको आशय हुँदै होइन । संविधानले पिछडिएको क्षेत्रका नागरिकलाई राज्यको निकायमा सहभागी हुन पाउने गरेर दिएको अधिकार वास्तविक पिछडिएको क्षेत्रका जनताले उपभोग गर्न पाऊन् भन्ने मात्रै हो । त्यो पनि निश्चित समयसम्म । उदाहरणको लागि सुदूरपश्चिम भौगोलिक, आर्थिक रूपमा मात्रै होइन, सामाजिक र सांस्कृतिक रूपमै पनि पिछडिएको छ भन्ने तर पिछडिएको क्षेत्र कायम गर्दा सुदूरपश्चिम पर्नुनपर्ने ? दार्चुलामाथि फेरि अन्याय नगरपालिकासमेत पिछडिएको क्षेत्रमा सूचीकृत हुँदा पनि विकट दार्चुला जिल्लाका नौवटा स्थानीय तहमध्ये कुनै पनि नपारिनु उक्त जिल्लामाथि २०६४ साल र अहिले पनि नियोजित रूपमै अन्याय परेको देखिन्छ । आफ्नै जिल्ला सदरमुकाम जान पनि भारतको बाटो भएर जानुपर्ने र गरिबी व्याप्त रहेको जिल्लाको एउटा पनि स्थानीय तह पिछडिएको क्षेत्रको सूचीमा नपर्नु दार्चुलामाथिको अन्याय नै हो । सुदूरपश्चिमको अवस्था सहकारी तथा गरिबी निवारण मन्त्रालयले २०७३ मा गरेको एक सर्वेक्षणअनुसार सबैभन्दा बढी गरिबी सुदूरपश्चिममा छ । बाजुरा नेपालभरिको सबैभन्दा धेरै गरिब घरपरिवार भएको पहिलो जिल्ला हो भने बझाङ तेस्रो । बाजुरामा ६४१ र बझाङमा ५६८ प्रतिशत जनता चरम गरिबीको रेखामुनि छन् । सन् २०१४ को मानव विकास सूचकांकअनुसार नेपाल दक्षिण एसियामा छैटौं र विश्वमा १४५ औं स्थानमा छ । नेपालभित्रको कुरा गर्दा सुदूरपश्चिम मानव विकास सूचकांक (०४३५) को सबैभन्दा पुछारमा रहेको छ । विश्व बैंकको सहयोगमा नेपाल सरकारले सन् २०१३ मा गरेको एक अर्को अनुसन्धानअनुसार नेपालका सबैभन्दा बढी गरिबीको चपेटामा परेका पाँचमध्ये तीन जिल्ला (बाजुरा, बझाङ र दार्चुला) सुदूरपश्चिमकै रहेका छन् । अन्त्यमा, यति धेरै भौगोलिक, आर्थिक, सामाजिक तथा सांस्कृतिक रूपमा पछाडि परेका कर्णाली र सुदूरपश्चिमलाई पिछडिएको क्षेत्रबाट हटाइनु वा नसमेटिनु खेदजनक छ । अझ यस विषयमा त्यस क्षेत्रका जनताले व्यापक विरोध गरी सच्याउन माग गर्दा पनि सरकार तथा सरोकारवालाबाट कुनै पहलकदमी नगरिनु विडम्बनापूर्ण छ ।"
"आधा हिस्सा, प्रत्यक्षमा फिस्स !","आगामी मंसिरमा हुने प्रतिनिधि तथा प्रदेशसभाको पहिलो चरणको निर्वाचनमा प्रत्यक्षतर्फको महिला उम्मेदवारी संख्या हेर्दा टिठलाग्दो अवस्था देखिएको छ । प्रतिनिधिसभातर्फ उम्मेदवारी दिएका कुल ३२० जना उम्मेदवारमध्ये १७ जना मात्र महिला उम्मेदवार छन् । त्यसैगरी प्रदेश सभातर्फका ४८२ उम्मेदवारमध्ये २४ जनामात्रै महिला उम्मेदवार छन् । आधा हिस्सा ओगटेको महिलाको जनसंख्या र आधा हिस्साकै अधिकार खोजिरहेका महिलाको यो उपस्थितिबाट के देखिन्छ भने पहिलो चरणमा सम्पन्न हुने प्रतिनिधिसभा र प्रदेशसभा दुवैमा गरी पाँच प्रतिशतको हाराहारीमा मात्रै महिलाको उम्मेदवारी परेको छ । समानुपातिकतर्फ कानुनमै व्यवस्था गरेर दलहरूले महिलाको लागि विनियोजन गरे पनि प्रत्यक्षतर्फ भने कानुनी प्रावधानको अभावमा महिलाको उपस्थितिमा दलहरू खुम्चिएको देखियो । समानुपातिक र प्रत्यक्षतर्फ गरी संघीय संसद्मा महिलाको उपस्थिति ३३ प्रतिशत पुर्याउनकै लागि दलहरूको दिमाग रन्थनिने बेला आएको छ । प्रदेशसभामा नेपाली कांग्रेसको तर्फबाट ताप्लेजुङमा लीलादेवी बोखिम, सिन्धुपाल्चोकमा निमा तामाङ र बझाङमा चन्द्रादेवी जोशीलाई उम्मेदवार बनाइएको छ । एमालेको तर्फबाट म्याग्दीमा नरदेवी पुन र मनाङमा खन्डा लामा गुरुङ तथा नेकपा माओवादी केन्द्रको तर्फबाट नुवाकोटमा राधिका तामाङ र बझाङमा देवकी मल्ल उम्मेदवार बनेका छन् । केही जिल्लामा प्रतिनिधिसभा र प्रदेशसभा दुवैमा महिलाको उम्मेदवारी परेको छैन । राजपा, संघीय समाजवादी फोरमले दुई र नयाँ शक्ति पार्टीले दुईजना महिला उम्मेदवार बनाएका छन् । साना आठ दलले एकजनाका दरले महिला उम्मेदवार चुनावी मैदानमा उठाएका छन् । महिला मात्रै होइन, समावेशी समूहका अन्य समुदायलाई पनि दुई ठूला गठबन्धनले खासै स्थान दिएका छैनन् भन्दा फरक पर्दैन । दुवै गठबन्धनबाट प्रतिनिधिसभामा दलितको उम्मेदवारी तोकिएको छैन । कुल उम्मेदवारीमध्ये पनि दलितको उपस्थिति निकै कम देखिएको छ । संघीय संसद्मा ३३ प्रतिशत महिलाको अनिवार्य उपस्थिति हुनुपर्ने संवैधानिक प्रावधानप्रति राजनीतिक दलहरू खासै चिन्तित देखिएका छैनन् । प्रतिनिधिसभा निर्वाचन ऐनमा समानुपातिकतर्फको उम्मेदवार बनाउँदा अनिवार्य रूपमा पाँच प्रतिशत महिला उम्मेदवार हुनुपर्ने प्रावधान भए पनि प्रत्यक्षतर्फको उम्मेदवारीमा कुनै कानुनी प्रावधान नभएका कारण महिलाको उपस्थिति उत्साहजनक देखिन नसकेको हो । दलहरू बाध्य भएर महिलालाई अवसर दिन्छन चाहेर दिँदैनन् भन्ने यस्ता घटनाले प्रस्टै देखाउँछन् । आफूलाई निकै लोकप्रिय र जनताको पार्टी ठान्ने नेकपा एमालेले पहिलो चरणमा सम्पन्न हुने प्रतिनिधिसभातर्फको निर्वाचनको लागि एकजना महिला पनि छनोट गर्न सकेन । कुल ३७ सिटमा नेपाली कांग्रेसले भने दुईजना र माओवादी केन्द्रले एक स्थानमा मात्रै महिला उम्मेदवार उठाएका छन् । तीनजना भाग्यमानी महिलामा कांग्रेसको तर्फबाट खोटाङकी सरस्वती बजिमय र बागलुङकी चम्पादेवी खड्का तथा माओवादी केन्द्रको तर्फबाट कमला रोका रहेका छन् । जनसंख्याको हिसाब गर्दा महिलाको संख्या आधाभन्दा बढी देखिन्छ, तर दलहरूले प्रदेश र संघको चुनावको लागि उठाएका महिला उम्मेदवारको सख्या हेर्दा लाग्छ महिलाको लागि राजनीति भनेको जनसंख्यामा आधा हिस्सा, प्रत्यक्ष चुनावमा फिस्स हुनुपर्ने अवस्था आउने त होइन ? बीस वर्षपछि सम्पन्न स्थानीय तह निर्वाचनमा कुल ४९ हजार ३३७ उम्मेदवारमध्ये महिला उम्मेदवारको संख्या ३९ प्रतिशतको हाराहारीमा देखियो । निर्वाचन आयोगको आँकडाअनुसार अध्यक्ष एवं प्रमुख, उपाध्यक्ष एवं उपप्रमुख र वडाध्यक्ष तथा सदस्यको लागि १९ हजार ३३२ जना महिला उम्मेदवार रहेका थिए । स्थानीय तह निर्वाचन ऐन २०७३ अनुसार प्रमुख पदमा ५० प्रतिशत र वडा सदस्यमा ४० प्रतिशत अनिवार्य महिलाको उपस्थितिको व्यवस्था गरेपछि महिलाको उपस्थिति उल्लेख्य रूपमा बाक्लो देखिएको हो । उक्त संख्या प्रदेश र प्रतिनिधिसभा निर्वाचनमा नदोहोरिने निश्चित छ । स्थानीय तहको निर्वाचनमा जनताको प्रत्यक्ष मतदानबाट निर्वाचित भएका ३५ हजार चारजनामध्ये महिलाको संख्या चार हजार तीन सय ५३ मात्र छ । संख्यात्मक रूपमा महिलाको यो उपस्थिति ४६ प्रतिशत मात्र हो । ७५३ स्थानीय तहको उपप्रमुख तथा उपाध्यक्ष पदमा सात सयजना महिला निर्वाचित भए । उपप्रमुख र उपाध्यक्ष पदमा महिलाको उपस्थिति करिब २६ प्रतिशत मात्र हो । स्थानीय तह निर्वाचन कानुनले नगरपालिकाको प्रमुख र उपप्रमुख एवं गाउँपालिकाको अध्यक्ष र उपाध्यक्ष दुवै पदमा उम्मेदवारी दिने राजनीतिक दलले एक पदमा महिलालाई अनिवार्य उम्मेदवार बनाउनुपर्ने बाध्यकारी व्यवस्था गरेपश्चात् दलहरू बाध्य भएर महिलालाई एक पदको दाबेदार बनाएका हुन् । स्थानीय निर्वाचनमा उपप्रमुखमा मात्रै सीमित हुनुपर्ने, प्रतिनिधि तथा प्रदेशसभा निर्वाचनमा समानुपातिकमा मात्रै चित्त बुझाउनुपर्ने अनि नारामा ३३ प्रतिशत र ५० प्रतिशतका मीठा भाषण गर्ने परम्पराले के देखिन्छ भने निर्वाचन क्षेत्रहरू पुरुषहरूको कब्जामा मात्रै रहनुपर्छ, प्रत्यक्षतर्फको कोटामा महिलाले जित्न सक्दैनन् भन्ने मानसकिताले अहिले पनि काम गरिरहेको छ । कतिपय स्थानमा महिलाले प्रत्यक्षमा लड्ने हिम्मत गरे पनि पुरुष मानसिकताका कारण ती महिलाको आँट टुसाउन नपाईकनै ओइलिन बाध्य पारियो । चुनावी मैदानमा उत्रिएपछि हुने हारजितभन्दा पनि दलहरूले महिलालाई सुरुआती चरणमै हारेको मानसिकताबाट माथि देख्न नसक्नु विडम्बना हो । प्रत्यक्षतर्फ ३४ दलले उम्मेदवारी दिएकोमा राप्रपा नेपालबाट १, राष्ट्रिय जनमोर्चाबाट २, राप्रपा राष्ट्रवादीबाट २, राजपाबाट १, नेपाली जनता दलबाट १, संघीय लोकतान्त्रिक मञ्चबाट १, देशभक्त गणतान्त्रिकबाट १, संघीय खुम्बुवान लोकतान्त्रिक पार्टीबाट १, राष्ट्रिय जनमुक्ति पार्टीबाट १ र स्वतन्त्रबाट ४ जना महिला उम्मेदवार छन् । ठूला राजनीतिक दलहरूले नै महिलालाइ प्रत्यक्षतर्फ पत्याउन नसकेको अवस्था छ । कतिपय क्षेत्रहरूमा महिलाको न्यून उम्मेदवारी परे पनि कैयौं ठाउँमा महिलाको उपस्थिति शून्यप्राय देखियो । राजनीतिप्रति आम महिलाको वितृष्णा बढेको हो वा दलहरूले महिलालाई विश्वास गर्न नसकेका हुन भोलिको राजनीतिमा महिलाको अवस्था दरिलो हुन सक्दैन भन्ने पाठ मनोनयन दर्ताको घटनाबाटै पुष्टि भएको छ । राज्य व्यवस्था समितिमा महिला सांसदहरूले प्रतिनिधिसभा निर्वाचन ऐन निर्माणको सिलसिलामा समूहगत रूपमा प्रत्यक्षतर्फको उम्मेदवारीमा महिलाको लागि ३३ प्रतिशत आरक्षित क्षेत्रकै रूपमा व्यवस्था हुनुपर्ने, ३३ प्रतिशत निर्वाचन क्षेत्र महिलाकै लागि आरक्षित गरिनुपर्नेलगायतका संशोधन प्रस्ताव राखेको भए पनि उक्त प्रस्ताव अस्वीकार भएको अवस्था छ । कानुनले बाध्य बनाएको अवस्थामा महिलाको उपस्थिति केही उत्साहजनक देखिए पनि कानुनी अड्चनको अभावमा दलहरूले महिलाको उपस्थितिलाई विश्वास गर्न नसकेको देखिन्छ । प्रतिनिधिसभा निर्वाचन ऐन निर्माणका क्रममा राज्य व्यवस्था समितिमा महिला सांसदहरूले समूहगत रूपमा प्रत्यक्षतर्फ उम्मेदवारीमा महिलाका लागि ३३ प्रतिशत आरक्षित क्षेत्रकै व्यवस्था हुनुपर्ने, ३३ प्रतिशत निर्वाचन क्षेत्र महिलाकै लागि आरक्षित गरिनुपर्ने जस्ता संशोधन प्रस्ताव राखेका थिए । तर ती प्रस्ताव अस्वीकार भए । कानुनले बाध्य बनाएको अवस्थामा भने महिलाको उपस्थिति राम्रो भएको उदाहरण स्थानीय तहको निर्वाचनले देखाएको छ । स्थानीय तहमा जनताको प्रत्यक्ष मतदानबाट निर्वाचित भएका ३५ हजार ४१ जनामा १४ हजार ३ सय ५३ जना महिला छन् । महिलाको उपस्थिति ४०९६ प्रतिशत हो । ७५३ स्थानीय तहको उपप्रमुख तथा उपाध्यक्ष पदमा सात सयजना महिला निर्वाचित चुनिएका छन् । उपप्रमुख र उपाध्यक्ष पदमा महिलाको उपस्थिति ९२९६ प्रतिशत हो । स्थानीय तह निर्वाचन कानुनले नगरपालिकाको प्रमुख र उपप्रमुख तथा गाउँपालिकाको अध्यक्ष र उपाध्यक्ष दुवै पदमा उम्मेदवारी दिने राजनीतिक दलले त्यसमध्ये एक पदमा महिलालाई उम्मेदवार बनाउनुपर्ने बाध्यकारी व्यवस्था गरेको थियो । जनसंख्याको हिसाब गर्दा महिलाको संख्या आधाभन्दा बढी देखिन्छ, तर दलहरूले प्रदेश र संघको चुनावको लागि उठाएका महिला उम्मेदवारको सख्या हेर्दा लाग्छ महिलाको लागि राजनीति भनेको जनसंख्यामा आधा हिस्सा, प्रत्यक्ष चुनावमा फिस्स हुनुपर्ने अवस्था आउने त होइन ? यसतर्फ दलहरू र स्वयं महिला नेत्रीले समेत विचार पुर्याउनुपर्ने देखिन्छ ।"
चीनको नयाँ नेतृत्व र विचार,"चीन नयाँ युगमा प्रवेश गरेको उद्घोषका साथ चिनियाँ विशेषताको समाजवादी मोडेललाई अझ विकसित गर्दै सन् २०२१ मा आमरूपमा चिनियाँ भूमिबाट गरिबी उन्मूलन गर्ने र सन् २०४९ सम्ममा चीनले आफ्नो संस्कृति र सभ्यताको पुनर्जागरण गर्दै आर्थिक, सामाजिक र सामरिक क्षेत्रमा आफ्नो पूर्ण वर्चश्व राख्ने संकल्पका साथ एक साता (अक्टोबर १८ देखि २४ सम्म) लामो चिनियाँ कम्युनिस्ट पार्टीको उन्नाइसौं राष्ट्रिय कांग्रेस बेइजिङमा सम्पन्न भएको छ । चीनका राष्ट्रपति सी जिनपिङले तीसबर्से लामो कार्ययोजना प्रस्तुत गर्दै चिनियाँ कम्युनिस्ट पार्टीको विधानमा आफ्नो नयाँ विचारधारासमेत प्रवेश गराउन सफल भएका छन् ।खासगरी सी नेतृत्वमा आएपछि आर्थिक र विदेश नीतिमा आमूल परिवर्तन गरे । देङ सियाओ पिङको रक्षात्मक विदेश नीतिलाई अफेन्सिभप्रोएक्टिभ विदेश नीतिमा परिवर्तन गरी अन्तर्राष्ट्रिय क्षेत्रमा चीनको भूमिकालाई सशक्त बनाए । उनले ग्रेट पावरको परिभाषा बदल्दै नयाँ अवधारणा अघि सारे, जसअनुसार उनका अग्रज जियाङ जमिन र हु जिन्ताओले अवलम्बन गरेको विदेश नीतिमा व्यापक फेरबदल गरी पश्चिमा शक्ति राष्ट्रहरू खासगरी युरोपेली देशलाई सीले आफ्नो विदेशी नीतिको केन्द्रमा राखेनन् । सन् २००८ को आर्थिक मन्दीपश्चात् युरोपेली देशहरू कमजोर बनेर उनीहरूले आफ्नो प्रमुख भूमिका विश्व अर्थतन्त्रमा गुमाउँदै गए । झट्ट हेर्दा सीले बहुध्रुवीय नीति अंगीकार गरेको देखिए पनि सत्तामा आएपछि उनले दुईपक्षीय विदेश नीतिलाई प्राथमिकतामा राखे । अमेरिकासँगको सम्बन्धलाई पनि उनले पुनः परिभाषित गर्ने प्रयास गरे । सीले उनका अग्रजले भन्दा फरक ढंगबाट अमेरिकासँग सम्बन्ध अगाडि बढाए । सी सत्तामा आउनुअगाडि चीनले दोस्रो र तेस्रो लेबल अथवा परोक्ष कूटनीतिमार्फत अमेरिकासँग संवाद गर्दथ्यो भने सीले प्रत्यक्ष संवाद वा फस्ट ट्र्याक डिप्लोमेसीको प्रयोग गरेर अमेरिकाका तत्कालीन राष्ट्रपति बाराक ओबामा र वर्तमान राष्ट्रपति डोनाल्ड ट्रम्पसँग प्रत्यक्ष वार्ता गरेका छन् । खासगरी अमेरिकासँग सन्तुलित विदेशी नीति कायम गर्दै सहअस्तित्व र द्विपक्षीय लाभका विषय अगाडि बढाउँदै द्विपक्षीय द्वन्द्व न्यून पार्ने काम गरेका छन् । सीले उन्नाइसौं राष्ट्रिय महाधिवेशनमा चीन थ्युसिडाइड्स ट्र्याप मा नफस्ने उद्घोष गरे । थ्युसिडाइड्स ट्र्यापले स्थापित शक्तिशाली राष्ट्र जहिले पनि उदीयमान शक्ति राष्ट्रसँग सशंकित हुन्छ जसले गर्दा दुई देशका बीचमा युद्ध अपरिहार्य हुन्छ भन्ने सिद्धान्तमा विश्वास राख्छ, तर सी यो विचारलाई चीन र अमेरिकाको सन्दर्भमा विफल पार्दै शान्तिपूर्ण विकास र सम्बन्ध अगाडि बढाउन चाहन्छन् ।सीले प्रतिपादन गरेको नयाँ ग्रेट पावर नीतिअन्तर्गत पारस्परिक विश्वास, शान्ति र विन विन (जितजित) जस्ता अवधारणा पर्छन् । सीले परम्परावादी पश्चिमा शक्तिकेन्द्रको अवधारणा परिवर्तन गर्दै अब नयाँ उदीयमान शक्ति राष्ट्रको संगठन ब्रिक्स (ब्राजिल, इन्डिया, रूस, दक्षिण अफ्रिका, चीन) लाई केन्द्रमा राख्ने प्रयास गरेका छन् अथवा पश्चिमी शक्तिकेन्द्रको विकल्पका रूपमा ब्रिक्सलाई अगाडि बढाउन खोजेको देखिन्छ । यसरी विश्वको स्थापित पावर डाइनामिक्सलाई उल्ट्याउने प्रयास सीकै नेतृत्वमा भइरहेको अनुभूति गर्न सकिन्छ । अर्को महत्वपूर्ण पक्ष भनेको आर्थिक कूटनीति हो । आज विश्वमा भएको अमेरिकी डलरको प्रभुत्व नतोडेसम्म चीन विश्वको एक नम्बर शक्ति बन्न नसक्ने राष्ट्रपति सीले बुझेको हुनुपर्छ । खासगरी अहिले अमेरिका र चीनको लडाइँ भनेको ऊर्जा अथवा खाडी मुलुकमा भएको तेलको लागि भइरहेको छ । विश्वको सम्पूर्ण ऊर्जा मध्य अमेरिका र चीनले मात्र सत्तरी प्रतिशतभन्दा बढी उपभोग गर्छन् । चीनको नयाँ नेतृत्वको नयाँ विचारले अमेरिकी प्रभुत्व अन्त्य गर्दै एसियाकेन्द्रित अर्थतन्त्र विकास गर्दै समानतामा आधारित विश्व समाज निर्माण भएमा सीको चिनियाँ विशेषतामा आधारित समाजवादको पूर्ण सफलता भएको मानिनेछ । तेलको नियन्त्रण गर्ने निकाय भनेको ओपेक हो र दोस्रो विश्वयुद्धपश्चात् ओपेकसँग आबद्ध देशहरूले तेलको बिक्री गर्दा अमेरिकी डलरमा मात्र गर्ने सहमति गरेका छन् । जसले गर्दा विश्व बजारमा अमेरिकी डलर स्थापित हुन सहज भएको छ । दोस्रो पक्ष भनेको अरब मुलुकमा भएको तेल जलमार्ग हुँदै चीनको भूमिमा आपूर्ति हुन्छ, तर धेरैजसो समुद्री मार्ग अमेरिकाको नियन्त्रणमा छन् । यसले गर्दा अमेरिकाको सम्बन्ध चीनसँग बिग्रियो भने अमेरिकाले चीनमा हुने तेलको आपूर्तिलाई ठप्प पार्न सक्छ र चीनसँग ६ महिनालाई भन्दा बढी पुग्ने भण्डारण क्षमता पनि छैन । यही विषयलाई ध्यानमा राखेर चीनका राष्ट्रपति सीले एक बाटो एक क्षेत्र नामक नयाँ विदेश नीति ल्याएका छन् । सन् २०१३ मा ल्याइएको यो नीतिलाई हालको उन्नाइसौं महाधिवेशनले पुनः प्राथमिकतामा राखेको छ र सो नीतिलाई सशक्त ढंगबाट अगाडि बढाउन खोजेको छ । एक बाटो एक क्षेत्र नीतिअन्तर्गत चीनले एसिया, युरोप र अफ्रिकालाई जल र थलमार्गमार्फत जोड्ने योजना बनाएको छ, खासगरी थलमार्गले मध्य एसिया, युरोप र अफ्रिकालाई जोड्ने र अमेरिकाले कब्जा गरेको जलमार्गको सट्टा आफ्नै जलमार्ग निर्माण गर्ने हेतुले काम सुरु गरिसकेको छ र यसमार्फत अमेरिकी घेराबन्दी तोड्ने प्रयास गरिरहेको छ । चीनको नयाँ नीतिले चीनलाई विश्वको आर्थिक केन्द्रको रूपमा विकास गर्र्दैछ र विश्वलाई थलमार्गमार्फत जोड्दैछ, जसले गर्दा चीन चाँडै विश्वको व्यापारिक केन्द्र बन्दैछ । चीनको यो नीति सफल भएमा विश्वको आर्थिक, राजनीतिक र सामरिक शक्तिको केन्द्र पश्चिम खासगरी युरोप र अमेरिकाबाट सरेर एसियामा विशेषत चीनमा स्थापित हुनेछ । त्यसैले अबको विश्वको केन्द्र पश्चिम बन्ने कि पूर्व वा अमेरिका बन्ने कि चीन भन्ने विषय अहिलेको अहम् सवाल हो । यही विषयलाई मध्यनजर राखेर चीनले पञ्चशीलमा आधारित सहअस्तित्व, पारस्परिक सहयोग र अहस्तक्षेपकारी नीति अवलम्बन गरेको देखिन्छ । चीन सतर्कतापूर्व अगाडि बढेको देखिन्छ र भिडन्तको पक्षमा देखिँदैन ।सीले अमेरिकी अर्थतन्त्रको घेराबन्दीबाट मुक्त रहन नयाँ घरायसी आर्थिक नीति ल्याएका छन्, जसअनुसार चीनले अब निर्यातमा केन्द्रित आर्थिक नीतिबाट आन्तरिक उपभोगमा आधारित आर्थिक नीतिमा निर्भर रहने निर्णय गरेको छ। सीले प्रकृति र मानिसबीचको अन्तरसम्बन्धलाई केन्द्रमा राखेका छन् । खासगरी वातावरणीय परिवर्तनले ल्याएको प्रभावको बारेमा सी चिन्तित देखिन्छन् र उनले पेरिस एग्रिमेन्टलाई हुबहु पालना गर्ने घोषणा गरे, तर अमेरिका भने उक्त एग्रिमेन्टबाट पछि हट्यो । सीले सन् २०२० सम्म चीनमा उत्पादित कार्बनको चालीसदेखि पैंतालीस प्रतिशत कटौती गर्ने घोषण गरेर विश्वलाई प्रदूषणमुक्त गर्ने अभियानको थालनी गरे, जसले गर्दा आज युरोपेली देश पनि अमेरिकासँग टाढिएर चीनसँग नजिकिन पुगेका छन् । सीले चीनको सुधार मात्र हैन, पश्चिमको विकल्पको रूपमा पनि नयाँ सिद्धान्त प्रतिपादन गरेका छन् । उनले अमेरिकी ड्रिमभन्दा माथि उठेर चिनियाँ ड्रिमको परिकल्पना गरेका छन् । चिनियाँ ड्रिम (सपना) अमेरिकी ड्रिमजस्तो व्यक्तिकेन्द्रित नभई जनताको सामूहिक उत्थानमा विश्वास राख्छ । यसले चिनियाँ जनताको पुनर्जागरणको परिकल्पना गर्छ, तर चीनको पुनर्जागरणलाई केन्द्रमा राख्दैन । यो चीनको सत्ता, आर्थिक समृद्धि र सामरिक शक्तिमा मात्र सीमित छैन, बरु यसले चीनको संस्कृति र सभ्यताको पुनर्जागरणमा विश्वास गर्छ । यसको अर्थ हुन्छ चीन सन् २०४९ सम्ममा आर्थिक र सामरिक रूपले मात्र होइन, संस्कृति र सभ्यताको हिसाबले विश्वमा प्रभाव जमाउन चाहन्छ । पश्चिमी देशहरूको मूल्यमान्यताको विकल्पमा सीले नयाँ अवधारणा अघि सारेका छन्, जसअनुसार चीनले व्यक्तिवादको सट्टा सामूहिकता, द्विपक्षीय प्रतिस्पर्धाको सट्टा सामाजिक सद्भाव र प्रभुत्वको सट्टा सहअस्तित्वलाई प्राथमिकतामा राखेको पाइन्छ । पश्चिमाहरूले तयार पारेको विदेशी सहयोगमा आधारित विदेश नीतिको सट्टा पारस्परिक सहयोग, विश्वास, मेहनत र प्रत्यक्ष सम्पर्कमा आधारित नीतिको प्रार्दुभाव गरे सीले । धनी र गरिब राष्ट्रको सम्बन्ध मालिक र हलीजस्तो हुने र शोषणको सम्बन्धबाट अघि बढ्ने प्रणालीको चीनले अन्त्य गर्न चाहेको देखिन्छ । सीले देङ सियाओ पिङको खुलापन र आर्थिक उदारीकरणले पार्टीभित्र ल्याएको व्याप्त भ्रष्टाचारविरुद्ध लडेर चिनियाँ कम्युनिस्ट पार्टीको पुनर्निर्माण गर्ने काम गरे । उनले पार्टीमा संलग्न भ्रष्ट नेतालाई कारबाही गरेर सयौंको संख्यालाई जेल चलानसमेत गरे । यस घटनालाई कतिपय विश्लेषकहरू चिनियाँ कम्युनिस्ट पार्टीभित्रको दुई गुटबीचको अन्तरकलहको रूपमा लिने गर्छन् । खासगरी चिनियाँ कम्युनिस्ट पार्टी सांघाई समूह र बेइजिङ समूह गरेर दुई गुटमा लामो समयदेखि विभक्त छ । वर्तमान राष्ट्रपति सांघाई समूहको प्रतिनिधित्व गर्छन् र उनले आफ्नो गुटको वर्चश्व कायम राख्न बेइजिङ गुटका धेरै नेतालाई भ्रष्टाचारको आरोपमा फसाएर कारबाही गरेर आफ्नो पकड सत्तामा बलियो बनाएको भन्ने कतिपय राजनीतिक विश्लेषकको ठहर छ । बो सीलाई चीनका एक शक्तिशाली नेता थिए र उनी सीका प्रतिस्पर्धी पनि थिए र बो सीलाई भ्रष्टचारको मुद्दामा फसाएर आजीवन काराबासमा पठाएर आफू मजबुत भएको हुनसक्ने अनुमान कतिपय विद्वान्हरूले गरेका छन् । जे भए पनि सीले एउटा साहसिक कदम चालेर पार्टीभित्रको व्याप्त भ्रष्टाचार उन्मूलन गर्दै चिनियाँ कम्युनिस्ट पार्टीलाई नयाँ जीवन दिने काम गरेका छन् । चिनियाँ कम्युनिस्ट पार्टीमा भएको अनुशासनको खडेरीको अन्त्य गर्दै नब्बेको दशकपछि राजनीतिक रूपबाट समाप्त हुन लागेको पार्र्टीलाई सही मार्गमा ल्याएका छन् । यसरी सीले भ्रष्टाचारमुक्त समाज निर्माण गर्दै चीनलाई गरिबीबाट मुक्त गरेर नयाँ युगमा प्रवेश गराएका छन् । सीले चीनको प्रधान अन्तरविरोधको पनि नयाँ परिभाषा गरेका छन् । सीका अनुसार चीनमा अहिले जनताको समृद्धिप्रतिको तीव्र चाहना र असन्तुलित विकासका बीचमा प्रमुख अन्तरविरोध छ । चीनमा अहिले पनि धनी र गरिबका बीचमा ठूलो खाडल छ भने भेगीय हिसाबले पनि पूर्वी भाग र पश्चिमी भागको बीचमा ठूलो अन्तर छ । चीनको पूर्वी भाग समृद्ध छ भने पश्चिमी भाग तुलनात्मक रूपमा कमजोर । त्यसैले सीले सन् २०३५ सम्ममा धनी र गरिबबीचको दूरी साँघुरो पार्ने प्रतिबद्धता गरेका छन् । सीले २०१२ मा सत्तामा आएपछि पेरिफेरियल डिप्लोमेसी (छिमेकीहरूमा केन्द्रित कूटनीति) को नयाँ अवधारणा ल्याएका छन् । चीनको वरिपरि चौधवटा देशसँग सीमा जोडिएको छ र सीमा जोडिएका देशहरूको आर्थिक समृद्धि भएन भने पश्चिमा मुलुकहरूले खेल्ने मैदान पाउने र छिमेकी देशहरूको भूमि प्रयोग गरेर चीनलाई घेराबन्दी गरेर कमजोर पार्न सक्ने सम्भावनाको चीनले राम्रो आकलन गरेर नयाँ नीति ल्याएको हुनुपर्छ । चीनको नयाँ नीति अथवा छिमेकीलाई प्राथमिकतामा राख्ने नीतिको नेपालले भरमग्दुर फाइदा लिन सक्छ । चीन नेपालमा प्रचुर लगानी गरेर दक्षिण एसियामा नेपाल हुँदै प्रवेश चाहन्छ भने अर्कोतर्फ नेपाल आर्थिक, राजनीतिक र सामरिक रूपमा बलियो भए मात्र तिब्बत सुरक्षित हुन सक्छ भन्ने चिनियाँ बुझाइ हुनुपर्छ । चीनले एक बाटो एक क्षेत्र नीतिअन्तर्गत गत मे १२ मा नेपालसँग सम्झौतापत्रमा हस्ताक्षर गरेको छ । चीन अहिले नेपलामा राजनीतिक स्थिरताको पर्खाइमा छ । नेपालमा राजनीतिक स्थिरता नभएमा लगानी डुब्ने डरले चीन खुलेर नेपालमा लगानी गर्ने पक्षमा देखिँदैन । त्यसैले नेपाल अब दुई पार्टी पद्धतिमा वा प्रत्यक्ष निर्वाचित राष्ट्रपतीय प्रणालीमा प्रवेश गर्न जरुरी छ, अन्यथा हामीले सोचेजस्तो चिनियाँ लगानी भित्याउन सक्ने छैनौं । चीनसँग हामीले उत्तरदक्षिण राजमार्ग अरू थप गर्न सक्नेछौं र चीन तिब्बत नेपाल आर्थिक कोरिडोर सञ्चालन गर्न उत्सुक देखिन्छ । तर दुःखको कुरा, काठमाडौं तातोपानी नाका जोड्ने सडक वर्षौंदेखि बन्द छ । चीनले भूकम्पको कारण देखाएर नाका बन्द गरेको भनिए पनि यथार्थमा तिब्बती शरणार्थीको बसोवास तातोपानी क्षेत्रमा बढेपछि सुरक्षाको कारण देखाइ चीनले सो नाका बन्द गरेको सहज अनुमान गर्न सकिन्छ । यो विषयमा नेपालका राजनीतिक दल र सरकार गम्भीर हुन जरुरी छ, अन्यथा तातोपानी नाका मात्र होइन चीनले अरू नाका पनि नखोल्न सक्छ र चीनमा प्रवाह भएको समृद्धिको नेपालले फाइदा लिने चाहना अधुरो रहन सक्छ । अन्त्यमा, चीनको नयाँ नेतृत्वको नयाँ विचारले अमेरिकी प्रभुत्व अन्त्य गर्दै एसियाकेन्द्रित अर्थतन्त्र विकास गर्दै समानतामा आधारित विश्व समाज निर्माण भएमा सीको चिनियाँ विशेषतामा आधारित समाजवादको पूर्ण सफलता भएको मानिनेछ । नेपालले पनि राजनीतिक स्थिरता कायम गर्दै सन्तुलित परराष्ट्र नीतिमार्फत चीनसँग हातेमालो गर्दै समृद्धिको नयाँ ढोकाहरू खोल्न सक्छ । शर्मा त्रिविका प्राध्यापक हुन् ।"
नेपाली किन भारतविरोधी ?,"भारतको एउटा अनुसन्धान संस्थाले नेपाली अनुसन्धानकर्मीलाई एउटा प्रश्नावली पठाएका थिए । त्यसमा अरू बुँदाहरूका साथमा एउटा बुँदामा सोधिएको थियो किन नेपालका नेवारहरू भारतविरोधी छन् । नेपाली नेवारहरू भारतविरोधी हुन् कि होइनन् भनेर सोधिएको थिएन । उनीहरू भारतविरोधी नै हुन् भन्ने विश्वास गरेर सो प्रश्न सोधिएको थियो । यसबारे अनुसन्धानकर्ताले पंक्तिकारका विचार मागेका थिए । नेवारहरू भारतविरोधी रहेछन् भनेर पहिलोपटक मैले थाहा पाएँ । किन विरोधी भएका रहेछन् भनेर मलाई पनि जिज्ञासा भयो । के साँच्चै नेवारहरू भारतविरोधी हुन् भन्ने प्रश्नको उत्तर कतै त फेला पर्ला भनेर तलास गर्न थालें । यसको एउटा जबर्जस्त उत्तर फेला पर्यो । कुरा के रहे भने भारतको विरोध गर्ने नेवार भनूँ या नेपाली भनूँ, उनीहरू सबै भारतकै आप्रवासी रहेछन् । किराँतकालमा नेपालमा किराँती नेवारहरूको वर्चश्व थियो । उनीहरूले आफ्नै खालको सभ्यता र संस्कृति विकास गरेर बसेका थिए । तर कालान्तरमा भारतबाट आर्यजातिका मानिसहरू आउन थाले । यिनीहरू कमला नदीको किनारैकिनार आउने गर्दथे । यही बाटो गरी सबभन्दा पहिले विदेहहरू आउन थालेका थिए । यिनीहरूमा ब्राह्मणहरू नै मुख्य थिए । यसपछि लिच्छवीहरू आउन थाले । उनीहरू अधिकांश क्षेत्रीय थिए । यिनीहरू सभ्य तथा सुसंस्कृत थिए तर यिनी सानो सानो झुन्डमा आउने हुनाले नेपाल आइपुगेपछि स्थानीय नेवारहरूसित घुलमिल भए । आफ्नो सभ्यता र संस्कृतिको अनुसरण गर्नुभन्दा उनीहरूले नेपालमा चलेको नेवार सभ्यता र संस्कृतिलाई ग्रहण गरे । उनीहरू क्रमशः नेपालीनेवार नै भए । नेपालमा आएका लिच्छवीहरूमा आत्मगौरव बलियो थियो । नेपालमा आएका लिच्छवी, विदेह आदि आर्यहरू स्वाभिमानी थिए । उनीहरू आर्यावर्तीय (भारतीय) आर्यहरूबाट तिरस्कृत भएका थिए । भौगोलिक भारतीय प्रदेशबाट आएका भए पनि उनीहरू आफूलाई राजनीतिक र सांस्कृतिक भारतदेखि अलग रहेको देखाउन चाहन्थे । नेपालमा बसोवास सुरु गरेका यी भारतीय मूलका भए पनि भारतीय आर्यसँग चिढिएका हुनाले आफूलाई अलग भएको देखाउन चाहन्थे । नेपालमा लिच्छविकाल सुरु हुनुअगाडि नै नेपालीमा भारतबाट अलग, स्वतन्त्र र गौरवशाली भएको भावना फैलिएको इतिहासशिरोमणि बाबुराम आचार्यले बताएका छन् । संविधानको मामिलामा भारत चुप लागेर बसे पनि यो कालान्तरमा अन्त्य हुने निश्चित छ । त्यस्तो निरर्थक संविधान सम्बन्धमा भारतले जुन नीति अपनायो, सो सरासर गलत छ । त्यही गल्तीले नेपालमा भारतविरोधी भावना फैलिएको हो । गौतमबुद्धको समयमा लिच्छवीहरूले भारतीय भूमिमा वृजि संघ राज्य बलियो बनाएर राखेका थिए, तर उनीहरूको राज्यमाथि मगध र कोसल जस्ता ठूला शक्तिशाली छिमेकी राज्यहरूका आँखा गाडिएका थिए । युद्धद्वारा जित्न कठिन भएकाले मगधका अजात शत्रु राजाले लिच्छवीहरूमा फुट ल्याए र कमजोर बनाइदिए । फलस्वरूप लिच्छवीहरूको राज्य मगधमा मिसिन गयो । तर राज्य गुमाए पनि लिच्छवीहरूमा वीजरूपमा जुन किसिमको स्वतन्त्रताको चेतना जीवित थियो, त्यसले गर्दा शताब्दीयौंसम्म मगध साम्राज्यको अधीनमा रहनुपरे पनि यिनीहरूको आत्मगौरवमा कमी आएको थिएन। अजात शत्रुको मृत्युपछि मगध साम्राज्य शिथिल भएको बेला लिच्छवीहरू परतन्त्रको बन्धनबाट मुक्त भएर उत्तरी बिहारको राजनीतिक रंगमञ्चमा पुनर्जीवित भए । यसै बेला नव स्वतन्त्रताको उमंगमा लिच्छवीहरूका अनेक टोलीहरू नयाँनयाँ व्यवसाय र व्यापारको खोजीमा नेपालतिर लागे । लिच्छवीहरू नेपालमा नेपाली भएर बसे पनि उनीहरूको स्वतन्त्रता प्रेम झन् बढ्न थाल्यो । त्यही भावना नेपालमा सदियौंदेखि जीवित रहेको र अझसम्म पनि कायम रहेको देखिन्छ । यो ऐतिहासिक तथ्यबाट के खुल्न आएको छ भने नेपालका किरात नेवारहरू उति भारत विरोधी भएनन्, जति नेवारी समाजमा विलिन भएका भारतीय आर्यहरू भारतविरोधी हुन पुगे । यसबाट यो पनि बुझ्न सकिन्छ नेपालका आदिवासीहरूले भारतबाट दुःख नपाएकाले भारतप्रति उति राग, द्वेष राखेनन्, जति नेपालमा बसोवास गरेका भारतबाट धपाइएका र सताइएका आप्रवासीहरूले राखे । यही तथ्य आजको नेपालमा पनि उत्तिकै चरितार्थ छ । भारतबाट जति मधेसवासीहरू दुःखी र पीडित छन्, उति नेपालका पहाडीहरू छैनन् । नेपालको सीमा मिचिँदा मधेसवासी नै पीडित हुन्छन् । आफ्नो जमिनको सुरक्षा गर्न कतिपय मधेसीहरूले संघर्ष गरेको र घाइते भएको ताजै छ । सीमानजिक भारतमा बनेका बाँध, तटबन्ध र सडकहरूबाट वर्षायाममा मधेसीहरूकै जमिन डुबानमा पर्दछन् । यसबाट परेको नोक्सानी र दुःख बराबर अनुभव गरिएको छ । प्रायः सीमा वारपार गर्दा भारतीय सीमा सुरक्षाकर्मीहरूबाट मधेसवासीहरू सताइन्छन् । त्यसकारण नेपालका मधेसीहरू भारतविरोधी हुने सम्भावना र कारण अद्यावधि धेरै छ । तर राजनीतिक क्षेत्रमा मधेसकेन्द्रित दलहरू र नेताहरू भने भारत समर्थक देखिएका छन् । तर त्यो पनि अस्थायी र क्षणिक देखिन्छ । हालैको मधेस आन्दोलनको सुरुआतमा भारतको ठूलो समर्थन र सहभागिता देखियो । तर कालान्तरमा सो घट्दै गएको पनि देखियो । नेपालभारत सीमामा बसेका नेपाली मधेसी आन्दोलनकारीलाई भारतीयले खुवाइपिलाइ राखे तर केही महिनापछि लखेटेर पठाए । त्यसबाट मधेसी आन्दोलनकारी र नेताहरू भारतसित चिढिए । उपेन्द्र यादवले मधेस भारतको एजेन्डा नभएको खुलासा पटकपटक गरे । राजेन्द्र महतोले मधेसीको हारलाई भारतको हार भने तापनि ऐतिहासिक र वास्तविक अनुभवबाट कालान्तरमा राजेन्द्र महतो नेपालको सबभन्दा ठूलो भारतविरोधी हुनेछन्। किनभने आफ्नो राष्ट्रिय स्वार्थसित मेल नखाने भएपछि भारतले मधेसीहरूको समर्थन गर्न छोड्ने छन्।सामाजिक दृष्टिले नेपाल र भारतबीचमा रोटीबेटीको सम्बन्ध रहेको भनिन्छ । हुन त आजको नेपाली समाज विश्वभर फैलिएकाले यो रोटीबेटीको सम्बन्ध भारतसित मात्र सीमित छैन । यो सम्बन्ध सबै देशहरूसित हुन थालेको छ । त्यसकारण यसलाई नेपालभारतबीचको विशेष सम्बन्ध भन्न सकिन्न । जहाँसम्म रोटीकोे सवाल छ, नेपालीहरू जति भारतमा रोजगार र कमाइको लागि जान्छन्, उति नै संख्यामा भारतीयहरू नेपालमा रोजगारको लागि आउँछन् । जहाँसम्म बेटीको सवाल छ, त्यसबाट कतिले सुख पाएका छन् र कतिले दुःख पाएका छन् भन्ने जान्नेका लागि केही अनुसन्धान हुनैपर्ने देखिन्छ । विराटनगरको मारबाडी समाजबारे प्रकाशित एक समाचारलाई उदाहरणका रूपमा लिने हो भने यसबाट नेपाली परिवार असन्तुष्ट र संकटग्रस्त पाइएका छन् । मारबाडी समाजमा केटाहरूको तुलनामा केटीहरूको संख्या कम भएकाले सीमापारिबाट विवाह गरी ल्याउने चलन छ । तर त्यसबाट धेरै परिवारभित्र द्वन्द्व र अशान्ति फैलिएको खुलासा गरिएको छ । के त्यस्तो सम्बन्धलाई गौरवमय भनेर ठान्ने ? धार्मिक परिवेशमा दुई मुलुकको सम्बन्ध हेर्दा सुखद लाग्छ । किनभने दुवै देशहरूमा हिन्दुहरूको बाहुल्य छ र एकअर्काको धार्मिक स्थलहरूमा जानेआउने गर्छन् । नेपाली हिन्दुहरूका आकांक्षा भारतको चार धाम जाने रहन्छ भने भारतीय हिन्दुहरू पशुपतिनाथको दर्शन गर्न लालायित हुन्छन् । जुन बेला नेपाल हिन्दु राज्य थियो, त्यो बेला भारतमा गैरहिन्दुहरू शासन गर्दथे । तर जब नेपाल हिन्दु राज्यबाट धर्म निरपेक्ष राज्य घोषित गरियो, त्यो बेला भारतमा कट्टर हिन्दुवादीहरू सरकारमा आए । सत्तामा आएका बीजेपीका नेताहरूले नेपाललाई हिन्दु राष्ट्र बनाउनुपर्छ भनेर सार्वजनिकरूपमा नै भट्ट्याउन थाले । त्यो यस्तो बेला पर्यो, जुन बेला नेपालका क्रान्तिकारी र परिवर्तनकारीहरूले विदेशी पैसा टन्न खाएर धर्म निरपेक्ष भनेर घोषित गरिदिए । दुवै मुलुकका जनता हिन्दु भएको नाताले मेलमिलाप हुनुपर्ने ठाउँमा मनमुटाव र झैझमेला हुन थाल्यो । यो अहिलेसम्म पनि चालू नै छ। भारतले प्रायः यही भन्ने गर्छ उनीहरूले नेपाललाई करोडौं र अर्बौं रुपैयाँको सहयोग दिन्छन् तैपनि नेपालीहरू भारतको विरोध गर्छन् । उनीहरू यो कुरा बिर्सन्छन् पैसाले मित्रता या सद्भाव किन्न सकिन्न । त्यसमा पनि नेपालीलाई ठाडै चिढाउने काम गर्छन् । नेपालको संविधान घोषणा गर्दा ठूलो असन्तुष्ट प्रकट गर्यो । रिसाएर नाकाबन्दीसम्म लगायो । नेपाली जनताले दुःख पाए । यसबाट जनता भारतविरोधी नभए के हुने ? संवैधानिक संशोधन गराउन भारतले करबल लगाउँदैछ, जुन आजसम्म हुन सकेको छैन । यसरी नेपालको मामिलामा खुलेआम दबाब दिने, हस्तक्षेप गर्ने अनि नेपालीहरू भारतविरोधी भयो भनेर सिकायत पनि गर्ने । आखिर यो संविधान धेरै समय टिक्नेवाला छैन । संविधानको मामिलामा भारत चुप लागेर बसे पनि यो कालान्तरमा अन्त्य हुने निश्चित छ । त्यस्तो निरर्थक संविधान सम्बन्धमा भारतले जुन नीति अपनायो, सो सरासर गलत छ । त्यही गल्तीले नेपालमा भारतविरोधी भावना फैलिएको हो । यसरी चाहे ऐतिहासिक रूपमा हेर्नुस्, चाहे राजनीतिक, सामाजिक, आर्थिक रूपमा हेर्नुस्, नेपालीहरू भारतविरोधी नै पाइन्छन् । यसका लागि नेपालीभन्दा भारतीय नै जिम्मेवार देखिन्छन् ।"
बाबुछोराले जिते अन्तर्राष्ट्रिय पदक,काठमाडौं : भारतको नयाँदिल्लीमा जारी विश्व पावरलिफ्टिङ प्रतियोगितामा नेपाललाई ऐतिहासिक सफलता प्राप्त भएको छ । प्रतियोगितामा सहभागी हुन गएका बाबुछोरा दुवैले उत्कृष्ट प्रदर्शन गर्दै पदक जितेर महत्वपूर्ण सफलता हात पारेका हुन् । प्रतियोगितामा बाबु ज्ञानेन्द्र नकर्मी र छोरा रोजिन नकर्मीले पदक जितेका हुन् । प्रतियोगिताको मास्टरतर्फको स्पर्धामा बाबु ज्ञानेन्द्रले रजत पदक हात पारे । यसैगरी छोरा रोजिनले प्रतियोगिताको सब जुनियर (१९ वर्षमुनि) स्पर्धामा कांस्य पदक हात पारेको हाल दिल्लीमै रहेका ज्ञानेन्द्रलाई उद्धृत गर्दै राष्ट्रिय खेलकुद परिषद् (राखेप)को प्रचारप्रसार शाखाले जनाएको छ । राजिन पहिलोपटक अन्तर्राष्ट्रिय प्रतियोगितामा सहभागी भएका हुुन् । यसअघि सन् १९१४ मा दिल्लीमै भएको प्रतियोगितामा भने नेपालका लागि ज्ञानेन्द्र श्रेष्ठले स्वर्ण पदक जितेका थिए । पावरलिफ्टिङ प्रतियोगितामा नेपाली खेलाडीले उत्कृष्ट प्रदर्शन गर्दै आएका छन् । सन् २०१४ मा पनि दिल्लीमै भएको सोही प्रतियोगितामा नेपालका बुद्धिजंग कार्कीले रजत पदक प्राप्त गरेका थिए । यसैगरी सन् २०१५ मा भारतको केरलामा भएको प्रतियोगितामा नेपालका ज्ञाननारायण महर्जन र सन् २००५ मा दिल्लीमा भएको प्रतियोगितामा दिनेश श्रेष्ठले कांस्य पदक हात पारेका थिए ।
राखेप च्याम्पियनसिप पूर्वनिर्धारित मितिमा नहुने,"काठमाडौं : राष्ट्रिय खेलकुद परिषद् (राखेप) ले पहिलोपटक आफ्नै नाममा आयोजना गर्न लागेको राखेप च्याम्पियनसिप पूर्वनिर्धारित मितिमा नहुने भएको छ । च्याम्पियनसिपको पर्याप्त गृहकार्य नभएकाले कात्तिक १५ गतेदेखि सुरु हुने भनिएको च्याम्पियनसिप केही समय पर सार्न लागिएको राष्ट्रिय खेलकुद परिषद् (राखेप) का सदस्यसचिव केशवकुमार विष्टले जानकारी दिए । सदस्यसचिव विष्टले च्याम्पियनसिपमा समावेश गरिएका खेलका संघ र विभिन्न उपसमितिले तदारूकताका साथ काम गर्न नसकेका कारण च्याम्पियनसिपको मिति पर धकेलिएको बताए । च्याम्पियनसिप पूर्वनिर्धारित समयमै आयोजना गर्न सम्बन्धित खेल संघले पर्याप्त चासो दिएनन् । प्रतियोगितालाई व्यवस्थित र सफलतापूवर्क सम्पन्न गर्न गठन गरिएका उपसमितिहरू पनि क्रियाशील नहुँदा आन्तरिक तयारी राम्रो भएन । त्यसैले च्याम्पियनसिप केही समय पर सार्न लागिएको हो, सदस्यसचिव विष्टले भने । च्याम्पियनसिपमा दुई हजार पाँच सयजना खेलाडी सहभागी हुने भनिए पनि सम्बन्धित संघको सुस्तता र उपेक्षाका कारण खेलाडी संख्या र पदकको टुंगो लगाउन नसकिएको उनले बताए । संघहरूले कुनकुन विधामा खेल सञ्चालन गर्ने, कति खेलाडीले प्रतिस्पर्धा गर्ने र पदक संख्या कति हुने भन्ने कोटा अझै निर्धारण गर्न सकेका छैनन् । संघहरूले कोटा निर्धारण गर्न नसक्दा पदकको संख्या पनि टुंगो लाग्न सकेको छैन । सोही कारणले पदक बनाउन पनि सकेका छैनौं, विष्टले भने । प्रतियोगिता सञ्चालनका लागि गत असोज २१ गते सदस्यसचिव विष्टको अध्यक्षतामा सञ्चालन तथा व्यवस्थापन समिति गठन गरिएको थियो । समितिको बैठकले कात्तिक १५ गतेदेखि च्याम्पियनसिप आयोजना गर्ने निर्णय गरेको थियो । प्रतियोगिता सञ्चालनका लागि राखेपले विभिन्न सातवटा उपसमिति पनि गठन गरेको थियो । च्याम्पियनसिपको मस्कटका रूपमा मयुरलाई प्रयोग गर्ने निर्णयसमेत गरिएको थियो । च्याम्पियनसिप वार्षिक कार्यक्रममा परिसकेको भए पनि चौथो चौमासिकमा मात्रै बजेट स्वीकृत भएकाले कात्तिक महिनामा गर्न समस्या परेको सदस्यसचिव विष्टले बताए । च्याम्पियनसिप अबदेखि हरेक वर्ष आयोजना हुन्छ तर, यो वर्ष प्रतियोगिताको बजेट चौथो चौमासिकमा मात्रै स्वीकृत भएको छ । त्यसैले पनि प्रतियोगिता केही समय पर सार्न लागिएको हो, उनले भने परिषद्को आन्तरिक तयारी र सम्बन्धित संघले पनि खेलाडी संख्या र कोटा निर्धारण नगरिसकेकाले १०१२ दिनपछि मात्र च्याम्पियनसिप आयोजना हुनेछ । सदस्यसचिव विष्टले आगामी वर्षदेखि कार्यविधि र निर्देशिका बनाएर प्रतियोगिता बृहत् रूपमा आयोजना गरिने पनि बताए । उनले च्याम्पियनसिपको नयाँ मिति शुक्रबार बस्ने बैठकले टुंगो लगाउने बताए । उनले पहिले १५ दिनभित्र प्रतियोगिता सम्पन्न गरिसक्नुपर्ने प्रावधान राखिए पनि अब दुई महिनाको म्याद तोकिने जानकारी पनि दिए । राखेपको अध्यक्षसमेत रहेका युवा तथा खेलकुदमन्त्री राजेन्द्रकुमार केसीले भने च्याम्पियनसिपको मिति पहिले कहिले घोषणा गरियो र अहिले किन पर सार्न लागिएको हो भन्ने विषयमा आफूलाई कुनै जानकारी नभएको बताए । च्याम्पियनसिप वार्षिक कार्यक्रममा परे पनि त्यसको टुंगो बोर्ड बैठकले बनाउनुपर्ने हो तर, च्याम्पियनसिपको विषयमा अहिलेसम्म बोर्ड बैठक पनि बसेको छैन र मन्त्रालयसँग सल्लाह पनि भएको छैन, मन्त्री केसीले भने । अर्को वर्ष इन्डोनेसियाको जकार्तामा हुने १८औं एसियाली खेलकुद (एसियाड) लाई ध्यानमा राखी च्याम्पियनसिपमा विभिन्न २७ वटा खेल समावेश गर्ने निर्णय गरिएको थियो । च्याम्पियनसिपमा गल्फ, पौडी, आर्चरी, सेपाकताक्रो, लनटेनिस, साइक्लिङ, ट्रायथलन, सुटिङ, कुस्ती, जुडो, खो खो, बक्सिङ, स्क्वास, उसु, टेबुलटेनिस, ह्यान्डबल, फुटबल, भलिबल, कराँते, तेक्वान्दो, एथलेटिक्स, कबड्डी, ब्याडमिन्टन, बास्केटबल, भारोत्तोलन, हक्की र फेन्सिङ खेल समावेश गर्ने निर्णय गरिएको थियो । आगामी नौ महिनापछि इन्डोनेसियामा आयोजना हुने एसियाडमा खेलाडी सहभागी गराउन च्याम्पियनसिप आयोजना गर्न लागिएको हो, सदस्यसचिव विष्टले भने । उनले सन् २०१९ मा नेपालमै आयोजना हुने भनिएको १३औं दक्षिण एसियाली खेलकुद (साग) का लागि आठौं राष्ट्रिय खेलकुद प्रतियोगिताका विजेता खेलाडीलाई सहभागी गराइने बताए । उनले च्याम्पियनबाट छनोट भएका खेलाडीलाई बन्द प्रशिक्षणमा राखिने जानकारी दिए । उनले छनोट भएका खेलाडीलाई सुरुको ६ महिना नेपालमै प्रशिक्षण दिने र त्यसपछि वैदेशिक प्रशिक्षण पठाइने बताए । पहिले २७ खेल समावेश गर्ने निर्णय भए पनि १८औं एसियाडमा सफ्ट टेनिससमेत समावेश गरिएकाले च्याम्पियनसिपमा २८ वटा खेल समावेश हुने जानकारी पनि सदस्यसचिव विष्टले दिए । उनले चिसो मौसम सुरु भएकाले पौडीको च्याम्पियनसिप सम्पन्न भइसकेको बताए । उनका अनुसार, च्याम्पियनसिप राखेप आफैंले नगरी सम्बन्धित राष्ट्रिय संघले सञ्चालन गर्नेछन् । प्रतियोगिता सञ्चालनका लागि बजेट भने परिषद्ले उपलब्ध गराउनेछ । च्याम्पियनसिप आयोजनाका लागि चार करोड ३२ लाख रुपैयाँ बजेट रहेको सदस्यसचिव विष्टले बताए । उनले च्याम्पियनसिप वार्षिक कार्यक्रममा समावेश भइसकेकाले बजेटको अभाव नहुने र बजेट विनियोजन भइसकेको बताए । राखेप च्याम्पियनसिप वार्षिक कार्यक्रममा समावेश भइसकेको प्रतियोगिता हो । यसका लागि चार करोड ३२ लाख रुपैयाँ विनियोजन भइसकेको छ, विष्टले अन्नपूर्ण पोस्ट्सँग भने ।"
प्रथम मेयर कप भलिबल प्रतियोगिता सुरु,"बैतडीको पुरचौडी नगरपालिकामा प्रथम मेयर कप भलिबल प्रतियोगिता शुक्रबारदेखि सुरु भएको छ । खेलखुद क्षेत्रको विकास गर्ने उद्देश्यसहित भलिबल प्रतियोगिताको आयोजना गरिएको पुरचौडी नगरपालिकाले जनाएको छ। नगरपालिका क्षेत्रभित्र रहेका खेलाडीहरुको प्रतिभा विकासका लागि भलिबल प्रतियोगिताको आयोजना गरिएको पुरचौंडी नगरपालिकाकी उपप्रमुख जयन्ती ऐर बमले बताइन्। उनले भनिन् स्वस्थ नागरिकका लागि खेलकुद आवश्यक छ। ग्रामिण क्षेत्रबाट पनि खेलाडीहरुको विकासका लागि प्रतियोगिताको आयोजना गरेका हौं। भलिबल प्रतियोगिताको उद्घाटन गर्दै पूर्वसभाषद नरेन्द्र कुँवरले नगरपालिकाले भलिबल प्रतियोगिताको आयोजना गरेकाले ग्रामिण क्षेत्रमा खेलकुदका गतिविधि बढ्ने विश्वास व्यक्त गरे। उनले भने भर्खरै स्थानीय तहमा जनप्रतिनिधि आएका छन्। स्थानीय तहका जनप्रतिनिधिले खेलकुद क्षेत्रमा चासो राखेकाले प्रतियोगिता आयोजना गरिएको छ। यसले सबै नागरिकलाई फाइदा हुन्छ। नगरपालिकाले आयोजना गरेको प्रतियोगितामा ८ टिमको सहभागिता छ। प्रतियोगितामा प्रथम हुने टिमलाई नगद २० हजारसहित शिल्ड, दोश्रो हुनेलाई नगद १५ हजारसहित, तेश्रोलाई नगद १० हजारसहित शिल्ड र सान्त्वना स्थान प्राप्त गर्ने टिमलाई नगद ५ सहित शिल्ड प्रदान गरिने आयोजकले जनाएको छ । प्रतियोगिता शनिबार समापन हुनेछ ।"
