शीर्षक,विवरण
ऐनसँग बाझिएको 'ऋषिपञ्चमी' बिदा,"साउन २५ मा संसद्ले एउटा ऐतिहासिक निर्णय गर्यो । १६४ वर्ष पुरानो मुलुकी ऐनलाई विस्थापनको मोडमा पुर्यायो । संसद्को सर्वसम्मतिले अपराध संहिता, फौजदारी कार्यविधि संहिता र फौजदारी कसुर सजाय निर्धारण तथा कार्यान्वयन विधेयक पारित गरेको छ भने देवानी संहितालगायतका अन्य केही विधेयक पारित हुने पर्खाइमा छन् । संसदीय समितिबाट पारित यी विधेयक संसद्को पूर्ण बैठकबाट पारित भई राष्ट्रपतिबाट प्रमाणीकरण हुन बाँकी छ । यसपछि मात्र पूर्ण रूप लिने यो ऐन एक वर्षपछि २०७५ साल भदौ १ गतेबाट मात्र लागू हुनेछ । जंगबहादुरले १९१० सालमा बनाउन लगाएर कार्यान्वयनमा आएको नेपालको पहिलो मुलुकी ऐनलाई ११० वर्षपछि राजा महेन्द्रले २०२० सालमा परिमार्जन गरेर 'नयाँ मुलुकी ऐन' नाम दिए । जंगबहादुरको मुलुकी ऐन लगभग मनुस्मृतिकै झल्को दिनेखालको रहेको थियो भने महेन्द्रको मुलुकी ऐनमा कागजी रूपमा धेरै कुराको परिवर्तन भयो, तर सामाजिक मानसिकता भने उही जंगबहादुरकै पालाको अथवा मनुस्मृति निर्देशित नै रह्यो । जसका कारण ऐनले दण्डनीय गरेका कतिपय अपराधमा पीडकहरूले उन्मुक्ति पाइरहे भने पीडितले न्याय पाउन सकेनन् । नयाँ भनिए पनि पुरातन मानसिकतामा निर्माण भएकाले परिवर्तित समय, समाज र सोचअनुसारको ऐनको अभावमा समाजले धेरै अप्ठेरा कानुनी अड्चनहरूको सामना गर्नु परिरह्यो भने सबैभन्दा बढी त महिलामाथि हुँदै आएका ज्यादतीमा कमी आउन सकेन । बरु महिलामाथि हुने अपराधको प्रकृति र संख्या झन् बढ्दै जान थाल्यो । पाप र धर्मको त्रास देखाएर महिलामाथि जबर्जस्ती थोपरिएको ऋषिपञ्चमीको व्रतलाई आजको वैज्ञानिक समाजमा राज्यले त अमान्य घोषित गर्नुपर्ने हो! पुरानोलाई प्रतिस्थापन गरेर आउँदै गरेको नयाँ ऐनले ६ वटा गम्भीर प्रकृतिका अपराधमा आजीवन कारावासको सजायको व्यवस्था गर्नु सराहनीय छ, जसमा क्रूर यातना दिई वा निर्ममतापूर्वक ज्यान मारेको, वायुयान अपहरण गरी वा विस्फोट गरी ज्यान मारेको, अपहरण गरी वा शरीर बन्धक बनाई ज्यान मारेको, सार्वजनिक उपभोगका खाद्य पदार्थ वा पेयमा विष हाली ज्यान मारेको, कुनै जातजाति वा सम्प्रदायको अस्तित्व नै लोप हुने गरी जाति हत्या गरेको वा गर्ने उद्देश्यले कसुर गरेको र जबर्जस्ती करणी गरी ज्यान मारेको घटनामा आजीवन जेल बस्नुपर्ने व्यवस्था गरेको छ । तर वर्तमान समाजमा अत्यन्तै अमानवीय रूपमा बढ्दै गएको बालिका बलात्कारका घटना हेर्दा दोषीलाई कमसेकम पनि आजीवन काराबासको सजाय तोक्नुपर्नेमा जम्माजम्मी २० वर्षको सजायमा सीमित राख्नुले राज्यका नीतिनिर्माताहरू समाजमा देखिएका बालिका बलात्कारका त्रूर र अमानवीय घटनाप्रति संवेदनशील नभएको प्रस्ट देखिन्छ । अतः संसद्को पूर्ण बैठकबाट पारित भई राष्ट्रपतिबाट प्रमाणीकरण हुनुअगावै यसमा संशोधन गरी १४ वर्षमुनिका बालिका बलात्कार गर्नेलाई पनि कमसेकम आजीवन काराबासको सजायको व्यवस्था होस्, ताकि यस्ता अपराधमा न्यूनीकरण हुन सकोस् । पारित विधेयकमा महिलाको हकमा भएका कानुनी सुधारअन्तर्गत बहुविवाहलाई कानुनी मान्यता नहुने र बहुविवाह गर्ने महिला र पुरुष दुवैलाई समान जरिवाना र सजायको व्यवस्था हुनु स्वागतयोग्य छ । यसबाट एकातिर बहुविवाहमा कमी हुने आशा गर्न सकिन्छ भने अर्कोतिर विवाहित पुरुष हो भन्ने जान्दाजान्दै पनि ऊसँग विवाह गर्ने महिलाले अब यो ऐन लागू भएपछि भने आफूजस्तै कुनै अर्को महिलामाथि सौता बन्न जानुअघि एकपटक अवश्यै सोच्नेछन् । यस्तै नयाँ ऐनमा एसिड आक्रमण गरी कसैको अनुहार बिगार्ने वा हत्या गर्नेलाई कानुनी दायरामा ल्याउनु पनि स्वागतयोग्य छ, जसअनुसार एसिड आक्रमण गरी कसैको अनुहार बिगार्नेलाई पाँचदेखि आठ वर्ष कैद वा एक लाखदेखि पाँच लाख रुपयाँसम्म जरिवानाको व्यवस्था गरिएको छ । एसिड आक्रमणबाट प्रायः महिला नै पीडित बन्ने हुनाले यस्ता अपराधलाई कानुनी दायरामा ल्याउनुले यस्ता घटनामा कमी आउने विश्वास गर्न सकिन्छ । नयाँ ऐनको अर्को महत्वपूर्ण र सकारात्मक कुरा यसले छाउपडी प्रथालाई कानुनी रूपमै पहिलोपटक फौजदारी कानुनको हिस्सा बनाएको छ । छाउपडी बार्नुलाई कसुर ठहर गर्दै सजायको व्यवस्था गरिएको छ । यसलाई कानुनी दायरामा ल्याउनु सराहनीय हुँदाहुँदै पनि यो कमजोरीबाट र उही पुरातन मानसिकताबाट मुक्त हुन सकेको भने देखिएन । सामान्यतः 'छाउपडी' भन्नाले मध्य तथा सुदूर पश्चिममा प्रचलित महिला रजस्वला वा सुत्केरी हुँदा बार्ने 'छुइप्रथा' लाई बुझिने भएकाले यसले राजधानीलगायत देशैभरको जनमानसमा जरो गाडेर रहेको महिला रजस्वला हुँदा गरिने भेदभाव र अपहेलनालाई सम्बोधन गर्न नसक्ने धेरैको बुझाइ छ । नेपालको संविधानको मौलिक हकअन्तर्गतको पहिलो बुँदामै भनिएको छ, 'प्रत्येक व्यक्तिलाई सम्मानपूर्वक बाँच्न पाउने हक हुनेछ ।' तर महिलाको शरीरमा हुने नियमित जैविक प्रक्रियाकै कारण छाउपडी परम्पराको नाममा हुने विभेद र अपमान त छँदैछ, प्रायः सबैतिर र सबैको मानसिकतामा बसेको अन्धविश्वासका कारण यस अवस्थामा महिलामाथि गरिने अछूत व्यवहारलाई न संविधानका धाराले न कानुनका दफाले हटाउन सक्नेमा विश्वास गर्न सकिन्छ । संविधानको मौलिक हकअन्तर्गतको धारा ४३ को उपधारा ३ मा 'महिलाविरुद्ध धार्मिक, सामाजिक, सांस्कृतिक परम्परा, प्रचलन वा अन्य कुनै आधारमा शारीरिक, मानसिक, यौनजन्य, मनोवैज्ञानिक वा अन्य कुनै किसिमको हिंसाजन्य कार्य वा शोषण गरिने छैन । त्यस्तो कार्य कानुनबमोजिम दण्डनीय हुनेछ' भनिएको छ । यसका साथै हालै आएर राज्यले निर्माण गरेको अपराध संहिताले एकातिर छाउपडीजन्य छुवाछूत र विभेदलाई अपराध घोषित गरेको छ भने अर्कोतिर चाहे नयाँ संविधानले अपराध मानोस् वा नयाँ ऐनले, राज्यले 'छाउपडी' वा 'रजस्वला' सँग जोडिएर आएको धार्मिक पर्व वा व्रत 'ऋषिपञ्चमी' मा महिलालाई सरकारी बिदा दिने 'परम्परा' लाई निरन्तरता दिन भने छोडेको छैन। यसबाट बुझ्न सकिन्छ मुलुकी ऐनलाई वैज्ञानिक बनाउने भन्दै नयाँ ऐन ल्याएर पुरानोलाई विस्थापन गर्न खोजिए पनि ऐन निर्माताहरूको पुरातन सोच विस्थापन हुन पटक्कै सकेको छैन । एकातिर राज्य आफैंले अपराध घोषित गर्ने अनि अर्कोतिर यसैलाई मान्यता र प्रोत्साहन दिने ! योभन्दा हास्यास्पद र लज्जाजनक कार्य के हुन सक्ला ? ऋषिपञ्चमीको व्रतको मूल उद्देश्य नै 'रजस्वला हुँदा जानेर वा अन्जानमा भएगरेका छुवाछूतबाट लाग्ने 'पाप' बाट मुक्तिको लागि गरिने व्रत वा पूजा' हो भनिएको छ । यसरी पाप र धर्मको त्रास देखाएर महिलामाथि जबर्जस्ती थोपरिएको ऋषिपञ्चमीको व्रतलाई आजको वैज्ञानिक समाजमा राज्यले त अमान्य घोषित गर्नुपर्ने हो ! यति गर्न नसके पनि कमसेकम यो 'पाप पखाल्न गरिने' विभेदकारी व्रतमा 'अबदेखि बिदा नदिने' निर्णय गरियोस् भन्ने धेरै महिलाको आवाज छ, संविधान र कानुनसँग बाझिएको, महिलामाथिको यो विभेदकारी बिदालाई खारेज गरियोस् ।"
अमेरिकाउत्तरकोरिया द्वन्द्वको भित्री पाटो,"द्वितीय विश्व युद्धको समाप्तिपछि सन् १९४५ मा संयुक्त राष्ट्र स्थापना भयो । राष्ट्र संघ स्थापनाको प्रमुख उद्देश्य अर्को विश्व युद्धबाट विश्वलाई जोगाउनु थियो । स्थापनाकालदेखि केही अन्तर्राष्ट्रिय विवाद सुल्झाउन सफलता पाए पनि राष्ट्रसंघको बनोटको प्रकृतिले गर्दा संसारलाई युद्धबाट बचाउने भन्दा पनि अर्को भीषण युद्धतर्फ धकेल्ने संकेत देखायो । सुरक्षा परिषद्का पाँच स्थायी सदस्यको स्वीकृतिबिना कुनै ठूलो परिवर्तन गर्न नमिल्ने प्रावधान र यसको आर्थिक संरचनामा शक्तिशाली राष्ट्रको प्रभुत्व रहिआएकाले अन्य राष्ट्रहरूको भूमिका गौण हुँदै आएको छ । न्याय, समानता र स्वतन्त्रताको पहरेदार हुनुको सट्टा राष्ट्रसंघ अमेरिकी नेतृत्वका पश्चिमी मुलुकको हितप्रवद्र्धन गर्ने संस्थामा परिणत हुँदै गएको छ । सोभियत संघको विघटन नहुन्जेलसम्म शक्ति सन्तुलन केही सीमासम्म थियो, यद्यपि अमेरिकी नेतृत्वका पश्चिमी देशहरूले चाहेजस्तो एकलौटी रूपमा काम हुँदैनथ्यो । सोभियत संघको विघटनपछि पहिलो दुर्घटना अमेरिकी नेतृत्वमा इराकमाथिको हमलाको रूपमा भयो । त्यतिबेला रुस, अमेरिका, फ्रान्स र बेलायतले सुरक्षा परिषद्मा इराकमाथि बल प्रयोग गर्ने प्रस्ताव पास गरे । चीन उक्त प्रस्ताव पास हुने बेलामा अनुपस्थित रह्यो । भारतको महाराष्ट्र प्रान्तका पूर्व मुख्यमन्त्री एवं भारत सरकारका पूर्वमन्त्री शंकर राव चब्हाणले इराकमाथि भएको हमलालाई राष्ट्र संघको मृत्यु भनी टिप्पणी गरेका थिए । वास्तवमा जुन संस्थाको उद्देश्य युद्ध रोक्नु थियो, उही संस्थाले एउटा सानो देशमाथि युद्ध थोपर्नु त्यो संस्थाको मृत्युसरह नै थियो । इराकलाई तहसनहस पारेपछि राष्ट्र संघको दुरुपयोगको सिलसिला मात्र बढेन अफगानिस्तान र लिवियामा पराकाष्टामै पुग्यो । यसको दुरुपयोग गर्ने क्रममा युगोस्लाभियालाई पनि ध्वस्त बनाइयो । आज त्यो देश छियाछिया भई विभिन्न टुक्रामा विभाजित छ । युगोस्लाभियाका तत्कालीन राष्ट्रपति स्लोभदान मिलोसोभिकलाई एउटा अपराधीलाई जस्तै गरी पक्राउ गरी अन्तर्राष्ट्रिय अदालतमा लगी कैदी बनाइयो, पछि आफ्नो पक्षमा बचाउ गर्ने क्रममै उनको मृत्यु भयो । राष्ट्र संघको नाममा शक्तिशाली देशहरूले ससाना राष्ट्रको आर्थिक रूपमा घेराबन्दी गर्ने प्रचलन अब रोकिनुपर्छ । यसो गर्न सकिएन भने राष्ट्र संघले पास गरेका कुनै प्रस्तावको आधारमा कुनै पनि कमजोर देश हमलाको तारो बन्न सक्छन् । उत्तर कोरियालाई ध्वस्त बनाउन खोजिएको प्रतीत हुन्छ यतिबेला राष्ट्र संघको दुरुपयोग गरेर । उत्तर कोरियाली नेतालाई कर्णेल गद्दाफी र स्लोभदान मिलोसोभिकको जस्तो अवस्थामा पुर्याइदिने संकेत देखिएको छ । उत्तर कोरियाको घरेलु नीतिसँग हाम्रो मतभेद रहन सक्छ, तर उसलाई पनि स्वतन्त्रतापूर्वक बाँच्ने र आफ्नो सम्प्रभुता र स्वतन्त्रताको रक्षा गर्ने अधिकार छ । कोरियाली प्रायद्वीप अर्थात् दक्षिण कोरियामा अमेरिकी सेना सन् १९५० को दशकदेखि नै अड्डा जमाई बसेका छन् । बर्षेनी अमेरिकी एवं दक्षिण कोरियाली सेनाले बमवर्षक विमान र युद्ध पोतहरूसहित संयुक्त सैनिक अभ्यास गरी उत्तर कोरियालाई उत्तेजित बनाइरहेका छन् । तर यसको विरोधमा संसारमा अब आवाज उठाउन छोडिएको छ । आफ्नो सुरक्षाका लागि उत्तरकोरियाले सैनिक शक्ति बढाउँदा र पछि इराकको विनाशपछि पाठ सिकेर आणविक शस्त्रास्त्रको विकास गर्दा अमेरिकी नेतृत्वका पश्चिमी देशहरूले संसारभरि नै उत्तर कोरियाबाट खतरा भएको हल्ला फैलाए । उत्तर कोरियाको लागि आणविक हतियार बनाउनु बाध्यता थियो, आफ्नो आत्म सुरक्षाको लागि । यद्यपि हामी सबै देशले आणविक हतियारको निर्माणमा प्रतिबन्ध लगाउनुपर्छ भन्ने मान्यता राख्छौं । अमेरिका एवं उत्तर कोरिया जस्ता सबै देशहरूले आणविक हतियार नष्ट गर्नुपर्छ, नयाँ आणविक हतियार निर्माणमा प्रतिबन्ध लगाउनुपर्छ । सुरक्षा परिषद्ले अमेरिकाको पहलमा उत्तर कोरियामाथि थप नाकाबन्दी लगाएको छ । यसले गर्दा अब उसका कतिपय निर्यातजन्य सामान अन्य देशले किन्न नपाउने भएका छन् । यस्ता प्रतिबन्ध पहिले पनि धेरै पटक उत्तर कोरियामाथि लाग्दै आएका हुन्, तर यसपटकको प्रतिबन्धले उसको निर्यातलाई ठूलो धक्का मात्र दिएको छैन त्यहाँको अर्थव्यवस्था समेत तहसनहस बनाउँदैछ । यी प्रतिबन्धको माध्यमबाट अमेरिका र उसका मित्र देश उत्तर कोरियालाई निशस्त्र बनाई संसारभरि पूर्ववत् आधिपत्य कायम राख्न चाहन्छन् । अमेरिकी नेतृत्वका देशहरूले उत्तर कोरियालाई निशस्त्र बनाउन खोज्नु उनीहरूको चरित्रअनुकूल छ, तर रुस र चीनको भने यसमा साथ छैन । रुस आफैं अमेरिका एवं उसका युरोेपेली मित्र देशहरूबाट लगाइएको आर्थिक प्रतिबन्धको शिकार बनेको छ यतिबेला । त्यसैगरी चीनलाई कमजोर पार्न एसिया प्रशान्त क्षेत्र लगायतका राष्ट्रहरूलाई आफ्नो प्रभाव क्षेत्रमा पारी अमेरिकाले आफ्नो प्रभाव कायम राख्ने रणनीति बनाएको छ । सुरक्षा परिषद्मा अथवा राष्ट्र संघका अन्य समितिमा अमेरिकी प्रतिनिधि अथवा राजदूतले रुस र चीनले अमेरिकाले भनेअनुसार नगर्दा ती देशलाई एउटा मालिकले नोकरलाई गाली गरेजस्तो गरी बयान दिन्छन् । उत्तर कोरियामाथि थप आर्थिक प्रतिबन्ध लगाउन रुस र चीनले राष्ट्र संघको सुरक्षा परिषद्मा साथ दिए । ती दुई देशमा हिजोको जस्तो समाजवादी व्यवस्था भइदिएको भए उनीहरूले आर्थिक प्रतिबन्ध लगाउने विषयमा असहमति व्यक्त गर्ने थिए । सन् १९९१ मा इराकमाथि राष्ट्र संघको नाममा बल प्रयोग गर्न सुरक्षा परिषद्मा प्रस्ताव आउँदा त्यसका अस्थायी सदस्य क्युवा र त्यतिबेलाको दक्षिण यमनले विरोधमा मत दिएका थिए । चीन र रुस आज त्यो स्थितिमा छैनन् । अमेरिकी नेतृत्वको पश्चिमी जगत्लाई ती देशलाई तर्साउन गाह्रो छैन । द्वितीय विश्व युद्धमा जर्मन नेता हिटलरको फासीवादलाई हराउन स्टालिन नेतृत्वको सोभियत संघले अहं भूमिका निर्वाह गरेको थियो । सोभियत संघका सेनाले त्यागपूर्ण बलिदान नगरेको भए हिटलरको सेनालाई हराउन फ्रान्स, ब्रिटेन र अमेरिकालाई सम्भव हुने थिएन । त्यसैगरी माओले दिएको नेतृत्वको कारणले चीनलाई जापानको अतिक्रमणबाट मुक्त गर्न सम्भव भयो । आज ती देशमा व्यवस्था परिवर्तन भएपछि विश्व राजनीतिले नयाँ मोड लिएको छ । आज तीन करोडभन्दा थोरै जनसंख्या भएको देशले आफ्नो सम्प्रभुता र स्वतन्त्रताका लागि पश्चिमी जगत्को हैकमवादी नीतिको विरोध गरिरहेको छ । तर रुस र चीन जस्ता विशाल जनसंख्या भएका देश पश्चिमी जगत्को डरले अन्यायपूर्ण नाकाबन्दीको विरुद्धमा बोल्न सकिरहेका छैनन् । यसबाट स्पष्ट हुन्छ, राष्ट्र बलियो केबल जनसंख्या र हतियारले मात्र हुँदैन विचारको दृढता र सिद्धान्तको परिपक्वताले हुन्छ । केही अन्तरविरोध हुँदाहुँदै पनि अमेरिका, रुस र चीनका आर्थिक स्वार्थ गाँसिएका छन् । त्यसैले ती आर्थिक हितका लागि उनीहरूले राष्ट्र संघ एउटा साधनको रूपमा प्रयोग भइरहँदा पनि सशक्त विरोध गर्न सकिरहेका छैनन् । यसको अर्थ राष्ट्र संघको दुरुपयोग रोक्नका लागि समाजवादी व्यवस्थै चाहिन्छ भन्ने हैन । अन्तर्राष्ट्रिय मूल्यमान्यता र खासगरी समानतामा आधारित विश्व व्यवस्था चाहने हो भने जो कोहीले पनि असमान प्रकारका प्रावधान र प्रतिबन्धका विषयमा बोल्न सक्नुपर्छ । देशको व्यवस्था पुँजीपति वर्गको पक्षमा बलियो हुँदै जाँदा समानताका मान्यता छोडिन्छन् । त्यसैले अमेरिकालगायत पुँजीपति खेमाका देशहरूलाई आर्थिक हितको बढी चिन्ता छ, न कि न्यायपूर्ण विश्व व्यवस्थाको । हो, आज भारतले उपनिवेशवादबाट शोषितपीडित देश र जनताको पक्षमा आवाज उठाउँदैन । ऊ पश्चिमी मुलुकहरूको आर्थिक हितसँग आफ्नो पनि आर्थिक हित गाँसिएको ठान्छ । त्यसैले भारतले यस्ता अन्यायपूर्ण व्यवस्थाको विरोधमा विश्वका विभिन्न मञ्चमा आवाज उठाउने कुरै भएन । हामीले उत्तर कोरियाले लिएको आणविक नीतिलाई ठीक मान्दैनौं, तर कुन परिस्थितिमा त्यो देशले त्यस्तो नीति अपनाउनु पर्यो भन्ने मनन गर्नुपर्छ । ठूलाठूला राष्ट्रहरूले देशको रक्षा र आर्थिक सुरक्षाको लागि जे पनि गर्न हुने र ससाना राष्ट्रले केही गर्न नहुने भन्ने हुँदैन । उत्तर कोरिया सानो मुलुक हो, ऊ आज खुट्टामा जुत्ता लगाउन नसक्नेलाई महलमा बसेका मान्छेहरूले अपमान गरेपछि प्रतिरोधमा उत्रिएको गरिब मान्छे जस्तै भएको छ । यो लडाँइमा त्यस्तै गरिब मान्छेसरह उत्तर कोरिया पनि पराजित होला तर त्यो पराजयले महलमा बसेका मान्छे जस्तै शक्ति देशहरूलाई पनि क्षति पुर्याउनेछ भन्ने बुझ्नुपर्छ । कि त सबै आणविक हतियार सम्पन्न राष्ट्रहरूले त्यस्ता हतियार नष्ट गर्नुपर्यो, कि ससाना राष्ट्रहरूको सम्प्रभुता र स्वतन्त्रताको प्रत्याभूति गरिदिनुपर्यो । ससाना देशहरूले आक्रमणको सिकार वा कतिबेला सद्दाम हुसैन, मोहम्मद गद्दाफी र स्लोभदान मिलोसोभिक जस्तो भइन्छ कि भन्ने त्रास र आशंकामा बाँच्ने परिस्थितिको अन्त्य हुनुपर्छ । आज उत्तर कोरियाले चुनौती दिए जस्तै भोलि इरान अथवा अन्य देशले पनि चुनौती दिने दिन आउन सक्छ । आजको विश्वका शक्ति राष्ट्रहरूले यो बुझेर आआफ्ना कार्यशैली परिवर्तन गर्नुपर्छ । अमेरिका जस्तो महाशक्ति र उत्तर कोरिया जस्तो सानो शक्तिको बीचमा अहिले देखिएको युद्धउन्मुख स्थितिको अन्त्य हुनुपर्छ । साम्राज्यवादी एवं उपनिवेशवादी सोच राखेर विश्वमा शान्ति सुव्यवस्था कायम हुन सक्दैन । जति धेरै राष्ट्रहरूसँग आणविक हतियार हुन्छन्, उति धेरै त्यसको दुरुपयोग हुने खतरा हुन्छ । आणविक हतियार नफैलाउने सम्झौता अर्थात् नन प्रोलिफेरेसन ट्रिटी लाई सबैले मान्नुपर्छ र त्यसमा केही राष्ट्रलाई मात्र छुट दिने व्यवस्था हुनुहुन्न । अहिले उत्तर कोरियासँगको विवाद पनि आपसी सम्झौता र संवादकै माध्यमबाट टुंगिनुपर्छ । राष्ट्र संघको उपादेयता बचाइराख्न यसको बनोटमा परिवर्तन ल्याउनैपर्छ । यसलाई कसैको एकलौटी साधनको रूपमा प्रयोग हुन दिनु हुँदैन । पैसाको लगानीकै भरमा राष्ट्रसंघमा बोलवाला हुने प्रावधानको अन्त्य हुनुपर्छ । राष्ट्र संघको नाममा शक्तिशाली देशहरूले ससाना राष्ट्रको आर्थिक रूपमा घेराबन्दी गर्ने प्रचलन अब रोकिनुपर्छ । यसले लिएका निर्णयको ठीक पालना भएनभएको अनुगमन गर्ने निकाय हुनुपर्छ, यो संस्थाको दुरुपयोग रोक्नुपर्छ । यदि यसो गर्न सकिएन भने राष्ट्र संघले पास गरेको कुनै प्रस्तावको आधारमा कुनै पनि कमजोर देश हमलाको तारो बन्न सक्छन् । यसले मानव जातिको अन्त्य हुन सक्नेतर्फ सजगता अपाउन जरुरी छ ।"
किन बनाउन सकेन नेपालले भारत नीति ?,"अहिले नेपालभारत सम्बन्ध सरकारी तवरमा राम्रै छ । नेपालमा संविधान जारी गरिएपछि मधेस आन्दोलनका बेला भारतले अघोषित नाकाबन्दी गरी दुःख दिएको भनेर भारतप्रति केही असन्तुष्टि थियो । नाकाबन्दीपछि नेपाल र भारत सरकारले एकअर्कासँग सम्बन्ध सपार्ने प्रयास गरे । जनताको तहमा भने सम्बन्ध सामान्य भइसकेको छैन । नेपालभारत सम्बन्धमा सरकारी स्तरको भन्दा जनस्तरको सम्बन्ध बढी महत्वपूर्ण छ । जनताका तहमा सामाजिक, सांस्कृतिक, धार्मिक, मनोवैज्ञानिक, शैक्षिक, पारिवारिक आदि सम्बन्धका कारणले समग्रमा यी दुई मुलुकबीचको सम्बन्ध विशेष प्रकारकै छ । नेपालभारत सम्बन्धका विविध आयाम र खुला सीमा पनि भएकाले एकअर्कासँग अन्तरसंवाद बढी हुन्छ । बढी अन्तरसंवाद भएपछि विवाद र मतभेद हुनु स्वाभाविक हो । यस्ता असमझदारीलाई स्वाभाविक रूपमै लिनुपर्छ । दुवै मुलुकका राजनीतिज्ञले राजनीतिक फाइदाको लागि कहिलेकाहीं एकअर्काविरुद्ध जनतालाई उचाल्न खोज्छन्, तर नेपालभारत सम्बन्ध पूरै खल्बल्याउन गाह्रो छ । नेपालका राजनीतिज्ञले भारतले चाहिनेभन्दा बढी शंका गर्ने र उसले चाहेको कुरो गर्न बाध्य पार्ने कोसिस गर्छ भन्छन् । भारतका राजनीतिज्ञ र नीतिनिर्माताले नेपालले भारतका संवेदनशीलता नबुझिदिएको गुनासो गर्छन् । नेपालभारत सम्बन्धलाई सहज तरिकाले बढाउन यी दुई मुलुकका सम्बन्धमा महत्वपूर्ण विषय र यी मुलुक एकअर्काबाट के चाहन्छन् बुझ्नुपर्ने हुन्छ । भारत के चाहन्छ ? भारत दक्षिण एसियामा आफूलाई क्षेत्रीय शक्ति ठान्छ । सुगौली सन्धिपछि ऐतिहासिक रूपमा दक्षिण एसियामा कायम रहेका प्रभाव निरन्तर रहोस् भन्ने उसको चाहना छ । भविष्यमा विश्वशक्ति बन्ने लक्ष्य राखेको भारतले आफ्नो 'प्रभाव क्षेत्रमा' चीन, पश्चिमा मुलुक र बाहिरी शक्तिको उल्लेख्य उपस्थिति नहोस् भन्ने चाहना राख्छ । नेपालकै कारण भारतको सुरक्षामा असर नपरोस् र नेपाल भारतविरोधी आतंककारीको लागि सुरक्षित स्थान नबनोस् भन्ने चाहना देखिन्छ । डोक्लाम विवादले पनि हिमाली राज्यहरूप्रतिको भारतको संवेदनशीलता र चासो देखाउँछ । भारतीय विदेश नीतिका मान्यताका कारण यहाँको राजनीतिक घटनाक्रममा उसलाई चासो भइहाल्छ । राष्ट्रहरूबीच सम्बन्धको कुरा गर्दा औपचारिकमा मात्र सीमित भएर हुँदैन, शक्ति सन्तुलनको अवस्था पनि हेर्नुपर्छ । राष्ट्रहरू समान हुन् भनिए पनि आर्थिक अवस्था, क्षेत्रफल, जनसंख्या, हातहतियार, विश्वव्यापी प्रभावजस्ता व्यावहारिक आधारमा केही राष्ट्रहरू अन्तर्राष्ट्रिय राजनीतिमा बढी प्रभावशाली हुन्छन् भने अरू हुँदैनन्हुन सक्दैनन् । संयुक्त राष्ट्रसंघको चार्टरअनुसार सबै राष्ट्रहरू बराबर भनिए पनि सुरक्षा परिषद्का स्थायी सदस्यहरू भिटो लिएर बसेका छन् । विश्व राजनीतिका महत्वपूर्ण निर्णयमा उनीहरू हाबी हुन्छन् । सोभियत संघको विघटनपछि अमेरिका विश्वको एक्लो महाशक्ति राष्ट्र भएको छ । क्षेत्रीय स्तरमा पनि एउटा शक्ति संरचना छ । भारत यो क्षेत्रको सबैभन्दा बलियो शक्ति हो, त्यसपछि आणविक शक्तिसहितको पाकिस्तान छ । आर्थिक शक्ति र अन्य सूचकांकलगायतका कारणले श्रीलंका र बंगलादेश पनि नेपालभन्दा बढी शक्तिशाली छन् । भुटान र माल्दिभ्सलगायत मुलुक नेपालभन्दा कम शक्तिशाली छन् । यो शक्ति सन्तुलनको यथार्थ हामीले बुझ्न सक्नुपर्छ । राणाहरूका पालामा चीनसँग नेपालको सीमा जोडिएको थिएन । बीचमा तिब्बत थियो । भारतमा रहेका अंग्रेजहरूले नेपालको आन्तरिक घटनाक्रममा चियोचर्चो गर्ने गरे पनि यहाँको आन्तरिक मामलामा शासकहरूलाई स्वतन्त्र छोडिदिएका थिए । यसर्थ भारतको नेपालप्रतिको शंका अहिले मात्र आएर उब्जिएको होइन, त्यहाँ ब्रिटिस साम्राज्य हुँदादेखिकै हो । अहिले त चीनले पनि नेपालको राजनीतिक विकासक्रममा गम्भीर चासो लिन थालेको छ । चीनको 'बेल्ट एन्ड रोड इनिसिएटिभ' मा नेपालले हस्ताक्षर गर्छ कि गर्दैन, भारततिर लाग्छ कि भनेर चीनले गहिरो चासो लिएको थियो । भारतको नेपाल नीति स्पष्ट छ । नेपाल भारतको प्रभाव क्षेत्रबाट बाहिर नजाओस्, नेपालका कारण भारतको सुरक्षामा आँच नआओस्, नेपालले भारतकै विरुद्धमा अरू शक्तिहरूसँगको सम्बन्धलाई प्रयोग नगरोस् भन्ने उसको चाहना छ । नेपालको भौगोलिक अवस्थिति र त्यसका कारण सिर्जित भूराजनीतिका कारण नेपालमा भारतको प्रभाव रहिरहन्छ । नेपालले भारतको विरुद्धमा अरूलाई प्रयोग गर्न सक्दैन, तर कहिलेकाहीं भारततर्फबाट पनि नेपालमाथि अनावश्यक शंका हुने गरेका छन् । नेपालमा शान्ति र स्थिरता नभएमा बाहिरी शक्तिको उपस्थिति झन् बलियो हुनसक्छ भन्ने भारतीय बुझाइ छ । भारतको नेपाल नीतिमा त्यहाँका राजनीतिज्ञ, प्राज्ञिक वर्ग, नीतिनिर्माता, कर्मचारीतन्त्रमा समग्रमा सहमति छ । केही छिटपुट विरोध भए पनि तिनीहरू अहिले प्रभाव पार्न सक्ने स्तरका छैनन् । भारतजस्तो ठूलो प्रजातान्त्रिक देशमा एकै मत कहिल्यै पनि हुन सक्दैन । नेपालको आन्तरिक मामलामा अनावश्यक चासो राख्दा र 'माइक्रो म्यानेजमेन्ट' गर्न खोज्दा भारतप्रति नै नकारात्मक भावना बढ्ने हुनाले त्यस्तो गर्नु हुँदैन भनी बोल्ने र लेख्ने भारतीयहरूको समूह पनि उल्लेख्य छ । नेपालको चाहना स्वतन्त्रता, सार्वभौमसत्ता र भौगोलिक अखण्डता जोगाइराख्ने नेपालको चाहना हो । सन् १९५० को सन्धिले नेपालको यस्तो चाहनालाई मानिदिएको छ । जवाहरलाल नेहरूले इतिहासदेखि नै नेपाल सार्वभौम र स्वतन्त्र राष्ट्र भएको बताएका थिए । भारतले नेपालको आन्तरिक मामिलाको सूक्ष्म व्यवस्थापनमा रुचि नलेओस् र धेरै शंकाको दृष्टिकोणले नहेरिदेओस् भन्ने चाहना नेपालको देखिन्छ । त्यसबाहेक नेपालका चाहना स्पष्ट छैनन् । नेपाल भारतबाट के चाहन्छ भन्ने विषयमा नेपालका राजनीतिज्ञ, प्राज्ञिक वर्ग र नीतिनिर्मातामा समेत विभाजित मानसिकता छ । यस्तो अवस्था सिर्जना भएको चिन्तनको अभावले हो । यहाँका बुद्धिजीवी पनि आवेशमा, भावनामा, दलका एजेन्डा बोकेर र पूर्वाग्रहबाट प्रेरित भएर कुरा गर्छन् । यसले हामीलाई वस्तुपरक ढंगले परिस्थितिको मूल्याकंन गर्न दिँदैन । अरूले के भन्लान्, आफूलाई एक किसिमको ट्याग लगाइदेलान् कि भन्ने डर छ । नेपालको व्यावहारिक, दीर्घकालीन र स्पष्टरूपमा परिभाषित गरिएको भारत नीति छैन । नेपालको भौगोलिक अवस्थिति र अहिले विश्वमा विद्यमान रहेका अन्तर्राष्ट्रिय राजनीतिमा बन्दै गइरहेका मानकमा आधारित विदेशनीति र भारतनीति पनि नेपालसँग छैन । नेपालले बुझ्नुपर्ने कुरा भौगोलिक र आर्थिक निर्भरतालगायतका कारणले नेपालको भारतसँग विशेष सम्बन्ध छ । नेपालको चीन, जापान, अमेरिकालगायतका राष्ट्रसँगको सम्बन्ध भारतसँगको जस्तो हुन सक्दैन । भूगोल, पानीढलो र ऐतिहासिक सम्बन्धका कारण चीनसँगका नाका खुले भने पनि भारतसँगको हाम्रो बाक्लो सम्बन्ध घट्ने छैन र नेपालको भारतसँगको आर्थिक सम्बन्धमा थोरै मात्र अन्तर आउने अनुमान गर्न सकिन्छ । चीनसँगको नाका धेरै खुलेर यातायात सहज भयो भने पनि सामान त करिब ३५ सय किमि टाढाको बन्दरगाहबाट ल्याउनुपर्ने अप्ठेरो हुन्छ । त्यस्तो भएको खण्डमा पनि चीनसँग व्यापार बढ्ला, तर नेपालको चीनसँगको सम्बन्ध भारत बराबर हुनै सक्दैन । भौगोलिक बाध्यताका कारण भारतसँग नेपालको राम्रो सम्बन्ध हुनु जरुरी छ । माओत्से तुङको पालादेखि नै चिनियाँहरूले समेत नेपालको भारतसँगको सम्बन्ध राम्रो हुनुपर्ने र चीन भारतको विकल्प हुन नसक्ने सुझाव दिँदै आइरहेका छन् । भारतविरोधी भावना र राष्ट्रवाद सानो राष्ट्र भएकाले, भूगोलका कारणले भारतप्रति बढी निर्भर भएकाले र भारत र भारतीयसँग बढी अन्तरसंवाद हुनाले नेपालमा भारतविरोधी भावना बढी भएको हो । अन्तरसंवादले द्वन्द्व, वैमनस्य र भनाभन पनि बढाउँछ, जुन स्वाभाविक हो । त्यहीमाथि सानो मुलुकको मनोविज्ञान वस्तुगत आधार र वास्तविकताभन्दा पनि आवेश र भावनाले बढी निर्देशित हुने रहेछ । बुद्धिजीवीहरूमा पनि यस्तो प्रवृत्ति देखिन्छ । कतिपय अवस्थामा नेपाल र भारतमा एकअर्को मुलुकप्रतिको विरोधी भावना शासकहरूले जानीजानी सिर्जना गरेका छन्, राजनीतिक परिचालनको लागि र आफ्ना गल्तीकमजोरी छोप्नको लागि । विश्वका अन्य मुलुकमा पनि यस्तो गरिन्छ । एरिस्टोटल, म्याकियाभेलीलगायतले पनि राष्ट्रिय एकताको लागि परको शत्रु देखाउनुपर्छ भनेका छन् । विदेशीले आफ्ना आन्तरिक राजनीतिमा खेलिरहेका छन् भन्ने प्रचार गरेर जनमत बटुल्न हरेक मुलुकमा हुँदोरहेछ । नेपालमा भारतविरोधी भावना हावी हुनुको ऐतिहासिक पक्ष छ । नेपालका शासक र राजनीतिक शक्तिले जनतामा आफ्नो प्रभाव बढाउन भारतविरोधी भावनालाई बढावा दिएको देखिन्छ । यहाँ भारतसँग 'टेक' लिनेलाई राष्ट्रवादी भन्ने गरिएको छ । त्यसो हुँदा नेपालका राजनीतिज्ञहरू राष्ट्रवादी कहलिनकै लागि भारतसँग 'टेक' लिन्छन् । वास्तवमा, नेपाली जनतालाई सशक्तीकरण गर्ने, जनताको क्षमता बढाउने, भारतलगायत अन्य मुलुकसँगको सम्बन्धबारेमा समीक्षात्मक आलोचना गर्न सक्नेलाई राष्ट्रवादी भनिनुपर्ने हो । भावनामा बगेर र नबुझीकनै कसैले केही बोलेकै भरमा 'राष्ट्रवादी' त नभइनुपर्ने ! २००७ सालपछि भारत र नेपालका शासकबीच नेपालको राजनीतिका बारेमा फरक विचार रहे । त्यसैले पनि नेपालमा भारतविरोधी भावना बनाइराख्न नेपालका शासकलाई प्रेरित गरिराख्यो । पञ्चायतकालमा राजतन्त्रको हित र राष्ट्रिय हितलाई एकै हुन् भनी व्याख्या गरियो । बीपी कोइराला भारतसँग नजिक भएको, राष्ट्रिय हितको ख्याल नगरेको र 'अराष्ट्रिय तत्व' भएको आरोप लगाइएको थियो । विदेश नीतिको सीमितता राजा महेन्द्र चतुर थिए । सर्वसाधारण जनता र वामपन्थीहरूलाई आफ्नो पक्षमा पार्न उनले भारतविरोधी भावना जागृत गराउँथे । तर उनले नेपालको विदेश नीतिको सीमा बुझेका थिए । नेपाल भारतको सम्बन्धको व्यावहारिक सीमाका बारेमा उनमा ज्ञान थियो । जस्तो १९५० को सन्धि खारेज गर्नुपर्छ भनेर उनले कहिल्यै पनि भनेनन् । उल्टै त्यो सन्धिलाई बल दिन उनले भारतसँग १९६५ को सभझदारी गरे । नेपाल र भारतको सम्बन्धको आधारभूत संरचना उनले भत्काउन खोजेनन् । २००७ सालपछि नेपालमा भारतीय सेनाको उपस्थिति थियो । नेपालको तिब्बतसँगको सीमामा भारतीय सेना राखिएका थिए, राजा महेन्द्रको शासनकालमा ती फिर्ता गरिए । सन् १९७१ मा बंगलादेशलाई मान्यता दिने नेपालको निर्णयले पनि महेन्द्रको नेपालको विदेश नीतिमा भएको सुझबुझ देखाउँछ । पूर्वी पाकिस्तानलाई स्वतन्त्र राष्ट्र बंगलादेश बनाउन आन्दोलन चलेको बेला नेपाल त्यहाँको गृहयुद्ध पाकिस्तानको आन्तरिक मामिला हो भनेर तटस्थ बस्यो । तर जब त्यो आन्दोलनमा भारतले हस्तक्षेप गर्यो र बंगलादेश जन्मिने निश्चित भयो नेपालले भारतको विरोध गरेन। संयुक्त राष्ट्रसंघमा भोटिङमार्फत १०४ राष्ट्रले भारतलाई तत्कालीन पूर्वी पाकिस्तानमा हस्तक्षेप नगर्ने प्रस्ताव पास गरे, तर नेपालले भारतको विरोधमा मतदान गरेन । त्यो नेपालले आफ्नो विदेश नीतिको सीमितताको हद बुझेको अवस्था थियो । बंगलादेश जन्मनेबित्तिकै नेपालले मान्यता दियो किनभने त्यो मुलुक नेपालको नजिक छ । पाकिस्तानको आन्तरिक मामला मात्रै भनिरहेको भए त भारत र बंगलादेश नेपालसँग बेखुसी हुने थिए । राजा वीरेन्द्रले त्यस्तो सुझबुझ देखाउन सकेनन् । आफूलाई राष्ट्रवादी भन्दै चर्का भारतविरोधी नारा लगाउने, सन् १९५० को सन्धिको विरोध गर्ने, सडकमा विरोध गर्ने 'राष्ट्रवादी' हरू पालैपालो सरकारमा पुगे तर उनीहरूले भारतसँग सो सन्धि संशोधन गर्ने वा अर्कै सन्धि गर्ने कुरा चुइँक्क पनि बोल्न सकेनन् । सत्तामा पुगेपछि उनीहरूले नेपालको विदेश नीति र भारत नीतिको सीमितता बुझे राजा महेन्द्रले जस्तै । नेपालको डर नेपालभारत सम्बन्धमा महत्वपूर्ण निर्णय लिन नेपालका दलका नेताहरू डराउँछन् । विपक्षीहरूले यस्ता मुद्दा उछालेर आफूलाई कमजोर बनाइदेलान् भन्ने डर देखिन्छ । नेपालका नेताहरूमा निर्धक्क भएर आवश्यक निर्णय लिन सक्ने आत्मविश्वास र क्षमता देखिएको छैन । उदाहरणको लागि, नेपालभारत सीमाको अध्ययन गर्दा के देखिन्छ भने सीमा विवाद भएका ९७ ठाउँमा सहमति भइसकेको छ । कालापानी, नवलपरासीको सुस्ता र इलामको फाटकमा विवाद छ । कालापानीमा भारतको उपस्थितिमा राजा महेन्द्रले आँखा चिम्लिएको भनिएको छ । सुस्ता र फाटकमा साना भूभागको विवाद हो । तीन ठाउँमा विमति हुँदा समझदारी भएका ९७ ठाउँका बारेमा समेत नेपालले सम्झौता गर्न सकेको छैन । भारतसँग सुपुर्दगी सन्धि गर्न पनि नेपाल डराइरहेको छ । तर भित्रभित्र नेपाल र भारतले एकअर्काले खोजेका डाँका, हत्यारा, अपराधी र आतकंकारीहरू समातेर एकअर्कालाई बुझाउने गरेका छन् । १९५० को सन्धि नेपाल र भारतबीचको १९५० को सन्धि र भारतको त्यसबेला (१९४९) को भुटानसँगको सन्धि भारतको चाहनाका कारण मात्र भएका होइनन् । चिनियाँ सुरक्षा चुनौतीका कारण पनि भएको हो । चीनले तिब्बतलाई हत्केला र भारतको अरुणाचल प्रदेश र लद्दाख, सिक्किम, भुटान र नेपाललाई औंला भनेको भन्ने सन्दर्भमा चीनको डरले नेपाल र भुटान भारतसँग एकअर्काको सुरक्षामा संवेदनशील भइदिने र एकअर्कालाई आफ्नो भूमिबाट सुरक्षा खतरा हुन नदिने सन्धि गर्न सहमत भएका हुन् । नेपालका पञ्चायतकालका र पछि वामपन्थीहरूले सन् १९५० को सन्धि नेपालको हितमा नभएको र यसले भारतको दबदबालाई स्विकारेको र बढाएको आरोप लगाउने गरेका छन्, तर उनीहरू सत्तामा गएपछि यसबारेमा भारतसँग केही पनि बोल्न सक्दैनन् । सन्धिको धारा १० मा एक वर्षअगाडि जानकारी दिएर यो सन्धि खारेज गर्न सकिने प्रावधान छ, तर सन्धिको विरोध गर्नेहरूले पनि सत्तामा गएपछि त्यसो गर्न सकेका छैनन् । यस्तो सन्धि नहुने हो भने भारतले नेपाललाई धेरै अप्ठेरोमा पार्न सक्ने उनीहरू ठान्छन् । भारतीयहरूले उल्टै सन् १९५० को सन्धि भारतभन्दा पनि नेपालको हितमा बढी रहेछ भन्न थालेका छन् । सन्धिको प्रावधानअनुसार नेपालमा भारतीय नागरिकलाई नेपाली नागरिकसरह अधिकार नदिने तर भारतमा लाखौंलाख नेपाली आएर काम गर्ने गर्दा त्यो सन्धिले त भारतलाई भन्दा त नेपाललाई पो फाइदा भएको रहेछ भन्ने भावना उनीहरूमा छ । १९५० को जस्तो सन्धि भए पनि नभए पनि नेपाल र भारतको सम्बन्ध एकै किसिमको रहन्छ । जस्तो भारतको भुटानसँगको १९४९ को सन्धिलाई सन् २००७ मा केही फरक प्रावधानसहित अद्यावधिक गरिए पनि सम्बन्धको प्रकार उस्तै छ । नेपाली मुद्राको भारतीय मुद्रासँगको स्थिर विनिमय दरले नेपाली अर्थतन्त्रलाई उथलपुथल हुनबाट जोगाएको छ । नेपालले आफूलाई भएका यस्ता फाइदाहरूलाई नजरअन्दाज गर्नु हुँदैन । यो सन्धि भएन भने त भारतलाई त्यस्ता बाध्यता हुने छैन । भारतले सीमामा मात्रै केही नियन्त्रण गरिदियो भने पनि नेपाललाई त धेरै असर पर्ने रहेछ । त्यसैले काठमाडौंका 'एलिट' हरूका तरिकाले सोचेर सीमामा तारबार लगाउने जस्ता अव्यावहारिक र गैरजिम्मेवार कुरा गर्नु हुँदैन । यस्तो भन्दा भारतपरस्त भनेर आरोप लगाइन्छ तर वस्तुगत यथार्थ त यही हो । नेपालभारतबीचको सन् १९५० को शान्ति तथा मैत्री सन्धिका कतिपय बुँदाहरू नेपाल र भारतले व्यवहारमा लागू नगरेका पनि छन् । जस्तो त्यो सन्धिमा भनिएजस्तै दुवै देशका नागरिकलाई एकअर्काको देशमा नागरिककै सरह अधिकार दिने भन्ने प्रावधान नेपाल र भारतमा पूरै लागू भएको छैन । नेपालले भूमिसुधार कानुन ल्याएर भारतीयहरूले नेपालमा घरजग्गा किन्न नपाउने बनाएको छ । लामै समय नेपालीहरू भारतको संवेदनशील उत्तरपूर्वी क्षेत्रमा वैधानिक रूपमा जान पाउँदैनथे । काम गर्न सक्ने विकल्प नेपालभारत सम्बन्ध प्राकृतिक प्रकृतिको छ । माथि भनिए झैं यस्तो सम्बन्ध तोड्न नसक्ने तर यसको विरुद्धमा प्रचार गरिरहने गर्छन् । नेपाली कांग्रेसकै नेताहरूले पनि यस्तो प्रवृत्ति देखाएका छन् बेलाबखत । नेपालको भारत नीति र भारतको नेपाल नीति पुनर्विचार गरिनुपर्छ भन्नेहरूले नेपाललाई अहित नगर्ने तर व्यावहारिक रूपमा प्रयोगमा आउन सक्ने विकल्प दिन सक्नुपर्छ । विकल्प दिन नसक्ने तर काम गरिरहेको विद्यमान संरचनाको विरोध गरिरहनु गैरजिम्मेवारी हो । विकल्पलाई कार्यान्वयन गर्न सक्ने, व्यवहारमा उतार्न सक्ने क्षमता पनि राष्ट्रसँग हुनुपर्छ । नेपालभारत सन्धिको पुनरावलोकन गर्न बनेको प्रबुद्ध समूहको नेपाल पक्षसमेत सन्धि पुनरावलोकन विषयमा स्पष्ट हुन नसकेको देखिएको छ । भारततर्फका प्रबुद्ध समूहका सदस्य महेन्द्र पी लामाले जापानको एउटा कार्यक्रममा हालसालै सार्वजनिक रूपमा उक्त कुरा बताएका छन् । नेपालले के गर्नुपर्छ ? नेपालले भारतका संवेदनशीलतालाई वस्तुगत आधारमा बुझ्ने कोसिस गर्नुपर्छ । नेपालका आधारभूत राष्ट्रिय हित रक्षाको लागि पनि भारतका चासोहरूलाई गम्भीरतापूर्वक लिइदिनुपर्छ भन्ने सोच हुनुपर्छ । भारतले हस्तक्षेप गर्यो भनेर गुनासो गरिरहनुभन्दा आफ्नो क्षमता अभिवृद्धि गर्नतिर नेपाल लाग्नुपर्छ । नेपालका कतिपय समस्या आफैंले समाधान गरेका उदाहरण पनि छन् । जस्तो शान्तिप्रक्रियाका क्रममा अनमिनको सानो भूमिकाबाहेक सबै काम नेपालकै राजनीतिक दलहरूले गरे । नेपालले पनि आफ्ना आन्तरिक समस्या समाधानमा सधैं भारतको मुख ताक्नु हुँदैन । नेपालको उच्च राजनीतिक तहमा भएका व्यक्तिहरूले नै सार्वजनिक रूपमा नेपालको आन्तरिक राजनीतिमा भारतको भूमिकाबारेमा बढाइचढाइ गर्ने गरेका छन् । यसले जनमानसमा झन् ठूलो भ्रम फैलाउँछ । नेपालीहरूले सधैं भारतले भनेको मानेका छैनन् । भारतले नेपाल गणतन्त्रमा नजाओस्, आलंकारिक भए पनि राजतन्त्र रहोस् भन्ने चाहेको हो तर नेपालीले मानेनन् । नेपालका नेताहरूले वास्तविक आधारमा उभिएर निर्णय गरे भने र आत्मविश्वाससहित प्रस्तुत भए भने सधैं भारतले भनेको मानिरहनुनपर्ने रहेछ । नेपालका राजनीतिक दल, प्राज्ञिक समुदाय र नीतिनिर्माताबीचमा साझा सहमतिको भारत नीति बनाउन सम्भव छ । तर नेपालमा दलहरूको भूमिका बढी छ किनकि बुद्धिजीवी र नीतिनिर्माताहरू पनि बढी दलहरूबाट प्रभावित छन् । दलनिकट नभई तटस्थ बसेका बुद्धिजीवी कमै छन् । दलहरूबीच सहमति भयो भने साझा भारत नीति बन्न सक्छ । अहिलेसम्म यस्तो हुन नसकेको चिन्तनको अभावले हो । यसको लागि यथार्थमा आधारित चिन्तन हुनुपर्छ । अन्त्यमा, अहिले हुन गइरहेको प्रधानमन्त्रीको भारत भ्रमणमा पनि नेपाल र भारतको सम्बन्ध परिभाषित गर्ने मूलभूत संरचनागत विषयहरूमा माथि नै भनिएका कारणहरूले कुरा हुँदैन । सहमति भइसकेका हुलाकी मार्ग, पञ्चेश्वर परियोजना कसरी अगाडि बढाउने र अन्य विकास निर्माणका काममा केकस्ता साझेदारी र सहयोग हुन सक्छन् भन्ने विषयमा कुरा हुन्छन् होला । यो एउटा सद्भावना भ्रमण हो । प्राध्यापक बरालसँग गरिएको कुराकानीमा आधारित"
नवनियुक्त महान्यायाधिवक्ता भण्डारीद्वारा शपथ ग्रहण,"काठमाडौँ: नवनियुक्त महान्यायाधिवक्ता वसन्तराम भण्डारीले पद तथा गोपनीयताको शपथ ग्रहण गरेका छन्। शीतलनिवासस्थित राष्ट्रपति कार्यालयमा शुक्रबार आयोजना गरिएको विशेष समारोहमा राष्ट्रपति विद्यादेवी भण्डारीको उपस्थितिमा प्रधानन्यायाधीश गोपाल पराजुलीले भण्डारीलाई सपथ ग्रहण गराएकी हुन्। समारोहमा उपराष्ट्रपति नन्दबहादुर पुन, प्रधानमन्त्री शेरबहादुर देउवा, संवैधानिक अङ्गका प्रमुख, सुरक्षा निकायका प्रमुखलगायतको उपस्थिति रहेको थियो। वरिष्ठ अधिवक्ता भण्डारीलाई प्रधानमन्त्री देउवाले महान्यायाधिवक्ता नियुक्तिका लागि बुधबार राष्ट्रपति भण्डारीसमक्ष सिफारिस गरेका थिए। नेपालको संविधानअनुसार महान्यायाधिवक्ता नियुक्तिका लागि प्रधानमन्त्रीले सिफारिस गर्ने र राष्ट्रपतिले नियुक्त गर्ने व्यवस्था छ। विसं २००२ मा काठमाडौँको ठमेल गल्कोपाखामा जन्मेका भण्डारीले त्रिविबाट अर्थशास्त्रमा स्नातकोत्तर र कानूनमा स्नातक गरेका छन्। उनी विसं २०३० देखि वकालत पेशामा आवद्ध छन्। सरकारको कानूनी सल्लाहकार महान्यायाधिवक्ता भण्डारीले संविधान र कानूनअनुसार आफ्नो अनुभव र क्षमतालाई प्रयोग गरेर सकेसम्म प्रभावकारी ढंगले सरकारी मुद्दामा प्रतिरक्षा गरिने प्रतिबद्धता व्यक्त गरे। रासस"
गौरिकाको नयाँ राष्ट्रिय कीर्तिमान,काठमाडौं : राष्ट्रिय पौडी प्रतियोगितामा ओलम्पियन पौडीबाज गौरिका सिंहले नयाँ राष्ट्रिय कीर्तिमान बनाएकी छिन् । बिहीबार भएको ५० मिटर बटरफ्लाई स्पर्धामा गौरिकाले नयाँ कीर्तिमान बनाएकी हुन् । सातदोबाटोस्थित अन्तर्राष्ट्रिय पौडी पोखरीमा भएको ५० मिटर बटरफ्लाईको हिट चरणमा गौरिकाले २९४० सेकेन्डमा निर्धारित दूरी पूरा गर्दै नयाँ राष्ट्रिय कीर्तिमान बनाएकी हुन् । यसअघि यो कीर्तिमान अर्की जलपरी सोफिया शाहको नाममा थियो । उनले सातौं राष्ट्रिय खेलकुदमा ३२०६ सेकेन्डको कीर्तिमान बनाएकी थिइन् । त्यसैगरी दुई सय मिटर फ्रि स्टायलमा पनि गौरिकाले राष्ट्रिय कीर्तिमान बनाएकी छिन् । १२औं दक्षिण एसियाली खेलकुदमा सोभिया शाहले नै बनाएको २१३२२ सेकेन्डको कीर्तिमान गौरिकाले तोडेकी हुन् । उनले फाइनल चरणमा २११९४ सेकेन्डको नतिजा निकाल्दै राष्ट्रिय कीर्तिमान कायम गरेकी हुन्। यसैगरी पुरुष दुई सय मिटर ब्रेस्टस्टोकमा सशस्त्र प्रहरी बलका शुभम् श्रेष्ठले नयाँ राष्ट्रिय कीर्तिमान बनाएका छन् । उनले आफ्नै नाममा रहेको २४२६२ को पुरानो रेकर्ड तोड्दै २३६७५ सेकेन्डको कीर्तिमान राखेका हुन् । शुभम्को पुरानो रेकर्डलाई मध्यमाञ्चलका किरण कार्कीले पनि तोडे । कार्कीले २४२१३ सेकेन्डको नतिजा निकाले । यसैगरी दुई सय मिटर महिला ब्रेस्टस्टोकमा सशस्त्र प्रहरी बलकी डुयना लामाले राष्ट्रिय कीर्तिमान बनाइन्। विविधा रिमालले १०औं साग खेलकुदमा बनाएको ३१२८५ को कीर्तिमानलाई तोड्दै लामाले हिट चरणमा ३०७२२ सेकेन्डको कीर्तिमान बनाएकी हुन् । नेपाल पौडी संघको आयोजनामा बिहीबारदेखि सुरु भएको प्रतियोगितामा गौरिकाले त्रिभुवन आर्मी क्लबका तर्फबाट पाँचवटा स्पर्धामा भाग लिएकी छन् । २९ स्पर्धामा खेलाइएको प्रतियोगितामा एक सय ४४ खेलाडीको सहभागिता रहेको छ ।
नेपालमा हुन लागेको १३औं साग अन्यौलमा,"काठमाडौं : दरिलो सरकारी प्रतिबद्धता, खेल पदाधिकारीबीच समन्वयको अभाव र कमजोर भौतिक पूर्वाधारजस्ता कारणले दक्षिण एसियाली खेलकुद (साग) को १३औं संस्करण निर्धारित समयमा नेपालमा आयोजना हुन नसक्ने सम्भावना बढेको छ । साग आयोजनाका लागि महत्वपूर्ण जिम्मेबारीसहित गठित तयारी तथा व्यवस्थापन समिति को बैठकसमेत एक वर्षभन्दा लामो समयदेखि बस्न नसकेको रहश्य खुलेपछि १३औं सागको भविष्य थप अन्यौलमा परेको हो । नेपाललाई १२औं सागको समापन समारोहमा १३औं साग आयोजनाको जिम्मेबारीसहित झण्डा हस्तान्तरण गरिएको थियो । सागको १३औं संस्करण नेपालले सन् २०१८ मै आयोजना गनुपर्ने थियो । तर, विभिन्न कारणले निर्धारित समयमा १३औं साग आयोजना हुन नसक्ने भएपछि दक्षिण एसियाली ओलम्पिक काउन्सिलको बैठकले सन् २०१९ को मार्च ९ देखि १८ तारिखसम्म गर्ने गरी प्रतियोगिताको मिति परिवर्तन गरेको थियो । पछिल्लोपटक घोषणा गरिएको मिति अनुसार पनि अब १३औं साग आयोजनाका लागि १९ महिना समयमात्र बाँकी छ । तर, साग आयोजनाको मिति नजिकिँदै जाँदा पनि सरकार आफ्नो जिम्मेबारी पूरा गर्नेतर्फ गम्भिर देखिएको छैन । राष्ट्रको प्रतिष्ठासँग जोडिएको दक्षिण एसियाकै सबैभन्दा ठूलो खेलकुद प्रतियोगिता आयोजनाका लागि मन्त्री परिषद्को २०७३ साल असार ३१ गते बसकेको बैठकले प्रधानमन्त्रीको अध्यक्षतामा उच्चस्तरीय अनुगमन तथा व्यवस्थापन समिति र युवा तथा खेलकुदमन्त्रीको अध्यक्षतामा तयारी तथा व्यवस्थापन समिति गठन गर्ने निर्णय गरेको थियो । तर, खेल पदाधिकारीबीचको आपसी विवादका कारण साग आयोजनाका लागि सबैभन्दा महत्वपूर्ण जिम्मेबारी पाएको तयारी तथा व्यवस्थापन समितिको बैठक हालसम्म पनि बस्न सकेको छैन । उक्त समितिले साग आयोजनाका लागि अर्थ मन्त्रालयको सहमतिमा योजना तथा बजेट तर्जुमा गरि स्वीकृतिका लागि पेश गर्ने, आवश्यक भौतिक पूर्वाधार निर्माण र मर्मतका लागि निर्देशन दिने, प्रतियोगितामा समावेश हुने खेलको सुचि तयार पारी स्वीकृतिका लागि पेश गर्ने लगायतको जिम्मेबारी पाएको छ । यसैगरी सागजस्तो वृहत प्रतियोगिताका लागि सकारले बजेटसमेत विनियोजन नगरेपछि अन्यौल झनै बढेको छ । त्यसमाथि लामो समयदेखि चल्दै आएको नेपाल ओलम्पिक कमिटी (एनओसी) को आधिकारीकता सम्बन्धि विवादले परिस्थितिलाई अझ गम्भिर बनाएको छ । ब्यवस्थापिका संसदको युवा तथा खेलकुद उपसमितिले हालै सरोकारवाला पक्षहरुसँग गरेको छलफलमा समेत एनओसीको विवादले १३औं साग आयोजनालाई प्रभावित पार्नसक्ने निश्कर्ष निकालिएको छ । छलफलमा अन्तर्राष्ट्रिय मान्यताप्राप्त एनओसीका अध्यक्ष जीवनराम श्रेष्ठले पनि एनओसी विवाद समाधान नगरिए १३औं सागको भविष्य अन्यौलमा पर्नसक्ने बताएका थिए । बैठकसम्बन्धी विवादको चुरो १३औं साग आयोजनाका लागि युवा तथा खेलकुदमन्त्रीको अध्यक्षतामा गठन गरिएको तयारी तथा व्यवस्थापन समितिमा संसद्को महिला, बालबालिका, ज्येष्ठ नागरिक तथा समाज कल्याण समितिका सभापति, राखेपका उपाध्यक्ष, राष्ट्रिय युवा परिषद्का उपाध्यक्ष, सुरक्षा निकायका प्रमुखहरू, विभिन्न मन्त्रालयका सचिवहरू, नेपाल ओलम्पिक कमिटीका अध्यक्ष, नेपाल स्काउटका प्रमुख र होटल संघका प्रतिनिधि सदस्यका रूपमा रहेका छन् । यसैगरी युवा तथा खेलकुदमन्त्रीले सम्बन्धित क्षेत्रका सातजना विज्ञलाई पनि समितिको सदस्यमा मनोनीत गर्ने प्रावधान रहेको छ । सोही प्रावधानका आधारमा नेकपा एमालेका तत्कालीन युवा तथा खेलकुदमन्त्री सत्यनारायण मण्डलले पर्साका समिम मियाँ अन्सारी, काठमाडौंका सीताराम मास्के, कास्कीका राजीव पहाडी, मनाङका टासी घले, काठमाडौंकी पुष्पा गुरुङ, स्याङ्जाका खड्गबहादुर रानाभाट र सप्तरीका चेतेन्द्रप्रसाद मानन्धरलाई समितिको सदस्यमा मनोनीत गरेका थिए । तर, २०७३ साल साउन २० गते माओवादी केन्द्रका दलजित श्रीपाइली युवा तथा खेलकुदमन्त्री भएर आएपछि मनोनीत सदस्यको विषयलाई लिएर विवाद सुरु भएको र सोही विवादका कारण लामो समयदेखि समितिको बैठक बस्न नसकेको एक खेल अधिकारी बताउँछन् । समितिको बैठक बस्नु नसक्नुको मुख्य कारण नै मनोनीत सदस्य हुन् । बैठक बोलाउँदा सबै सदस्यलाई जानकारी गराउनुपर्छ, अघिल्लो मन्त्रीले मनोनीत गरेका सातजना सदस्यलाई छुट्याएर बैठक बोलाउन मिल्दैन, ती पदाधिकारी भन्छन् । तयारी तथा व्यवस्थापन समितिमा स्थानीय विकास, पर्यटन र निर्माण तथा यातायात मन्त्रालयका सचिव र राष्ट्रिय अनुसन्धान विभागका प्रमुखलाई समेत सदस्यका रूपमा समेट्न प्रस्ताव राखिएको जानकारी पनि ती पदाधिकारीले दिए । वर्तमान युवा तथा खेलकुदमन्त्री राजेन्द्रकुमार केसी भने विगतमा जेजस्तो भए पनि १३औं साग राष्ट्रको प्रतिष्ठासँग जोडिएको विषय भएकाले निकट भविष्यमै तयारी तथा व्यवस्थापन समितिको बैठक बोलाएर काम अघि बढाइने बताउँछन् । विगतमा कसले के गर्यो म त्यतातिर जान चाहन्नँ, अब छिट्टै नै तयारी समितिको बैठक बोलाएर काम अघि बढाइनेछ, अन्नपूर्ण पोस्ट्सँगको कुराकानीमा मन्त्री केसीले भने । उपसमितिहरूको अवस्था पनि उस्तै १३औं साग आयोजनाको कार्यलाई व्यवस्थित रूपमा अघि बढाउन तयारी तथा व्यवस्थापन समितिअन्तर्गत रहने गरी विभिन्न उपसमिति गठन गर्ने प्रावधान छ । सोहीअनुरूप टासी घलेको संयोजकत्वमा पाँच सदस्यीय पूर्वाधार तयारी उपसमिति गठन गरिएको छ । तर, समितिको बैठक नै बस्न नसकेपछि प्राविधिक उपसमिति, वैदेशिक समन्वय उपसमिति, सुरक्षा प्रबन्ध उपसमिति, आवास तथा यतायात व्यवस्था उपसमिति र स्वयंसेवक परिचालन उपसमितिको जिम्मेवारी नै तोकिएको छैन । एकातिर घलेको संयोजकत्वमा पूर्वाधार तयारी उपसमिति हुँदाहुँदै सदस्यसचिवस्तरीय निर्णयबाट राखेपका उपाध्यक्ष लामा टेन्डी शेर्पाको संयोजकत्वमा सात सदस्यीय छुट्टै पूर्वाधार निर्माण तथा तयारी समिति गठन गरिएपछि अर्को विवाद सुरु भएको छ । यसदेखि बाहेक तयारी तथा व्यवस्थापन समितिले गर्ने कार्यलाई सहज रूपमा व्यवस्थापन गर्न भन्दै राखेपका सदस्यसचिवको संयोजकत्वमा छुट्टै कार्य सम्पादन तथा सहजीकरण समिति पनि गठन गरिएको छ । ओलम्पिक विवाद अर्को समस्या १३औं सागको भविष्यसँग गाँसिएको अर्को पक्ष नेपाल ओलम्पिक कमिटी (एनओसी)को विवाद पनि हो । हाल नेपालमा दुईवटा एनओसी अस्तित्वमा छन् । रुक्मशमशेर राणाको अध्यक्षतामा रहेको एनओसीलाई अदालतको मान्यता प्राप्त छ भने जीवनराम श्रेष्ठको अध्यक्षतामा रहेको एनओसीलाई अन्तर्राष्ट्रिय ओलम्पिक कमिटी (आईओसी)ले मान्यता दिएको छ । पछिल्लो समय यो विवाद पुनः न्यायालयमा विचाराधीन अवस्थामा छ । पक्कै पनि अन्तर्राष्ट्रिय मान्यताप्राप्त एनओसीको संलग्नताबिना १३औं सागको आयोजना सम्भव देखिँदैन । कुनै पनि आधिकारिक अन्तर्राष्ट्रिय प्रतियोगिता आयोजना गर्न आईओसीको मान्यता आवश्यक पर्छ, जुन नेपालको सन्दर्भमा श्रेष्ठ नेतृत्वको एनओसीलाई प्राप्त छ । अर्कोतिर सागजस्तो ठूलो प्रतियोगिताको आयोजना सरकारको संलग्नताबिना पनि सम्भव हुँदैन । यस्तो अवस्थामा सर्वोच्च अदालतले नै अवैधानिक घोषित गरेको श्रेष्ठ नेतृत्वको एनओसीसँग हातेमालो गरेर सरकारले कसरी १३औं सागको सफल आयोजना गर्ने भन्ने विषय पनि अन्योलमै देखिन्छ । व्यवस्थापिका संसद्को महिला, बालबालिका, ज्येष्ठ नागरिक तथा समाज कल्याण समितिअन्तर्गतको युवा तथा खेलकुद उपसमितिले हालै सरोकारवाला पक्षहरूसँग गरेको छलफल कार्यक्रममा समेत एनओसीको विवाद १३औं साग आयोजनाका लागि सबैभन्दा ठूलो बाधक रहेको निष्कर्ष निकालिएको थियो । छलफलमा अन्तर्राष्ट्रिय मान्यताप्राप्त एनओसीका अध्यक्ष श्रेष्ठले पनि एनओसी विवाद समाधान नगरिए १३औं सागको भविष्य अन्योलमा पर्नसक्ने धारणा व्यक्त गरेका थिए । कमजोर भौतिक पूर्वाधार र आरोप प्रत्यारोप १३औं साग आयोजनाको विषयमा कमजोर भौतिक पूर्वाधार अर्को गम्भीर समस्याका रूपमा देखिएको छ । आगामी सागमा २५ वटा खेल समावेश गरिने सम्भावना रहे पनि दयनीय भौतिक पूर्वाधारका कारण कुन खेल कहाँ खेलाउने भन्ने विषय ठूलै समस्याका रूपमा देखिएको छ । त्यसमाथि २०७२ सालमा गएको विनाशकारी भूकम्पका कारण देशको एकमात्र राष्ट्रिय रंगशाला पनि क्षतिग्रस्त अवस्थामा छ । भूकम्पले खेलकुदका अन्य भौतिक पूर्वाधारलाई पनि असर पुर्याएको छ । खेलकुदमन्त्री केसी र राखेपका सदस्यसचिव विष्ट भने भौतिक पूर्वाधारको अभावमा १३औं साग प्रभावित नहुने दाबी गर्छन् । काठमाडौं उपत्यकाका अतिरिक्त १३औं सागका केही खेल पोखरामा समेत खेलाइने योजना रहे पनि सागलाई नै लक्षित गरी हालसम्म पूर्वाधार निर्माणका कामहरू अघि बढाइएको छैन । पूर्वाधारको अभावले १३औं साग प्रभावित हुँदैन । सागका लागि हामीले सुरक्षा निकाय र निजी क्षेत्रको स्वामित्वमा रहेका पूर्वाधारलाई पनि प्रयोगमा ल्याउने योजना बनाएका छौं । नयाँ निर्माणका काम पनि फास्ट ट्र्याकमा अघि बढाइनेछ, मन्त्री केसी भन्छन् । पूर्वाधारको विषयमा सदस्यसचिव विष्टको दाबी पनि उस्तै छ । यद्यपि राष्ट्रको प्रतिष्ठासँग जोडिएको विषय भए पनि बजेटमा १३औं सागका लागि भनेर छुट्टै रकम विनियोजन गरिएको छैन । एकातिर मन्त्रालयले ठोस पहल गर्न नसकेका कारण सागका लागि बजेट विनियोजन हुन नसकेको गुनासो राखेपले गर्ने गरेको छ भने अर्कातिर १३औं सागको केन्द्रबिन्दुका रूपमा रहेको दशरथ रंगशाला पुनर्निर्माणको काम अघि बढ्न नसक्नुमा राखेप दोषी रहेको आरोप युवा तथा खेलकुद मन्त्रालयका सचिव महेशप्रसाद दाहालले लगाउँदै आएका छन् । संसद्को युवा तथा खेलकुद उपसमितिसँगको हालै भएको अन्तरक्रिया कार्यक्रममा सचिव दाहालले दशरथ रंगशालाको पुनर्निर्माणको काम नेपाली सेनालाई दिने कार्यमा राखेप बाधक बनेको आरोप लगाएका थिए । श्रीलंकाको छुट्टै दाउ नेपालले आयोजनाको जिम्मेवारी पाएको १३औं साग खेलकुदको विषयमा अन्योल बढिरहँदा अर्को सदस्यराष्ट्र श्रीलंकाले पनि प्रतियोगिता आयोजनाका लागि चासो देखाउँदै आएको छ । विनाशकारी भूकम्पका कारण नेपाली खेलकुदको भौतिक पूर्वाधारमा क्षति पुगेको कारण देखाउँदै १३औं साग आयोजनाका लागि सुरुदेखि नै श्रीलंकाले दाबी गर्दै आएको थियो । तर, साग आयोजनाको पालो नेपालको भएकाले १२औं संस्करणको समापन समारोहमा नेपाललाई जिम्मेवारीसहित झन्डा हस्तान्तरण गरिएको थियो । पछिल्लो समय निर्धारित समयमा साग हुने वा नहुने भन्ने अन्योल बढेपछि श्रीलंकाले पुनः आफ्नो दाबी अघि सारेको हो । यसको अन्तिम टुंगो भने साउथ एसियन ओलम्पिक काउन्सिलको आगामी सेप्टेम्बरमा बस्ने बैठकले लगाउनेछ । यसअघि दक्षिण एसियाली खेलकुदको पहिलो संस्करण सन् १९८४ मा र आठौं संस्करण सन् १९९९ मा नेपालमा आयोजना भएको थियो ।"
