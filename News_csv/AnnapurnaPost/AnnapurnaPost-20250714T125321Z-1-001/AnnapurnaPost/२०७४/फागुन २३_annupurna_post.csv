शीर्षक,विवरण
राजनीतिमा अध्यात्म : किसुनजी र गान्धी,"आदर्श र गुणका हिसाबले भट्टराई हाम्रा लागि गान्धीभन्दा कम छैनन्। जसरी अहिंसात्मक आन्दोलनका प्रणेता मोहनदास करमचन्द गान्धी महात्माको उपाधिले विभूषित रहे, त्यसरी नै नेपाली राजनीतिका कृष्णप्रसाद भट्टराई सन्त उपाधिले विभूषित भए। यी दुवै पुरुषलाई राजनीतिक अध्यात्मकरणले निर्देश गरेको पाइन्छ। राजनीति र अध्यात्मको ज्ञानले यी दुईमा इमानदारीले पछ्याइरह्यो। उच्च नैतिकता, सादा जीवन, उच्च विचार, त्याग, समर्पण र निष्ठाले दुवै पुरुष स्मरणीय र नमनयोग्य रहे। गान्धी विश्व राजनीतिमा आदर्श पुरुषका रूपमा परिचित छन्। किसुनजी नेपालीबीच परिचित छन्। आदर्श र गुणका हिसाबले भट्टराई पनि हाम्रा लागि गान्धीभन्दा कम छैनन्। भारतमा भट्टराईलाई गान्धीवादी भनेर चिनाइन्छ। गान्धीवाद आफैंमा एउटा समर्पणयुक्त विवेक र चेतना हो। त्यो उपमा उच्च आदर्श र नैतिकवान् पुरुषले मात्र पाउँछ। नैतिक बलमार्फत परिवर्तन महात्माको उपाधि पाएका मोहनदास करमचन्द गान्धी महात्मा मात्र नभएर राजनीतिज्ञ पनि थिए। उनले धर्मविहीन राजनीति मृत्युको पासो समान हुन्छ, त्यस्तो राजनीतिले कुनै पनि बेला आत्माको हत्या गर्न सक्छ भनेका छन्। उनको अहिंसात्मक आन्दोलनले त्यसलाई पुष्टि गरेको छ। मानिसमा धर्मप्रतिको आस्था जागृत गराएर राजनीतिक परिवर्तन सम्भव छ भन्ने कुरालाई उनले आधुनिक विश्वलाई देखाए। धर्म र राजनीति एकअर्काका पूरक भएको प्रमाणित गर्ने गान्धी एक्ला राजनीतिज्ञ हुन्। उनले आफ्नो विश्वासलाई अभ्यासमार्फत प्रमाणित पनि गरे। गान्धीका अनुसार धर्म मानव जीवनको आस्थाको शिखर हो, जसले नैतिकतालाई जीवित राख्न सहयोग गर्छ। त्यसैले जीवनका लागि धर्म र राजनीति एकअर्काका परिपूरक मात्र नभएर अनिवार्यसमेत रहेको उनको ठम्याइ छ। राजनीति मनुष्यका लागि अनिवार्य हो, त्यसले मानिसलाई सचेत बनाउछ भन्ने गान्धी परिवर्तनका लाग द्वन्द्व आवश्यक रहेको र द्वन्द्वको समाधान धर्मनिर्देशित नैतिक बलबाट सम्भव रहेको तर्क गर्थे। ज्ञान, भक्ति र कर्म गान्धीको जीवनमा ज्ञान, भक्ति र कर्म तीनै योगको संगम पाइन्छ। गान्धीको जीवनमा ग अक्षरको अपत्यारिलो संयोग छ। गुलामी, गरिबी र गीताबाट उनी प्रेरित रहे। गीतालाई प्ररेणाको स्रोत मान्ने गान्धीले त्यसको उपयोग नैतिक जीवनका लागि गरे। कर्मकाण्ड र अध्यात्मबीचको विभेद पनि उनले गीताबाटै खुट्याएका थिए भनिन्छ। गान्धीले भनेका छन् मेरा लागि धर्मविहीन राजनीति कुनै चीज हैन। नीतिशून्य राजनीति सर्वथा त्याज्य छ। धर्मलाई राजनीतिको पथपदर्शक बनाउन सक्नुपर्छ। धर्मविहीन राजनीति मृत्युको जाल मात्र हो। किनकि त्यहा आत्माको कुनै मान सम्मान हुँदैन। उनी धर्मको अस्तित्व धर्ममै निर्भर भएको ठान्थे। धर्मको अर्थ हो, ईश्वरको आज्ञाको पालन। गान्धीले विश्वका अनेक धर्मको अध्ययन गरेका थिए। त्यसको निष्कर्ष उनले भनेका छन् सबै धर्म नैतिकतामा आधारित छन्। गान्धीको राजनीतिक अध्यात्मकरणका गुरु गोपाल कृष्ण गोखले मानिन्छन्। गोखले गान्धीभन्दा अघि बेलायतमा गई अध्ययन गरेका वकिलसमेत थिए। पछि उनी राजनीतिमा क्रियाशील रहे। गान्धीलाई दक्षिण अफ्रिकाबाट भारत फर्किन आग्रह गर्ने व्यक्ति उनै गोखले हुन्। कृष्णप्रसाद भट्टराई गान्धीको विचार र आदर्शबाट सधैं प्रभावित रहे। बनारसमा अध्ययन गर्दागर्दै गान्धीले चलाएको भारत छोडो आन्दोलनमा दाजु गोपाल र वटुकसँगै उनी पनि सहभागी भए। उक्त आन्दोलनमा सहभागी हुने नेपालीहरूमा बीपी, डिल्लीरमण, मनमोहन अधिकारीलगायतका अग्रज पनि रहे। तर गान्धीको आदर्श र पदचाप पछ्याउने अग्रजहरूको नाम लिनुपर्दा किसुनजीको नाम अग्रपंक्तिमा आउँछ। उल्लिखित नेपाली अग्रज भारतको स्वतन्त्रताको आन्दोलन क्रममा जेलसमेत परे। राजनीतिमा लागेको व्यक्तिले सन्त उपाधि पाउनु कुनै मजाक होइन। त्याग, निष्ठा र अध्यात्मको साधनाकै कारण किसुनजीलाई सन्त उपाधि दिइएको हो। राजनीतिमा घात, प्रतिघात र धोकाले आहत किसुनजीले कहिल्यै अरूप्रति बदलाको भाव राखेनन्। आध्यात्मिक चिन्तन र साधनालाई दैनिकी बनाए। आध्यात्मिक चेतनाका विशिष्ट साधक किसुनजीको नैतिकता र विचार बुझ्न संकीर्णताबाट माथि उठ्न सक्नुपर्छ। अध्यात्म भट्टराईमा अध्यात्मको उच्च सत्संग थियो। अध्यात्म धर्मको कोखबाट पलाउँछ। अध्यात्मलाई कुनै जाति, धर्म या सम्प्रदायको भनेर बुझ्न खोज्नु चेतनामाथि अन्याय हुनेछ। धर्मलाई परिवर्तनको राजनीतिमा अँगाल्न सक्नु उच्च विश्वास हो। साधनाबाट मात्र यो सम्भव छ। भारतको राजनीतिका अग्रज गोपालकृष्ण गोखले, मदन मोहन मालवीय, बालगंगाधर तिलक र महात्मा गान्धीमा यस्तो गुण पाइन्छ। गान्धीको चेतना अग्रजहरूको भन्दा उच्च पाइन्छ। किनकि उनले अध्यात्मलाई राजनीतिमा मात्र सीमित नराखी समाज सेवामा पनि विस्तार गरे। स्वतन्त्रता प्राप्तिको आन्दोलनको सारथि हँुदाहँुदै गान्धीले जसरी अध्यात्मको सत्संग गरेका छन्, त्यसरी नै किसुनजीले त्यो गुण पछ्याएको पाइन्छ। उनमा गान्धीको आदर्श मात्र नभएर जीवनशैलीको तादात्म्य पनि पाइन्छ। उनी सन्त मात्र नभएर कृपासिन्धु भक्त पनि हुन्। भट्टराई त्यागी र क्षमाशील थिए। सरल एवं सादा जीवन शैली र उच्च राजनीतिक चिन्तन उनको जीवनको पर्याय थियो। किसुनजीलाई गान्धीसँग राजनीतिक र आध्यात्मिक चेतबाट तुलनात्मक गर्नु उचित हुन्छ। दक्षिण एसियाको राजनीतिमा गान्धीपश्चात् उच्च निष्ठाको राजनीतिज्ञको खोजी गर्दा किसुनजीको चरित्र उभिन आउँछ। तर त्यसलाई प्रमाणित गर्न उनको योगदानलाई प्रस्तुत गर्न आवश्यक छ। जसरी गान्धीको योगदानलाई भारत सरकारले कलेक्सन अफ महात्मा गान्धी का नामले ऐतिहासिक दस्ताबेज संकलन र संरक्षण गरिरहेको छ। तुलना दक्षिण एसियाको राजनीतिमा गान्धी उच्च धरोहर हुन्। तिनै धरोहरसँग तुलनात्मक अध्ययन गर्दा भारतमा जवाहरलाल नेहरूलाई उच्च कोटीबाट स्मरण गरिन्छ। वाद र विचारको संकुचित घेराबाट माथि उठेर हेर्दा नेपालमा बीपीको नाम आउँछ। तर जीवनशैली र चरित्रका हिसाबले किसुनजीमा गान्धीको आदर्श र गुण समीप पाइन्छ। जसरी कालखण्ड र चिन्तनका हिसाबले गान्धी दक्षिण एसियाका अग्रज हुन् भन्न हिच्किचाउनु पर्दैन, त्यसरी नै नेपालको राजनीतिमा किसुनजी परिवर्तनका अग्रज हुन् भन्न कुनै संकोच मान्नु पर्दैन। राजनीतिमा घातप्रतिघात र धोकाले आहत किसुनजीले कहिल्यै अरूप्रति बदलाको भाव राखेनन्। आध्यात्मिक चिन्तन र साधनालाई दैनिकी बनाए। आध्यात्मिक चेतनाका विशिष्ट साधक किसुनजीको नैतिकता र विचार बुझ्न संकीर्णताबाट माथि उठ्न सक्नुपर्छ। गान्धीको चेतनालाई नेपालमा सञ्चार गर्ने अग्रज बीपी र किसुनजी हुन्। तर गान्धीको जीवनशैली अपनाउने भने किसुनजी मात्र रहे। चरित्र र त्यागको कुरा गर्दा गणेशमान सिंह, मनमोहन अधिकारी, महेन्द्रनारायण निधी जस्ता नेतामा पनि त्यो गुण सञ्चार भएको पाइन्छ। त्यसैले नेपालको राजनीतिमा उनीहरू निष्ठाको राजनीति गर्ने राजनीतिज्ञ भनेर परिचित छन्। एकदश व्रत जसरी एकदश व्रतलाई जीवनको मार्गदर्शन बनाएर गान्धीले जीवनयापन गरे, किसुनजीले त्यसलाई वरण गरे। अहिंसा, सत्य, अस्तेय, ब्रह्मचर्य, असंग्रह, शरीर श्रम, अस्वाद, स्वदेशी र सर्वत्र भय वर्जन (निर्भय) किसुनजीको जीवनमा पाइन्छ। गान्धीले जस्तै उनले परिवर्तनको नेतृत्व गरिरहँदा अभाव र दबाब झेले। तर पनि आफ्नो पथबाट अविचलित रही लक्ष्य प्राप्तिको साधनामा निरन्तर रहे। अहिंसालाई सधैं आत्मसात गरे। हिंसाबाट प्रताडित भइरहँदा पनि कहिल्यै अहिंसासँग सम्झौता गरेनन्। म र मेरो भन्ने भावनाबाट माथि उठेर देश र जनताका लागि समर्पित रहे। भय, दुःख, चिन्ता र द्वेषबाट मुक्त किसुनजी प्रेम, दया, करुणा र क्षमाशील रहे। भारतमा जन्मिए पनि भट्टराई नेपाल र नेपाली जनताका लागि समर्पित रहे। नेपाल फर्किएपछि उनी निर्वासनमा नगई जेल सजाय मञ्जुर गरे। अभावमा अलाप र दुःखमा विलापविना नै किसुनजीले राष्ट्रभक्तिको भावना देखाइरहे। गान्धीको एकदश व्रतमध्येको स्वदेशी भावना उनीमा ओतप्रोत देखिन्छ। भलै उनी ०६२६३ सालको आन्दोलनका पक्षपाती रहेनन्, वर्तमान नेपालको परिवर्तनमा उनको समर्पण छ भन्न कर लाग्छ। तर त्यस परिवर्तनका प्रतिरोधक पनि बनेनन्। राष्ट्र र राष्ट्रियताका सवालमा भट्टराई सतीसाल रहे। शक्ति साम्राज्यसँग सवालजवाफ गर्न सक्ने गुण उनमा गान्धीमा जस्तै थियो। जसरी गान्धी सन् १९३१ मा गोलमेच सम्मेलनका लागि बिट्रिस महाराजसँग चातुर्यपूर्ण रूपमा प्रस्तुत भएका थिए, त्यसरी नै किसुनजी पहिलोपटक प्रधानमन्त्री भएर भारत जाँदा त्यहाँका समकक्षी र सञ्चारकर्मीसँग त्यसरी नै प्रस्तुत भएको रोचक दृष्टान्त छ। ०४७ सालको संविधान जारी गर्दाको क्षण होस् वा ०४८ सालको निर्वाचन सम्पन्न गराउँदाको अवस्था होस्, उनले देखाएको चरित्रलाई समाजले निरिहता भनेर बुझिरहँदा पनि भट्टराई किञ्चित प्रतिशोधी भएनन्। आफ्ना अनुयायीहरू आफ्नो सहमतिविनै सन् १९४८ को विभाजनका पक्षपाती भइरहँदा उनीहरूसँग गान्धीले पनि प्रतिशोध साँधेका थिएनन्। किसुनजीले आफ्नाविरुद्ध षड्यन्त्र र घात गर्नेलाई पनि कहिल्यै प्रतिशोध साँधेनन्। उनको जीवनको उत्तराद्र्धमा उनका अनुयायी एवं विश्वास पात्र बन्न पुगेका पूर्वराजदूत दीपकुमार उपाध्यायको भनाइलाई उद्धरण गर्ने हो भने किसुनजीको जवाफ गीतासारमा आधारित हुन्थ्यो, कर्म गर तर फलको आशा नगर। त्याग जसरी गान्धीले आफूले चलाएको आन्दोलनलाई सार्थक बनाउन सडकमा अहिंसात्मक आन्दोलन र दरबारमा वार्ता गरेको अनुभव रह्यो, त्यसरी नै किसुनजीले पनि ०४६ सालको सडक आन्दोलनलाई अहिंसात्मक बनाउन भूमिका निर्वाह गर्दै दरबारमा वार्ताका लागि आफैं पुगेका थिए। गान्धी जीवनमा एकपटक कांग्रेसको अध्यक्षबाहेक अन्य कुनै शक्तिशाली पदमा बसेनन् तर किसुनजीले जिम्मेवारी शिरोधार्य गर्दै त्यागको चरित्र प्रस्तुत गर्न चुकेनन्। प्रधानमन्त्री भएर बालुवाटारबाट बाहिरिँदा होस् वा पार्टीको सभापतिबाट किनारा लगाउँदाको अवस्थामा त्यागलाई आफ्नो चरित्र बनाए। त्यसो त जनयुद्ध भनिएको हिंसात्मक युद्धलाई शान्तिपूर्ण राजनीतिमा अवतरण गराउन शान्तिवार्ताको पहल पनि उनले नै सुरु गरेका थिए। आफू प्रधानमन्त्री हुँदा उनले सेना र प्रहरी अधिकारीलाई निर्देशन गर्दा अहिंसा आत्मसात गरेर जोखिम न्यूनीकरण गर्न आग्रह गर्थे। भट्टराई सभापति रहँदा नै ०४२ सालको सत्याग्रह भएको थियो। सत्याग्रह गान्धीले अपनाएको अहिंसात्मक आन्दोलनको महत्वपूर्ण हतियार हो। किसुनजीले अप्ठ्यारो परिस्थितिमा सत्याग्रह अपनाएको पाइन्छ। भट्टराईको निष्ठाका पक्षपाती पराष्ट्रविद् तथा पूर्वराजदूत डा दिनेश भट्टराईका शब्दमा किसुनजी राजनीतिक चेतनाको उच्च साधक मात्र नभएर कर्मयोगी पनि हुन्। गान्धीकै पदचाप र प्रभाव किसुनजीमा देख्छन् उनी। जीवनको अन्तिम क्षणमा अस्पताल शड्ढयामा उपचाररत रहँदासम्म किसुनजीले एड्ढया र आच्छु गरेनन्, जसरी गान्धीले नाथुराम गोड्सेले आफूलाई छातीमा गोली हान्दा, हे राम उच्चारण गरे। किसुनजीले अस्पताल शड्ढयामा बोली बन्द हुनुअघिसम्म तुलसीको मालासँगै राम नाम जपिरहे। गान्धीको आदर्श र मान्यता वरण गरेर नेपालका निष्ठावान् राजनीतिज्ञमा दरिन सफल रहे किसुनजी।"
जन्म दर्ता र जन्म मितिका समस्या,"नेपालमा जन्म, मृत्यु तथा अन्य व्यक्तिगत घटना (दर्ता गर्ने) ऐन, २०३३ सोही वर्ष कात्तिक ४ गते राजपत्रमा प्रकाशन भएको देखिन्छ। सो ऐनको उद्देश्य नेपालमा बसोबास गर्ने व्यक्तिको जन्म, मृत्यु, विवाह, सम्बन्धविच्छेद तथा बसाइँसराइ जस्ता घटना दर्ता गरी प्रमाणपत्र वितरण गर्नु रहेको देखिन्छ। यो ऐन २०३४ वैशाख १ गते १० जिल्लामा प्रारम्भ भई २०४७ वैशाख १ गतेसम्ममा सबै जिल्लामा लागू भएको पाइन्छ। सो ऐनमा त्यसअघि बनेको कुनै ऐन खारेज भएको व्यवस्था नदेखिँदा २०३३ सालपूर्व नेपालमा यस प्रकारको ऐन कार्यान्वयनमा नरहेको अनुमान गर्नुपर्ने हुन्छ। कार्यकारिणीको आदेश वा अन्य उपायबाट त्यस्तो व्यवस्था कतै रहे भएको कुरा इन्कार गर्न भने सकिँदैन। नेपालमा इजहार मुचुल्का दिनेको उमेर खुलाउनु भन्नेबारे १९५५ साल वैशाख सुदी ४ रोज १ बाट कानुनी व्यवस्था भयो। (रेवतीरमण खनाल नेपालको कानुनी इतिहासको रूपरेखा पृष्ठ ४१३) पाँच भाग मुलुकी ऐनको जागिरदार बहाली बर्खासीको १०क मा अड्डाखानामा दरिएको कमान्डरी किताबमा भर्ना हुनेको तीनपुस्ते, हुलिया उमेर, नाम, थर, वतन खोल्नुपर्ने उल्लेख भएको देखिन्छ। तर १८ नंमा जागिरमा भर्ना हुनेले नाउँ, जात र वतन लेख्दा फरक पारी लेख्न नहुने, गलत भएको समयमा जाहेर गरे सच्याउने कुरा छ, तर यस नम्बरमा उमेर तलमाथि परेपारेको बारे उल्लेख छैन। नेपालमा गाउँ पञ्चायतको ऐन २००६ को दफा ११(ङ) मा गाउँ पञ्चायतको काम, कर्तव्य र अख्तियारअन्तर्गत जनसंख्याको लगत खडा गरी राख्ने भन्ने व्यवस्था छ। यस्तै सोही दफाको खण्ड (ध) गाउँ सभा खडा भएपछि आफ्नो इलाकाभित्रका सदस्यको नाम नामेसीको फेहरिस्त खडा गरी साल बसाली थपघट भएको समेत जनाई राख्ने भन्ने व्यवस्था रहेको छ। यस्तै नगर पञ्चायत ऐन २००७ को दफा ३४ मा नगर पञ्चायतले गर्नुपर्ने कामअन्तर्गत खण्ड (६) मा जन्म र मरणसम्बन्धी लगत राख्ने भन्ने व्यवस्था छ। यस्तै नगरपालिका ऐन, २००९ को दफा ५२(७) मा जनसंख्या र जन्म र मरणसम्बन्धी लगत राख्ने काम नगरपालिकामा रहेको देखिन्छ। नेपालमा २०१७ सालमा उमेर नाम र जात सच्याउने नियमहरू २०१७ बनी २०१९ सालमा नेपाल राजपत्रमा प्रकाशित भएको देखिन्छ। सो नियममा सरकारी कर्मचारीले पनि आफ्नो प्रमाणपत्रमा उमेर, नाम र जात सच्याउन पाउने तर मूल नियम लागू भएको मितिअघि खडा भएको सिटरोलमा यो नियमबमोजिम सच्चिएको उमेर सच्याउन नपाउनेसमेत व्यवस्था गरेको पाइन्छ। नेपालमा नागरिकता बाँड्न टोली ठाउँठाउँमा खटाइएको अनुभव छ। तर जन्म दर्ता गरी त्यसका आधारमा नागरिकता वितरण गर्ने कुरामा खासै चासो देखाएको पाइँदैन। विद्यालयमा भर्ना गर्दा भए पनि जन्मदर्तालाई अनिवार्य गर्न सकेको भए विदेशीलाई नागरिकता बाँडेको भन्ने कुरा सुनिरहनुपर्ने थिएन। जन्म दर्तालाई राष्ट्रिय अभियानको रूपमा सञ्चालन गर्न ढिलाइ भइसकेको छ। अब नयाँ संविधानपछि निर्वाचन सम्पन्न भई तीनै तहमा सरकार गठन भइसकेका छन्। संविधानको अनुसूची ९ मा व्यक्तिगत घटना, जन्म, मृत्यु र विवाह र तथ्यांक संघ, प्रदेश र स्थानीय तहको अधिकारको सूचीभित्र परेको छ। यो अधिकार तीनै तहलाई दिइएकाले यसबारे कुन तहले केके काम गर्ने भन्ने यकिन हुन जरुरी छ। यसको समाधानका लागि धारा २३५ मा तीनै तहमा समन्वय गर्न संघीय संसद्ले कानुन बनाउन सक्ने व्यवस्था छ। यस्तै धारा २३२(२) र (८) मा संघले संघीय कानुनबमोजिम प्रदेश र स्थानीय तहलाई निर्देशनसमेत दिन सक्ने व्यवस्था छ। यिनै प्रबन्धअन्तर्गत संघीय सरकारले व्यक्तिगत घटना दर्तासम्बन्धी कानुन परिमार्जन गरी संघ, प्रदेश र स्थानीय तहको काम, कर्तव्य र अख्तियारी तोक्न आवश्यक छ। साथै जन्मलगायतका घटना दर्ता गराउने कार्यलाई पूर्ववत् निःशुल्क र फराकिलो पार्न पनि जरुरी छ। यस काममा अस्पताल र स्वास्थ्यचौकी, विद्यालय, सुडेनी र महिला समूहजस्ता संस्था र समूहको सहयोग लिने कानुनी वातावरण बनाउनसमेत मनासिव हुन सक्छ। संविधानको अनुसूची ८ मा स्थानीय तथ्यांक र अभिलेखन (क्रमसंख्या ६) र स्थानीय अभिलेख व्यवस्थापन (क्रसं १३) स्थानीय तहको एकल अधिकारको सूचीमा परेको छ। तसर्थ स्थानीय तहले आआफ्नो भौगोलिक क्षेत्रभित्रका नागरिक र त्यहाँ अस्थायी रूपमा बसी आएका विदेशी नागरिकको विवरण संकलन गरी तथ्यांक संकलन गर्न, अभिलेख राख्न र त्यसको व्यवस्थापन गर्न सक्छन्। अब जन्म, मृत्यु र अन्य व्यक्तिगत घटना दर्तासम्बन्धी ऐनलाई वर्तमान संविधान र व्यावहारिक समस्याको सम्बोधन हुने गरी संशोधन गर्न जरुरी छ। अब स्थानीय सरकारले आफ्नो क्षेत्रभित्र नेपाली नागरिकबाट जन्मेका र विदेशी नागरिकबाट जन्मेका बालबालिकाको तथ्यांक संकलन गर्न जरुरी छ। साथै गैरआवासीय नेपालीलाई राजनीतिबाहेकका सामाजिक, आर्थिक र सांस्कृतिक अधिकार प्राप्त हुने भएकाले तिनीहरूको तथ्यांक पनि नेपाल सरकारलाई आवश्यक पर्नेछ। नेपाल तीनतर्फबाट खुला सिमाना भएको देश भएको हो। कतिपय विदेशीहरू भिसाको म्याद सकिएर पनि नेपालमा रहेबसेको भन्ने सुनिन्छ। अझ उनीहरू नेपाली माटो वा छरछिमेकमा विकसित विश्वास प्रणाली र सभ्यता समाप्त पार्न तथा सामाजिक विघटन र शत्रुता बढाउन मर्सी माफियाका एजेन्टका रूपमा काम गरिरहेको भन्ने कुरा सार्वजनिक हुँदै आएका पनि छन्। तसर्थ नेपालमा रहेबसेका विदेशीहरूको तथ्यांक संकलन गर्न र अभिलेख राख्न झन् जरुरी छ। यी तथ्यांक नेपाल सरकार र स्थानीय सरकार मिली संकलन गर्ने र यसको केन्द्रीकृत अभिलेख राखी स्थानीय तहलाई पहुँच दिन आवश्यक छ। नेपालको संविधानबमोजिमका अधिकारको प्रयोग गर्न चाहने गैरआवासीय नेपालीले आफ्नो र आफ्नो परिवारका सदस्यको विवरण सम्बन्धित देशमा रहेको नेपाली नियोगमार्फत नेपाल सरकारलाई उपलब्ध गराउने व्यवस्था गर्न सकिन्छ। साथै अनलाइनमार्फत यस्तो सूचना दिने पद्धति विकास गर्नु अझ प्रभावकारी हुन सक्छ। कतिपय नेपाली नागरिक विदेशमा रहेबसेको अवस्थामा तिनबाट जन्मेका सन्तानको तथ्यांक संकलन विदेशस्थित नेपाली नियोगले गर्ने र निश्चित अन्तरालमा नेपालको सम्बन्धित निकायलाई सूचित गर्ने व्यवस्था मिलाउन सकिन्छ। साथै ती नियोगमार्फत जन्मदर्ता प्रमाणपत्र जारी गर्ने अख्तियार नियोग वा त्यहाँको अधिकारीलाई सुम्पन सकिन्छ। यसलाई जन्मसम्म सीमित नगरी अन्य व्यक्तिगत घटना दर्ता र थप कामको लागि विस्तार गरी विदेशमा रहेका नेपालीलाई कतिपय सेवा लिन नेपाल आउन नपर्ने गरी सुविधा दिन सकिन्छ। यसले उनीहरूको आवतजावतसमेतको अनावश्यक खर्च जोगाउन र ती सेवाबापत सुहाउँदो दस्तुर लिई आय बढाउन सकिने हुन्छ। यस कार्यलाई अनलाइन गर्दा अझ सरल र नियोगसम्म आउन नपर्ने हुन सक्छ। नेपालमा बालबालिका विद्यालयमा भर्ना गर्दा बच्चाको जन्ममिति प्रायः विद्यालयका तर्फबाट लेखिदिने चलन पनि थियो। यस्तै विद्यालयमा सर्वप्रथम हुनेलाई दुई तह माथि कक्षा चढाउने चलन पनि थियो। साथै सोह्र वर्ष नपुगी एसएलसी दिन नपाउने भनी सो परीक्षाको फर्म भर्दा विद्यालयका तर्फबाट सो परीक्षा दिन मिल्ने गरी भरिदिने चलन पनि थियो। यस्तै मतदाता नामावलीमा नाम लेखाउँदा छिटो मतदान गर्न पाउने गरी उमेर बढाएर नाम लेखाउने पनि गरियो। यस्तै सरकारी सेवा सम्बद्ध किताबखानामा अभिलेख राख्ने चलन पनि पुरानो नै हो। निजामती सेवामा सिटरोल फाराम कर्मचारी स्वयंले भर्ने चलन अझै छ। नेपालमा विक्रम संवत्बाट सोही वर्षको पात्रोअनुसार इश्वी संवतमा रूपान्तरण गरेको जन्ममिति र अचेल प्रचलनमा रहेका मिति रूपान्तरण तरिका (डेट कन्भर्टर) बाट रूपान्तरण गरिएको जन्ममितिमा पनि एकदुई दिनको फरक फेला पर्ने गरेको छ। नेपालमा पहिले नागरिकता वितरण गर्दा वर्ष यतिको भनी उमेरसम्म खुलाउने गरिन्थ्यो। जन्ममिति (साल, महिना, गते, बार) भने खुलाइन्नथ्यो। जबकि सार्वजनिक पदमा रहने व्यक्तिको अवकाशको मिति निश्चित गर्न पूरा जन्ममिति आवश्यक पर्दछ। त्यसैले सार्वजनिक पद वा सरकारीसमेतका सेवामा उमेर मात्र नभई पूरा जन्ममिति पनि आवश्यक हुन्थ्यो र हुन्छ। त्यसैले कर्मचारीले जन्मकुण्डली वा विद्यालय वा महाविद्यालयबाट लिएका प्रमाणपत्रका आधारमा जन्ममिति खुलाउने चलन थियो। त्यसैले आफू जन्मेको सालको कुनै पनि मिति लेखाउन गाह्रो थिएन। हामीकहाँ कसैकसैले त सिटरोल फाराम अनुचित प्रभाव पारी सच्याउने गरेका कुरा पनि सुनिने गरेको हो। कसैकसैले त इस्वी संवत राखी विभिन्न प्रमाणपत्र लिएको पनि भेटिन्थ्यो। त्यसलाई विक्रम संवत्मा रूपान्तर गर्दा केही दिन फरक पर्ने गरेको पनि पाइन्छ। प्रमाणपत्रमा फरकफरक मिति हुनमा जन्मदर्ता गरी प्रमाणपत्र लिइदिने चलन नहुनु र नागरिकतामा पूरा जन्ममिति लेख्ने व्यवस्था नहुनुजस्ता कानुनी कमजोरी पनि छन्न्। कैयौंको प्रमाणपत्रमा रहेको मिति खराब नियत नराखेर पनि फरक परेको हुन सक्ने देखिन्छ। हाम्रो जन्मसम्बन्धी अभिलेख प्रणाली या त धेरै पछि सुरु भयो या त व्यवहारमा अनिवार्य थिएन। त्यसको फाइदा उठाएर कैयौंले सरकारी वा अन्य सार्वजनिक सेवा पदमा लामो समय रहन प्रमाणपत्र पुनः लिएको वा सच्याएको वा सिटरोलजस्ता फाराम सच्याएको हुन सक्छ। यो खराब नियतको उपज हो। अब नागरिकतामा पूरा जन्ममिति खोल्ने गरेकाले जन्ममितिको समस्या मूलतः समाधान हुने देखिन्छ। नेपालमा न्यायाधीश र खासगरी प्रधानन्यायाधीश नियुक्ति हुने बेलामा उमेर विवाद उठाउने चलन जस्तै बसेको छ। यसलाई कतिपयले अरूको कान्ति क्षय गर्ने कुण्ठाका कारण, कतिले विगतको रोष र रिस फेर्न र कतिले निःशुल्क मनोरञ्जनका लागि उछाल्ने पनि गरेका छन् खासगरी यो विवाद न्याय क्षेत्रमा उठ्नुउठाउनुले यो न्याय क्षेत्रभित्रका व्यक्तिहरूको आपसी सम्बन्धको महानता वा क्षुद्रताको परिणाम होला। अझ अवकाश प्राप्त प्रधानन्यायाधीश वा न्यायाधीशले आफ्नो हित चित्त मिलेका र गफमेलका बहालवाला न्यायाधीशको कुण्ठा पूर्तिका लागि उक्साउने गरेमा यसले अझै निरन्तरता पाउने खतरा देखिन्छ। अर्थात् न्यायपालिकाभित्रको गुटबन्दी र अवकाश प्राप्तमध्येका गुटबन्दीका व्युह रचनाकार पनि यसका लागि जिम्मेवार छन्। अब जन्म, मृत्यु र अन्य व्यक्तिगत घटना दर्तासम्बन्धी ऐनलाई वर्तमान संविधान र व्यावहारिक समस्याको सम्बोधन हुने गरी संशोधन गर्न जरुरी छ। खुला सीमाका कारण नेपालमा रहेबसेका विदेशीहरूको लगत राख्ने व्यवस्था गर्न अनिवार्य छ। भिसा अवधि समाप्त भएर बसेका तेस्रो मुलुकका नागरिक लुकिछिपी बसिरहन रोक्न उनीहरूको केन्द्रीय अभिलेख प्रणाली विकसित गर्न जरुरी छ। विद्यालयमा भर्ना गर्दा जन्मदर्ता प्रमाणपत्र अनिवार्य गर्नेतर्फ ध्यान पुयाउन आवश्यक छ। गैरआवासीय नेपाली नागरिकको दर्ता प्रणाली विकसित गर्नुपर्ने अवस्था छ। विदेशस्थित नेपाली नियोगलाई जन्म आदि घटना दर्ता गर्नेसमेत जिम्मेवारी सुम्पी विदेशमा बस्ने नेपालीलाई सुविधा पुर्याउनु उपयुक्त नै हुनेछ।"
अब षड्यन्त्र सकियो त ?,"अब भारतले नेपालसँगको सम्बन्ध चीनको सुरक्षा सरोकार र स्वार्थलाई प्रतिकूल अवस्था सिर्जना नगर्ने रणनीतिद्वारा निर्देशित गर्नुपर्ने देखिन्छ तीन चरणको निर्वाचनपछि गठन भएका प्रदेश सरकारहरू कामकारबाहीबारे अन्योलमा छन्। उनीहरूका मुकाम अस्थायी छन्, कर्मचारी अनिश्चित। उनीहरूका आफ्ना कानुन बनेका छैनन्। उनीहरूले गर्ने कामको खाका तयार छैन। अहिले अराजकतापूर्ण अवस्थाबाट नेपालको प्रशासन गुज्रिरहेको छ। यसैबेला आफ्नो प्रभाव सुनिश्चित गर्ने लक्ष्यका साथ दर्जनौं विदेशी गैरसरकारी संस्थाहरू प्रदेशका नेतासँग छलफलमा व्यस्त हुन थालेका छन् र काठमाडौं र प्रदेशका राजधानीका होटेलमा सेमीनार गर्दै प्रादेशिक सरकारका नीति तर्जुमा गर्न व्यस्त छन्। नेपालमा अहिले पनि विदेशी एवं अन्तर्राष्ट्रिय गैरसरकारी संस्थाहरू आफ्नो प्रभाव विस्तार गरिरहेका छन्। धर्म परिवर्तन, नेपाली भाषा एवं अन्य मातृभाषाविरुद्ध षड्यन्त्र गरिरहेका छन्। परिस्थिति अहिले नेपालको राष्ट्रिय स्वतन्त्रता एवं सार्वभौमिकताका पक्षमा बलियो हुँदैछ। विगत केही वर्षदेखि तीव्रताका साथ विकास हुन सुरु भएको बहुराष्ट्रिय अन्तर्राष्ट्रिय राजनीतिक एवं कूटनीतिक संरचना अब प्रस्टरूपमा देखिन थालेको छ। चीन एउटा बलियो आर्थिक शक्तिको रूपमा उदय भएको छ र उसले सिल्क रोड तथा एक क्षेत्र एक सडक (वान बेल्ट वान रोड) को योजनाद्वारा संसारलाई सडक र रेलद्वारा जोड्ने एवं संसारका सबै मानिसको एउटै भाग्य र साझा भविष्यको निर्माण गर्ने महत्वाकांक्षी कार्यक्रमद्वारा एउटा नयाँ विश्व व्यवस्थाको उदयलाई प्रेरित गरेको छ। अर्कोतिर अहिलेसम्म आफ्नो एकलौटी अधीन को फाइदा उठाइरहेको र एक्लो विश्व शक्ति को ख्यातिलाई अन्य राज्यहरूको सत्ता परिवर्तन गर्न र लोकतन्त्र र मानव अधिकारलाई आधार बनाएर कमजोर राज्यमाथि हस्तक्षेप गर्न बानी परिसकेको अमेरिका, जेरुसेलमलाई इजरायलको राजधानी घोषित गर्ने इजरायलसँगको सम्झौताद्वारा अन्तर्राष्ट्रिय समुदायमा एक्लिन पुगेको छ। चीन माथि उठ्दो छ भने अमेरिका झर्दाे छ, अन्तर्राष्ट्रिय सम्बन्धमा। चीन साझा सौभाग्य को कुरा गर्छ भने अमेरिका पहिला अमेरिका को नारा लगाइरहेको छ। चीनमा अब केवल असी लाख मानिसलाई गरिबीबाट मुक्त गर्नुपर्ने अवस्था छ भने अमेरिकामा ४० प्रतिशत मानिस मानवीय जीवनका न्यूनताको समस्या भोगिरहेका छन्। अमेरिका संसारको सबैभन्दा धेरै धन र सबैभन्दा बढी गरिब जनता भएको देश बन्ने खतरामा छ। भयावहपूर्ण गरिबीको अवस्था को प्रतिवेदन तयार पार्ने संयुक्त राष्ट्रसंघीय मानव अधिकार प्रतिवेदक फिलिप अल्सटनले संयुक्त राष्ट्रसंघीय मानव अधिकार आयोगमा आफ्नो विचार राख्दै भनेका छन् अमेरिकामा देखिएको धनी र गरिबबीचको भेद्भावको खाडल डरलाग्दो छ। चीन एउटा आर्थिक शक्तिको रूपमा उदाएको छ र अमेरिका आर्थिक संकटको जर्जर अवस्थामा उभिएको छ। न्युयोर्क टाइम्सका पूर्वसमाचारदाता तथा प्रख्यात पुलित्जर पुरस्कार प्राप्त लेखक क्रिस हेज भन्छन्, अमेरिका एपोकेल्टिक पुँजीवाद को खतरामा छ। अर्थात् अमेरिकी राजनीतिक संस्थाहरू शोषक पुँजीवादी कर्पोरेसनहरूको अन्याय, अत्याचार एवं शोषणको प्रभाव एवं नियन्त्रणभित्र कमजोर भइसकेका छन्। यो जब लड्छ तब उठ्न सक्दैन। एकातिर उदाउँदो चीन र अर्कोतिर आफ्नो वर्चस्व जोगाउन संघर्षरत अमेरिका अन्तर्राष्ट्रिय प्रतिस्पर्धामा देखिएका छन्। अर्कोतिर रसिया, दक्षिण एसियामा भारत, दक्षिण अमेरिकामा ब्राजिल र अफ्रिकामा दक्षिण अफ्रिका पनि अन्तर्राष्ट्रिय राजनीतिका खेलाडीका रूपमा उभिएका छन्। यसरी संसार बहुध्रुवीय भएको छ। चीन, रसिया, भारत, ब्राजिल र दक्षिण अफ्रिकाले ब्रिक्स नामको आर्थिक मञ्च निर्माण गरी आर्थिक विकासमा सहयोगको घनिष्टता निर्माण गरेका छन्। एसिया विश्वको एउटा महŒवपूर्ण आर्थिक केन्द्रमा स्थापित भइसकेको छ। यी तथ्यहरूले अन्तर्राष्ट्रिय राजनीतिलाई आमूलरूपमा परिवर्तन गरेको छ। चीनको यस शक्तिशाली उदयले दक्षिण एसियाको भूराजनीतिक अवस्थालाई पनि प्रभाव पारेको छ। चीनपाकिस्तान आर्थिक करिडर (सीपेक), चीन र बंगलादेशको बढ्दो आर्थिक सहकार्य एवं विकाससंरचना निर्माणको सहयोग, श्रीलंका र चीनका बीचको बढ्दो आर्थिक लगानीले दक्षिण एसियामा चीनको प्रभावकारी उपस्थिति स्थापित भएको छ। यो परिवर्तन नेपालको भूरणनीतिक अवस्थितिसँग पनि जोडिएको छ। नेपाल र चीनबीचको पारवहन सन्धि र वान बेल्ट वान रोड सहयोग सन्धिले अब नेपालको व्यापार र पारवहनसम्बन्धीे भारत परनिर्भरता समाप्त हुने अवस्थामा छ। एसियामा चीनको शक्तिशाली उपस्थितिले नेपालको कमजोर र निरीह भूरणनीतिक अवस्था परिवर्तन भएको छ। नेपालको अन्तर्राष्ट्रिय सम्बन्धको जग असंलग्नता रहँदारहँदै पनि, नेपाल पहिलेभन्दा बलियो भएको छ। भारतले नेपालका प्रत्येक विषयमा माइक्रो मेनेजमेन्ट को दखल गर्न सक्ने अवस्था कमजोर भएको छ। यसबाट नेपालले आफ्नो विकासमा अधिक फाइदा लिन सक्छ। हिजो नेपालले आफ्नो अस्तित्वको लागि भारत र चीन का बीचमा सन्तुलन कायम गर्नुपर्ने अवस्था थियो। तर त्यो परिस्थिति परिवर्तन हुँदैछ र अब त्यो सन्तुलन कायम राख्नुपर्ने बाध्यता भारततिर सर्दैछ। अब भारतले नेपालसँगको सम्बन्ध चीनको सुरक्षा सरोकार र स्वार्थलाई प्रतिकूल अवस्था सिर्जना नगर्ने रणनीतिद्वारा निर्देशित गर्नुपर्ने देखिन्छ। यो अवस्थाको सिर्जना नेपालमा बसेर भारत र चीनलाई फुटाउने, भारतमा जातीयता एवं साम्प्रदायिक विचलन निर्माण गर्ने र चीनलाई घेरी चीनको तिब्बतमा उपद्रो मच्चाउने शक्ति र संस्थाका लागि प्रत्युत्पादक छ भने नेपाली जनताको आर्थिक विकासको आकांक्षाका लागि सहयोगी र सकारात्मक छ। यद्यपि यस नयाँ विश्व परिदृष्यलाई अर्कोतर्फ मोड्ने प्रयास वर्तमान अमेरिकी प्रशासनले गरिरहेको छ। जस्तै केही समयअघि ट्रम्पको सुरक्षा रणनीति जारी भयो। यसले केही चुनौतीपूर्ण एवं खतरनाक संकेतहरू गरेको छ, जसले विश्व व्यवस्थालाई पुनः मुठभेडतर्फ लैजान सक्छ। यस रणनीतिले अमेरिकी स्वार्थलाई प्राथमिकता दिँदै, चीन र रसियालाई विरोधी शक्ति वा राष्ट्रका रूपमा परिभाषित गरेको छ। इरान, सिरिया तथा उत्तरकोरियालाई फोहोरी राष्ट्रको रूपमा प्रस्तुत गरेको छ। जापान, अस्ट्रेलिया र भारतको त्रिपक्षीय गठबन्धन निर्माण गर्ने प्रस्ताव गर्दै भारतलाई अमेरिकाको सहयोगीआबद्ध देशको रूपमा प्रस्तुत गरेको छ। विरोध एवं घम्साघम्सी को यस अमेरिकी रणनीतिले भर्खरै बन्न थालेको सहयोगात्मक एवं समतामूलक विश्व व्यवस्थालाई अवरोध गर्ने र विकासोन्मुख देशहरूको आर्थिक एवं सामाजिक विकासमा आघात पार्ने अशान्ति एवं हिंसात्मक प्रतिस्पर्धाको अवस्था सिर्जना हुन सक्छ। ट्रम्पको यस रणनीतिको केन्द्रविन्दु एसिया रहेको छ। भारतले पश्चिमी शक्तिसँग निरपेक्ष एकताद्वारा होइन, चीनसँगको सुरक्षा सन्तुलनका आधारमा नेपालसँगको सम्बन्ध निर्धारण गर्नुपर्ने अबको बाध्यता हो। यस रणनीतिले अमेरिकाले लामो समयदेखि अवलम्बन गर्दै आएको चीनलाई रोक्ने वा निषेध गर्ने नीतिलाई प्रकटरूपमा अगाडि ल्याएको छ र युगौंदेखि पश्चिमी साम्राज्यहरूले प्रयोग गर्दै आएको विभाजित गर अनि प्रहार गर भन्ने रणनीतिलाई ग्रहण गरेको छ। त्यसैकारण चीनलाई विरोधी र भारतलाई सहयोगी शक्तिको रूपमा प्रस्तुत गरेको छ, जसले एसियलाई विभाजित गर्छ। यो नीति भारतको संरक्षणका लागि कतै होइन। लुकेको यथार्थ के हो भने यस रणनीतिको लक्ष्य भारत र चीन दुवैलाई कमजोर गर्नु हो। भारत र पश्चिमी शक्तिको समीपताले नेपाललाई झन् बढी असर गर्ने अवस्था त आउँदैन ? यो अवस्था त अहिले पनि यथावत् छ। पश्चिमी शक्तिहरूले नेपालमा राज्यको पुनर्संरचनाको नाममा जातीयता र क्षेत्रीयताको राजनीति स्थापित गरिदिए। भारतले ठान्यो, कमजोर नेपाललाई उसले आफ्नो इच्छाअनुसार व्यवस्थित गर्न सक्छ। त्यसैले मधेसमा बहुराष्ट्रियता र हिन्दी भाषाको समस्या चर्काउने पश्चिमी रणनीति र विदेशी गैरसरकारी संस्थाले अन्ततः भारतलाई सबैभन्दा बढी गाँज्नेछ नेपाल त प्रयोग गर्ने स्थल मात्र हो। अर्को एउटा यथार्थ के हो भने, भारत चाहेर पनि अमेरिकी गठबन्धनमा रहन सक्दैन। किनभने (१) भारत आफैं क्षेत्रीय शक्तिको रूपमा उभिन चाहन्छ, त्यसैले अमेरिकाको मातहतमा बस्न उसलाई नैतिकताले दिँदैन। (२) भारतको राष्ट्रिय सुरक्षाको आधार रसियासँगको सम्बन्ध र उसले प्रदान गरेका हतियारमा खडा भएको छ। उसको रसियासँग घनिष्ट सम्बन्ध छ र रसियासँगको उसको व्यापार अमेरिकासँग भन्दा बढी छ। रसिया जनतासँग भारतीयहरूको सांस्कृतिक सम्बन्ध पनि गहिरो छ। अमेरिकी चाहनाअनुसारको घनिष्ट सम्बन्ध अमेरिकासँग बनाएर भारत एकातिर रसियासँगको सम्बन्धविच्छेद गर्न सक्दैन, अर्कोतिर रसियाबाट पृथक भएर चीन र रसिया को एकलौटी गठबन्धन बन्न दिन पनि सक्दैन। अतः भारतको अमेरिकासँगका सम्बन्धमा सीमाहरू छन्। (३) इरानसँगको सम्बन्ध अर्को तत्व हो। भारत इन्धन आयातमा इरानमाथि निर्भर छ। ८० प्रतिशत पेट्रोलियम र ग्यास भारतमा इरानबाट आपूर्ति हुन्छ। अमेरिकासँगको गठबन्धनले भारतले इरानसँग अलग्गिनुपर्ने अवस्थाको सिर्जना हुन्छ, जसको सीधा फाइदा पाकिस्तानलाई हुन्छ। यी कारकतŒवका अतिरिक्त संघाई फोरम, ब्रिक्सबाट अलग्गिन पनि भारतलाई सजिलो छैन। भारतले एक्ट इस्ट पोलिसी कार्यान्वयन गर्न पनि चीनसँग विरोधपूर्ण प्रतिस्पर्धा गर्न सक्दैन। यी सबै कारणले नेपालको आन्तरिक मामिलामा भारत र पश्चिमा शक्तिको बीचमा निरपेक्ष एकता सम्भव छैन। उनीहरूबीचको कुनै निरपेक्ष सम्बन्ध सीधै चीनको सुरक्षासँग जोडिन्छ। किनभने नेपालमा भारतपश्चिमी एकताको रणनीति नेपालविरुद्ध होइन, चीनका विरुद्ध खडा हुन्छ। अतः भारतले पश्चिमी शक्तिसँग निरपेक्ष एकताद्वारा होइन, चीनसँगको सुरक्षा सन्तुलनका आधारमा नेपालसँगको सम्बन्ध निर्धारण गर्नुपर्ने अबको बाध्यता हो। अब वर्तमान सरकारको एकसूत्रीय ध्यान आर्थिक विकासमा केन्द्रित हुनुपर्छ, राजनीतिक खेलमा होइन। तर सरकारका अगाडि लुकेका वा अदृश्य चुनौती थुप्रै छन्, जसलाई सरकार निर्माण गर्ने दलहरू र त्यसका नेताहरूले नजरअन्दाज गरेको प्रतीत हुन्छ। (१) नेपालको मुख्य सञ्चार क्षेत्र धनद्वारा प्रेरित छ। यो सानै होला तर यसले बोकेको चरित्र वा प्रवृत्ति विकृत पुँजीवादी कर्पोरेसन प्रवृत्ति नै हो। यस्तो सञ्चारमाध्यमले मानिसलाई सत्य र तथ्यको बोध गराउने वा जानकारी दिनेभन्दा प्रायोजित विषय प्रक्षेपण गर्दछ। नोम चम्स्कीको भनाइमा यस्तो सञ्चारको अभीष्ट एजेन्डा सेटिङ गर्नु हुन्छ। एजेन्डा सेटिङ विज्ञापनद्वारा प्रभावित रहन्छ र विज्ञापन दिनेहरू पुँजीपति नै हुन्छन्। यस्तो मिडिया जनपक्षीय सरकारको विरुद्धमा क्रियाशील रहन्छन् किनभने यस्तो मिडियाको भ्रातृराजनीतिक नवउदारवाद हो। वर्तमान सरकारलाई नवउदारवादतर्फ डोयाउन सञ्चारमाध्यमले भरपुर प्रयोग गर्नेछ र सरकार त्यस दिशातर्फ लागेन भने व्यापक आलोचनाको पात्र हुनेछ। (३) अर्को चुनौती कालो धन र भ्रष्टाचार हुन सक्छ। विकासका गतिविधिको तीव्रताले बजेट खर्च गर्ने क्षमता वृद्धि गर्छ र जतिजति रकमको तरलता हुन्छ, कालो धनले वैधानिकताको अवसर खोज्छ। यससँगै भ्रष्टाचार पनि बढ्छ। आर्थिक विकासलाई पानीको फोका जस्तो बनाउने मुख्य तत्व कालो धन र भ्रष्टाचार नै हुन्। चीनजस्तो राजनीतिक स्थायित्व, सबल र शक्तिशाली सरकार भएको देशमा पनि यी तत्व चुनौतीका रूपमा छन्। (४) सरकारी संयन्त्रभित्र विलासिता बढ्ने चुनौती पनि उत्तिकै हुन्छ। (५) आसेपासे चमेरा वा छेपारा प्रवृत्ति भएका मानिसहरूले नेताहरू बेचेर फाइदा लिने खतरा पनि सानो हुँदैन। अन्तर्राष्ट्रिय शक्ति केन्द्रहरूको दबाब जनताको आकांक्षा र माथि उल्लिखित अनेकौं चुनौतीहरूको घेराभित्र निस्सासिने खतरा त छैन, तर नेपालका राजनीतिक दलभित्र राजनीतिलाई अवसर मा परिणत गर्ने किङ मेकर नेताहरूको संख्या पनि ठूलो छ। सत्ताधारी दलभित्र गुट र उपगुटको समस्या पनि ठूलै छ। यी सबै समस्यासहितको नेपाली राजनीतिक परिदृश्यमा भारतले नेपालमा आफ्नो एकाधिकारपूर्ण भूमिका कायम राख्ने प्रयास गर्नेछ। चीनसँगको प्रतिस्पर्धामा केही पछाडि धकेलिएको पश्चिमी शक्तिले आफ्नो अस्तित्व कायम राख्न र चीनविरुद्धको रणनीति धराशायी हुन नदिन भूमिगत रणनीतिहरू सञ्चालन गरि नै रहनेछ। खासगरी मधेसलाई झन् बढी अस्थिर बनाउने प्रयासमा यो सक्रिय रहनेछ। मधेसमा भएका एकाध नियुक्ति र प्रधानमन्त्री मधेस आए दुर्व्यवहार हुनेछ भन्ने अभिव्यक्तिले त्यसतर्फ केही संकेत गरेका छन्। दक्षिण एसियालाई जोड्ने र वे अफ बंगालसम्म पुग्ने कुरालाई चीनले महत्व दिएको छ। त्यसैले नेपालमा चीनबाट आउने लगानी अत्यधिक हुनेछ। यसलाई प्रयोग गर्ने क्षमता नेपालको कमजोर छ। नेपालका उद्योगपतिमा औद्योगीकरण होइन, कमिसन खाने दलाल पुँजीपतिको चरित्र व्यापक छ। सेवा व्यावसायिक क्षेत्र र जलविद्युत् आयोजनामा कार्टेलिङको व्यापक समस्या छ। कृषि क्षेत्रका उत्पादनमा दलालतन्त्र मौलाएको छ। पेसागत नैतिकताको व्यापक स्खलन भएको छ। संस्कृति धराशायी भएको छ। यी चुनौतीले चिनियाँ लगानीमा व्यापक अवरोध सिर्जना गर्न सक्छ। लगानी र विकासका गतिवधिलाई निरुत्साहित गर्ने कानुन संख्या अधिक छ। यस्ता कानुनको प्रयोगजन्य सुधार गर्ने दक्ष र विशेषज्ञ कानुनी जनशक्ति सानो छ। त्यसमा पनि कानुन व्यवसायमा गैरकानुनी धन्दाद्वारा आर्जन गर्ने मुलुकी ऐन केन्द्रित वकिलहरूको घेराबन्दीभित्र राजनीतिक नेताहरू छन्। यस्तो अवस्थाले विकासलाई निरुत्साहित त गर्छ नै, अर्थतन्त्र कालोबजारी र कालो धनको चंगुलमा पर्न सक्ने खतरा हुन्छ। यस्तो अवस्थामा विदेशीले आर्थिक क्षेत्रमा खेल सुरु गर्दछन्। दक्षिण अमेरिका, अफ्रिका र एक दशक अगाडिसम्म कोरियाले भोगेका समस्याबाट पाठ सिक्न सकिन्छ। जमैका यसको सबैभन्दा प्रत्यक्ष उदाहरण हो। आर्थिक क्षेत्रमा हुने चलखेलको निसाना राष्ट्रिय उत्पादन र राष्ट्रिय स्रोतहरू बन्दछन्। जमैकामा कृषि समाप्त पारी केरा उत्पादन गर्ने देशबाट केरा किन्ने देशमा परिणत गरियो। पर्यटन आधारभूत स्रोत हो भनियो। तर पर्यटन उद्योग गर्ने सबै सामग्री अमेरिकाबाट आयात गर्नुपर्ने बाध्यता सिर्जना गरियो। निर्यात समाप्त भयो। जमैका अहिले वर्ल्ड बैंकको ऋणले उठ्नै नसक्ने गरी थिचिएको छ। राजनीतिक हस्तक्षेपबाट पीडित देशलाई जनताले जोगाउन सक्छन्। तर आर्थिक उपनिवेश भएपछि नागरिक सबैभन्दा कमजोर हुन्छन्। नेपाल अहिले आर्थिक उपनिवेशको चंगुलमा फस्ने खतरामा छ। त्यसैले प्रत्येक नेपालीले जनताको नियन्त्रणमा रहने समाजवादको निर्माणतर्फ केन्द्रित हुनुपर्ने अवस्था छ।"
झापा गोल्डकप : टाइब्रेकरमा मनाङको भाग्य,"बिर्तामोड : मनाङ मस्र्याङ्दी क्लब तेस्रो झापा गोल्डकप फुटबल प्रतियोगिताको सेमिफाइनलमा प्रवेश गरेको छ। जितका लागि भने मनाङलाई टाइब्रेकरको सहारा लिनु पर्यो। निर्धारित समयको खेल गोलरहित बराबरीमा टुंगिएपछि भएको टाइब्रेकरमा मनाङले ४३ को जित निकालेको हो। टाइब्रेकरमा सहाराका भीषण गुरुङ र मानबहादुर तामाङको प्रहार गोलमा परिणत नहुँदा मनाङको जित सम्भव भएको थियो। भीषणको प्रहार बाहिरिएको थियो भने मानबहादुरको प्रहारलाई मनाङका गोलरक्षक दिनेश थापामगरले रोकिदिएका थिए। सहाराका विजय श्रेष्ठ, रन्दीप पौडेल र विशव अधिकारीको प्रहारले मात्रै जाली चुमेको थियो। मनाङका लागि सुजल श्रेष्ठ, विमल बस्नेत, अञ्जन विष्ट र द्रोण थापाले टाइब्रेकरमा गोल गरेका थिए। त्यसअघि प्राप्त अवसरलाई सदुपयोग गर्न नसक्दा मनाङ निर्धारित समयमै जित भेट्टाउन असफल भएको थियो। खेलको २२औं मिनेटमा मनाङका लागि विदेशी खेलाडी भिक्टोरले डी एरियाभित्र पाएको बललाई पोस्टको दिशा दिन सकेनन्। ३४औं मिनेटमा मनाङका विशाल राइको फ्री किक प्रहार पोस्ट नजिकिँदै बाहिरिएको थियो। ४९औं मिनेटमा अञ्जन विष्टको सशक्त प्रहारमा सहाराका गोलरक्षक बाबु मगर बाधक बनेका थिए। खेलको ५६औं मिनेटमा सहाराका गोलरक्षक बाबुसँगको वान भर्सेस वानको अवस्थामा समेत भिक्टोरले गोल गर्न सकेनन्। सहाराले पनि प्राप्त केही अवसर खेर फालेको थियो। खेलको ३६औं मिनेटमा सहाराका रिचार्ड पुनको प्रहार क्रसबारको थोरै माथिबाट बाहिरिएको थियो। टोलीका लागि उत्कृष्ट प्रदर्शन गरेका मनाङका अञ्जन विष्ट म्यान अफ दी म्याच चुनिए। बुधबार आयोजक झापा११ र सिक्किम युनाइटेडबीच प्रतिस्पर्धा हुनेछ। खेलपछि सहाराका प्रशिक्षक किरण श्रेष्ठले हार टोलीको दुर्भाग्य भएको प्रतिक्रिया दिए। हामीले मनाङलाई निर्धारित समयमा बराबरीमै रोक्न सफल भएका थियौं। यद्यपि टाइब्रेकरमा पराजित हुनु हाम्रो दुर्भाग्य हो, प्रशिक्षक श्रेष्ठले भने। मनाङका प्रशिक्षक शैलेस कर्माचार्यले जितले टोलीमा थप आत्मविश्वास पलाएको प्रतिक्रिया दिए। सहारा पनि राम्रो टोली हो। त्यसमाथि हामीले प्राप्त केही अवसरलाई पनि सदुपयोग गर्न सकेनौं, प्रशिक्षक कर्माचार्यले भने, यद्यपि जितले खेलाडीमा आत्मविश्वास देखिएको छ।"
तिलोत्तामा गोल्डकपको तयारी पूरा,"बुटवल : मोफसलकै पुरानो तिलोत्तमा गोल्डकप फुटबल प्रतियोगिताको तयारी पूरा भएको छ। रूपन्देही जिल्ला फुटबल संघको आयोजनामा फागुन २५ देखि सुरु हुने उक्त प्रतियोगितामा ए डिभिजनका सातसहित १० वटा टोलीको सहभागिता रहनेछ। २०३५ सालमा बुटवल उपमहानगरपालिकाको संरक्षकत्वमा सुरु भएको उक्त गोल्डकपको यो २०औं संस्करण हो। प्रतियोगिताका लागि मैदान सम्याउने, स्थायी प्यारापिट निर्माण गर्ने र रङरोगन गर्ने काम अन्तिम चरणमा पुगेको छ। प्रतियोगितामा त्रिभुवन आर्मी क्लब, नेपाल पुलिस क्लब, एपीएफ क्लब, मनाङ मस्र्याङ्दी क्लब, थ्रीस्टार क्लब, संकटा क्लब, फ्रेन्डस् क्लब, रूपन्देही११, झापा११ र सुदूरपश्चिम११ ले सहभागिता जनाउने भएका छन्। प्रतियोगिताका लागि चार हजार दर्शक क्षमताको अस्थायी प्यारापिट निर्माण गरिएको छ। एन्फा टेक्निकल सेन्टरको खेल मैदानको स्थायी प्यारापिट पाँच हजार दर्शक क्षमताको छ। स्थायी संरचना निर्माण नहुँदा प्यारापिटका लागि मात्रै एक प्रतियोगितामा चार लाख रुपैयाँ खर्च हुँदै आएको छ। जिल्ला फुटबल संघले बुटवल उपमहानगरपालिका र अखिल नेपाल फुटबल संघ (एन्फा)सँग खेलकुद ग्राम निर्माणका लागि पनि आग्रह गर्दै आएको छ। यसपटक तिलोत्तमा गोल्डकपको विजेताले सात लाख ७७ हजार सात सय ७७ रुपैयाँ पुरस्कार पाउने आयोजकले जनाएको छ। यसैगरी उपविजेताले चार लाख ४४ हजार चार सय ४४ रुपैयाँ पाउनेछ। प्रतियोगिताको सर्वोत्कृष्ट खेलाडीले मोटरसाइकल पुरस्कार पाउनेछ भने विद्यागत उत्कृष्ट खेलाडीले जनही २० हजार रुपैयाँ हात पार्नेछन्। तिलोत्तमा गोल्डकपको १९औं संस्करणको उपाधि सीएमसी संकटा क्लबले जितेको थियो।"
मृत्यु भएका खेलाडीको सम्मानमा जर्सी नम्बरको संन्यास,"रोम : अल्पायुमै मृत्यु भएका आफ्ना खेलाडीको सम्मानमा इटालीका दुई टोलीले उनले प्रयोग गर्दै आएको जर्सी नम्बरलाई अबदेखि प्रयोग नगर्ने घोषणा गरेका छन्। इटालियन क्लबहरू फियोरेन्टिना र काग्लिअरीले आफ्ना पूर्वरक्षकको सम्मानमा उनले प्रयोग गरेको जर्सी नम्बर १३ लाई प्रयोग नगर्ने घोषणा गरेका हुन्। यी दुई टोलीबाट फुटबल खेलेका रक्षक डेभिड अस्टोरीको गत आइतबार मृत्यु भएको थियो। ३१ वर्षीय अस्टोरीको मृत्युबारे अधिकारीहरूले अनुसन्धान थालेका छन्। स्टोरीले पछिल्लो समय फियोरेन्टिनाबाट खेल्दै आइरहेका थिए। त्यसअघि सन् २००८ देखि आठ वर्षसम्म उनले काग्लिअरीबाट खेलेका थिए। राष्ट्रिय टोलीबाट समेत १४ क्याप जितेका उनी सन् २०१६ मा काग्लिअरीबाट फियोरेन्टिनासँग अनुबन्ध भएका थिए। आफ्ना लागि ५८ खेल खेलेका उनै अस्टोरीको सम्मानमा फियोरेन्टिनाले उनको जर्सी नम्बरलाई प्रयोग नगर्ने निर्णय गरेको जनाएको छ। डेभिड अस्टोरीको सम्मानस्वरूप काग्लिअरी र फियोरेन्टिनाले उनले प्रयोग गरेको जर्सी नम्बर १३ लाई संन्यास दिने निर्णय गरेको छ, फियोरेन्टिनाद्वारा जारी विज्ञप्तिमा भनिएको छ। फियोरेन्टिनाले गत आइतबार नै इटाली सिरी एमा उडिनेसविरुद्ध खेल्ने तय भएको थियो। यद्यपि अस्टोरीको मृत्युसँगै सिरी एका सबै खेल स्थगित गरिएका छन्। अस्टोरीका श्रीमती र एक दुई वर्षीया छोरी छन्। अस्टोरी अर्को इटालियन क्लब एसी मिलानको एकेडेमीबाट उदाएका खेलाडी हुन्। उनले केही समय रिणमा रोमाबाट समेत खेलेका थिए।"
नेइमार बिनाको पीएसजीलाई रियल मड्रिडले हरायो,काठमाडौं : युरोपियन च्याम्पियन लिगको अन्तिम १६ का लागि भएको फ्रान्सेली क्लब पेरिस सेन्ट जर्मेन(पीएसजी) र रियल मड्रिडको भिडन्तमा रियलले बाजी मारेको छ । मंगलबार लेगको दोस्रो खेलमा पीएसजीलाई २१ ले हराएपछि समग्रमा ५२ को जित निकाल्दै रियल मड्रिड च्याम्पियन लिगको क्वाटरफाइनलमा स्थान बनाउन सफल भएको हो । घरेलु मैदानमा भएको लेगको पहिलो खेलमा रियलले पीएसजीलाई ३१ ले हराएको थियो । पीएसजीको घरेलु मैदानमा भएको खेलमा रियल मड्रिडको जितका लागि क्रिस्टियानो रोनाल्डो र कासेमिरोले ११ गोल गरे । पीएसजीका लागि १ गोल काभानीले गरे । पीएसजी अर्का मुख्य स्ट्राइकर नेइमार बिना नै मैदानमा उत्रेको थियो । चोटका कारण नेइमार मैदान बाहिर रहेका छन् । खेलको पहिलो हाफ गोलरहित बराबरीमा सकिएको थियो । ५१ मिनेटमा रोनाल्डोले गोल गरी रियललाई अग्रता दिलाए । मिडफिल्डर मार्को भेराट्टी दोहोरो पँहेलो कार्ड खाँदै बाहिरिएपछि पीएसजी १० खेलाडीमा सीमित हुन पुग्यो । ७१ औं मिनेटमा पीएसजीका लागि कभानीले बराबरी गोल फर्काए । ८० मिनेटमा काइमिरोले गोल गरेपछि रियल मड्रिड जित निकाल्दै सहजै अन्तिम १६ मा स्थान बनाउन सफल भयो। रियल मड्रिड च्याम्पियन लिगको अघिल्ला दुई सिजनको पनि विजेता हो । यस सिजनको कोपा डेल रे बाट बाहिरि सकेको र घरेलु लिग ला लिगामा उपाघि होडबाट निकै पछि रहेको रियल मड्रिडको मुख्य लक्ष्य च्याम्पियन लिग नै रहेको छ ।
विश्व कप छनोट क्रिकेट : स्कटल्याण्डलाई चुनौती दिँदै नेपाल,काठमाडौं : जिम्बाबेमा जारी विश्व कप छनोट प्रतियोगिताको आफ्नो महत्वूुर्ण खेलमा नेपालले बिहीबार बलियो प्रतिद्वन्द्वस् स्कटल्यान्डसँग प्रतिस्पर्धा गर्दैछ। प्रतियोगितामा विश्व कप छनोट र एकदिवसीय टोलीको मान्यताको सम्भावना जीवित राख्न नेपाललाई स्कटल्यान्डविरुद्धको खेलमा जित आवश्यक छ। त्यसैले स्कटल्यान्डविरुद्घ नेपालले ब्याटिङ र बलिङ दुबैमा उत्कृष्ट प्रदर्शन गर्नुको विकल्प छैन। नेपालका लागि स्कटल्यान्ड अहिलेसम्म पराजित गर्न नसकेको प्रतिद्वन्द्वी हो। त्यसमाथि स्कटल्यान्ड जारी प्रतियोगितामा पनि उत्कृष्ट प्रदर्शन गरिरहेको टोली हो। प्रतियोगितामा टेस्ट टोलीको मान्यता पाएको अफगानिस्तान र हङकङलाई पराजित गरिसकेको स्कटल्यान्ड समूह बी को अंक तालिकामा जिम्बाबवेलाई समेत पछि पार्दै शीर्ष स्थानमा छ। अघिल्लो दुई खेलको नतिजाले स्कटल्यान्डका खेलाडीको मनोबल उच्च छ। लगातार दुई जितका साथ सुपर सिक्स चरणको सम्भावना बलियो बनाएको स्कटल्यान्ड नेपालविरुद्धको खेलमा कुनै पनि दबाबबाट मुक्त हुनेछ। त्यसको ठिक बिपरित नेपाल भने जित्नै पर्ने दबाबमा हुनेछ। पहिलो खेलमा जिम्बाबेसँग एक सय १६ रनको अहिलेसम्मकै ठूलो अन्तरको पराजय बेहोरेको नेपाल त्यो पराजयको ह्याङग बाट मुक्त हुँदै स्कटल्यान्डविरुद्ध मैदानमा उत्रने छ। त्यसैले पनि तीन पटक विश्व कप खेलिसकेको अनुभवी टोली स्कटल्यान्डलाई पराजित गर्न नेपाली टोलीलाई कुनै पनि दबाबबाट मुक्त भएर उत्कृष्ट प्रदर्शन गर्नु पर्ने चुनौती छ। स्कटल्यान्डविरुद्धको जितले नेपालको सुपर सिक्स चरणको सम्भावना जीवित रहने छ। सुपर सिक्स चरणमा पुग्नु भनेको नेपाली टोलीका लागि अर्का वर्ष इङ्ल्यान्ड र वेल्सले संयुक्त रुपमा आयोजना गर्ने एक दिवसीय विश्व कपमा छनोट हुने र एक दिवसीय टोलीको मान्यता पक्का गर्ने सम्भावना पनि जीवित रहनु हो। आईसिसीको नियमअनुसार प्रतियोगिताको फाइनल खेल्ने दुई टोलीले सन् २०१९ को विश्व कपमा स्थान सुरक्षित गर्नेछन् भने एसोसिएट टोलीमध्ये शीर्ष तीनमा रहने (नेदरल्यान्ड्स बाहेक) टोलीले सन् २०२२ सम्मका लागि एक दिवसीय टोलीको मान्यता पाउने छ। त्यसका लागि नेपालले तत्काललाई सुपर सिक्स चरणको यात्रा पक्का गर्नु आवश्यक छ। समूह ए र बी का शीर्ष तीनतीन टोलीले सुपर सिक्स चरणमा पुगेर विश्व कप छनोट र एक दिवसीय टोलीको मान्यताका लागि प्रतिस्पर्धा गर्नेछन्। त्यसका लागि नेपालले बिहीबारको खेलमा स्कटल्यान्डरुपी तगारो पन्छाउनु आवश्यक छ।
मेडल थन्क्याएर विदेश पलायन,"इलाम : डेढ दशक सितेरियो कराँतेमा बिताएका इलाम सूर्योदय नगरपालिका १० फिक्कलका राम (लोचन) प्रधान अहिले मैदानमा देखिँदैनन्। उनी मात्र होइन खेलकुदबाट हराउनेहरूको सूची इलाममा निकै लामो छ। खेलकुदमा आसलाग्दो भविष्य नदेखेपछि अधिकांश खेलाडी वैदेशिक रोजगारीमा लागेका छन्। जिल्लामै रहेका कतिपय पनि अन्य पेसा अँगालेर जीवन धानिरहेका छन्। कराँतेका प्रशिक्षक तथा अन्तर्राष्ट्रिय रेफ्री योगेश चाम्लिङ खेलकुदबाट आफ्नो भविष्य नबन्ने नदेखेरै धेरै खेलाडी मैदानबाट बाहिरिने क्रम बढेको बताउँछन्। उनले प्रशिक्षण दिएका धेरै खेलाडी खाडी र अन्य मुलुकमा रोजगारीका लागि पुगिसकेका छन्। उमेर र बल छउञ्जेल खेलकुदमा जीवन बिताएकाहरू आर्थिक अवस्था कमजोर भएपछि मेडल थन्क्याएर विदेश पलायन हुन्छन्, उनले भने। चाम्लिङ राष्ट्रिय खेलकुद परिषद्का अधिकृतस्तरका कर्मचारी हुन्। आर्थिक अवस्था कमजोर हुँदा उनी पनि विगत आठ वर्षदेखि पुरानो मोटरसाइकलमै ओहोरदोहोर गरिरहेका छन्। कर्मचारीलाई त जीवन धान्न धौधौ भएको अवस्थामा खेलाडीलाई जीवन धान्न निकै कठिन हुने र त्यही कारण बिदेसिन बाध्य भएको उनले बताए। खेलकुद छाडेर अन्य क्षेत्रमा काम गरी जीवन धान्ने खेलाडीको संख्यामा पनि निकै ठूलो छ, अहिले पनि पाँच सय खेलाडीलाई प्रशिक्षण दिइरहेका चाम्लिङ भन्छन्। भारतमा भएको अन्तर्राष्ट्रिय प्रतियोगितामा ८० केजी तौलसमूहमा स्वर्ण पदक जितेका राम (लोचन) प्रधानले आधा दर्जन राष्ट्रिय प्रतियोगितामा पनि पदक हात पारे। उनले पाएका मेडल र प्रमाणपत्र घरमा झुन्ड्याएका छन्। पदक र प्रमाणपत्रले कोठाको शोभा बढे पनि त्यसले उनलाई खेलकुद क्षेत्रमा टिकाउन सकेन। दाल, भात र डुकुका लागि आफूले देखेको सुन्दर सपनालाई त्याग्नु परेको उनले सुनाए। सधैं घरको मात्र खाएर देशका लागि खेल्न सकिएन, उनी भन्छन्, जीवन चलाउन बैंकमा सुरक्षा गार्डको काम गर्दै आएको छु। उनले प्रशिक्षण दिएका अधिकांश खेलाडीले खेल क्षेत्रलाई छाडिसकेका छन्। मत त स्वदेशमै छु तर, मेरा थुप्रै चेला अहिले साउदीमा पसिना बगाइरहेका छन्, उनी दुःखेसो पोख्छन्। जगत गुरुङ, जेबी गुरुङ, राजु कार्की, कञ्चन प्रधानलगायत खेलाडी अहिले खाडीमा रोजगारी गरिरहेको उनले बताए। गाउँगाउँमा खेलाडी उत्पादन गर्ने कराँते डोजोको संख्या पनि बर्सेनि घट्दो छ। केही विद्यालयले प्रशिक्षक नै राखेर प्रशिक्षण दिने गरे पनि कमैले मात्र खेललाई निरन्तरता दिएको उनले बताए। खेलको दिगोपन र खेलाडीको सुनिश्चित भविष्यका लागि सरकारले नै विशेष ध्यान दिनुपर्ने खेलाडीहरू नै बताउँछन्।"
यस्ता पनि फुटबल समर्थक ! फस्ट्रेसन हटाउन स्टेडियममै हस्तमैथुन !,"लन्डन : जर्मन फुटबलमा एउटा अनौठो घटना भएको छ, जसले बुन्डेस लिगा क्लब हेर्था बर्लिनलाई नै लज्जित तुल्याउने काम गरेको छ । हेर्था बर्लिनका एक समर्थक स्टेडियममै हस्तमैथुन गर्दागर्दै पक्राउ परेका छन् । गत शनिबार राति भएको बुन्डेस लिगामा हेर्था बर्लिन साल्केसँग १० गोलले पराजित भएको थियो । सोही पराजयपछि निराश बनेका हेर्था बर्लिनका एक समर्थक स्टेडियममा हस्तमैथुन गर्दै गर्दाको अवस्थामा पक्राउ परेका हुन् । पक्राउ परेपछि ती समर्थकले आफ्नो 'फस्ट्रेसन हटाउन स्टेडियममै हस्तमैथुन गरेको बताएका छन् । सामाजिक सञ्जालहरूमा भाइरल बनेको फुटेजमा ती समर्थकले साल्केको समर्थक बस्ने प्यारापिटतर्फ पुगेर कसैको वास्ता नगरी हस्तमैथुन गरिरहेको देखिएको छ । फुटेजमा नजिकै रहेका अन्य समर्थकले पनि उनको कुनै वास्ता गरेको देखिँदैन । केही समयपछि स्टेडियमका सुरक्षाकर्मी आएर उनलाई पक्राउ गरेको देखिन्छ । ती समर्थकको त्यस्तो हर्कत हेर्था बर्लिनकै ठूलो आलोचनाको विषय बनेको छ । सोही फुटेज प्रयोग गरी साल्केका समर्थकले सामाजिक सञ्जालमा हेर्था बर्लिनको खिल्ली उडाउने काम गरेका छन् । सो खेलमा स्ट्राइकर मार्काे पिजाकाको सशक्त प्रहार गोलमा परिणत भएपछि साल्केले हेर्था बर्लिनलाई हराएको थियो ।"
