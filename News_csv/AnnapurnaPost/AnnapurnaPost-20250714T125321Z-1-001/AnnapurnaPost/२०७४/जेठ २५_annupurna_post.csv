शीर्षक,विवरण
जेष्ठ बाबुआमाका पीडाहरू,"शिक्षित र सभ्य समाजमा बाबुआमाको इज्जत र सम्मान हुन्छ । नयाँ नेपालको नयाँ समाजमा त्यसको ठीक उल्टो अरूले थाहा पाउँछन् कि भनेर दुव्र्यवहारबाट पीडित बाबुआमाले घटनाको ढाकछोप गर्दा छोराबुहारीले बाबुआमा र सासूससुरालाई दुव्र्यवहार गर्ने घटनामा वृद्धि हुन थालेको छ । धेरैजसो अझ सम्भ्रान्त र शिक्षित तथा उच्च घरानाका परिवारमा ज्येष्ठ नागरिकको हेलाँ र अपमान गर्ने चलनमा अत्यधिक वृद्धि हुन गएको छ । कार्यालयमा काम गर्ने छोराबुहारीले बाबुआमा र सासूससुरालाई हेलाँ र अपमान गर्ने घटना अत्यधिक हुन थालेको छ । घरमा बाबुआमाको लागि तोकिएको स्थानमा परिवार वा पाहुनाले ढसमस्स बसेर ठाउँ नछोडेर बाबुआमाको अपमान वा अनादर गर्ने कोसिस गरेमा बाबुआमाले तत्कालै प्रतिकार गरिहाल्नुपर्छ । ६० वर्ष उमेर पुगेका बाबुआमालाई ज्येष्ठ नागरिक मानेर नागरिकता प्रमाणपत्रको प्रतिलिपि र दुई प्रति पासपोर्ट साइजको फोटो पेस गरेपछि महिला, बालबालिका तथा समाज कल्याण मन्त्रालयको जिल्ला शाखाबाट परिचयपत्र दिने र ७० वर्ष उमेर पुगेकालाई ज्येष्ठ नागरिक भत्ता दिने नेपाल सरकारले व्यवस्था गरेको छ । निकट भविष्यमा गाउँपालिका र नगर, उप वा महानगरपालिकाको वडा कार्यालयबाट पनि यो सुविधा दिने व्यवस्था गर्न लागेको बुझिएको छ । सार्वजनिक यातायातका साधनमा ज्येष्ठ नागरिकको लागि बस्ने सिट तोकिएको छ । बसभाडामा ५० प्रतिशत सहुलियत दिएको छ । ज्येष्ठ नागरिक, असक्त र महिलाको लागि तोकिएको सिटमा असम्बन्धित बसेमा कानुनी कारबाहीको पहल गर्न लागेको बुझिएको छ । महानगरका नवनिर्वाचित वडाध्यक्षले ट्राफिक प्रहरीको सहयोगमा जेब्राक्रसको व्यवस्था गर्न लागेका छन् । जेब्राक्रसको व्यवस्था नगरी पैदलयात्रीलाई जरिवाना गर्ने उत्ताउलो गैरकानुनी कार्य बन्द गर्न मानवअधिकार आयोगले ट्राफिक प्रहरीको ध्यानाकर्षण गरेको छ । सार्वजनिक यातायातमा महिला, असक्त र ज्येष्ठ नागरिकको लागि तोकिएको सिटमा असभ्य भएर ढसमस्स बस्ने षोडसीहरू र जुँगेमुठे लाठे तन्नेरीहरूबाट पाँच सय रुपैयाँ जरिबाना गर्ने, छड्के जाँच गरेर ड्राइभर र कन्डक्टरलाई सतर्क वा उनीहरूलाई पनि पाँच सय जरिबाना गर्न लागेको बुझिएको छ । त्यस्तै ज्येष्ठ नागरिकले अस्पतालमा टिकटको लागि लाइन बस्नुपर्दैन । डाक्टरले बिरामी जाँच्दा पहिलो प्राथमिकता दिएको हुन्छ । औषधिमा २० प्रतिशतभन्दा बढी छुटको व्यवस्था रहेको छ । ७० वर्ष पुगेका ज्येष्ठ नागरिकलाई मासिक दुई हजार रुपैयाँ सरकारले दिने व्यवस्था गरेको छ । निकट भविष्यमा यो भत्ताको व्यवस्था ६५ वर्षमा झार्न लागेको बुझिएको छ । स्थानीय सरकारमा निर्वाचित जनप्रतिनिधिले ज्येष्ठ नागरिकलाई सुविधा र सहुलियत प्रदान गर्नमा प्रतिस्पर्धा चलेको छ । केही स्थानीय सरकारका नवनिर्वाचित प्रतिनिधिले ज्येष्ठ नागरिक भत्ता घरघरै उपलब्ध गराउनेदेखि तीर्थयात्रा, सार्वजनिक यातायातका साधनमा निःशुल्क भ्रमण गर्ने व्यवस्थासमेत गरेका छन् । सबै ज्येष्ठ नागरिकले आफू सुरक्षित र सम्मानपूर्वक बुढेसकाल बिताऊन् र आफ्नो शेषपछि छोराबुहारी र दाजुभाइबीच पैत्रिक सम्पत्तिमा झगडा नहोस् भन्नको लागि पनि कानुनी पक्षको बारेमा समयमै ध्यान दिनुपर्ने देखिएको छ । त्यस्तै काठमाडौं महानगरपालिकाका मेयरउपमेयर र अन्य पदाधिकारीले शपथ ग्रहण गर्नासाथ ७५ वर्षमाथिकाको लागि महानगरपालिकाको कोषबाट थप १२ हजार दिने निर्णय गरेका छन् । पोखरालेखनाथ महानगरपालिकाले ज्येष्ठ नागरिक भत्ता पाएका सबैलाई मासिक एक हजार महानगर कोषबाट थप गर्ने निर्णय गरेको छ । यसो हुनुमा स्थानीय सरकारको निर्वाचनमा ७० प्रतिशतभन्दा बढी पदमा ज्येष्ठ नागरिक निर्वाचित भएकाले हो । अब नेपालमा आगामी पाँच वर्ष ज्येष्ठ नागरिककै सिंहदरबारको केन्द्रीय सरकार र गाउँ नगरपालिकाका स्थानीय सरकार सञ्चालन हुने देखिएको छ । हाल तालुकवाला स्थानीय विकास मन्त्रालयले स्थानीय सरकारले प्रदान गर्न लागेका ज्येष्ठ नागरिकलाई प्रदान गर्ने यस्ता सुविधा स्थगित राख्न परिपत्र जारी गरेको छ । सरकारको अनुदानबाट सञ्चालित स्थानीय सरकारले मन्त्रालयको परिपत्र मान्न बाध्य भए पनि आफ्नै निजी कोषबाट सञ्चालित आत्मनिर्भर स्थानीय सरकारले सिंहदरबारको अक्षम सरकारको परिपत्र मान्ने छैनन् । निर्वाचन गर्ने स्थानीय मतदाताबाहेक अरू कसैले आत्मनिर्भर स्थानीय सरकारलाई पाँच वर्षसम्म निर्देशन दिने अधिकार कानुनले दिएको छैन । सिंहदरबारको अधिकार गाउँमा पुर्याएको डिङ हाँक्ने सिंहदरबारको अक्षम सरकार र स्थानीय सरकारको ज्ञाता मानेर टेलिभिजनमा अन्तर्वार्ता दिने स्थानीय विकास मन्त्रालयका विद्वान् सचिवलाई ज्येष्ठ नागरिक भत्ता स्थगित गर्न गरेको परिपत्रलाई एकपटक यो लेख पढेपछि दोहोर्याएर पढ्न अनुरोध छ । समाजमा ज्येष्ठ नागरिकलाई मानसम्मान गर्नुपर्छ भन्ने चेतनामा वृद्धि भएको छ । धेरैजसो ज्येष्ठ नागरिकलाई यो सुविधाबारे जानकारी हुँदैन । जानकारी भएकाले अरूलाई पनि जानकारी गराउनुपर्ने आवश्यकता देखिएको छ । पूर्वप्रधानमन्त्री र मन्त्री, पूर्व सभामुख र सदस्य, सर्वोच्चका पूर्व प्रधानन्यायाधीश र न्यायाधीशहरू, राजदरबारका पूर्व प्रमुख सचिव, नेपाल सरकारका पूर्व मुख्य सचिवहरू, सचिवहरू, अञ्चलाधीशहरू र सहअञ्चलाधीश, विश्वविद्यालयका पूर्व भाइस चान्सलर, पूर्व राजदूतहरू नेपाल राष्ट्रबैंकका पूर्व गभर्नरहरू, राष्ट्रिय योजना आयोग, अन्य संवैधानिक आयोगका पूर्व प्रमुख र पूर्व सदस्यहरू, संस्थानका प्रमुख र बोर्डका अन्य सदस्यदेखि सिंहदरबारका पूर्व पियनहरू विद्यालयका पूर्व शिक्षकदेखि सामान्य किसान र व्यापारी र राष्ट्रिय दैनिकका पूर्व प्रधानसम्पादक तथा पूर्वसम्पादकहरू तथा लमजुङ, तनहुँ, गोरखा, चितवन, काठमाडौं र मोरङका एक सयजना मध्यम र उच्च वर्गीय परिवारको रेन्डम सेम्पलिङ सर्भेक्षणको आधारमा यो लेख तयार पारिएको छ । समाजमा फोस्रो देखावटी र लोकाचारको आडम्बरमा बस्दा छोराबुहारीले बाबुआमा र सासूससुराको अपमान र अवहेलनामा वृद्धि भएको छ । पानीमाथिको ओभानो बन्नलाई छोराबुहारीले ज्येष्ठ नागरिकको घरपरिवारकोे नराम्रा गोप्य कुरा छिमेकी र नातेदार तथा इष्टमित्रहरूमा आफू राम्रो देखाउनको लागि बढाइचढाई गरेर सार्वजनिक गरिरहेका हुन्छन् । ज्येष्ठ नागरिकको सञ्चार पक्षमा भएको कमजोरीको फाइदा छोराबुहारीले लिइरहेका छन् । कलम चल्नेले सार्वजनिक सञ्चारमा आफ्ना अनुभव बाँडेर र मुख चल्नेले कुरा काटेर छोराबुहारीको कर्तुत टोल, छिमेक र इष्टमित्र नातेदारलाई समयमै सार्वजनिक जानकारी गराइरहेको हुनुपर्छ । आजका छोराबुहारी नै भोलिका सासूससुरा र ज्येष्ठ नागरिक हुन् । धन र बैंसले उन्मत्त भएर आफ्नो तलबले र बाबुले किनेको निजी सवारी साधन र बाबुआमाले बनाएको घरमा बस्ने छोराबुहारीले अहिले यो यथार्थ बिर्सेका छन् । समयमै पीडित र पीडक पक्षलाई जानकारी गराएर उनीहरूको व्यवहारमा सुधार होस् भन्नेमा सबैको सहयोग वान्छनीय छ । लिखितम्को अगाडि बकितमको केही लाग्दैन । शेषपछिको बकस पत्रलाई इच्छापत्रले विस्थापित गर्न लागेको छ । व्यवहार गर्दा भोलि देख्न पाउँदिन भनेर गर्नुपर्छ । सबै ज्येष्ठ नागरिकले आफू सुरक्षित र सम्मानपूर्वक बुढेसकाल बिताऊन् र आफ्नो शेषपछि छोराबुहारी र दाजुभाइबीच पैत्रिक सम्पत्तिमा झगडा नहोस् भन्नको लागि पनि कानुनी पक्षको बारेमा समयमै ध्यान दिनुपर्ने देखिएको छ । नेपालमा विगत १२ वर्षको दौरान संघीय लोकतान्त्रिक गणतन्त्र र धर्म निरपेक्षले देशको राजनीति चौपट पारेजस्तै सामाजिक व्यवस्थामा पनि चौपट पारेको छ । राजनीतिमा परिवर्तनको अपेक्षा गरेजस्तै ज्येष्ठ नागरिकको अवस्थामा पनि परिवर्तनको आवश्यकता देखिएको छ । स्थानीय सरकार र संसद्को निर्वाचनपछि नेपाल हिन्दु अधिराज्य नै हुने र सामाजिक परम्परा र परिवारको चालचलनमा सनातन हिन्दु धर्मविधि नै पुनस्र्थापित होस् भन्ने कामना गरौं ।"
वैदेशिक लगानी र व्यावसायिक भिसा प्रक्रिया,"नेपालमा वैदेशिक लगानीको सम्भावनालाई प्रचुर र विश्वसनीय तुल्याउन पछिल्लो समयमा अथक प्रयास भइरहेका छन् । यही जेठ १९ गते सरकारले विदेशी लगानी तथा प्रविधि हस्तान्तरण विधेयक मन्त्रिपरिषद्बाट पारित गरी संसद्मा पेश हुने क्रममा छ । अधिक भन्दा अधिक विदेशी लगानी आकर्षण तुल्याउन विभिन्न व्यवस्थामा परिमार्जन र संशोधन गरी सहजीकरण गराउने प्रयास भएको छ । विदेशी लगानीलाई नेपाली नागरिकले लगानी गरेबराबरको समान व्यवहार गरिने, विदेशी लगानीकर्ताको सम्पत्ति राष्ट्रियकरण नगरिने, लगानीकर्तालाई परिचय पत्रको व्यवस्था गरी सम्मान र पुरस्कृत गर्ने, दुई अर्बबाट बढाएर पाँच अर्बसम्मको लगानी स्वीकृति उद्योग विभागबाटै गर्ने, लगानीको अधिकतम सीमा नतोक्ने, लगानी वा नाफा सजिलै फिर्ता लैजान सकिने, व्यावसायिक र कामदार भिसालाई अन्तर्राष्ट्रिय मान्यताअनुरूप बनाउने, अनलाइन लगानी स्वीकृत गर्ने, एकद्वार सेवालाई प्राथमिकता दिने जस्ता मूलभूत व्यवस्था नयाँ विधेयकमा छन् । यसबाट लगानीकर्तालाई उत्साहित र आश्वस्त तुल्याउने वातावरणसहित विश्वसनीयता दिलाइएको छ । यसअघि नेपालमा २५ वर्षपछि २०१७ मार्चमा दोस्रो लगानी सम्मेलन सफलतापूर्वक सम्पन्न भएको थियो । आर्थिक वर्ष ०४८४९ मा भएको पहिलो लगानी सम्मेलनमा लगानी प्रतिवद्धता ३ अर्ब ८ करोड हाराहारीमा रहेको थियो भने यसपटकको सम्मेलनमा १३५२ अर्ब अमेरिकी डलरबराबरको लगानी प्रतिबद्धता रहेको छ । लगानी सम्मेलनमा २० भन्दा बढी मुलुकका २५० जना भन्दा बढी बिदेशी लगानीकर्ताको उत्साहजनक उपस्थितिमा भएको लगानी प्रतिबद्धताले नेपालको आर्थिक वृद्धि र आर्थिक विकास गरी आर्थिक समृद्धिको मार्गप्रशस्त हुँदै रहेको सजिलै महसुस गर्न सकिन्छ । आर्थिक समृद्धिको पथलाई उचो तुल्याउँदै नेपाललाई विकसित अवस्थामा पुर्याउन प्रत्यक्ष वैदेशिक लगानी आकर्षित बनाउनु आवश्यक छ । यसका लागि विदेशी लगानी तथा प्रविधि हस्तान्तरण विधेयकलाई यथाशीघ्र कानुनी रूप दिई कार्यान्वयनमा ल्याउनु जरुरी छ । नेपालमा लगानीको वातावरण उपयुक्त रहेको साथै लगानीका सम्भावना र क्षेत्र प्रचुर मात्रामा रहेको आश्वस्त तुल्याउने सम्मेलनको उद्देश्य प्रष्ट थियो । लगानी सम्मेलन समयको पूर्व तयारी बैठक र सम्मेलन व्यवस्थापनको सिलसिलामा पंक्तिकार सहभागी भएकोले विदेशी लगानी तथा प्रविधि हस्तान्तरण विधेयक मन्त्रिपरिषद्बाट पारित भई कानुनी रूप लिन लागिरहेको अवस्थामा नेपालमा लगानी गर्ने विदेशी लगानीकर्ताले लिनुपर्ने व्यावसायिक भिसा प्रक्रियाबारे केही कुरा प्रस्तुत गर्नु मननयोग्य छ । नेपालमा व्यावसायिक भिसा लिने कुरा सामान्य छ, तर प्रक्रिया झन्झटिलो देखिन्छ । २५ वर्षअघि तर्जुमा भएको वैदेशिक लगानी तथा प्रविधि हस्तान्तरण ऐन, २०४९ तथा अध्यागमन ऐन, २०४९ र सोहीअनुसारका नियमावलीलाई आकर्षित गरी र आधार मानी वैदेशिक लगानी गर्ने लगानीकर्तालाई व्यावसायिक भिसा प्रदान गरिँदै आइएको छ । यद्यपि हालै परिमार्जित स्वरूपमा विदेशी लगानी तथा प्रविधि हस्तान्तरण विधेयक पारित भई ऐन बन्ने प्रक्रियामा रहेको छ । 'बाह्र वर्षमा खोलो पनि फर्किन्छ' भन्ने उखान छ, तर दुई दशकभन्दा बढी अवधिसम्म पनि ऐन, नियममा समयानुकूल परिमार्जन गरी सुधार गर्न सकिएको थिएन । तर पनि भएको वैदेशिक लगानीकर्ताको उपस्थिति सन्तोषजनक नै मान्नुपर्ने अवस्था रह्यो । अध्यागमन विभागको तथ्यांकअनुसार भिसा वर्ष सन् २०१६ को अवधिमा कुल २९८० जना विदेशी लगानीकर्ताले व्यावसायिक भिसा लिएका छन् । जसमा लगानीकर्ता, कम्पनीका प्रतिनिधि र लगानीकर्ताप्रतिनिधिका आश्रित परिवार सदस्यहरूसमेत पर्दछन् । २७० भन्दा बढी संख्यामा व्यावसायिक होटेल, रेस्टुराँ तथा कम्पनी दर्ता भई अरबौं बैदेशिक लगानी भित्र्याउने लगानीकर्ताले सयौं नेपालीलाई रोजगारी समेत प्रदान गरेका छन् । यसलाई कम आकलन गर्न मिल्दैन । यसरी लगानी गर्ने विदेशीलाई दिइने व्यावसायिक भिसा प्रक्रियालाई सरल र सहज तुल्याइनु आवश्यक छ । लगानी सम्मेलनबाट लक्षित राष्ट्रिय आयोजनाहरूमा लगानी गर्न प्रतिबद्धता जनाउने लगानीकर्ताको भिसा प्रक्रियामा झन्झटिलो भएर प्रतिबद्धता कार्यान्वयनमा अलिकति पनि असर र प्रभाव पर्नु हुँदैन भन्नेमा हामी सरोकारवालाले ख्याल गर्नुपर्छ । त्यसका लागि प्रक्रियागत पक्षमा समष्टीगत सुधार गरिनुपर्छ । व्यावसायिक भिसा लिने सिलसिलामा पूरा गरिनुपर्ने प्रक्रियागत आधार पूरा गर्न कम्पनी दर्ता गर्नेदेखि लिएर विदेशी लगानी स्वीकृति प्रक्रिया, नेपाल राष्ट्र बैंकबाट स्वीकृति, लगानी बोर्ड र उद्योग विभागबाट हुने सिफारिश पूरा गरी अध्यागमन विभागबाट भिसा जारी हुने अवस्थासम्मका चरण पूरा गर्नुपर्छ । यी प्रक्रियागत पक्ष केही हदसम्म आवश्यक छन्, तर सुधारोन्मुख रहनु आवश्यक देखिन्छ । छिटो भन्दा छिटो सम्बन्धित ऐन, नियम परिमार्जित स्वरूपमा संशोधित गरी समयानुकूल तुल्याउँदै एकद्वार नीतिलाई प्राथमिकताका साथ कार्यान्वयनमा ल्याउनु जरुरी देखिएको छ । यसका साथसाथै परिमार्जित स्वरूपको प्रक्रियामा रहेको विधेयकले एकल विन्दु सेवालाई प्राथमिकताका साथ कार्यान्वयन गर्ने उल्लेख भएकोलाई सकारात्मक तवरले लिई लागू गरिनुपर्छ । प्रक्रिया सुरु भएदेखि अन्तिमसम्मका चरणमा संलग्न निकाय र कर्मचारी प्रविधिगत रूपमा एक आपसमा अन्तरसम्बन्धित हुनु जरुरी छ । संस्थागत रूपमा समेत सहकार्यात्मक सम्बन्ध विकास हुन नसक्नुका कमजोरी मनन गरी उपल्लो नेतृत्व तहबाटै यस बारेको गहनतालाई महसुस गरिनुपर्छ । सरोकारवाला निकायबीचका कर्मचारीलाई अन्तरक्रियात्मक सामूहिक प्रशिक्षण र अभिमुखीकरणका कार्य भएमा अपेक्षाकृत सुधार आउनेमा दुईमत छैन। विश्वव्यापीकरण र उदारीकरणको शुभारम्भसँगै सीमाविहीन विश्वको परिकल्पना र साघुरिँदै गएको एक गाउँमा रुपान्तरित विश्वको प्रविधिमय संसारमा विदेशी लगानीकर्ताले नेपालमा व्यावसायिक भिसा लिने प्रक्रिया बारेमा वकिल र कागजी फायल खोज्नैपर्ने बाध्यता छ । प्रविधिको प्रयोगलाई प्राथमिकता दिई बढीभन्दा बढी सदुपयोग गरिनुपर्छ । विदेशी लगानीकर्तालाई निश्चिन्त भएर लगानी गर्नका लागि राजनीतिक स्थिरता, शान्ति सुरक्षाको भरपर्दो व्यवस्थालगायत जस्ता वातावरणको प्रत्याभूति दिलाउनु आवश्यक छ । यसका साथै अध्यागमनले सुरु गर्न खोजिरहेको ईभिसा र स्मार्ट कार्ड प्रक्रियालाई हामीले छिटो भन्दा छिटो लागू गर्ने साथै लगानी बोर्ड, उद्योग मन्त्रालयअन्तर्गतका निकाय, राजस्व कार्यालयबाट हुने कार्यमा एक आपसमा हुने अन्तरसम्बन्धताको वातावरण तयार गर्ने पक्षलाई जोड दिई कनेक्टिभिटी कायम गरिनुपर्छ । तबमात्र, लगानी प्रतिबद्धतालाई धेरै कार्यान्वयनयोग्य तुल्याउन सकिन्छ र लगानी सम्मेलनको सार्थकता रहन्छ । अन्त्यमा, नेपालको आर्थिक समृद्धिको पथलाई उचो तुल्याउँदै नेपाललाई विकसित अवस्थामा पुर्याउन प्रत्यक्ष वैदेशिक लगानी आकर्षित बनाउनु आवश्यक छ । यसका लागि विधेयकलाई यथाशीघ्र कानुनी रूप दिई कार्यान्वयनमा ल्याउनु जरुरी छ । केही समयका लागि वैदेशिक लगानीबिना समुन्नत र समृद्ध नेपाल कल्पना गर्न नसकिने अवस्था देखिन्छ । तसर्थ, सानातिना पक्ष तथा प्रक्रियाबाट पनि लगानीकर्ता निरुत्साहित र हतोत्साहित वातावरणमा अल्मलिन नदिनु अहिलेको आवश्यकता हो । यसका लागि सम्बन्धित सबै सरोकारवाला पक्षको दृष्टि पुग्नु जरुरी छ । दाहाल अध्यागमन अधिकृत हुन् ।"
"आदर्श शिक्षा, आदर्श विद्यालय","दुई वर्षअघि शिक्षा मन्त्रालयमा व्यावहारिक तथा आदर्श शिक्षा र त्यस्तो शिक्षा प्रदान गर्न स्थापना हुने विद्यालयका विषयमा एउटा प्रस्तुति र छलफल कार्यक्रम आयोजना भएको थियो । कार्यक्रममा एक विद्वानले आफ्नो प्रस्तुति गर्नुभयो र उहाँले स्थापना गर्न चाहेको विद्यालयको स्वरूपबारे बताउनुभएको थियो । त्यसका लागि उहाँले एउटा विद्यालय माग गर्नुभयो । उहाँको सोचाइअनुसार विद्यालय सञ्चालन भयो भने त्यो हामीले खोजेको आदर्श शिक्षाको नमुना विद्यालय बन्न सक्छ भन्ने लाग्यो । विद्यालय समायोजनका क्रममा बन्द भएका वा बन्द हुने क्रममा रहेका विद्यालयमध्ये एउटा विद्यालय उपलब्ध गराउन उपयुक्त हुने सुझाव दिइयो । त्यहीअनुरूप बन्द हुने अवस्थाको विद्यालय उपलब्ध भएको रहेछ । त्यही विद्यालय यस बीचमा भ्रमण गर्न र त्यहाँका गतिविधि नियाल्ने अवसर प्राप्त भयो । जुन अनुभव सबैका लागि रोचक तथा हाम्रा विद्यालय रूपान्तरणका लागि एवं शिक्षाका नीतिगत तथा कार्यक्रमगत र व्यवहारजन्य रूपान्तरणका लागि समेत उपयोगी हुनेछ भन्ने दृष्टिकोणले यो लेख तयार गरिएको छ । सबैजसो शिक्षा प्रणालीले आफ्ना विद्यार्थीलाई सक्रिय सिकारु, निर्धक्क सिकारु, उत्सुकतापूर्ण विद्यार्थी, स्नातकपश्चात व्यक्तिगत, पारिवारिक र सामाजिक रूपमा योगदान दिन सक्ने नागरिकको रूपमा विकास गर्ने कल्पना गर्दछन् । तर जुन उद्देश्यका लागि शिक्षा प्रदान गर्ने प्रबन्ध गरिन्छ, त्यसअनुरूप विद्यार्थी वैयक्तिक र सामाजिक रूपमा योगदान गर्न सक्ने अवस्था सिर्जना नहुँदा शिक्षा प्रणाली असक्षम भयो भनेर आरोप भोग्नुपर्ने हुन्छ । त्यही आरोप हाम्रो शिक्षा प्रणालीले खेपिरहेको अवस्था छ । यो आरोपबाट मुक्ति पाउनका लागि हाम्रो शिक्षालाई जीवन र जगत्सँग कसरी सानिध्य बनाउन सकिन्छ, जसमा प्राचीन शैक्षिक आदर्श तथा आधुनिक प्रविधिजन्य रूपान्तरणलाई समेत जोडेर उत्पादित जनशक्ति देशको परम्परागत मूल्यमान्यता र संस्कृतिको प्रवद्र्धक तथा सांसारिक प्रतिस्पर्धामा समेत टिक्ने गरी पाठ्यक्रमिक तथा शैक्षणिक प्रबन्ध गर्न सकियोस् । 'जीवन दुःख सुख हो, यो दुःख सिकाउने स्कुल हो, संस्कारमा हुर्काऔं, प्रकृतिमा सिकाऔं, बालबालिकाको श्रमशोषण गर्नु अपराध हो, बालबालिकालाई श्रम सिकाउनु धर्म हो' जस्ता भनाइका साथमा तीन 'क' कोदालोमा क्रान्ति, कलममा क्रान्ति र कम्प्युटरमा क्रान्तिको आदर्शलाई प्रदर्शन गरिएको छ । मैले चर्चा गर्न खोजेको नयाँ स्कुलको प्रवेश विन्दुमै केही सुन्दर उद्गारहरू छन्, जसले विद्यालयको आदर्शलाई प्रतिविम्बित गर्दछन् । 'जीवन दुःख सुख हो, यो दुःख सिकाउने स्कुल हो, संस्कारमा हुर्काऔं, प्रकृतिमा सिकाऔं, बालबालिकाको श्रमशोषण गर्नु अपराध हो, बालबालिकालाई श्रम सिकाउनु धर्म हो' जस्ता भनाइका साथमा तीन 'क' कोदालोमा क्रान्ति, कलममा क्रान्ति र कम्प्युटरमा क्रान्तिको आदर्शलाई प्रदर्शन गरिएको छ । विद्यालयले सुरुमा परम्परागत गुरुकुल प्रणालीको झझल्को दिन्छ । यसले मूलतः एघार विद्यालाई आफ्नो मूल पाठ्यक्रम र आदर्श मानेर शिक्षण, प्रशिक्षण, सिकाइ, अनुभव आदानप्रदान, सीप र अभ्यास, अनुशरण, प्रदर्शनलगायतका माध्यमबाट आवासीय रूपमा जीवनकलालाई आत्मसात गरेको छ । ती मूल विद्याहरूमा पहिलो,बोली विद्याअन्तर्गत राष्ट्र भाषा नेपाली र अन्तर्राष्ट्रिय भाषा अंग्रेजीलाई सूचना भाषाका रूपमा र चाइनिज र हिन्दी भाषालाई व्यापारको भाषाका रूपमा विद्यालयमा प्रयोगमा ल्याइएको छ । दोस्रो, प्रकृति विद्याअन्तर्गत पृथ्वी, जल, वायु, आकाश र प्रकाश जुन पञ्चतत्व हुन्, तिनको प्रत्यक्षीकरणमार्फत शिक्षण र सिकाइ वातावरण मिलाइएको छ । तेस्रो, खाना विद्याअन्तर्गत दैनिक खानपानका लागि आवश्यक खाद्य तथा पेय पदार्थ, विद्यार्थीको संलग्नतामा उत्पादनको प्रबन्ध गरिएको छ । उत्पादनका लागि विद्यालयको आफ्नै जग्गाको व्यवस्था छ। चिनी, नून र तेलबाहेक सबैजसो खाद्य सामग्री आन्तरिक रूपमा नै उत्पादन तथा आपूर्ति भएको छ । चौथो,वस्त्र विद्याअन्तर्गत कक्षा आठभन्दा माथिका विद्यार्थीले आफ्नो कपडा आफैं सिलाएर लगाउनुपर्ने गरी अनिवार्यता गरिएको छ । पुराना कपडा संकलन गरी प्रशोधन तथा पुनर्प्रयोगको व्यवस्था गरिएनुका साथै भविष्यमा कपास समेत उत्पादनको लक्ष्य राखिएको छ । पाचौं तथा महत्वपूर्ण विद्याका रूपमा घर विद्या रहेको छ । यसअन्तर्गत विद्यार्थी सिंगो घर निर्माणका लागि अन्तरनिहित सम्पूर्ण सीप काष्ठकला, ढुंगा माटोको गाह्रो लगाउने, बिजुलीको काम, पानीको काम, छाना छाउने फर्निचर तथा फर्निसिङ, भूइँमा बिछ्याउने ब्लक बनाउनेलगायतका सीप साथै त्यसबाट गणित, विज्ञान, समाजशास्त्रलगायतका विषयका विषयगत ज्ञानसमेत हासिल गर्दछन् । छैठौं विद्या वा सीप वा सिकाइको क्षेत्र प्रविधि रहेको छ । प्रविधि मूलतः तार र चक्कामा आधारित हुने विद्यालयको मान्यता छ । यसअन्तर्गत विभिन्न प्रकृतिका मेसिनरी औजार, कम्प्युटर प्रविधिलगायत मेकानिकल कार्य सिकाइएको छ । विद्यार्थीहरू मोटरसाइकल बनाउने, ट्याक्टर तथा गाडी बनाउने र चलाउनेसमेतको सीप हासिल गरेका छन् । शिक्षाको सातौं क्षेत्रका रूपमा स्वास्थ्य शिक्षा, यौन शिक्षा तथा योग शिक्षा रहेको छ । बिहान योगाभ्यासबाट विद्यार्थीको दैनिकी सुरु हुन्छ । विद्यार्थीलाई स्वास्थ्य तथा सरसफाइको दैनिक व्यवहार सिकाउनुका साथै सैद्धन्तिक तथा प्रयोगात्मक ज्ञान र अभ्यास प्रदान गरिन्छ । साथै बाह्र वर्षभन्दा माथिका विद्यार्थीलाई यौन शिक्षाको आधारभूत ज्ञान प्रदान गरिन्छ । आठौं विद्याको रूपमा संगीत तथा खेलकुद रहेको छ । यसमा मूलत गिवाना (गीतवाद्यवादन र नाच) रहेका छन् । विद्यार्थी विशेषतः आफ्ना मौलिक लोक संस्कृतिमा आधारित संगीत सिर्जना तथा अभ्यासको अवसर प्राप्त गर्दछन् । साथै विद्यार्थीलाई उमेर मिल्दो खेलकुदका अभ्यास गराई उनीहरूको शारीरिक स्फूर्ति बढाउने काममा विशेष ध्यान पुर्याइएको छ । नवौं विद्याको रूपमा समाज विद्या रहेको छ । यसअन्तर्गत विद्यार्थीलाई समसामयिक गतिविधिमा छलफल, समाजमा विविध विषयको जानकारी लिन पठाउने, विभिन्न सामाजिक गतिविधिमा सहभागी गराउने, घर वा समाजमा गएर फर्केर आएपछि त्यहाँ भएका गतिविधिको रिपोर्टिङ तथा प्रस्तुतीकरण गराउने गरिन्छ । दसौं विद्याअन्तर्गत सिर्जनात्मक शिक्षा रहेको छ । यसअन्तर्गत विद्यार्थीले आफ्नो मौलिक सिर्जनालाई सीपमार्फत अथवा लेखनमार्पत अभिव्यक्त गर्न अवसर प्राप्त गर्दछन् । एघारौं शिक्षा सन्तुलन शिक्षा रहेको छ । यसलाई प्रत्येक वस्तु वा अवस्थाको दुई पक्षबाट हेर्ने गरिन्छ । कुनै पनि कुराको अत्यधिकता वा न्यूनताले विचलन, विकृति वा समस्या सिर्जना हुने कुरा बुझाइन्छ । जस्तै, ताप बढी भयो भने गर्मी हुन्छ र ताप कम हुँदा चिसो हुन्छ, यो समान्य विश्लेषण हो । तर जीवनमा अत्याधिक तापयुक्त वातावरण र अत्याधिक चिसोको अवस्था जरुरत हुन्छ । मेसिन औजारहरू तापबाट चल्छन् भने वस्तुलाई चिस्याउन फ्रिज (रेफ्रिजेरेटर) चलाउन पनि ताप नै आवश्यक पर्छ तर यसले चिसो उत्पादन गर्दछ । त्यस्तै दिनरात, अँध्यारोउज्यालो, नजिकटाढा गर्मीजाडो, धनीगरिब आदि जुन प्रत्येकको दुई अवस्था रहन्छ, त्यसको आधारमा सिर्जित ज्ञान बढाउने काम गरिन्छ । विद्यालयमा केवल विद्यार्थीलाई पास गराउने उद्देश्यले शिक्षण गरिने नभई पाठ्यक्रमलाई जीवन र जगत्सँग जोडेर विद्यार्थीको प्रत्यक्ष संलग्नतामा ज्ञानको सिर्जना गरिन्छ । विद्यार्थीलाई नयाँ कुरा सिक्नको लागि भोक जागृत गराइन्छ । माथिका एघार विद्यामा आधारित पाठ्यक्रमिक प्रबन्ध तथा कार्यमूलक सिकाइले कक्षा बाह्रसम्मका विद्यार्थी स्नातक हुन सक्छन् र त्यसभन्दा माथिका लागि खोज र अनुसन्धानको शिक्षाको प्रबन्ध विद्यालयले गरेको छ । त्यसका साथमा कलेज तथा विश्वविद्यालय तहका विद्यार्थीका लागि अर्थतन्त्र शिक्षाको प्रबन्ध गरिएको छ । जसमा पहिलो कृषिजसअन्तर्गत सबै प्रकारका उत्पादन, दोस्रो उद्योगजसअन्तर्गत कृषिमा आधारित कलकारखाना, तेस्रो व्यापारजसअन्तर्गत उत्पादित वस्तुहरूको बजारीकरण र चौथो सेवाव्यवसायको शिक्षा वा अनुभव प्रदान गर्ने काम गरिन्छ । यस शिक्षाको प्रमुख ध्येय विद्यार्थीलाई आफैं गरी खाने बनाउने रहेको छ ताकि विद्यार्थी निश्चित योग्यता हासिल गरेपछि आफ्नो प्रमाण पत्र देखाँउदै जागिरको लागि भौंतारिनु नपरोस् । यहाँ शिक्षकले विद्यार्थीलाई पाठ्यक्रमका आधारमा आवश्यक ज्ञान तथा सीप प्रदान गर्दछ र विद्यार्थीले दैनिक रूपमा के सिक्यो र के गर्यो, त्यसको वैयक्तिक अभिलेख राख्दछ । यहाँ सिकाइ कक्षागत आधारमा भन्दा पनि विद्यार्थीले उमेरगत आधारमा सिक्नुपर्ने सिकाइ, सीप र व्यवहार हासिल गर्यो या गरेन भन्ने कुरालाई बढी ध्यान दिइन्छ । विद्यार्थीलाई पालो मिलाएर मेसिनरी ल्याब, फार्म, किचन सरसफाइ आदि क्षेत्रमा सिकाइ तथा सीप प्रदान गरिन्छ । यहाँ शिक्षक र विद्यार्थीको भावना भन्दा पनि सबै विद्यार्थी र सबै शिक्षकका रूपमा सबैले सिक्ने र सबैले सिकाउने वातावरण सिर्जना गरिएको छ । विद्यार्थी कक्षा बाह्र पास गरेर स्नाताक हुने समयसम्म विभिन्न सीपका क्षेत्रकृषि, उत्पादन, इन्जिनियरिङ, सेवा क्षेत्रलगायतका ट्रेडहरूमध्ये आफूलाई बढी सीपयुक्त लागेको विषयमा सीप परीक्षण गराई राष्ट्रिय सीप परीक्षण बोर्डबाट सीप परीक्षण प्रमाणपत्र समेत हासिल गरी औपचारिक योग्यताका साथै सीपको प्रमाणपत्र समेत लिई योग्यतम् नागरिकको रूपमा समाजमा प्रवेश पाउने अवस्थाको सिर्जना गरिएको छ । विद्यालयमा औपचारिक शिक्षक भन्दा विद्यार्थी शिक्षककै बढी उपयोग भएको छ । यस विद्यालयमा नेपाल सरकारका तर्फबाट दुईजना शिक्षकको मात्र व्यवस्था छ । अन्य स्रोध साधन फाउन्डेसनले बेहोरेको छ । अहिले यहाँ बत्तीस जिल्लाका विद्यार्थी पूर्ण आवासीय विद्यार्थीका रूपमा अध्ययनरत छन् । विद्यालयमा यसको पूर्वाधार विकास गर्न बाहिरी जनशक्ति प्रयोग नगरी विद्यार्थीशिक्षकबाटै सम्पूर्ण कार्य गरिन्छ । सबैजसो स्थानीय सामग्रीको प्रयोग गरी निर्माण कार्य भएको छ, जुन वातावरणीय दृष्टिले अनुकूल तथा दिगो विकासको अवधारणामा आधारित छ । परम्परागत गुरुकुल तथा आ श्रम व्यवस्थाको झल्को आउने यस विद्यालयमा बालअधिकार वा शिक्षाको अधिकारलाई प्रत्याभूत गर्न हरसम्भव प्रयास भएको देखिन्छ । देशका सबै जिल्लाका प्रतिनिधिमूलक विद्यार्थीको सम्मि श्रणबाट मिनी नेपाल सिर्जना गर्न खोजिएको छ । यस लेखमा यो शैक्षिक अवधारणाका प्रणेता विद्वान भनेर सुरुमा भनिएका डा मदन राई हुन्, जसको अवधारणा र मार्गदर्शन तथा लगानीमा सुभद्रामदन फाउन्डेसनद्वारा सञ्चालित खोटाङको दिक्तेलस्थित जनजागृत आधारभूत विद्यालय नमुना शैक्षिक भविष्यको बाटो कोरिरहेको छ । यस अवधारणामा आधारित भई शिक्षालाई कामकाजी, उत्पादनमूलक, श्रमप्रति सम्मान भावसहितको बनाउने र उत्पादित जनशक्तिलाई जीवन जीउने कलासहितको आधारभूत ज्ञान तथा सीपले युक्त बनाई आफ्नो स्थानीयता, कला, संस्कृति र संस्कारले युक्त नागरिक बनाइने उल्लेख छ । उत्पादित विद्यार्थीलाई देश विकासमा अगुवाइ गराउने, जाँगरयुक्त बनाउने र यो विद्यालयको दिगो व्यवस्थापनका लागि सरकारी तवरबाट पनि केही साझेदारी गरी यो मोडेलका केही विद्यालय देशका अन्य क्षेत्रमा पनि नमुनाका रूपमा स्थापना गर्ने नीतिगत उद्देश्य राखिएको छ । सहिद प्रतिष्ठानअन्तर्गत देशका पाँच क्षेत्रमा विद्यालय सञ्चालन छन् । त्यसको लागि ठूलो साधन खर्च भएको छ । बूढानीलकण्ठ ढाँचामा विद्यालय सञ्चालनका लागि साधन व्यवस्था भएको छ । त्यस्तै नमुना विद्यालय स्थापनाका लागि हामी स्रोत साधन व्यवस्था गर्दैछौं । यी विभिन्न ढाँचा वा अन्य कार्यक्रमबाट केही साझेदार कोष उक्त विद्यालयलाई उपलब्ध गराई विद्यालय र नयाँ शैक्षिक अवधारणामा नेपाल सरकार पनि सहयोगी र साझेदार बन्नुपर्ने अवस्था देखिएको छ ।"
पातालकी चेलीको आस्था,"क्रिस्टिना नाम हो उनको । अविवाहित अमेरिकी नागरिक । मेरो छोरा सर्यातको कलेज सहपाठी । कलिलो उमेरदेखि नै क्रिस्टिनाको जीवनलाई भित्रभित्र धमिराले खाइरहेथ्यो । यानी १८ वर्षदेखि उनको शरीरभित्र काल हुर्किंदै थियो । जडिबुटीमा विश्वास राख्ने अमेरिकीमध्येमा उनी पनि एक थिइन् । प्राकृतिक चिकित्सक एक चाइनिज डाक्टरसँग उनले उपचार गराउँदै आएकी थिइन् । आत्मबल र आयुर्वेदिक औषधिमाथिको अगाध विश्वासका कारण उनी असाध्य रोग क्यान्सरसँग पौंठेजोरी खेल्दै जीवनका घडी तन्काउँदै थिइन् । विदेशीहरूको यो एउटा विशेष गुण मान्नैपर्छ । यस्तो रोगले ग्रस्त पार्दा पनि उनीहरू निराश बनी कमजोर भएको देखाउन चाहँदैनन् र पहिलेजस्तै साधारण जीवन बिताउँछन् । कसैको सहानुभूतिका भोका रहँदैनन् । कसैले विशेष चासो राखेको पनि मन पराउँदैनन् । दुई वर्षअघि छोराको विवाहमा उनी त्यति टाढादेखि खुसी साट्न नेपाल आइन् र अरूले जस्तै रमाइलो गरिन् । रोगग्रस्त जस्तो कुनै छनक देखिएन । लामो समयदेखिको रोगी भनिए पनि उनमा त्यस्तो केही देखिएन र कसैले पनि त्यो थाहा पाएनन् । विवाहपछि छोराले साथीहरूलाई चितवनको टाइगर टप्स घुमाउन लग्यो, त्यसमा उनी पनि सामेल थिइन् । उनले खुब रमाइलो मानिन् रे । त्यहाँबाट फर्किएपछि अरू साथीहरू आआफ्नो स्थानमा फर्किए पनि उनी फर्किन चाहिनन् । प्रकृतिप्रेमी उनी नेपालको प्राकृतिक सुन्दरताको रसपान गर्न चाहन्थिन् । त्यसैले उनी सबभन्दा पहिला पोखरा गइन् । नेपालमा बसुन्जेल उनको ख्याल गर्नु हाम्रो जिम्मेवारी हो भन्ने सोचेर छोराले उनी कहाँ बसेकी छिन्, के गर्दैछिन् भनी बुझ्न खोज्यो । पोखरा छँदा नजिकै पैदल यात्रामा पनि गइन् रे । पोखराबाट फर्किएर हाम्रै घरमा बसिन् । उनी उतैबाट ल्याएको जडिबुटी औषधि दैनिकजसो खान्थिन् । उनी पहिरनमा सारी, लेहंगा लगाउन मन पराउँथिन् । छोराको विवाहमा त्यस्तै लुगा लगाएकी थिइन् । खानामा खासै बन्देज थिएन । छोराको सल्लाहअनुसार उनी दस दिनको लागि विपश्यना गइन्, ध्यानमा बसिन् । ध्यान गर्दा उनलाई कुनै दैवी शक्तिको संयोजन भएजस्तो भयो रे, अर्कै जगत्मा पुगेजस्तो लाग्यो रे, मन र शरीर फूलको थुंगाजस्तो हलुंगो भयो रे, जीवनको अर्थ बुझेजस्तो लाग्यो रे । उनलाई अलौकिक आनन्दको अनुभूति भयो रे । अझ आफूभित्र रहेको रोगसँग लड्न सक्ने हिम्मत र आत्मबल बटुलेको उनले अनुभव गरिन् रे । विपश्यनाबाट फर्किंदा उनी निकै प्रसन्न र तरोताजा देखिन्थिन् । अमेरिका फर्किने बेला गहभरि आँसु पार्दै उनले भनेकी थिइन्, नेपाल असाध्य रमाइलो लाग्यो । प्राकृतिक सुन्दरतासँगसँगै यहाँका मानिसको व्यवहारले मलाई मोहित बनायो । चाँडै फेरि नेपाल आउँछु फर्किने बेलामा उनले वाचा पनि गरिन् । अमेरिका फर्किने बेलामा गहभरि आँसु पार्दै क्रिस्टिनाले भनेकी थिइन्, प्रकृतिको देश नेपाल असाध्य रमाइलो लाग्यो । यहाँका मानिसका व्यवहारले मोहित बनायो । म चाँडै नेपाल आउनेछु ।' तर उनको सपना पूरा हुन पाएन । उनी मेरा छोराबुहारीसँग सम्पर्कमा रहिरहन्थिन् । एक वर्षअघि उनले निराश भएर फोन गरेकी थिइन् । उनको उपचार गर्ने आयुर्वेदिक डाक्टरको परिवारलाई कसैले हत्या गरिदिएछ । अब उनले पाइरहेको त्यो प्राकृतिक चिकित्सा नपाउने भइन् । त्यही औषधिले उनको आयु तन्किएको थियो । अब त्यो नपाएपछि के हुन्छ होला ? उनी निराश र हतोत्साह हुन थालिन् । एक महिनाअघि एक दिन क्रिस्टिनाको आमाले मेरो छोरालाई फोन गरिन् । क्रिस्टिनालाई आईसीयूमा राखेको छ । मुटुको चारैतिर क्यान्सर फैलिएर शल्यक्रिया गर्नुपर्यो । उनकी आमाले रुँदै भनिन्, नेपालबाट फर्किएपछि भन्ने गर्थिन्, अहिलेसम्म घुमेको देशमध्ये नेपालजस्तो सुन्दर अरू कुनै देश छैन । नेपालीहरू साह्रै सहयोगी, दयालु र मायालु हुँदा रहेछन् । एकपटक फेरि जसरी भए पनि म नेपाल जान्छु । उनी जीवनका अविस्मरणीय रमाइला क्षण भनेको नेपालमा बिताएका दिनहरू नै हो भन्छे । उसको जीवनको केही क्षण रमाइलो गराइदिएर ठूलो गुन लगायौ, त्यसको लागि तिमीलाई धन्यवाद ! अर्को कुरा, तिमीहरूको धर्मप्रति पनि उसलाई अगाध आस्था छ ।' कालको मुखमा पुगिसकेका जोकोहीलाई भगवान्ले पनि के गर्न सक्छन् र ? तैपनि मनलाई सन्तोष पार्न क्रिस्टिनाको स्वास्थ्यलाभको कामना गर्दै हामीले घरमा पूजा लगायौं । फोटो र भिडियो पठाइदियौं । पृथ्वीको अर्को पाटोमा बसेका हामीले उनको नाममा भावनात्मक अभिव्यक्ति प्रकट गर्यौं, जसलाई हार्दिकताका साथ ग्रहण गर्दै उनले सनदेश पठाइन्, तिमीहरूको हार्दिकता र आफ्नोपनले ममा सकारात्मक शक्ति प्राप्त भइरहेको छ । धेरैधेरै धन्यवाद ! अब म पनि चाँडै घर फर्कनेछु ।' हामी पनि अत्यन्त खुसी भयौं, अन्त्यमा बिरामी क्रिस्टिनालाई अलिकता मात्र भए पनि खुसी र सन्तोष दिन सकेकोमा । निकै दिनपछि एक दिन उनको आमाले फोन गरिन् । उनले रुँदै भनिन्, क्रिस्टिना यस संसारमा रहिनन्, उनको फेरि नेपाल आउने धोको अधुरै रह्यो । उनलाई नेपालको रीतिरिवाज धर्मसँग आस्था थियो । मिल्छ भने उनको आत्माको शान्तिको लागि पूजा लगाइदिन सक्नुहुन्छ कि ? पाताल देशकी क्रिस्टिना हाम्रो धर्मसंस्कृतिसँग जोडिन पुगिन् । जात, धर्म, वर्ग, देशको आधारमा उनी पृथक देखिए पनि आखिर हामी सबै यही धराका समान प्राणी हौं । आत्मा सबैको एउटै हो अनि हामी सबैको आत्मा पुग्ने ठाउँ पनि एउटै हो । मैले सम्झिएँ, प्रिय क्रिस्टिना, तिमीलाई यस धरामा फेरि जन्म लिनु छ भने नेपालमै जन्म लिनू ! तिम्रो आत्माको चिरशान्तिको कामना गर्दै अवश्य पूजा लगाउनेछौं र तिम्रो आत्माले पनि शान्ति पाउनेछ !'"
युगनायकको प्रतीक्षा,"नेपालमा शून्यता बढ्दै गएको अनि राजनीतिक क्षेत्रमा सत्ता र शक्तिको वरिपरि भएकाहरू आपूले जे गरे पनि हुने भन्ने सोचको अंकुरण भएको २०३२ सालदेखि हो । यो वास्तवमा राजा महेन्द्रको दलविहीन पञ्चायती व्यवस्थामा त्यसैका स्तम्भ ठानिएकाहरूले गरेको कठोर प्रहार थियो । सनातनी परम्परामा आधारित भएर निर्माण हुँदै गरेको एक बेग्लै राज्य व्यवस्थाको अवधारणा थियो त्यो । यसको रचना कोही एक व्यक्ति वा समूहको परिकल्पना थिएन । यो त समाजको विविधता, सांस्कृतिक मान्यता आदिलाई व्यवहारको कसीमा घोटेर निर्माण हुँदै गरेको राज्य पद्धति थियो । समूहको भन्दा नागरिकको महत्व प्रधान थियो । बहुदलीय व्यवस्था पुनस्र्थापना भएपछि नाम लिए पनि छोइछिटो गर्नुपर्नेजस्तो गरिएको त्यो व्यवस्थाका आधारभूत विषयहरूको आवश्यकता वर्तमानले गर्दैछ । राजनीतिक, आर्थिक, सामाजिक क्षेत्रमा अवलम्बन गरिएका अनेकौं सिद्धान्तहरू तीसौं वर्षपछि आएर फेरि प्रयोग गर्न खोजिँदैछ । यसलाई कोही आफ्नो सोचको उपज भनेर भन्दैछन् भने कोही इतिहासमै पहिलोपटक । त्यसैले अब त्यो अवधारणाको कुरा गर्दा छोइछिटोको सामना गर्नुपर्ने अवस्था छैन । 'हाम्रालाई भन्दा राम्रालाई' भन्ने अहिले सुनिने गरेको उत्तम वचन दलविहीनताको आधार थियो । कसैको खोइरो खनाइ विरोध अनि कसैको अन्धसमर्थन गरिनु हुन्न भनिन्थ्यो । त्यसैले गुण र दोषको आधारमा समर्थन अनि विरोधको परिपाटीले 'एकपटकको नेता सधैंको नेता' हुन सक्दैनथे । त्यसमाथि नबिराउनु नडराउनु भन्ने भनाइ थियो । यसलाई कार्यरूपमा परिणत गर्न चाकरी बजाएर खुसी पार्न आलोचना गर्नेहरूलाई पक्रेर थुन्ने कामलाई हतोत्साह गरिएका स्मरणहरू अभै सुन्न पाइन्छन् । पुरानो व्यवस्था झुत्रिएर काम नलाग्ने अवस्थामा भएको र नयाँ व्यवस्था हाँक्ने युगनायक नभएको अवस्थालाई नै साँचो अर्थमा संक्रमणकाल भन्नुपर्छ । नेपाल यही अवस्थामा छ यतिबेला । साहित्य, कला, संस्कृतिको जगेर्ना गर्न खोलिएको नेपाल राजकीय प्रज्ञाप्रतिष्ठान (जो हाल नेपाल प्रज्ञा प्रतिष्ठान भएको छ) प्राज्ञहरूले आफ्नो ब्रह्मले देखेको कुरा प्रकट गरिदिए देशको निमित्त गुण लाग्नेछ भन्ने आदर्शमा चलेको थियो । यो कुरा महापञ्च पदका आकांक्षीहरूलाई मन परेको थिएन । यी सबै कुरा भत्काएर चाकरी प्रथाको पुनर्बहाली गर्न २८ देखि ३२ को चार वर्षमा सफल भए । त्यसपछि पञ्चायत दलविहीन हैन, एकदलीय प्रणालीमा परिणत भयो । जुन गुटउपगुट अनि गुटगत स्वार्थको खराबी रोक्न राजा महेन्द्रले निर्दलीयता अपनाएका थिए, त्यो ध्वस्त भयो । त्यो जनसाधारणलाई मूलधारबाट अलग गर्ने प्रणालीमा परिणत भयो । यस्तो अवस्थामा जनताले आपूलाई उपेक्षित ठान्न थाल्छन् । नेतृत्व पनि योग्यता सावित गर्नुभन्दा आफ्नो अकण्टक पकडमा निरन्तरता खोज्न थाल्छ । स्वाभाविक रूपमा जनताले विकल्पको खोजी गर्न थाल्छ । यस क्रममा जसले जनताको मनमा अलिकति पनि आशा जगाउँछ, त्यसको गुनगान हुन्छ । आवश्यकता परेको हुन्छ एक युगनायकको, जोकोही पनि हुन सक्छ, हिटलर जस्तो दुर्दान्त होस् वा बुद्धजस्तो सौम्य जनताले समयको धारा परिवर्तन गरेर नयाँ बाटोतर्प लैजाने पुरुष वा महिला जसलाई पनि स्वीकार गर्दछन् । पुरानो व्यवस्था झुत्रिएर काम नलाग्ने अवस्थामा भएको र नयाँ व्यवस्था हाँक्ने युगनायक नभएको अवस्थालाई नै साँचो अर्थमा संक्रमणकाल भन्नुपर्छ । नेपालका यो संक्रमणकाल बत्तीस सालदेखि हालसम्म विद्यमान छ । यसबीच पटकपटक युगनायक हो कि झैं गरेर छनक दिने पात्रहरूका प्रादुर्भाव पनि नभएको हैन । यस्ता पात्रलाई जनताले आफ्नो टाउकोमा पनि नराखेको हैन । परिवर्तन गर्न र तात्कालिक चलिआएको व्यवस्था ध्वस्त गर्न सफल भए पनि नयाँ गोरेटोतर्प डोर्याउन भने यस्ता पात्रहरू हालसम्म असफल हुँदै आएका छन् । ६४ पछि त यस्तो पनि अवस्था आएको छ कि कसैले आफ्नो कर्तव्यको एक सानो हिस्सा पनि पूरा गर्यो भने त्यसैलाई नायकको सम्मान दिन जनता तँछाडमछाड गर्दैछन् । कसैले केही गर्न सकेन, तर आफ्नो अधिकार दुरुपयोग गरेन भने पनि त्यसलाई उत्तम मानिने बेला नेपालमा छ । सुरुमा सामाजिक विकृतिसँग लडेर कमाएको प्रतिष्ठाको ब्याज माओवादीले अहिलेसम्म पनि खाँदैछ । बाबुराम भट्टराईले प्रधानमन्त्रीत्व सम्हाल्दा माओवादीलाई फुटेको आँखाले पनि देख्न नसक्नेहरूले पनि अब त उनले केही गर्छन्, सायद चीरप्रतीक्षित युगनायक यिनै हुन् कि भन्ने आशा गरेका थिए । उनीप्रतिको मोहभंग हुन कुनै बेर नै लागेन, फलस्वरूप उनी आफ्नो अस्तित्व छ भन्ने कुरा राख्न पनि भगीरथ प्रयत्न गर्दैछन् । उनको यो मेहनत सफल हुनेमा शंका नै छ । चाहे सामाजिक क्षेत्रका कोही हुन् वा कला क्षेत्रका, प्रहरी हुन् वा प्रशासक, नेता हुन् वा मन्त्री, जसले पनि अलिकति आफ्नो कर्तव्य पालन गरे तिनको प्रशंसामा जनताले कुनै कन्जुसी गरेनन् । सबैजसोको यो योग्यता र क्षमता सम्भवतः त्यसपछि समाप्त भयो, सुरुमा देखाएको झलकबाहेक थप केही गर्न सकेनन् । तैपनि जनताले यस्ताले पर्याप्त मौका नपाएको हो, पाए भने केही गर्नेछन् भन्ने आशा अभै मारेका छैनन् । यत्रो लामो कालो बादलमा देखिएको चाँदीको घेरा यही मात्र हो । युगनायकको आगमन बाधारहित पक्का बाटोबाट हुँदैन । पूल र तुल बिछ्याएर वर्तमानले उसलाई स्वागत गर्दैन । वर्तमानले त सकेसम्म वाधा अनि व्यवधान खडा गर्छ । तर ऊ सबै किसिमका बाधाव्यवधान पन्छाउँदै, असम्भवप्रायः परिस्थितिलाई आफ्नो दास बनाउँदै आउँछ । मौका खोजेर वा मागेर युगनायकको जन्म हुँदैन । यो कुरा सबैलाई थाहा भए पनि निराशाबाट जोगिन आशाको त्यान्द्रोको रूपमा जनताले मौका नपाएकाले हो भनेर आफ्नै मन बुझाएका हुन् भन्ने कुरो सबैले जान्न जरुरी छ । १९ सालको संविधानको दोस्रो संशोधन ३२ सालमा हुँदा त्यसले अपनाएको व्यवस्थाको आत्मामा नै चोट पुगेको थियो । जनप्रतिनिधि भनेर जनताका बीचबाट जनताको भलो गर्नेछन् भन्ने धारणा राखिएका पञ्चहरूमा वर्गीकरण भएर पञ्च, महापञ्च भएका थिए । विशुद्ध सामाजिक चेतना र विकासको 'गाउँ फर्क राष्ट्रिय अभियान' लाई साम्यवादीको पोलिटब्युरो जस्तो राजनीतिक संरचनामा रूपान्तरण गरिनु नै जनताको प्रतिनिधि जनताका बीचबाट भन्ने सिद्धान्तको आवसान थियो । आफ्नो शक्ति प्रदर्शन गर्न जनतालाई हाँकेर भेला पार्ने काम पनि यसैबेला सुरु भयो । पञ्चभेला भनेर जनतालाई गाउँगाउँबाट बोकेर ल्याई शक्ति प्रदर्शन गर्ने यो चलन आमसभा, सम्मेलन वा यस्तै नाममा अहिले झन् मौलाएको छ । जनताको विश्वास र भरोसा जितेर पाउनुपर्ने पद चुक्ली, चाकरी, चाप्लुसीले पाइने परिस्थिति पैदा भएपछि त्यसले जनतालाई पिर्ने नै थियो । यो विकृतिले जनमत संग्रह गरेर सुधारिएको पञ्चायतको नाराले पनि व्यवस्था थाम्न सकेन । यसपछि आएको बहुदलीय संविधानलाई विश्वको उत्कृष्ट संविधान भनेर स्तुति गाइयो । तर दशक पुग्दानपुग्दै यसलाई विश्वको उत्कृष्ट संविधान भन्नेहरू नै पनि यसको नाम लिन पनि धक मान्ने हुन पुगे । यस्तो किन भयो त ? कारण स्पष्ट छ, युगनायक जस्तो भान आए पनि युगनायक पैदा हुन सकेनन् । जनताले झन् आपूलाई उपेक्षित महसुस गर्न थाले । कुनै रविन हुड जस्तो पात्रको आवश्यकता समयले माग गर्यो । यो माग पूरा गर्न भाटा लिएर माओवादी देखा पर्यो । विस्तारै त्यो भाटा बन्दुक, बम तथा बारुदमा परिणत भयो । नेपाली समाज दुई पक्षमा विभाजित भएर एकअर्काको रगतको खोलो बगाउन थाले । यो सबैको अपराध युगौंदेखिको राजतन्त्रलाई बोकाएर त्यसलाई किनारा लगाइयो । जेजस्ता सामाजिक आधार थिए, जुन बाँचेको आपसी सौहार्दता थियो, त्यो पनि समाप्त पारियो । वर्तमान अवस्थामा आइपुग्दा युगौंदेखि एकअर्काको हाँसोमा हाँसेर र आँसुमा रोएर बसेकाहरूले परस्परको विश्वास गुमाएका छन् । हिजो आफ्नो दुःख, विमारमा साथ दिएका, मर्दापर्दा एकअर्काको काम आएकाहरू आज एकअर्कोदेखि सशंकित छन् । मुलुकलाई यो अवस्थाबाट फेरि एकअर्कामा विश्वास पैदा गराउने, खुसी र दुःख साझा मान्न सक्ने नागरिक बनाउने युगनायक चाहिएको छ । मुलुक एक युगनायकको प्रतीक्षामा छ । त्यो युगनायक जो पनि हुन सक्छ, जुन वंश समुदायको पनि हुन सक्छ र त्यसको विगत जे पनि हुन सक्छ । अहिलेको अवस्थाबाट त्राण दिएर जनताको भलोको निमित्त जेजस्तो व्यवस्था भए पनि स्वीकार छ, तर त्यो युगनायक छिटै आओस् ।"
प्रशासन असफल र अप्रभावकारी !,"सरकारी सेवामा काम गर्ने कर्मचारीको समूह वा संगठनलाई सार्वजनिक प्रशासन भनिन्छ । यसभित्र कार्यालय सहयोगीदेखि मुख्य सचिवसम्मका कर्मचारी पर्छन् । सरकारका विभिन्न सेवाजस्तो, प्रशासन, कानुन तथा न्याय, इन्जिनियरियङ, वन, संसद्, सिँचाइ, खानेपानीलगायतका सरकारी सेवामा काम गर्ने कर्मचारीको समूहलाई नै सार्वजनिक सेवाका कर्मचारी भन्ने गरिन्छ । विस्तृतमा सरकारी सेवाका साथै स्थानीय तह, अर्धसरकारी संस्था तथा सरकारद्वारा सञ्चालित शैक्षिक संस्था, अस्पताल, विभिन्न समिति र योजनामा कार्यरत सबै तह र किसिमका संगठनका कर्मचारीलाई पनि सार्वजनिक सेवाका कर्मचारी भन्ने गरिन्छ । सरकारी सेवामा काम गर्ने कर्मचारीले झैं अरू विभिन्न सरकारी संस्थामा काम गर्ने कर्मचारीले पनि कुनै न कुनै किसिमले राज्यकोषबाट तलब तथा अन्य सुविधा लिने गर्छन् । त्यसैले यी कर्मचारीलाई पनि सार्वजनिक सेवाका कर्मचारी भन्ने गरिन्छ । सार्वजनिक प्रशासन एउटा चेन अफ कमान्ड, निश्चित लक्ष, उद्देश्य, सिद्धान्त र ठीक व्यवस्था तथा असल आचरण, व्यवहार र अनुशासनमा चल्ने र पढेलेखेकाहरूले भरिएको सरकारी कर्मचारीको संस्था हो । यसको आफ्नै संगठन, चरित्र, विशेषता, लक्ष, उद्देश्य र आचरण हुन्छ । यही वरिपरिमा रहेर कर्मचारीले कार्यसम्पादन गरी संस्थाको लक्ष र उद्देश्य प्राप्त गर्नुपर्ने हुन्छ । विज्ञापन गर्दा नै कर्मचारीको योग्यता, सेवा, सर्त, सुविधा र गर्नुपर्ने कामको बारेमा स्पष्ट सूचना प्रवाह गरिन्छ । निवेदकले उल्लिखित सर्त र सुविधा स्वीकारी दरखास्त दिने तथा परीक्षामा सहभागी हुने चलन छ । यसलाई सरकार र निवेदकबीचको एक किसिमको अनुबन्धन हो र यसलाई दुवै पक्षले समानरूपमा मान्नु पनि पर्छ । यसका अतिरिक्त कर्मचारीको सञ्चालन र परिचालन गर्न कर्मचारी ऐन र नियमावली तथा अन्य नियमावली पनि बनाइन्छ । यी कानुन आम कर्मचारीले बाध्यरूपमा पालन गर्नुपर्ने हुन्छ । सार्वजनिक सेवाका कर्मचारी जति सक्षम, सबल, दक्ष र प्रतिफलमुखी हुनु आवश्यक छ, त्यत्तिकै रूपले उनीहरूमा अनुशासन, लगनशीलता, निष्पक्षता, तटस्थता, जवाफदेहिता र असल आचरण हुन जरुरी मानिन्छ । यसलाई सार्वजनिक प्रशासनको आधारभूत सर्वमान्य मान्यता र सिद्धान्तको विशेषता पनि मानिन्छ ।अर्को महत्ववपूर्ण कुरा के छ भने सरकारी कर्मचारीले राज्यकोषबाट तलब तथा सुविधा लिने भएकाले उनीहरू आम जनताप्रति र खासगरी आफूले सम्पादन गर्नुपर्ने कामप्रति उत्तरदायी हुनुपर्ने र उनीहरूमा दलीय गन्ध र प्रभाव पर्नु हुँदैन भन्ने मान्यता संसारभरि नै छ । कहीं नभएको जात्रा हाँडीगाउँमा भने झैं नेपालमा सरकारी, अर्धसरकारी सेवाका र तलदेखि माथिल्लो तहसम्मका शैक्षिक संस्थामा कार्यरत कर्मचारी विभिन्न दलसँग आबद्ध छन् । यस व्यवस्थाले गर्दा सरकार, राष्ट्र र जनताले कर्मचारीबाट पाउनुपर्ने सेवासुविधा पाउन नसकेको अवस्था छ भने राज्यकोषको पनि व्यापक दुरुपयोग हुन गएको छ । सरकारी विद्यालयमा ६० देखि ७० प्रतिशत विद्यार्थी अनुत्तीर्ण हुनु, सार्वजनिक संस्थानहरू अधिकांश घाटामा सञ्चालन हुनु, सरकारी सेवा सक्षम र प्रभावकारी नहुनु यसैका कारणले हो भन्ने नेतादेखि सर्वसाधारणसम्म सबैलाई थाहा भएकै विषय हो । नेपालको प्रशासनमा अहिले दलसँग आबद्ध कर्मचारी दलका पूर्णकालीन कार्यकर्ताभन्दा बढी दलीय काममा सक्रिय हुँदा सार्वजनिक सेवाप्रवाह प्रभावित छ । यसले सार्वजनिक प्रशासनलाई पनि प्रशासनिक आदर्श, चरित्र, सिद्धान्तभन्दा बाहिर लगेर असफल र अप्रभावकारी बनाएको छ । यसले कसैलाई पनि फाइदा र लाभ गरेको देखिँदैन । यो गर्नु भनेको संस्थागत संस्कृति, सिद्धान्त र आदर्शलाई छोडेर सार्वजनिक प्रशासनलाई सञ्चालन गर्न खोज्नु हो । यो गर्नु कुनै पनि हिसाबले उचित देखिँदैन । गरिब जनताको करबाट तलब तथा सुविधा लिने कर्मचारी वा शिक्षकलाई अहिलेजस्तै राजनीति गर्न छुट दिने हो भने अब सरकारी कार्य र आयोजना सञ्चालन गर्न वैकल्पिक स्रोतको व्यवस्था गर्नु राष्ट्रहितमा हुने देखिन्छ । नेपालमा सबै नेता तथा जनता यसमा सुधार हुनुपर्छ भन्ने गर्छन्, तर सुधार गर्न काम कसैले गर्न चाहँदैन । गलत निर्णयलाई समयमै सच्याउन सक्नु राजनीतिक नेतृत्वको निर्णय क्षमताको कुरा पनि हो । सरकारी कर्मचारीलाई सरकारी सेवा वा काममा बाहेक अन्य काममा कर्मचारी खटाउनु कुनै पनि हिसाबले उचित नहुने हुँदा यसतर्फ सरकार र नेपालका सबै राजनीतिक दलले गम्भीर भएर सोच्नुपर्ने देखिन्छ । नेपालबाहेक संसारका अरू कुनै पनि देशमा कर्मचारीलाई व्यवस्थापन र व्यवस्थापनविरोधी समूहको रूपमा विभाजन गर्ने गरेको देखिँदैन । सरकारले अहिलेको परिवर्तित सन्दर्भमा रोजगारी उपलब्ध गराएर मात्रै हुँदैन, नियुक्त भएका कर्मचारीको योग्यता र क्षमताको पनि पूरापूर उपयोग गर्न सक्नुपर्छ भन्न्ने सिद्धान्त पनि कार्यान्वयन गर्नुपर्छ । अहिले त काम नगर्नेलाई तलब तथा अन्य सुविधा पनि नदिने भन्ने प्रचलन निजी क्षेत्रमा निकै अगाडि बढेको पाइन्छ । यो प्रचलन सार्वजनिक सेवामा पनि लागू हुनुपर्छ भन्ने माग चर्कोरूपमा उठिरहेको छ । सार्वजनिक प्रशासनलाई साधारण रूपको काम गर्ने समूह र विकास तथा योजनामा काम गर्ने कर्मचारीको समूह गरी दुई भागमा विभक्त गर्न सकिन्छ । साधारण रूपको काम गर्ने कर्मचारीले दैनिक रूपमा सम्पादन गर्नुपर्ने काम र निर्माण तथा योजनातर्फका कर्मचारी दशेको पूर्वाधार तथा आधारभूत विकासका कार्यक्रम अगाडि बढाउने काम गर्छन् । यी दुवै समूहमा काम गर्ने कर्मचारीको आवश्यकता र जरुरत राष्ट्रलाई उत्तिकै पर्छ भन्ने सबैले बुझ्नुपर्छ। नेपालको पूर्वाधार विकास र भूकम्पपछिको पुनर्निर्माणको गति र स्थानीय तहको निर्वाचनपछि जनताको विकासको माग र चाहनालाई सशक्त र प्रभावकारीरूपमा सम्बोधन गर्न आम कर्मचारीको सक्रिय र प्रभावकारी भूमिका आवश्यक छ । सार्वजनिक सेवाका कर्मचारीको सोच, व्यवहार र कार्यशैलीमा आमूल परिवर्तन र रूपान्तरण हुन आवश्यक छ । परम्परागत ढंगको सोच, व्यवहार र कार्यशैलीबाट अब सार्वजनिक प्रशासनले जनताका आधारभूत कार्य र सेवा पूरा गर्न सक्ने देखिँदैन । नेपालको प्रशासनमा अहिले दलसँग आबद्ध कर्मचारी दलका पूर्णकालीन कार्यकर्ताभन्दा बढी दलीय काममा सक्रिय हुँदा सार्वजनिक सेवाप्रवाह प्रभावित छ । यसले सार्वजनिक प्रशासनलाई पनि प्रशासनिक आदर्श, चरित्र, सिद्धान्तभन्दा बाहिर लगेर असफल र अप्रभावकारी बनाएको छ । सामान्यतः कर्मचारी नीति, योजना, कार्यक्रम बनाउने र कार्यान्वयन तथा अनुगमन गर्ने, कर्मचारी छनोटदेखि नियुक्ति र पदस्थापना तथा तालिम प्रशिक्षण दिने तथा मानव स्रोतको व्यवस्थापन गर्ने, लेखा, लेखापरीक्षणको काम गर्ने, कामको लागि सहज र उपयुक्त वातावरण बनाउने, कर्मचारी एवं अन्य निकाय तथा आम जनतासित सम्बन्ध र सम्पर्क गर्ने, प्रगति विवरण लिने तथा समन्वय र रेखदेख गर्ने, बजेट निर्माण र बाँडफाँट गर्ने, सरकारी कामको बारेमा अनुसन्धान गर्नेजस्ता काम गर्छन् भने विकास समूहमा काम गर्ने कर्मचारी खासगरी विकास वा योजनाका कामको खटनपटन, सञ्चालन, रेखदेख, गुणस्तर जाँच, समयमै प्रोजेक्ट सम्पन्न गर्ने, समस्या तथा चुनौतीका बारेमा छलफल गरी समस्या समाधान गर्ने, आफ्नो सेवा र वस्तुको बजारीकरण गर्ने, कामकारबाही, उपलब्धि, विशेषतालाई प्रचारप्रसार गर्ने, कर्मचारीलाई काम र प्रतिफलप्रति प्रोत्साहित गर्ने, पुरस्कार र दण्ड तथा सजाय गर्ने, समस्या तथा चुनौती समाधानका उपाय र भावी कार्यदिशाका बारेमा नियमित रूपमा आन्तरिक र बाह्य छलफल गर्ने, फिडब्याक लिने, आर्थिक र अन्य स्रोतको आवश्यक व्यवस्थापन गर्ने एवं अनुसन्धान गर्ने काम गर्छन् । विकसित देशमा आधुनिक र विकसित तथा सबै किसिमको क्षमता र योग्यतायुक्त कर्मचारी हुने भएकाले विकसित देशको प्रशासनको कार्य र उपलब्धि पनि विकसित र उच्च कोटीको पाइन्छ । गरिब र पिछडिएका देशमा अहिले पनि कर्मचारीको सोच, विचार, लगनशीलता, इमानदारी, कार्यदक्षता र जवाफदेहितामा विभिन्न प्रश्न उठ्ने गरेका छन् । गरिब देशमा प्रशासन संयन्त्र, प्रशासनिक क्षमता, कार्यदक्षता तथा निर्णय क्षमता कमजोर स्थितिमा रहेको देखिन्छ, यसमा सुधारका प्रयास हुँदै आए पनि अझ निरन्तरता दिनुपर्ने देखिन्छ । गरिब र पिछडिएका देशमा राजनीतिक हस्तक्षेप र सामाजिक वातावरणले पनि प्रशासनलाई बिगारिरहेको विभिन्न अनुसन्धानले देखाएका छन् । प्रशासन र प्रशासनिक संयन्त्र साधन हो र यसलाई राज्यले अधिकतम रूपले प्रयोग र सदुपयोग गर्न जान्नुपर्छ । यसविपरीत पिछडिएका, गरिब र तेस्रो विश्वका देशमा विकसित देशमा जस्तो उच्च कोटीको दक्षता र क्षमतायुक्त कर्मचारी पाइँदैन र यही कारणले यस्ता देशमा कर्मचारीको कार्य र उपलब्धि पनि उच्च स्तरको पाइँदैन । सरकारी कर्मचारीको भूमिका अति महत्ववपूर्ण छ । उनीहरूको आलोचना र विरोध गरेर मात्रै हुँदैन, उनीहरूको कामको निष्पक्ष रूपमा कदर र मूल्यांकन पनि हुनुपर्छ । तब उनीहरूमा कामप्रति प्रोत्साहन बढ्न जानेछ । सार्वजनिक प्रशासन र निजी क्षेत्रको प्रशासनबीच सैद्धान्तिक र व्यावहारिक रूपमा पनि निकै अन्तर छ । निजी क्षेत्रको प्रशासन निजी क्षेत्रकै लाभ र हितको लागि मरिमेट्छ भने सार्वजनिक प्रशासन आम जनसमुदायको हित र फाइदाको लागि काम गर्ने गर्छ । विकसित र तेस्रो विश्वका देशमा पनि निजी क्षेत्रको प्रशासन सार्वजनिक क्षेत्रभन्दा प्रभावकारी, चुस्तदुरुस्त, प्रतिफलमुखी देखिए पनि कतिपय क्षेत्रमा सार्वजनिक प्रशासन निजी क्षेत्रभन्दा निकै अगाडि देखिन्छ । सार्वजनिक प्रशासन बढी उत्तरदायी भएर काम गर्नुपर्ने हुनाले यसमा अलिकति बढी समय र लागत लागेको पनि देखिन्छ । अहिलेको सन्दर्भमा सरकारी कर्मचारी झैं निजी, गैरसरकारी संस्था, उपभोक्ता समितिलगायतका कर्मचारी पनि देशको कानुन, राजनीतिक नेतृत्व र आम जनताप्रति उत्तरदायी भएर कम गर्नुपर्छ भन्ने धारणा र मान्यता विकास भएको पाइन्छ । कतिपय अवस्थामा यी सबै निकाय, संस्था वा कम्पनीमा काम गर्ने कर्मचारी र उच्च तहको नेतृत्वलाई जनताप्रति इमानदार र उत्तरदायी बन्न सकेको देखिँदैन । सार्वजनिक प्रशासनमा कार्यरत कर्मचारीका हकहित र सेवासुविधाका सम्बन्धमा सरकार, व्यवस्थापन वा संगठनले विशेष ध्यान दिनैपर्छ, उनीहरूमाथि कसैले पनि कुनै पनि किसिमको अन्याय, अत्याचार र शोषण गर्न पाइँदैन भन्ने कुरा जति सत्य छ, कर्मचारीले पनि लगनशीलता, इमानदारी, असल आचरण र व्यवहार, निष्पक्षता, अनुशासन, उत्तरदायित्व र प्रतिफलमुखीपन देखाउन आवश्यक छ । सार्वजनिक प्रशासन नभएको देश संसारमा कतै पनि पाइँदैन । हिजोको प्राचीन समयमा पनि यो थियो, आजको प्रजातान्त्रिक कालमा पनि यो सरकारको अभिन्न अंगको रूपमा कार्यरत छ र भविष्यमा पनि यसले सरकारको अभिन्न अंगको रूपमा काम गर्नेछ । राजनीतिक सरकार बराबर बदलिइरहन्छ, तर सार्वजनिक प्रशासन सदासर्वदा रहिरहन्छ । त्यसैले यसलाई स्थायी सरकार पनि भन्ने गरिन्छ । सार्वजनिक प्रशासनसित सरकारका नीति, कार्यक्रम र मुख्यमुख्य घटनाक्रमको सम्झना सधैं ताजा भइरहन्छ भन्ने गरिन्छ । त्यसैले यसलाई सरकारको मुटुको रूपमा पनि लिने गरिन्छ । सरकारलाई सफल र असफल बनाउने प्रमुख माध्यम पनि सार्वजनिक प्रशासन हो । सार्वजनिक प्रशासनमा अनियमितता, भ्रष्टाचार, ढिलासुस्ती तथा काम छल्ने र कामै नगर्ने प्रवृत्ति पनि देखिएका छन् । सार्वजनिक प्रशासनको मूल लक्ष र उद्देश्य नै सरकारका नीति र कार्यक्रम प्रभावकारीरूपमा कार्यान्वयन गरी जनतालाई छिटोछरितो र प्रभावकारी सेवा सुविधा तथा विकास र निर्माणका कार्य गर्नु गराउनु हो । यसमा पनि आमूल परिवर्तन र रूपान्तरण गरी सार्वजनिक सेवा वा कार्यलाई प्रभावकारी र सशक्त रूपमा अगाडि बढाउन आवश्यक छ ।"
"जेरेमी, हस्तक्षेप र आतंकवाद","आजको विश्वका प्रमुख समस्यामध्ये आतंकवादलाई लिने गरिन्छ । केही समयअघि इटालीमा ग्रुप अफ सेभेन' अर्थात् सातवटा विकसित राष्ट्रहरूको सम्मेलनमा समेत आतंकवादलाई प्रमुख रूपमा उठाइएको थियो । भर्खरै भारतका प्रधानमन्त्रीले जर्मनीको यात्रामा समेत उही कुरा उठाए । चिनियाँ राष्ट्रपति सी जिनपिङले पनि बेल्ट एन्ड रोड' इनिसियटिभको बेइजिङमा सम्मन्न सम्मेलनमा यो विषय पनि उठाएका थिए । अमेरिकी राष्ट्रपति डोनाल्ड ट्रम्पले धेरैजसो भाषणमा आतंकवाद प्रमुख समस्या भएको बराबर उठाउने गरेका छन् । राष्ट्रपति ट्रम्पले केही समयअघि साउदी अरेबियाको भ्रमणमा यो विषयलाई प्रमुख रूपमा उठाएका थिए । उनको चिन्ता मुस्लिम धर्म सम्प्रदायका मानिसबाट गरिने आतंकवादी गतिविधिप्रति थियो । समयसमयमा विभिन्न देशका नेताहरूले आतंकवादप्रति चिन्ता देखाए पनि आतंकवादको मूल जरो के हो भन्ने सम्बन्धमा ती नेताहरू पुग्न सकेका छैनन् । गत महिना ब्रिटेनको मेनचेस्टरमा लिबियन ब्रिटिस नागरिकले एउटा आत्मघाती बम प्रहार गरी २२ जना ब्रिटिस एवं अन्य देशका केही नागरिकको ज्यान लिएपछि विभिन्न देशका नेताहरूले आतंकवादप्रतिको लडाइँलाई चर्को बनाउने वाचा गरेका छन् । बम प्रहारपछि अमेरिका, रूस, जर्मनी र फ्रान्सका नेताहरूले ब्रिटेनप्रति ऐक्यबद्धता देखाएका छन् । वास्तवमा त्यो निन्दनीय एवं अमानवीय घटना थियो र एउटा सांस्कृतिक कार्यक्रम हेर्न गएका निरपराध बालबालिकासहित धेरैको मृत्यु भएको थियो र कैयौं घाइते भएका थिए । आतंककारी घटनाबाट फ्रान्स, जर्मनीलगायतका जनता पनि पीडित भएका छन् । यो सबै घटनापछि तीती देशका नेताहरूले सुरक्षा व्यवस्था अझ बलियो बनाउने प्रतिज्ञा गरे, तर त्यसको मूल समस्या कहाँ छ भन्नेमा ध्यान दिएनन् अथवा दिन चाहेनन् । यसै सन्दर्भमा ब्रिटेनको विपक्षी लेबर पार्टीका नेता जेरेमी कोरविनले आफ्नो चुनावी भाषणको दौरान मेनचेस्टरमा भएको आत्मघाती बम हमलाजस्तै घटनाहरूको पुनरावृत्ति रोक्न ब्रिटेनले अन्य देशमाथिको हस्तक्षेपकारी कार्य रोक्नुपर्ने बताए । ब्रिटेनले जतिजति हस्तक्षेपकारी कार्य गर्छ, त्यतित्यति आतंकवादी हमलाको सिकार ब्रिटिस नागरिक हुने खतरा रहेको उनले औंल्याए । उनले ब्रिटेनको विदेश नीतिमा आमूल परिवर्तन नल्याएसम्म सुरक्षा उपायहरू बढाएर मात्र आतंकवादी गतिविधि रोक्न नसकिने बताए । जेरेमी कोरविनको भनाइलाई कन्जरभेटिभ दलका नेताहरूले आलोचना गरे । इटलीमा ग्रुप अफ सेभेन' को बैठकमा गएकी ब्रिटिस प्रधानमन्त्री थेरेसा मेले पनि जेरेमी कोरविनको भनाइको आलोचना गरिन् र मेनचेस्टरमा भएको आतंकवादी हमलाको ब्रिटेनको विदेश नीतिसँग कुनै सम्बन्ध नभएको बताइन् । उनले जेरेमीले उठाएको कुरालाई कुनै पनि बहानामा स्विकार्न नसकिने गरी आगामी चुनावमा त्यसको विरोध गर्ने बताइन् । जेरेमीले उठाएको विषय सत्य हो, तर थेरेसा मे अथवा डोनाल्ड ट्रम्प जस्ता नेताहरू त्यो तीतो सत्य स्विकार्न तयार छैनन् । हामीलाई थाहा छ इराकमाथि अमेरिकी नेतृत्वमा भएको आक्रमणको पछाडि सबैभन्दा बढी अन्धसमर्थन ब्रिटेनले गरेको थियो र तत्कालीन ब्रिटिस प्रधानमन्त्री टोनी ब्लेयरले तत्कालीन अमेरिकी राष्ट्रपति जर्ज बुसलाई पनि जित्ने गरी इराकी राष्ट्रपति सद्दाम हुसेनलाई दानवसँग तुलना गरी अनेकौं अपमानजनक उपमा दिएका थिए । बहुसंख्यक ब्रिटिस जनता इराकमाथिको युद्धको विरोधी थिए र सन् १९९१ र सन् २००३ मा लन्डनका प्रमुख सडक र चोकमा लाखौं संख्यामा जनताले ब्रिटेनको संलग्नताको विरोध गर्दै इराकप्रतिको ब्रिटेनको नीतिको विरोध गरेका थिए । कतिपय जनपक्षीय समाचारपत्रले ब्रिटेन अमेरिकाको पुच्छरजस्तो भएको भनी व्यंग्यात्मक शैलीमा कार्टुन र लेखहरूसमेत प्रकाशित गरेका थिए । टोनी ब्लेयरले सद्दाम हुसेनसँग आम विनाशकारी हतियार छन् भनी ब्रिटिस जनतासँग झूटो बोलेका थिए । यसैगरी अमेरिकी राष्ट्रपति जर्ज बुसले पनि सद्दाम हुसेनका आम विनाशकारी हतियारले अमेरिकालगायतका देशहरूलाई खतरा भएको भनी झूटो कुरा गरेका थिए । पछि ब्रिटिस सरकारले इराक युद्ध ब्रिटिस सरकारको संलग्नतामाथि धेरै आलोचना भएपछि एउटा जाँचबुझ आयोग गठन गर्यो र त्यस आयोगले सद्दाम हुसेनसँग त्यस्ता कुनै हातहतियार नरहेको रिपोर्ट दियो । आयोगले टोनी ब्लेयरलाई ब्रिटेनलाई अनावश्यक रूपमा युद्धमा प्रवेश गराएकोमा दोषी ठहर्याएको छ र अहिले टोनी ब्लेयरलाई कुनै सजाय नदिएको भए पनि उनी ब्रिटिस जनतासामु खुलेर हिँड्न र बोल्न नसक्ने अवस्थामा छन् । अहिले उनकै पार्टीका नेता जेरेमीले त्यही तीतो सत्यप्रति लक्षित गरी ब्रिटेनले हस्तक्षेपकारी नीति त्याग्नुपर्ने बताएका छन् । उनको इसारा अमेरिका र ब्रिटेनले इराक, अफगानिस्तान, सिरिया र लिबिया जस्ता देशहरूमा खेलेको हस्तक्षेपकारी भूमिकाप्रति लक्षित थियो । साथसाथै उनले नेटोमा आबद्ध देशहरूका सैनिकहरूले गरेको हस्तक्षेपकारी भूमिकाप्रति पनि इशारा गरेका थिए । जेरेमीले यस्ता हस्तक्षेपकारी गतिविधि नरोकिएसम्म ब्रिटेनलगायतका देशहरूमा आतंककारी गतिविधि रोक्न गाह्रो हुने बताए । आगामी चुनावपछि सत्तामा जान सक्ने सम्भावना रहेको पार्टीका नेताले भनेका यी कुराले निकै महत्वव राख्छन् । वास्तवमा जतिजति विदेशी शक्तिको हस्तक्षेप बढ्छ, उतिउति आतंककारी गतिविधि पनि बढ्छन् । अमेरिकाले इराकमाथि गरेको हस्तक्षेपले आज त्यहाँ विदेशी सैनिकको उपस्थितिको विरोधमा अनेकौं आतंककारी घटना भएर हजारौं निरपराध मानिसले दिनहुँजस्तै ज्यान गुमाउनुपरेको छ । त्यसैगरी अफगानिस्तानमा अमेरिकी सेनाको हस्तक्षेपको लगभग दुई दशक बित्दा पनि आज त्यो देश आतंककारी गतिविधिको सिकार भइरहेको छ । केही दिनअघि मात्र अफगानिस्तानको राजधानी काबुलको कूटनीतिक नियोगहरूको क्षेत्रलाई लक्षित गरी गरिएको आत्मघाती बम हमलामा ८० जनाभन्दा बढीको मृत्यु भयो भने पाँच नेपाली नागरिकसहित सयौंको संख्यामा अन्य मानिस घाइते भएका छन् । त्यसैले आतंकको मूल जरो विदेशी शक्तिको हस्तक्षेपकारी भूमिकासँग गाँसिएको छ भन्ने जेरेमीको भनाइ यथार्थमा आधारित छ । प्रसिद्ध लेखक जर्ज अरबेलले आफ्नो सुटिङ एन एलिफेन्ट' शीर्षकको लेखमा घुमाउरो पाराले अन्य देशका जनतालाई दास बनाउन खोज्दा ती देशले आफ्नो स्वतन्त्रता पनि गुमाएका हुन्छन् भनेका छन् । त्यो लेखमा उनले आफू द्वितीय विश्वयुद्धअगाडि तत्कालीन बर्मामा प्रहरी अधिकृत भई काम गर्दा कसरी आफ्नो इच्छाविपरीत एउटा हात्तीलाई मार्नुपर्यो भन्ने कुरा लेखेका छन् । उनले त्यो हात्ती बहादुरी देखाउन नभई तत्कालीन बर्माका जनताको आँखाको अगाडि कायर नदेखिनको लागि मारेका थिए । उनले त्यो हात्तीको मृत्युलाई उपनिवेशवादको समय लाग्ने तर अवश्यम्भावी मृत्युको रूपमा देखाएका छन् । जर्ज अरवेलले भने झैं आज अमेरिका, ब्रिटेन, फ्रान्स र जर्मनीजस्ता देशका जनताले स्वतन्त्रतापूर्वक बाँच्ने अधिकार क्रमशः गुमाउँदै गएका छन् । व्यक्तिगत स्वतन्त्रताको लागि गर्व गर्ने यी देशहरूका गल्लीगल्ली र चोकचोकमा चौबीसै घन्टा हतियारधारी सैनिकहरूले गस्ती गरिरहेका हुन्छन् । रेल, हवाई जहाज र बसको यात्रा गर्दा लामो जाँच पास गर्नुपर्ने हुन्छ । कतिबेला कुन ठाउँ घटना हुन्छ भन्ने आतंक आज ती देशका निरपराध जनतामा छ । आज मेनचेस्टर घटनामा एउटी आठ वर्षीया बालिकाले ज्यान गुमाउनुपर्यो भने ब्रिटेन, अमेरिकालगायत नेटोसँग सम्बद्ध देशका सैनिकहरूले विदेशी भूमिामा लड्दा ज्यान गुमाउनुपरेको छ । अमेरिका र ब्रिटेनको इराकमाथिको आक्रमणपछि आज ती देशहरूमा युद्धविरोधी थुपै्र संगठनहरू खोलिएका छन् र ती संगठनमा आफ्ना छोराछोरीलाई इराकमा गुमाएका बाबुआमाहरूले नेतृत्व दिइरहेका छन् । ती बाबुआमाले जर्ज बुस र टोनी ब्लेयरले जनतालाई भ्रममा पारेर निर्दोष अमेरिकी र ब्रिटिस नागरिकलाई युद्धमा पठाई मारेको आरोप लगाएका छन् । अहिले अमेरिकन र ब्रिटिस निर्दोष नागरिक अन्य देशको भ्रामणमा जाँदा सुरक्षित महसुस गर्दैनन् । त्यहाँका सरकारले नै उनीहरूको स्वतन्त्रता खोसेका छन् । निसंकोच रूपमा सहरबजारमा भीडभाड हुने क्षेत्रमा घुम्न सक्दैनन् । रात्रिकालीन जीवन अब त्यहाँ खतरनाक र महँगो भएको छ । हतियारधारी सैनिकको उपस्थितिले ती देशका कलिला बालबालिका मनोवैज्ञानिक रूपमा त्रसित छन् । त्यसैले आज जर्ज अरवेलले ८० वर्षअगाडि लेखेको लेखको महत्वव उत्तिकै छ । अरवेल आफैं एउटा श्वेत नागरिक थिए, तैपनि उनले त्यो लेख लेख्ने साहस गरेर केही चेतावनी दिए, आफ्नै देशका शासकहरूलाई । तर भनिन्छ मानिसले इतिहासबाट सिक्दैन र दुःखद घटनाहरूको पुनरावृत्ति हुन्छ । आज ब्रिटेन र अमेरिकाले पनि इतिहासबाट सिकेका छैनन् । उनीहरूले भियतनाम युद्धमा ज्यान गुमाएका र इराकी युद्धमा मारिएका आफ्नै नागरिकको आवाज बिर्सेका छन् । अझै पनि उनीहरूमा उपनिवेशवादी सोच विद्यमान छ र हतियारको बलमा संसारलाई मुठीमा राख्न सकिन्छ भन्ने दम्भ अझै पनि छ । त्यसो गर्दा उनीहरूका नागरिक कति निरिह बनेका छन् भन्ने उनीहरूले बुझेका छैनन् । आजको युगमा वैज्ञानिक प्रविधिको ज्ञान सबै ठाउँमा पुगेको छ र आफूले उत्पादन गरेका घातक हतियारको सिकार आफैं हुने खतरा बढिरहेको छ । त्यसैले शान्ति, स्वतन्त्रता र आतंकवाद, परतन्त्रताको बीचमा केलाई रोज्ने भन्ने निर्णय उपनिवेशवादी सोच भएका सरकार र देशले छिट्टै लिनुपर्छ । आजको यस्तो अवस्थामा बीसौं शताब्दीका निर्भीक चिन्तक ओशो रजनिश पनि उत्तिकै सान्दर्भिक छन् । उनले आफ्ना धेरै प्रवचनहरूमा सेनाका अधिकृतहरू र प्रमुखहरूलाई अन्यायपूर्ण युद्धको लागि राजनीतिक नेतृत्वले आदेश दिए पनि त्यसलाई अस्वीकार्य गर्नुपर्छ भनेका छन् । उनले भनेका छन् सेना प्रमुखहरूले अन्धाधुन्ध रूपमा राजनीतिक नेताको आदेशलाई मानेर युद्धमा देशलाई होम्ने गर्नुभन्दा निडरतापूर्वक त्यसको विरोध गर्नुपर्छ । ओशो रजनिशले जीवित छँदै इराक युद्धको विरोध गरेका थिए र त्यो युद्धले गर्दा संसारमा खतरनाक स्थिति आउने चेतावनी दिएका थिए । अमेरिकामै नोम्स चोम्स्की जस्ता दार्शनिक अझै जीवित छन् र उनले पनि बारम्बार अमेरिकन विदेश नीति खासगरी युद्धमुखी विदेश नीतिको विरोध गरेका छन् । उनको आरोप छ आज अमेरिकामा लत्ता, कपडा, अथवा खाद्य पदार्थमा उद्योगधन्दा नगन्य छन् र सबैजसो कारखाना हतियार निर्माणको लागि बनाइएका छन् । उनले लेखेका छन् अमेरिकामा आज युद्धपोत र पनडुब्बी बनाउने कारखानामा हजारौंहजार मानिस काम गर्छन् र ती चीजहरू युद्धको लागि विभिन्न देशमा बेच्ने गरिन्छ । युद्ध नभएमा अमेरिकाको अर्थव्यवस्था धाराशायी हुने कुरा पनि उनले लेखेका छन् । त्यसैले समय छँदै अमेरिकामा ब्रिटेन जस्ता देशका नेताहरूले ओशो रजनिश, जर्ज अरवेल र नोम्स चोम्स्की जस्ता व्यक्तिहरूले दिएको चेतावनीलाई गम्भीरतापूर्वक लिनुपर्छ। आजको युगमा वैज्ञानिक प्रविधिको ज्ञान सबै ठाउँमा पुगेको छ र आफूले उत्पादन गरेका घातक हतियारको सिकार आफैं हुने खतरा बढिरहेको छ । आजको परस्परमा निर्भर भएको संसारमा केही देशले आफ्नो साम्राज्य र उपनिवेश बचाइराख्न विदेशी भूमिमा युद्ध थोपर्ने काम गर्दा त्यसले आत्मविनाश पनि गर्छ भन्ने कुरा बुझ्नुपर्छ । ब्रिटेनमा एउटा नेताले देखाएको साहस स्वागतयोग्य छ, तर उनको तार्किक आवाजलाई हराउने र निस्तेज पार्ने प्रयास पनि भइरहेको छ । हामी आशा गरौं जेरेमीले उठाएको आवाजले सकारात्मक परिवर्तन ल्याउनेछ । हामी सबैले उनको आवाजलाई समर्थन गरेर युद्धपिपासु नेताहरूमाथि दबाब दिन सक्छौं । त्यस्ता युद्धपिपासु नेताहरू अन्य देशमा पनि छन् र यो आवाज संसारभरि नै पुर्याउनुपर्छ । कुनै पनि देशलाई अर्काको देशमा सैनिक अड्डा राख्ने अधिकार दिनु हुन्न । सबै देशबाट विदेशी सेनाहरू फिर्ता हुनुपर्छ र इतिहासले दिएको पाठ स्वीकार गर्नुपर्छ । समय थोरै छ, त्यसैले शान्ति, स्वतन्त्रता र आतंकवाद, परतन्त्रताको बीचमा केलाई रोज्ने भन्ने निर्णय उपनिवेशवादी सोच भएका सरकार र देशले छिट्टै लिनुपर्छ ।"
सैनिक १४ वर्षदेखि लगातार विजेता,"भक्तपुर : विद्यालयस्तरीय फुबटलमा भक्तपुरको सल्लाघारीस्थित सैनिक आवासीय महाविद्यालयले एकछत्र राज गर्दै आएको छ । सैनिक विद्यालयस्तरीय फुटबलको च्याम्पियन नै हो । त्यसमाथि सैनिकले भक्तपुरमै प्रत्येक वर्ष गर्दै आएको अन्तरविद्यालय सैनिक रनिङ ट्रफी फुटबल प्रतियोगिताको समेत प्रत्येक वर्ष उपाधि जोगाउँदै आएको छ । यस वर्ष भएको प्रतियोगिताको १६ औं संस्करणको समेत विजेता हुँदै सैनिकले १४ वर्षे अविजित यात्रालाई निरन्तरता दिएको हो । प्रतियोगिताअन्तर्गत बिहीबार भएको फाइनलमा आयोजक सैनिकले जेम्स स्कुललाई ४० गोलले हराएको हो । खेलको १७ औं मिनेटमा उत्तम शाहीले गोल गर्दै सैनिकलाई अग्रता दिलाएका थिए । त्यस्तै पहिलो हाफमै जेम्सका गोलकिपर सुसन शर्णले कर्नर प्रहार गरिएको बल क्लियर गर्न खोज्दा आफ्नै पोस्टभित्र छिर्दा जेम्स दुई गोलले पछि परेको थियो । दुई गोलले पछि परेका जेम्स खेलको दोस्रो हाफमा झन् दबाबमा पयो । अधिकांश समय बल जेम्सकै कोर्ट रहेको थियो । जसकारण जेम्सका गोलकिपर शर्ण धेरै दबाबमा परेका थिए । उनले सैनिकका खेलाडीहरुको धेरै प्रहारलाई निस्फल पनि बनाएका थिए । तैपनि दोस्रो हाफमा सैनिकले थप दुई गोल गरेरै छाड्यो । सैनिकका लागि उत्तम शाहीले दोस्रो गोल गरे भने आदित गुरुङले अर्को एक गोल थपे । फाइनलमा एक गोल थपेका गुरुङ प्रतियोगिताका सर्वाधिक गोलकर्ता खेलाडी बन्नसमेत सफल भए । उनले प्रतियोगिताभर १२ गोल गरेका थिए । त्यस्तै सैनिकका अनुमेष बानियाँ उत्कृष्ट मिडफिल्डर घोषित हुन सफल भए । उपविजेतामा सीमित रहेको जेम्सका पहिलो रोजाईमा गोलकिपर असिम शाह उत्कृष्ट गोलकिपर घोषित हुँदा जेम्सकै दीपेश नेपाली उत्कृष्ट रक्षक बने । विजेता सैनिकका प्रदीप श्रेष्ठ सर्वोत्कृष्ट खेलाडी बन्न सफल भए । डीएभी स्कुल अनुशासित टीमबाट पुरस्कृत भए । प्रतियोगिताको विजेता सैनिकले रनिङ शिल्डसँगै नगद २० हजार रुपैयाँ जोगाएको छ । विजेता खेलाडीहरुले एउटा खसीसमेत पुरस्कारको रुपमा पाए। उपविजेता जेम्सले भने दस हजार रुपैयाँ नगद पुरस्कारमै चित्त बुझाउनुप्यो। प्रतियोगिताका विजेता तथा उपविजेता स्कुल र खेलाडीहरुलाई नेपाली सेनाका कार्यरथी उपरथी शेखरसिंह बस्नेतले शिल्ड, पदक, प्रमाणपत्रसहित नगद पुरस्कार वितरण गरेका थिए । प्रतियोगितामा काभ्रेको एकसहित काठमाडौं उपत्यकाका १२ वटा विद्यालयको सहभागिता रहेको थियो । प्रतियोगिता लिगकम नकआउटको आधारमा खेलाइएको थियो ।"
