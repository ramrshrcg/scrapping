शीर्षक,विवरण
प्रशासनिक व्यवस्थापन जरुरी,"नेपालमा हरेकपटक सरकार परिवर्तनपछि प्रशासनिक व्यवस्थापन गर्ने विषय चुनौतीको रूपमा देखिने गरेको छ । अहिले नयाँ संविधानअनुसार सबै तहमा निर्वाचित सरकारहरू बनिसकेका छन् । अब संविधान कार्यान्वयनका लागि सरकारहरू पूर्णरूपमा तीव्र गतिमा अघि बढ्ने समय आएको छ । अहिले सहज बहुमत प्राप्त सरकार बनेकाले नीतिगत, कानुनी र प्रक्रियागत रूपमा सरकार सञ्चालन गर्न कुनै कठिनाइ देखिँदैन । तर प्रशासनिक व्यवस्थापनका दृष्टिले अहिलेको सरकारलाई पनि निकै सकस पर्ने देखिन्छ । संविधान जारी भएको एक वर्षभित्र सकिसक्नुपर्ने काममा ढिलाइ भएकाले अहिलेको सरकारका लागि प्रशासनिक व्यवस्थापन सबैभन्दा ठूलो चुनौती बनेको छ । विगतमा जस्तो मन्त्रीले कर्मचारीलाई र कर्मचारीले मन्त्रीलाई दोष लगाएर मात्र उम्कन सक्ने सुविधा अहिलेको सरकारलाई छैन । अहिलेको मुख्य प्रश्न विद्यमान प्रशासनयन्त्रले नयाँ संविधानअनुसार गठित सरकारको सोच र देशको संघीय स्वरूपअनुरूप सहयोग गर्न सक्छ कि सक्तैन भन्ने नै हो । यस सन्दर्भमा दुई पक्षलाई हेर्नुपर्ने हुन्छ । पहिलो सामान्यतः जुनसुकै सरकारलाई प्रशासनयन्त्रले सहयोग गर्नुपर्छ । यो नै स्थायी सरकारका रूपमा चिनिने प्रशासनयन्त्रको मूल मान्यता हो । यसरी हेर्दा सरकार र प्रशासकहरूका बीचमा विश्वासको वातावरण बन्न सकेमा प्रशासनयन्त्रले नयाँ सरकारलाई सहयोग गर्न सक्छ र गर्नुपर्छ । दोस्रो प्रशासनयन्त्रको क्षमताको विषय हो । नेपालको प्रशासनयन्त्रको क्षमता सम्बन्धमा फरक मतहरू देखिने गरेका छन् । एकथरीको धारणाअनुसार नेपालको प्रशासनयन्त्रमा देश विकासका लागि काम गर्न सक्ने क्षमता छैन भन्ने छ । अर्कोथरीले प्रशासनयन्त्रमा क्षमता छ, तर उपयोग सही तरिकाले गर्न नसकेको हो भन्ने गरेका छन् । यस सम्बन्धमा सरकारले क्षमताको पहिचान गरी योग्यलाई उपयुक्त जिम्मेवारी दिने र कम क्षमता भएकालाई क्षमतावान् बनाउन अवसर दिनेतर्फ ध्यान दिन आवश्यक हुन्छ । अवसर दिँदा पनि सुधार हुँदैन भने त्यस्तोलाई सेवाबाट अलग गर्न पनि सक्नुपर्छ । यो विषय सरकारको इच्छाशक्तिमा भर पर्ने देखिन्छ । चुनौती र समाधान नयाँ संविधानको कार्यान्वयन सम्बन्धमा प्रशासनिक व्यवस्थापनका केही चुनौतीको समाधान गर्न सरकारलाई निश्चित रूपमा कठिनाइ पर्ने देखिन्छ । सबैभन्दा महत्वपूर्ण विषय नेपालमा प्रशासन सुधारको विषयलाई संस्थागत गर्न सकिएको छैन, फलस्वरूप प्रशासनयन्त्र सधैं तदर्थवादमा चल्न बाध्य भएको छ । स्थायी सरकारको रूपमा चिनिने प्रशासनयन्त्र अस्थिर रहनुले नै देशमा विकासको गति अघि बढ्न नसकेको हो । प्रशासन सुधारलाई संस्थागत गर्न सरकारले विज्ञहरू रहेको अधिकार सम्पन्न स्थायी प्रकृतिको आयोग तत्काल गठन गर्नुपर्छ । सोही आयोगको सिफारिसका आधारमा मात्र प्रशासनिक निर्णय गर्ने पद्धतिको विकास गर्नु आवश्यक छ । दलगत रूपमा विभाजित कर्मचारी वर्गले सरकारलाई कुन हदसम्म सहयोग गर्छ भन्ने प्रश्नको उत्तर सहज छैन । कर्मचारीमा दलगत विभाजन गराउने मुख्य दलहरू नै अहिले सरकार र प्रमुख प्रतिपक्षमा रहेका छन् । सरकारमा बस्नेहरूले दलगत भावना राखेर कर्मचारीको परिचालन गर्छन् कि योग्य र इमानदारको कदर भन्ने मुख्य विषय हो । यसैगरी सरकारमा रहने दलको विचार नमिल्ने कर्मचारीले सरकारलाई पूर्वाग्रहरहित भएर सहयोग गर्छन् कि गर्दैनन् भन्ने प्रश्न पनि छ । विपक्षी दलहरूले सरकारलाई कुन हदसम्म सहयोग गर्छन् भन्ने प्रश्नले पनि विपक्षी दलसम्बद्ध कर्मचारीहरूको धारणा स्पस्ट हन्छ । मुख्य विषय सरकारले विभेदरहित ढंगले निष्पक्ष रूपमा योग्यता, क्षमता र इमानदारीका आधारमा कर्मचारी परिचालन गर्न सक्नुपर्छ । सरकारले विभेदरहित तरिकाले जिम्मेवारी दिँदा पनि कर्मचारीले असहयोग गर्छन् भने त्यस्तो कर्मचारीलाई कारबाही गर्न सरकार पछि पर्नु हुँदैन । अहिलेको सरकारमाथि ट्रेड युनियनको प्रभाव र दबाबलाई कसरी हेरिन्छ भन्ने प्रश्न पनि त्यति नै महत्वपूर्ण छ । कर्मचारीको पदस्थापन, सरुवा र बढुवाजस्ता नियमित प्रक्रियामा ट्रेड युनियनको दबाब र प्रभावलाई सरकारले पूर्णतः अस्वीकार गर्न सक्नुपर्छ । ट्रेड युनियनका पदाधिकारीहरूले अहिलेसम्म कामै नगरे पनि तलब खान पाउने जुन पद्धति छ, त्यसलाई सरकारले पूर्णरूपमा रोक्न सक्नुपर्छ । अझ निजामती सेवालगायत सार्वजनिक सेवाहरूमा दलगत आधारमा ट्रेड युनियनको व्यवस्था खारेज नै गर्न सके प्रशासनिक व्यवस्थापनमा सहजता हुनेछ । संस्थागत क्षमतामा आएको ह्रास पनि नयाँ सरकारका लागि चुनौतीपूर्ण छ । कर्मचारीको मनोबल उच्च राख्न नसकेसम्म जतिसुकै इमानदार कर्मचारीबाट पनि सरकारले अपेक्षित उपलब्धि हासिल गर्न सक्तैन । कर्मचारीका लागि न्यूनतम तलब, सुविधा तथा वृत्ति विकासका अवसरहरूमा विशेष ध्यान दिनुपर्ने हुन्छ । कर्मचारीको क्षमताका लागि आवश्यक व्यवस्था नगरी र प्रतिफलमा मात्र जोड दिने परिपाटीको अन्त्य गरे मात्र सरकारले प्रशासनयन्त्रबाट उचित सहयोग पाउन सक्छ । नेपालको अहिलेको सबैभन्दा ठूलो चुनौती भ्रष्टाचार नियन्त्रण हो । भ्रष्टाचारको व्यापकतालाई कसरी न्यूनीकरण गर्न सकिन्छ भन्ने चासो पनि वर्तमान सरकारको लागि जटिल देखिन्छ । भ्रष्ट र कामचोरहरू नै मन्त्री र नेताहरूको प्रिय पात्र हुने परिपाटीमा तत्काल सुधार नभएसम्म योग्य र इमानदार कर्मचारी कामप्रति उत्प्रेरित हुन सक्तैनन् । भ्रष्टलाई चेप्ने गर्दा भ्रष्टबाट काम गराउन सम्भव नहुने र इमानदार कर्मचारीको मनोबल गिर्ने अवस्थाले सरकारलाई सहयोग हुन सक्तैन । मुख्य सचिव, विभागीय प्रमुख, कार्यालय प्रमुख र आयोजना प्रमुखमा भ्रष्टहरूलाई सरुवा र पदस्थापन गर्ने प्रवृत्तिमा सुधार नभएसम्म सम्वृद्धिको उद्देश्य हासिल गर्न सम्भव छैन भन्ने कुरा जति चाँडो महसुस गरिन्छ त्यति नै छिटो सरकारको सफलताको अनुभूति जनताले गर्न पाउनेछन् । पुरस्कार र दण्डको प्रावधान कसरी प्रयोग हुन्छ, त्यसमा पनि सरकार र कर्मचारीबीचको समझदारी र सहकार्य भर पर्छ । कर्मचारीमा निष्पक्ष व्यवहार भएन भने योग्य र इमानदार कर्मचारी निराश हुन्छन् र काममा अवरोध आउँछ । अहिलेसम्म देश विकासका लागि जति पनि काम भएको छ त्यो केवल इमानदार कर्मचारीको प्रयासले भएको छ । प्रशासनिक व्यवस्थापनलाई गति प्रदान गर्न विश्वासको वातावरणको निर्माणको आवश्यकता छ । यसका लागि कर्मचारी र सरकारबीच विश्वासको वातावरण सिर्जना गर्न सक्नुपर्छ । हाम्रो होइन राम्रो र तेरो मेरो नभनी योग्यता र इमानदारीलाई पहिलो प्राथमिकता दिनु आवश्यक छ । सही तरिकाले सरकारले कर्मचारीको प्रयोग गर्न सक्यो भने अहिलेको प्रशासनयन्त्रले सरकारको सोच, नीति र रणनीति कार्यान्वयन गर्न सम्भव हुने देखिन्छ । (पूर्व सचिव त्रिताल प्रशासनविद् हुन् ।)"
रामराज्यवाद र हिजोआज,"रामनवमी नेपालीहरूको विशेष पर्व हो । वाल्मीकीय रामायणअनुसार लोकहितका लागि यसै दिन भगवान् राम लोकमा अवतीर्ण भएका थिए । त्यसैले यस दिनलाई विशेष पर्व मानिएको हो । (कल्याण वेदकथांक पृष्ठ ४०) यद्यपि उनको भगवत्ताबारे मतभेद हुन सक्छ । श्रद्धा र विश्वासको कुरा हो, मान्नेले मानेकै छन् । कतिले नमान्न पनि सक्छन् । यो उनीहरूको खुसीको कुरा हो तर उनी मर्यादापुरुषोत्तमका साथै शान्ति, सदाचार, सत्य र धर्मका अनुयायी भने पक्कै हुन् । शान्ति, सुशासन र सुव्यवस्थाका निम्ति आज पनि उनको नाम लिने गरिन्छ । भनिन्छ, उनको शासनकालमा कुकुरले पनि न्याय पाउँथ्यो । अहिले पनि कुनै सुशासनको कुरो गर्नुपर्यो भने रामराज्यजस्तो भन्ने गरिन्छ । उनको शासनकाललाई कतिले दस हजार वर्षपूर्व मानेका छन् । कतिले दुई करोड वर्षपूर्व मानेका छन् (कल्याण अवतार कथांक, गीताप्रेस गोरखपुर) । पौराणिक ग्रन्थहरूमा उल्लेख भएनुसार राम त्रेतायुगका हुन् । यो भनेको झन्डै पौने नौ लाख वर्षपूर्वको अवस्था हो तर डा शास्त्रदत्त पन्तले भने भारतीय अन्वेषक पुष्कर भट्नागरको हवाला दिँदै अमेरिकी अन्तरिक्ष अनुसन्धान संस्था (नासा) को तथ्यांकका आधारमा उनको शासनकाल ७११६ वर्षअघिको हुन सक्ने निचोड निकालेका छन् (महर्षि वाल्मीकि पत्रिका पृष्ठ २५, प्रकाशक महर्षि वाल्मीकि परिषद् तदर्थ समिति) । डा स्वामी प्रपन्नाचार्यका अनुसार रामको जन्म समय ईपू ७३२३ डिसेम्बर ४ मा मानिएको छ (वेदमा के छ पृष्ठ १८०) । तुलसीदासले रामलाई भगवान्को नरावतार (मान्छेको स्वरूप) भनेका छन् । उनका अनुसार भगवान्ले रामावतार लिुनका पछाडि धेरै कारण छन् । तथापि सबैको अन्तर्य उनलाई शान्ति, सद्भाव, सुशासन कायम गराउने कार्यमा उभ्याउनु नै रहेको देखिन्छ (रामचरित मानस १ । १२२ । ४८) । वेदले पनि उनलाई भगवान्को नरावतारकै रूपमा स्वीकार गरेको छ । यसअनुसार उनी तीनै लोकको हितका खातिर प्रकट भएका देखिन्छन् (ऋग्वेद १०।१।३) । त्यस्तै ऐंऐं १।१६४।१० को आशय पनि करिब यस्तै भेटिन्छ । व्यासजीका अनुसार भगवान् विष्णुका अनन्त अवतार छन्, जसले संसारलाई निरन्तरता दिएका मात्र छैनन्, तिनको हित सम्वहन आएका पनि छन् (अवतारा ह्यासंक्षेया हरे ः सत्वनिधेद्र्विजा भागवत् १।३।२६) । निसन्देह रामले ११ हजार वर्ष लामो आफ्नो जीवन यात्रामा जेजति गरे, समाजकै भलाइका लागि गरे । शान्तिकै लागि गरे र सुशासनकै लागि गरे । भागवत्का अनुसार कीटपतंगदेखि मानिससम्म सबै उनकै अवतार हुन् । गीतामा कृष्णले यस्तै आशय व्यक्त गरेका छन् । उनका अनुसार प्राणी समुदाय सबै भगवान्कै अंश हुन् । तीमध्ये मानिसमा एकदेखि पाँच अंशसम्म रहेका हुन्छन् भने त्यसमाथिका विशिष्ट अवतार मानिन्छन् । यिनमा राम १२ अंशका अवतारमा पर्छन् । (कल्याण अवतार कथांक पृष्ठ ४०६) साथै उनी भगवान्को मुख्य १० अवतारमध्येमा पनि पर्छन् (ऐं ऐं पृष्ट ४०४) । वेदले उनलाई एकैसाथ अजायमान पनि भनेको छ र बहुधा विजायमान पनि भनेको छ (प्रजापतिश्चरति गर्भे अन्तरजायमानो बहुधा वि जायते शुक्लयजुर्वेद ३१।१९) । उपनिषद् दर्शनको आशय पनि करिब यस्तै छ । यसअनुसार उनी कर्तुम, अकर्तुम अन्यथा कर्तुम सर्वसमर्थ मानिएका छन् । उनी हातगोडाबिना हिँड्न र समाउन पनि सक्छन् । आँखा र कानबिना देख्न र सुन्न पनि सक्छन् (अपाणि पादो जबनो ग्रहिता पश्यत्यचक्षु ः स श्रृणोत्यकर्ण ः श्वोताश्वतरोपनिषद् ३।१९) । तैपनि उनी लोकका लागि नानाभाँतीका मानवोचित व्यवहार गर्दै हिँडेका छन् । वेदान्त दर्शनका अनुसार यस्ता आप्तकाम पुरुषका व्यवहारलाई लीला भनिन्छ (लोकवत्तु लीलाकैवल्यम् ब्रह्मसूत्र २।१।३३) । उनी अरूलाई यसो गर्नुपर्छ, त्यसो गर्नु हुँदैन भन्दै हिँड्दैनन् । आफैं उदाहरण बनी गर्नुपर्ने काम गर्छन् र अरूले पनि त्यस्तै गरून् भन्ने चाहन्छन् । जहाँ दशरथजस्ता बाबु, कौशल्याजस्ती आमा, रामजस्ता छोरा, सीताजस्ती पत्नी, रामजस्ता पति, लक्ष्मणजस्ता भाइ, सुग्रीवजस्ता साथी र हनुमानजस्ता सेवक तथा रामजस्ता मालिक हुन्छन्, उसैउनैको जीवन सफल हुन्छ । रामकोे जीवन कहानीमार्फत पाइने सन्देश यिनै हुन् । उनी दया, माया, मैत्री र करुणाका खानी मानिएका छन् । उनले आफ्नो शरणमा आउने राक्षस तथा पशुपक्षी सबैलाई समान व्यवहार गरी स्नेह र सद्भाव प्रकट गरेका छन् । बाँदर त उनका सेना नै हुन् । आफ्ना पथमा आउने सबैको उद्धार गर्ने कुरा उनी आफैंले उद्घोष गरेका छन् (सकृदेव प्रपन्नाय तवास्मिति च याचते । अभयं सर्वभूतेभ्यो ददाम्येतद् व्रतं मम । वाल्मीकीय रामायण ६।१८।३३) । वेदमा उनका निर्गुण र सगुण स्वरूपको चर्चा छ (रामचरित मानस ७।१३ छं १) । यस्तै कुराको चर्चा उपनिषद् दर्शनमा पनि आएको छ (छान्दज्ञोपनिषद् ८।७।१)। यसमध्ये निगुणस्वरूप योगीहरूको धारणाको आधार मानिएको छ । उनको नामको व्युत्पत्ति नै यतैतर्फ लक्षित छ (रमन्ते योगिनो यस्मिन् स रामः) । जहाँसम्म सगुण स्वरूपको कुरा छ, त्यसलाई भने चराचर जगत् सञ्चालक मानिएको छ, जसलाई रामायणले सम्यक रूपमा देखाएको वा बताएको छ । रामायण भनेको रामले हिँडेको बाटो देखाउने पद्धतिको नाम हो । यस्ता रामायण धेरैवटा छन् । यिनमा योगवाशिष्ट महारामायण, मूल रामायण, अध्यात्म रामायण, वाल्मीकीय रामायण, अद्भूत रामायण, आनन्द रामायण, काकभुसुण्डी रामायण, भविष्य रामायण, भानुभक्तीय रामायण र तुलसीकृत रामायण आदिको नाम प्रायः सुनिन्छ (प्राडा ऋषिराम पोखरेल, महर्षिवाल्मीकि पत्रिका पृष्ठ १७) । उपरोेक्तमध्ये केही रामायण नेपालमै लेखिएको पाएको छ । यिनमा वाल्मीकीय रामायण, आनन्द रामायण, भानुभक्तीय रामायण आदि पर्छन् (प्राडा वेणीमाधव ढकाल ऐऐ पृष्ठ ४) । रामका विमाता कैकेयीलाई प्रायः खलपात्रको रूपमा लिने गरिएको छ । उनकै कारण रामले १४ वर्ष वनवास जानुपरेकाले त्यसो भनिएको हो तर उनी खलपात्रचाहिँ होइनन् । यहाँ उल्टो परेको छ । उनकै कारण धर्मस्थापन अर्थात् शान्ति र सुशासन कायम गर्न आएका रामको उद्देश्य पूरा भएको मात्र छैन, स्वयं महाराज दशरथकै चाहना पूरा भएको छ । दशरथ र रावण तत्कालीन भूगोलका शक्तिशाली राजा हुन् । उनीहरूमध्ये एक समुद्रपारिको सहर लंकामा बस्थे भने अर्को वारिको सहर अयोध्यामा । उनीहरू वैज्ञानिक अनुसन्धानमा जोडतोडले प्रतिस्पर्धा गरिरहेका थिए । यसमा रावणले आफ्नै भाइ कुम्भकरणलाई प्रयोग गरेका थिए भने दशरथले महर्षि विश्वामित्रको सहयोग लिएका थिए । कुम्भकरण वर्षको ६ महिना अनकन्टार स्थानमा बसेर अनुसन्धान गर्थे तर बाहिर उनलाई ६ महिनासम्म सुत्ने व्यक्तिको रूपमा चिनाइएको थियो । उता महर्षि विश्वामित्र पनि यस्तै गोप्य स्थानमा बसेर अनुसन्धान गर्थे । यसलाई पनि गोपनीयताका कारण गोप्य वैदिक अनुष्ठानको संज्ञा दिइएको थियो । तैपनि रावणको चतुराइको कारण उनको गोपनीयता टिक्न सकिरहेको थिएन । त्यसैले रावणलाई सदाका लागि हटाउन उनीहरूले एउटा नाटक गरे । यसमा सूत्राधारको भूमिका विश्वामित्रले निर्वाह गरेका थिए भने कैकेयी र दशरथले नेपथ्यमा बसेर सघाएका थिए । रामजानकीको विवाह, सीताहरण तथा रावणबध आदि यावत् काम सोही योजना सम्पन्न भए तैपनि कसैले सुइँकोसम्म पनि पाएनन् । सायद राम र सीताले थाहा पाएका थिए तर उनीहरू पनि नपाएको अभिनय गरेका थिए (सुकर्म, प्रकाशक साङ्ग्रिला बुक्स पृष्ठ २८४) । वैदिक साहित्यले त्यतिबेलासम्म रिमोट कन्ट्रोलबाट चल्ने पुष्पक विमान, मनोगतिमा उड्ने र अवतरण गर्ने जहाज तथा हेलिकप्टर, वायेव्यास्त्र, पर्जन्यास्त्र, आग्नेयास्त्र, पाशुपतास्त्र, ब्रह्मास्त्र, नारायणास्त्रजस्ता गगनभेदी क्षेप्यास्त्र तथा हतियार निर्माण गरिसकेको थियो । यीमध्ये नारायणास्त्र त यति बढी विनाशक थियो कि जसलाई हालको आणविक हतियारको पनि बाजे मान्न सकिन्छ । यसलाई महाभारत युद्धको अन्त्यमा एकपटक अश्वत्थामाले प्रयोग गरेका थिए तर कृष्णको चलाखीका कारण त्यसले खासै केही गर्न सकेन । अहिले पनि यदाकदा कुनै सन्काहा शासकहरू आणविक हतियारको कुरा गर्छन् तर प्रयोग भने भएको छैन । आशा गरौं, त्यस्तो दिन कहिल्यै नआओस् । जे होस्, हाम्रो तत्कालीन समाज वैज्ञानिक यन्त्र र उपकरणले पूर्णत : सुसज्जित थियो तर तीमध्ये केही त रामायणकै युद्धमा सकिएका थिए भने बाँकी रहेका जति महाभारतको युद्धमा सखाप भए (डा स्वामी प्रपन्नाचार्य, वेदमा के छ पुष्ठ १९७) । निसन्देह रामले ११ हजार वर्ष लामो आफ्नो जीवनयात्रामा जेजति गरे, समाजकै भलाइका लागि गरे । शान्तिकै लागि गरे र सुशासनकै लागि गरे । लंका विजयपछि सुनको लंका उनको हातमा आएको थियो । तैपनि स्वीकार गरेनन् । जननी जन्मभूमिश्च स्वर्गादपि गरीयसी भन्दै आफ्नै जन्मभूमि अयोध्या फर्किए राम । उनलाई सुनको लंकाभन्दा अयोध्याको झुपडबस्ती नै प्रिय लाग्यो । यसै पनि उनी राज्य गर्न लंका गएका थिएनन् । मानव धर्म र मानवीय मर्यादाको कायम गर्न गएका थिए । सो गरेर फर्के । यसैको कारण उनको अहिलेसम्म पनि स्मरण भइरहेको छ । यद्यपि, जाँदाजाँदै उनले केही अप्रिय आरोप पनि खेप्नुपरेको छ । तैपनि यो उनका लागि दुषण नभई भूषण नै मानिएको छ । उनको शासनकालमा बाँदर र भालुले समेत मानवजस्तो आचरण प्रस्तुत गरेका थिए । त्यसको दशांश मात्र व्यवहारमा उतार्न सक्ने हो भने पनि आजको समाज अर्कै हुनेछ । त्यसैले रामनवमी पर्व मनाइरहँदा हाम्रो ध्यान यतातिर पनि जानैपर्ने देखिन्छ ।"
"चुनौतीका पहाडबीच ओली, भ्रष्टाचारविरुद्ध कठोर बन्लान् ?","प्रधानमन्त्री केपी शर्मा ओलीले आफ्नो प्रमुख ध्येय नै मुलुकको विकास र आर्थिक समृद्धि भएको र त्यसका लागि भ्रष्टाचारमा शून्य सहनशीलताको नीति अख्तियार गरिने भन्दै आएका छन् । उनले सोअनुसार आफ्ना गतिविधि अगाडि बढाउँदै आएका छन् । सिंहदरबारमा दोस्रोपटक इनिङ गरेयताको सवा महिनाका अभिव्यक्ति हेर्दा उनले भ्रष्टाचारीविरुद्ध कठोर कदम चाल्ने संकेत गरेका छन् । हुन पनि जबसम्म मुलुकमा सुशासन कायम हुन सक्दैन र भ्रष्टाचारी पाखा लाग्न सक्दैनन् तबसम्म मुलुकले विकास र प्रगति हासिल गर्न सक्दैन । समकालीन विश्वमा आर्थिक समृद्धिमार्फत चमत्कारिक प्रगति हासिल गर्दै आएको चीनले भ्रष्टाचारीहरूमाथि कठोर कदम चाल्न सकेकाले नै त्यस्तो प्रगति गर्न सकेको हो । चीनमा भ्रष्टाचारीलाई फाँसी नै दिने कानुन छ । दक्षिणपूर्वी एसियाका मलेसिया तथा सिंगापुरजस्ता राष्ट्रले छोटो अवधिमै मुलुकलाई कायकल्प गराउन सक्नुको प्रमुख कारण पनि ती देशले अपनाएको विधिको शासनको कडाइ पूर्वकको पालना र भ्रष्टाचारमा कम वा शून्य सहनशीलताको नीतिले नै हो । प्रधानमन्त्री ओलीले वास्तविक र व्यावहारिक रूपमा नै भ्रष्टाचारविरुद्धको शून्य सहनशीलतालाई लागू गर्न सक्लान् ? यसमा उनका सारथिका रूपमा रहेका मन्त्री र सरकारको नीति, योजना र कार्यक्रम कार्यान्वयनमा लैजाने कर्मचारीतन्त्र (ब्युरोक्रेसी) ले साथ देला ? प्रधानमन्त्री ओलीले सुशासन र भ्रष्टाचार नियन्त्रणका कुरा गरिरहँदा यसमा उनलाई सबैभन्दा ठूलो चुनौती स्थायी सरकारका रूपमा रहेको कर्मचारीतन्त्र र उनकै सारथि मन्त्रीहरूको कार्यशैली बन्न सक्छ । उनी स्वयंको बोलाइ र गराइमा कति एकरूपता हुन्छ, त्यसले समृद्धि, विकास र सुशासन यस्तै कुरामा निर्भर रहन्छ । सुशासन माथिबाट सुरु हुनुपर्छ । प्रधानमन्त्री, मन्त्री, सचिव र कार्यालय प्रमुखहरू नैतिकवान् र इमानदार हुन सके भने धेरै हदसम्म सुशासन कायम हुन सक्ने सुशासनका क्षेत्रमा कार्यरतहरूको अनुभव छ । यो मान्यतालाई विश्वास गर्ने हो भने प्रधानमन्त्री ओली, मन्त्रीहरू र उनीमातहत चल्ने प्रशासकहरूले एकीकृत रूपमा भ्रष्टाचारमा शून्य सहनशीलताको नीतिलाई जोडतोडका साथ व्यवहारमा उतार्न सके भने पक्कै पनि ओलीले भनेजस्तै सुशासन, विकास र समृद्धिको ढोका चाँडै खुल्न सक्छ । तर अहिले मुलुकमा वर्षौंदेखिको अराजकता, छाडातन्त्र, अनुशासनहीनताका कारण सुशासन र समृद्धिको ढोका सहजै खोल्न भने कठिन देखिन्छ । ओलीले आर्थिक समृद्धि र त्यसका लागि सुशासन पहिलो सर्त बनाइरहँदा उनलाई काँध थापेर अगाडि बढाउने उनको समूहका रूपमा रहेका मन्त्रीहरू र कर्मचारीतन्त्रको प्रवृत्तिमा आमूल सुधार जरुरी रहन्छ । प्रशासनविद् काशीराज दाहालको अनुभवमा डनवाद र धनवादले राजनीतिलाई प्रभाव पार्ने, सार्वजनिक प्रशासनलाई अति राजनीतीकरण गर्ने, सेवा प्रवाहमा ध्यान नदिने, न्याय प्रणाली सुलभ हुन नसक्ने अवस्था आयो भने त्यसले राज्यलाई कमजोर र असफल बनाउन सक्छ । यसतर्फ वर्तमान सरकार सचेत हुँदै जिम्मेवारीका साथ जनताको उत्कट चाहना पूरा गर्ने बाटोमा इमानदारीका साथ अग्रसर हुनुपर्ने आवश्यकता दाहाल औंल्याउँछन् । वरिष्ठ सहसचिव सुरेश अधिकारीले प्रधानमन्त्रीको भ्रष्टाचारप्रतिको शून्य सहनशीलता र सुशासनको एजेन्डाले प्रशासनयन्त्रमा केही भाइब्रेसन आए पनि प्रशासनयन्त्रले वास्तविक रूपमा मनन गर्न नसकेको जस्तो देखिएको बताए । बारम्बार सुशासनको पाठ पढाउँदै आइरहेका ओलीले हालको कर्मचारीतन्त्रको प्रवृत्तिलाई राम्ररी मनन गर्दै सो प्रवृत्ति हटाउन दीर्घकालीन योजना र विशेष कार्यक्रम ल्याउनुपर्छ । भ्रष्ट र स्वार्थीहरूको जमात स्थायी सरकारका रूपमा रहेको कर्मचारीतन्त्र केही अपवादलाई छोडेर भ्रष्ट र स्वार्थीहरूको जमातजस्तो बन्न पुगेको छ । अहिलेको नेपालको कर्मचारीतन्त्र प्रशासनका पिताका रूपमा रहेका विड्रो विल्सनले भनेजस्तै कोमामा पुगेको छ । तर प्रधानमन्त्री र अन्य मन्त्रीहरूमा दृढ इच्छाशक्ति, इमानदारी र नैतिकताको पारो बढाउन सक्ने हो भने यसलाई संजीवनी बुटी खुवाएर तंग्राउन नसकिने भने होइन । त्यो सञ्जीवनी बुटी दण्डहीनताको अन्त्य र पुरस्कार र दण्डको व्यवस्थालाई कडाइ गर्नु हो । लोक सेवाको परीक्षा उत्तीर्ण गरेर आएका हुनाले उनीहरू ब्रिलियन्ट छन् तर यो भ्रष्ट र पद्धतिहीन प्रणालीमा आएपछि उनीहरू नालायकजस्तै भइदिन्छन् । त्यसैले अब नेपाली ब्युरोक्रेसीलाई एउटा स्पष्ट पद्धतिमा हिँडाउन सकियो भने यसबाट सजिलैसँग काम लिन सकिन्छ । ओली सरकारलाई सफलतामा पुर्याउन पनि यसले भूमिका खेल्न सक्छ । यसका लागि कर्मचारीतन्त्रलाई कमिलाजसरी नै काममा लगाउन सक्नुपर्छ । बरु मुलुकको आर्थिक वृद्धि हुन सक्यो भने उनीहरूको सेवासुविधा केही थप गर्न सकिन्छ । यसका लागि विशेष सूचक बनाएर कार्यसम्पादनका आधारमा प्रोत्साहन भत्ता दिन सकिन्छ । ओलीले कल्पना गरेको समृद्ध नेपालको सपना अहिलेकै अवस्थाको जस्तो प्रशासन र कर्मचारी संयन्त्रबाट सम्भव छैन । प्रशासनयन्त्र राजनीतिक हस्तक्षेप र आफ्नै स्वार्थ एवं अवसरवादी प्रवृत्तिबाट क्षत्विक्षत् हुन पुगेको देखिन्छ । प्रशासनयन्त्रमा देखिएको छाडापनले नै यसले आफैंलाई कोमामा पुर्याएको हो । प्रशासनयन्त्रलाई जिम्मेवार, इमानदार एवं लोभलालचबाट केही हदसम्म मुक्त राख्न सक्ने हो भने अहिलेको कर्मचारीतन्त्र ओलीको गतिमा धिमा चालले हिँड्न सक्ने विश्वास गर्न सकिन्छ । कर्मचारीतन्त्रमा व्यावसायिकताको खडेरी छ । कर्मचारीतन्त्रले आफूले लिनुपर्ने सबै सेवा राज्यबाट लिएको छ भने जनतालाई दिने सेवाप्रवाहमा कहिल्यै पनि जिम्मेवार र संवेदनशील देखिन सकेको छैन । उनीहरू अहिले पनि पुरानै माइन्टसेटले ग्रसित छन् । सेवक होइन शासकजस्ता बन्न पुगेका छन् । संघीयतालाई भित्री रूपमा आत्मसात गर्न सकेका छैनन् । केन्द्रमा रहेर शक्तिको भरपूर उपयोग र दुरुपयोग गर्ने खेलमा रमाइरहेका अधिकांश प्रशासकहरू कमजोर भइने भयले आक्रान्त छन् । संघीयता भनेको जनताको घरदैलोमा गएर दिइने सहज सेवासुविधा हो । यो राज्यको कार्यभार हो । राज्यले जनतालाई चुस्त र प्रभावकारी सेवा प्रदान गर्न नसक्दा विश्वका धेरै मुलुकमा शासन व्यवस्था भत्किएका छन् । विगतमा हामीले अभ्यास गरेको केन्द्रीकृत शासन प्रणाली पनि यसैका कारण भत्किन पुगेको प्रस्ट नै छ । त्यसैले संघीयताका मूल्य र मान्यता तथा संघीय शासनले परिकल्पना गरेका सेवा र सर्तहरू जनताका घरदैलोमा पुर्याउन अब प्रशासनयन्त्रलाई रूपान्तरण गर्नैपर्छ । नत्र संघीय शासन पनि भत्किन सक्छ । विश्वमै सबैभन्दा उन्नत मानिएको यो शासन व्यवस्था पनि भत्किन पुग्यो भने हामी पूर्णतः असफल राष्ट्रका रूपमा स्थापित हुने छौं । त्यस्तो अवस्था आउन नदिन राजनीतिक नेतृत्व र प्रशासनिक नेतृत्व २४ सै घन्टा सतर्क र सचेत बन्नुपर्छ । २ यस्तो प्रशासन बनाउनुपर्छ ओलीले साँच्चै मुलुकलाई सुशासन र आर्थिक समृद्धिको गन्तव्यमा पुर्याउने हो भने उनी र उनका सारथिहरू नैतिकवान् बन्नैपर्छ । अबको प्रशासनले सबैभन्दा पहिला जनताको भावना र मुटुमा स्पर्श गर्न सक्ने गरी काम गर्न सक्नुपर्छ । यसका लागि प्रशासक तथा कर्मचारीहरूले कार्य सम्पादन गर्दा समग्र राष्ट्र र जनताका बृहत्तर हित, समावेशीकरणको मान्यतालाई आत्मसात, कानुनको शासन तथा कामकारबाहीमा पारदर्शिता, वस्तुनिष्ठता, जवाफदेहिता, इमानदारी, आर्थिक अनुशासन एवं भ्रष्टाचारमा शून्य सहनशीलतालाई आत्मसात गर्न सक्ने किसिमको बनाउनुपर्छ । लोभलालच र विलासितालाई त्याग्न सक्ने वातावरण कर्मचारीतन्त्रमा सिर्जना गराउन सक्नुपर्छ । सेवा प्रवाहलाई सरल, सहज र गुणस्तरीय बनाउन सक्नुपर्छ । जनताबाट आउने गुनासाहरूको तत्काल सम्बोधन गर्न सक्नुपर्छ । साथै सार्वजनिक प्रशासनलाई संघीय लोकतान्त्रिक गणतन्त्रात्मक शासनको मूल्यमान्यताप्रति प्रतिबद्ध बनाउँदै जनताको सहभागितामा नै नीतिनियम बनाउने, सार्वजनिक सेवालाई बहुल सांस्कृतिक स्वरूपमा रूपान्तरण गर्ने र विविधताको व्यवस्थापन न्यायोचित रूपमा गर्ने, व्यावसायिक र सक्षम बनाउन सोहीअनुसारको योग्यता प्रणाली अवलम्बन गर्नुपर्छ । सहज छैन प्रधानमन्त्री ओलीले सुशासन र भ्रष्टाचार नियन्त्रण गर्ने प्रतिबद्धता जनाउँदै आए पनि मुलुकमा व्याप्त अराजकताका कारण यो कार्य निकै चुनौतीपूर्ण देखिन्छ । प्रधानमन्त्रीको सदिच्छालाई कर्मचारीतन्त्रले मनैदेखि आत्मसात गरेको देखिएको छैन । उनीहरूले आफ्नै हितलाई केन्द्रविन्दुमा राखेको देखिन्छ अहिले पनि । अहिलेसम्मको अवस्थालाई गहन रूपमा विश्लेषण गर्ने हो भने शासकीय व्यवस्थाका हरेक क्षेत्रमा कानुनको पालनामा निकै कमी छ । प्रणाली, सिद्धान्त र नैतिकतामा आधारित भएर काम गर्ने परिपाटी करिबकरिब शून्य छ । व्यक्तिगत स्वार्थ जहाँतहीं उत्तिकै हावी छ । सबै क्षेत्रमा नातावाद, कृपावाद (रेड ट्यापिज्म) व्याप्त छ । शासकीय संयन्त्रहरू दलगत राजनीतीकरणको सिकार हुँदै आइरहेका छन् । सार्वजनिक संस्थानहरू जनताका आशाको केन्द्र बन्नुपर्नेमा आफैं विकृतिको भण्डार बन्दै आइरहेका छन् । प्रशासनयन्त्र दिशाहीन र भ्रष्ट अवस्थामा छ । गैरसरकारी क्षेत्रहरू सेवाका नाममा व्यापार गर्ने तथा देशको आन्तरिक मामिलामा विदेशीको प्रवेश गराउने गलत माध्यम बन्न पुगेका छन् । देशका नियमनकारी संस्थाहरू कमजोर हुँदै आएका छन् । यस्तो अवस्थामा मुलुकको ट्रयाक परिवर्तन गर्न सानोतिनो प्रयासले सम्भव छैन । यसका लागि हरेक तह र तप्कामा सकारात्मक हस्तक्षेप जरुरी छ । प्रधानमन्त्रीका भनाइ एक कानले सुन्ने र अर्कोले उडाउने पुरानो रोग अब बन्द हुनुपर्छ । कानुनमन्त्रीले सम्पत्ति विवरण सार्वजनिक गरेर राम्रो सुरुवात गरेका छन् । अब मन्त्रीहरूले मात्रै होइन, सार्वजनिक ओहोदामा बसेका सबै राष्ट्रसेवक कर्मचारीले पनि सम्पत्ति विवरण सार्वजनिक गर्नुपर्छ । ओलीले अपनाउनुपर्ने कदम प्रधानमन्त्री ओलीलगायत राजनीतिक नेतृत्वले छलछाम र गुटगत राजनीति बन्द गर्नुपर्छ । प्रधानमन्त्री ओलीबाट धेरै आशा गरिएकाले उनी गुटगत र स्वार्थप्रेरित राजनीतिबाट टाढा रहन सक्नुपर्छ । प्रधानमन्त्री ओलीले आफ्ना मन्त्री तथा कर्मचारीहरूका गतिविधिमाथि नियमित रूपमा अनुगमन गर्ने प्रतिबद्धता जनाएका छन् । यसरी अनुगमन गर्दा व्यवस्थापनको एक्स र वाई थेउरी प्रयोग गर्दा राम्रो हुन्छ । उनले गल्ती गरेको थाहा पाउनासाथ त्यस्ता मन्त्री र कर्मचारीलाई कारबाही गर्ने परिपाटी विकास गर्नुपर्छ भने राम्रा काम गर्ने मन्त्री र कर्मचारीलाई विशेष प्रोत्साहन दिनुपर्छ । अब हाम्राभन्दा पनि राम्रा मान्छेमा जोड दिनुपर्छ । मन्त्रीहरूको स्पष्ट आचारसंहिता बनाएर उनीहरूलाई नियम, कानुन तथा विधिविधानको सीमाभित्र राख्नुपर्छ । त्यसको सुरुवात प्रधानमन्त्री ओलीले आफैंबाट गरेको सन्देश दिन सक्नुपर्छ । कर्मचारीतन्त्रका बदमासी आम कर्मचारीमा कमाउ अड्डा मालपोत, यातायात, वैदेशिक रोजगार, मालपोत, श्रम कार्यालय जान खोज्ने प्रवृत्ति अहिले पनि घटेको छैन । ती निकायमा जान मरिहत्ते गर्नुको कारण कमाउनकै लागि हो । अझै पनि नगरपालिका, स्थानीय तहमा धेरै अनियमितता छ । दलाली गर्ने प्रवृत्ति यथावत् छ । विकास अड्डाहरूमा कमिसनको खेल व्याप्त छ । निर्माण कार्यहरू गुणस्तरहीन छन् । विकासे अड्डाहरूमा कमिसन लिने प्रवृत्ति यथावत् छ । कमिसन नभई काम नै अघि नबढाउने प्रवृत्ति छ । राजस्व छलीको प्रवृत्ति व्यापक छ । कर्मचारी र व्यवसायीको मिलिमतोमा अर्बौं राजस्व छल्ने काम भइरहेको छ । राजस्वमा भएको चुहावट मात्रै रोक्न सक्ने हो भने नेपालले आफ्नो बजेट बाँडफाँट गर्दा वैदेशिक सहयोग लिनैनपर्ने सुखदायी अवस्था आउन सक्छ । अर्थमन्त्री डा युवराज खतिवडाले राजस्व चुहावट र छली नियन्त्रणको प्रयास थाले पनि व्यापारीहरूले त्यसलाई सहर्ष स्वीकार गर्न नसक्नु दुःखद भएको छ । त्यसैले सबैभन्दा बढी समस्या तीनवटा क्षेत्रमा देखिएको छ । पहिलो राजस्व उठाउने निकायमा अनियमितता, चुहावट र छली व्यापक छ । दोस्रो विकास निर्माण कार्यमा धेरै अनियमितता छ । तेस्रो शक्तिको प्रयोग गर्ने ठाउँमा नीतिगत अनियमितता हुने गरेको छ । कर्मचारीहरूकै मिलेमतोमा यस्ता बद्मासी भइरहेका छन् । यस्ता सबै विषयको जानकारी राखी प्रधानमन्त्री ओली र उनको समूहले यस्ता बद्मासी हुने ठाउँहरूको पहिचान गरी तत्काल सुधार नगर्ने हो भने सुशासनका एजेन्डाले सफलता हासिल गर्न कठिनाइ छ । मूल मन्त्र : चौधौं योजना नेपालमा योजनाबद्ध विकास प्रयास भएको ६ दशक पुगेको छ । अहिले मुलुकमा संघीय शासन व्यवस्था लागू भएसँगै चौधौं योजनामा अघि बढिरहेको छ । तेह्रौं योजनाका धेरै लक्ष्य पूरा गर्न यसअघिका सरकारहरू असफल हुँदै आए । राजनीतिक नेतृत्व र प्रशासनिक नेतृत्वको स्वार्थी र भ्रष्ट चरित्रका कारण पनि यसअघिका कैयौं योजना नाम मात्रका भए । अहिले राजनीतिक स्थिरतासहितको सरकार बनेकाले अबको चौधौं योजनाले निर्दिष्ट गरेका लक्ष्यहरू धेरै हदसम्म पूरा हुन सक्ने विश्वास गर्न सकिन्छ । तर यसका लागि राजनीतिक र प्रशासनिक नेतृत्व दुवैमा इमानदारीसहितको दृढ इच्छाशक्ति आवश्यक पर्छ । दिगो विकासका लक्ष्यहरू हाँसिल गर्दै २०८७ सम्म मध्यम आम्दानी भएको मुलुकको रूपमा नेपाललाई स्तरोन्नति गर्ने गरी चौधौं योजनाको मूल लक्ष्य पूरा गर्ने दिशामा प्रधानमन्त्री ओली र उनको सरकारले विशेष योजना र कार्यक्रम ल्याउन सक्नुपर्छ । यसका लागि आर्थिक वृद्धिदरलाई उच्च पार्न कृषिको व्यवसायीकरण, भौतिक पूर्वाधार निर्माण, ऊर्जा संकट निवारण तथा पूर्वाधारहरू र पर्यटनको विकास एवं विस्तार गर्दै मुलुकलाई औद्योगीकरण र आधुनिकीकरणको दिशामा हिँडाउन सक्नुपर्छ । यसका लागि सार्वजनिक निजी र सहकारी क्षेत्रमार्फत लगानी वृद्धि गर्ने कार्यक्रम ल्याउन सक्नुपर्छ भने विकास व्यवस्थापनको क्षमता अभिवृद्धि गरी पुँजीगत खर्च बढाउन सक्नुपर्छ । उपलब्ध साधनस्रोतको उचित उपयोग गर्दै आम जनताका चाहनाअनुसार विकास लक्ष्य हासिल गर्न प्रशासनयन्त्रलाई कुशल तथा व्यावसायिक बनाउनु पनि उत्तिकै आवश्यक छ । चौधौं योजनामा आर्थिक वृद्धिदर ०८ बाट ७२ बनाउने महत्वाकांक्षी लक्ष्य पूरा गर्न सानोतिनो प्रयास र मेहनतले पक्कै पनि पुग्दैन । यसैगरी यस अवधिमा गरिबी २१ बाट १७ प्रतिशतमा झार्ने लक्ष्य राखिएको छ । प्रधानमन्त्री ओलीले आर्थिक समृद्धि र सुशासनको सपना दोहोर्याउँदै गर्दा चौधांै योजनाले निर्दिष्ट गरेका महत्वपूर्ण लक्ष्य र उद्देश्य पूरा गर्न आफ्नो समूहलाई परिचालन गर्न सके भने पनि धेरै हदसम्म उनी सफल हुन सक्छन् । सपना पूरा गर्न तत्काल महत्वपूर्ण कार्यक्रम प्रधानमन्त्रीले समृद्ध नेपालको सपना राखेका छन् । त्यसलाई पूरा गर्न उनले प्राथमिकताका साथ तत्काल कार्यक्रम सार्वजनिक गर्नुपर्छ । उनले उत्पादनशील कार्यक्रममा बढी प्राथमिकता दिनुपर्छ । अल्पकालीन र दीर्घकालीन कामको कार्ययोजना बनाएर लागू गर्न सक्नुपर्छ । मध्यपहाडी राजमार्गको अपग्रेड गर्ने, हिमाली जिल्लालाई छुने सडक कार्यक्रम, दुई हजारदेखि तीन हजार मेगावाटका बिजुलीका कार्यक्रमहरू, ट्रेन सञ्चालनजस्ता दूरगामी प्रभाव पार्ने कार्यक्रम घोषणा गरिहाल्नुपर्छ । रोजगार सिर्जना गर्ने कार्यक्रम पनि ल्याउनुपर्छ । शिक्षा महत्वपूर्ण मेरुदण्ड भएकाले शिक्षा क्षेत्रको तत्काल सुधार थाल्नुपर्छ । व्यावसायिक शिक्षामा प्राथमिकता दिनुपर्छ । मानव स्रोत साधन विकासमा ध्यान दिनुपर्छ । गाउँगाउँमा स्वास्थ्य सेवाको सुविधा बढाउनुपर्छ । हरेक प्रान्तमा कम्तीमा एकएकवटा मेडिकल कलेजहरू स्थापनाको गृहकार्य अघि बढाउनुपर्छ । स्वास्थ्य बिमा कार्यक्रम हरेक नागरिकका घरघरमा पुर्याउनुपर्छ । खोलाहरूमा तत्काल बाँध निर्माण गरेर ठूलो क्षेत्रफलमा सिँचाइ गर्न सक्नुपर्छ र त्यस्ता जग्गालाई उत्पादनमूलक बनाउन सक्नुपर्छ । हरेक क्षेत्रमा रहेका सिन्डिकेट, कार्टेलिङ, कालोबजारीको अन्त्य गर्न सक्नुपर्छ । अधिकारी संघीय मामिला तथा सामान्य प्रशासन मन्त्रालयमा सहसचिव छन् ।"
बोलीको लबजले के बताउँछ ?,"बीबीसीले सन् १९२२ को नोभेम्बर १४ मा बेलायतबाट पहिलोपटक रेडियो कार्यक्रम प्रसारण गरेको थियो । त्यो कार्यक्रम रेकर्ड नगरिएकाले आज सुन्न सम्भव छैन तर पनि हामीलाई यसबारे जानकारी छ । यो कार्यक्रम मानक उच्चारण (रिसिभ्ड प्रोनन्सिएसन) वा दरबारिया अंग्रेजी (क्विन्स इङ्लिस) अर्थात् त्रुटिरहित अंग्रेजी उच्चारणमा प्रसारण गरिएको थियो । त्यतिबेला कार्यक्रममार्फत सम्प्रेषण गरिएको भाषालाई सम्भ्रान्त वर्ग, शक्ति र राजकीय सत्ताको भाषा मानिन्थ्यो । बीबीसीले वर्षौंसम्म मानक उच्चारणमा आधारित उच्चारणलाई मात्र प्रसारण हुन दियो । यो मानक उच्चारण बेलायतको आवाजको पर्यायवाची जस्तै भयो । मानक उच्चारणलाई विश्वास मात्र गरिएन, यस्तो उच्चारण एकाधिकारवादी र स्वच्छ छ भन्नेसमेत ठानियो । बीबीसीबाट यसको प्रसारणमा अंग्रेजी भाषाका क्षेत्रीय भेदहरूको प्रसारणलाई न अनुमति दिइयो, न त यिनीहरूलाई प्रोत्साहन नै गरियो । यसरी बीबीसीका भिन्नभिन्न श्रोता र यसका कार्यक्रममा नयाँ मानिसलाई आकर्षण गर्ने कुनै प्रकारको लक्ष लिइएन । आजभोलि बीबीसीले मानक उच्चारणमा मात्र प्रसारण गर्दैन तथापि बीबीसीको कुनै कालखण्डमा रहेको उच्चारणसम्बन्धी यस्तो पूर्वाग्रह आज पनि समाजमा सुषुप्त रूपमै भए पनि कायमै छ । बोलीको लबज हाम्रो सामाजिक पृष्ठभूमि र अन्ततः हाम्रो भाषिक भेदभावको माध्यम बन्न पुग्छ । भाषाका बारेमा हाम्रा झुकाव निकै बलिया हुन्छन् । यसले उच्चारणका आधारमा कुनकुन व्यक्ति विश्वसनीय छन् वा छैनन् भन्ने बुझाइमा समेत प्रभाव पार्छ । मानिसहरूले बोलीको लबजको मूल्यांकन तुरुन्तै गर्छन् तर आफ्नो लबजप्रति त्यति सचेत हुँदैनन् । सेन्ट्रल फ्लोरिडा विश्वविद्यालयका अनुसन्धाता जे वांकाका विचारमा लबजले स्वाभाविक रूपमा तुरुन्तै र अचेतन किसिमले सामाजिक वर्र्गीकरण गर्ने गर्छ । कसैले हामीलाई सम्बोधन गर्नासाथ वक्ताको लबजको परिचय पाइहाल्छौं । उच्चवर्र्गीय लबज भावशून्य र अहंकारी भएको मानिन्छ । यही कारणले हुन सक्छ बेलायतकी महारानीले उनको राजकीय उच्चारणलाई विगतका दसकहरूमा क्रमसः कम गर्दै र परिवर्तन गर्दै आएकी छन् । लबजप्रतिको विश्वास व्यक्तिको शैशवावस्थादेखि नै सुरु हुन्छ । जन्मपूर्व नै भाषाप्रतिको सम्बन्ध सुरु हुन्छ भन्ने तर्कका लागि ठोस प्रमाणचाहिँ अहिलेसम्म पाइएका छैनन् तथापि बच्चाले आमाको गर्भमै रहँदा सुनेको भाषा मन पराउँछन् भन्ने मान्यता भने छ । एउटा अध्ययनमा अनुसन्धाताले आमा गर्भवती रहँदा कुनै काल्पनिक शब्द गर्भको शिशुलाई दोहोर्याएर सुनाए । बच्चा जन्मेपश्चात् गर्भावस्थामा यस्ता काल्पनिक शब्द सुनेको बच्चाको मस्तिष्कको स्क्यान गर्दा यस्ता शब्दप्रति प्रतिक्रिया दिएको पाइयो । बच्चाहरू जन्मेको केही महिनादेखि नै भाषा र भाषिका छुट्याउन सक्षम हुन्छन् । उनीहरूले आफ्नो भाषा बोल्ने मानिससँग निकटको सम्बन्ध स्थापित गर्न सुरु गर्छन् । हार्वड विश्वविद्यालयमा सन् २००७ मा गरिएको एउटा अध्ययनमा टेलिभिजन पर्दामा कुनै एउटा बच्चालाई आफ्नै भाषा र विदेशी भाषामा बोलेको हेर्न र सुन्न लगाइयो । त्यही समयमा पर्दामा देखिएका मान्छेहरूले जादुजस्तै गरेर बच्चालाई खेलौना दिन खोजे । बच्चाले चाहिँ आफ्नो भाषा र लबजमा बोल्ने मान्छेले दिएको खेलौना मन पराए र लिन खोजे । हाल कर्नेल विश्वविद्यालयमा कार्यरत यस विषयका अध्येता क्यादरिन्ज किन्ज्लेरका विचारमा बच्चाहरूले जीवनको पहिलो वर्षदेखि नै भाषिक आधारमा यस प्रकारका सामाजिक प्राथमिकता देखाउन खोज्छन् । अन्य मानिसका तुलनामा बच्चाहरू उनीहरूसँग सुपरिचित बोली हुने मान्छेका नजिक जान रुचाउँछन् । किन्ज्लेर लबज अध्ययनका क्षेत्रमा अझै पनि कम अध्ययन भएको बताउँछिन् । जसरी वंश र लिंगसँग हाम्रो परिचय जोडिएको हुन्छ, लबज पनि त्यसैगरी आफ्नो परिचयसँग गाँसिन्छ । केही बच्चाका हकमा चाहिँ वंशभन्दा पनि लबज सामूहिक परिचयको निकै शक्तिशाली हिस्सा हुने गरेको किन्ज्लेर स्विकार्छिन् । एउटा अध्ययनमा पाँच वर्ष समूहका बच्चाहरूलाई श्वेत र अश्वेत बच्चाहरूको फोटो देखाउँदा आफ्नै वर्णका बच्चाहरूलाई उनीहरूले मन पराएको पाइयो । यो उमेर समूहका बच्चाहरूले वयस्कले जस्तै पूर्वाग्रह नियन्त्रण नगरेको पाइएको किन्ज्लेर बताउँछिन् । अर्कोतिर जब मान्छेको वर्ण लबजसँग तुलना गरियो, उनीहरूले समान वंशभन्दा पनि आफ्नो लबजमा बोल्नेलाई मन पराए । यस तथ्यले सुपरिचित लबजलाई नै शैशवावस्थामा बढी विश्वास गरिन्छ भन्ने देखिन्छ । किन्ज्लेरका विचारमा हामी जसरी बोल्छौं त्यसरी नै बोल्ने अन्य व्यक्तिलाई बढी विश्वास गर्छौं । यिनीहरूसँग नै हाम्रा समुदायका बारेमा बढी जानकारी हुन्छ । अर्कोे एउटा अध्ययनमा बच्चाहरूले आफ्नो लबजमा बोल्ने भाषालाई विदेशी लबजमा बोलिने भाषाभन्दा बढी विश्वास गरेको उनले पत्ता लगाएकी छन् । बालबच्चा विस्तारै हुर्कंदै जाँदा उनीहरू विभिन्न सामाजिक प्रतिष्ठा तथा रुढिवादी विचारसँग गाँसिएको लबजसँग अभ्यस्त हुँदै जान्छन् । बेलायतका सन्दर्भमा मानक उच्चारण शक्तिशाली र उच्चकोटीको जस्तो लाग्छ भने लन्डनबासी मजदुरहरूले बोल्ने लबजको अंग्रेजी बोल्नेहरूले भाषिक पूर्वाग्रहको अनुभूति गर्नुपर्ने हुन्छ । बर्गिङ्गममा बोलिने अंग्रेजीको लबज अझै निम्नस्तरको ठानिन्छ । टेलिभिजन कार्यक्रमहरूमा बर्गिङ्गमका बासिन्दालाई ढिला, अल्छी अनि मोटा भनेर चित्रण गरिने कारणले पनि यहाँको लबज निम्नस्तरको ठानिएको हुन सक्छ । एउटा सर्वेक्षणको परिणाममा बर्गिङ्गमको लबज सबैभन्दा नराम्रो र आयरल्यान्डको लबज (आइरिस् एक्सेन्ट) सबैभन्दा राम्रो मानेको पाइएको छ । कुन लबजलाई विश्वास गर्ने भन्ने विषयमा दुई कुराको मूल भूमिका रहेको हुन्छ । पहिलो लबजले आंशिक रूपमा तपाईंको प्रतिनिधित्व गर्छ । आफू वयस्क हुँदै जाँदा तपाईं आफूले बोल्न चाहने झनै प्रतिष्ठित तर बनावटी लाग्ने लबजसँग र आफूले बोल्ने लबजबीचमा टकराव सुरु हुन सक्छ । सन् २०१३ मा चार हजार मानिसका बीचमा गरिएको सर्वेक्षणमा मानक उच्चारण र डेभोन् लबज (डेभोन् एक्सेन्ट) सबैभन्दा बढी विश्वसनीय भएको पाइएको थियो । अर्कोतिर लिभरपुलमा बोलिने लबजचाहिँ कम विश्वसनीय भएको भेटिएको थियो । पूर्र्वी लन्डनको लबज (कक्नि एक्सेन्ट) कम विश्वसनीयमध्येको दोस्रो स्थानमा रहेको पाइयो । बुझ्न सक्नेसँग कुराका आधारमा भने यी लबजले समान प्रकारको अंक प्राप्त गरेका थिए । यी नतिजा तत्कालै निकालिएका चित्र (स्न्यापसट्) मात्र हुन् । वास्तविक जीवनमा लबजप्रतिको विश्वास समयक्रमसँगै सामाजिक दायरा अनि दैनिक जीवनका सम्बन्धअनुसार बदलिँदै जान्छ । प्लिमथ विश्वविद्यालयकी प्राध्यापक इलारिया टोर्रेले गरेको अध्ययनमा लबजप्रतिको विश्वास पहिलो प्रभाव (फस्ट इम्प्रेसन) र विचारले निर्धारण गर्ने बताएकी छन् । उनका अध्ययनमा सहभागीले मानक अंग्रेजी लबज अर्थात् कम विश्वसनीय लिभरपुलको लबजको बोली सुनेका थिए । यस अध्ययनमा सहभागी वक्ताहरूले पहिला विश्वसनीय ठानिएको लबज बोल्ने अनि त्यसैअनुसारको भाषिक व्यवहार देखाए भने उनीहरूको विश्वसनीयताको धारणामा वृद्धि भएको मानियो । अर्कोतिर सहभागीहरूले विश्वसनीय लबज बोल्ने तर अविश्वसनीय किसिमले भाषिक व्यवहार प्रस्तुत गरे भने यस अवस्थालाई झनै कम विश्वसनीय भएको मानियो । यस्तो अवस्थालाई कम विश्वसनीय ठानिएको लबज र व्यवहारभन्दा पनि झनै कम विश्वसनीय भएको मानियो । टोर्रेले यस्तो भाषिक अवस्थालाई सजाय दिएको र सहभागीहरूको अपेक्षाअनुसार व्यवहार प्रस्तुत गर्न नसकेको मानिन् । भाषिक व्यवहारमा अर्कोतिर यसको ठीक विपरीत परिणामसमेत देखियो । कुनै लबज अविश्वसनीय मानिए पनि उनीहरूले त्यसप्रति राम्ररी भाषिक व्यवहार देखाए भने उनीहरूको पूर्वबोध (प्रिकन्सेप्सन) लाई व्यवहारमा उल्ट्याउन सकेको देखियो । कम विश्वसनीय ठानिएको लिभरपुल लबज बोल्नेहरूले राम्ररी भाषिक व्यवहार गरेकामा छुट पाए । टोर्रेको यस अध्ययनले यसअगाडिका अध्ययनमा ध्यान नदिइएका केही विषय देखाउँछ । हामीले सुरुमा लबजका आधारमा शंकास्पद मानेका वक्ताहरूको लबजप्रतिको पूर्वाग्रह उनीहरूसँग हेलमेल गरेर न्यून गर्न सकिन्छ । टोर्रेका विचारमा भिन्नभिन्न लबजमा बोल्ने वक्ताहरूसँगको पारस्परिक अन्तरक्रिया गरेर हामीले हाम्रा भाषाप्रतिका पूर्वाग्रहहरू कम गर्न सकिन्छ । कुनै लबजको हाम्रो विश्वसनीय बोध परिवर्तन हुन सक्छ भन्ने महसुस गर्न सक्छौं । यस विषयमा सञ्चारमाध्यमको समेत अहम् भूमिका रहन्छ । बेलायतका माक्र्स र स्पेन्सरजस्ता बहुराष्ट्रिय स्टोरहरूले यिनीहरूको विज्ञापनमा मानक उच्चारणको प्रयोगले ग्राहकलाई सन्तुष्ट गराउने खालको लबजको प्रयोग गरिन्छ भने आइसल्यान्डजस्ता सुपथ पसलले म्यानचेस्टर र लिभरपुलबीचको सहरमा हुर्केकी पूर्व पपस्टार केरी काटोनाको लबज प्रयोग गर्छन् । पूर्व पपस्टार केरी काटोनालाई लागूऔषध आरोपमा मुछिएपछि यस प्रकारको विज्ञापनबाट हटाइएको थियो । बेलायतमा केही शिक्षकहरूलाई क्षेत्रीय लबजको प्रयोग कम गर्न तथा लबज बदल्न भन्नेसमेत गरिन्छ । म्यानचेस्टर विश्वविद्यालयकी अलेक्जान्द्रा बाराट्टाले गरेको अध्ययनमा केही मानिसले क्षेत्रीय लबजलाई कम शिक्षित भएको मान्छन् भने अरूले यी लबजलाई सम्पर्कमा भएको, इमानदार र मित्रवत् भएको स्विकार्छन् । उच्च वर्र्गीय लबज भावशून्य र अहंकारी भएको मान्छन् । यही कारणले हुन सक्छ बेलायतकी रानीले उनको राजकीय उच्चारणलाई विगतका दसकहरूमा क्रमशः कम गर्दै र परिवर्तन गर्दै आएकी छन् । केही अध्ययनमा लन्डनबासीको भन्दा योर्कसायरका बासिन्दाको लबज उपयुक्त भएको बताइन्छ । लबजप्रतिको यस प्रकारका पूर्वाग्रह विदेशी लबजको पूर्वाग्रहविरुद्धसमेत प्रयोग हुने गर्दछन् । जे वांगो अनुसन्धानमा संयुक्त राज्य अमेरिकाका बासिन्दाले भारतीयभन्दा बेलायती लबजलाई विश्वास गरेको देखाइन्छ । उनका विचारमा मानिसमा सामान्यतः गैरमानक लबजप्रति र मूलरूपमा पिछडिएको र न्यून प्रतिष्ठा भएको अल्पसंख्यक समूहप्रति नकारात्मक पूर्वाग्रह हुन्छ । उनले मानक अमेरिकी लबजका तुलनामा मेक्सिकन र ग्रिक लबजलाई कम बुद्धिमान र पेसागत ठानिएको पाएकी छन् । अर्को एउटा अध्ययनले लबजले हाम्रो पेसागत अवसरसमेत सीमित पार्ने देखाइएको छ । सामान्यतः जर्मन भाषाका भाषिकाहरू एउटै हुन् भन्ने आमबुझाइ भए पनि मानक जर्मन भाषाका तुलनामा यसका क्षेत्रीय भेदहरूलाई कम मन पराइन्छ तथापि स्विजरल्यान्डका बासिन्दाले भने मानक जर्मन लबजमा बोल्ने शल्यचिकित्सकभन्दा यसका क्षेत्रीय भेद बोल्ने शल्यचिकित्सकलाई मन पराउँछन् । यसका पछाडि स्विजरल्यान्डमा जर्मन भाषाको एउटा क्षेत्रीय भाषिका बोलिने कारणले यस्तो भएको हुन सक्छ । हामी के जान्दछौं र समाजले हामीलाई कुन लबज जान्न मन लाग्ने बनाउँछ भन्ने कुराले मूल रूपमा कुन लबजलाई विश्वास गर्ने भन्ने कुरा निर्धारण गर्छ । यति हुँदाहुँदै पनि केही समय रोकिएर भाषाका कुनै भिन्न दुई लबजलाई पालैपालो सुन्यौं भने जन्मपूर्वदेखिका हाम्रा पूर्वाग्रहलाई आधार मान्नुभन्दा बहुसांस्कृतिक संसारमा बोलिने विविध लबज सुन्न लालायित हुन्छौं । (बीबीसी न्युजमा ९ मार्च २०१८ मा प्रकाशित मेलिस्सा अगेन्बुम्को ह्वाट डज योर एक्सेन्ट से एबाउट युु लेखको डा दुबि नन्द ढकालले गरेको अनुवाद)"
अन्तिम समयमा रोनाल्डो चम्किँदा पोर्चुगलको जित,काठमाडौँः खेलको इन्जुरी समयमा स्टार स्ट्राइकर क्रिस्टियानो रोनाल्डोले दुई गोल गरेपछि मैत्रीपूर्ण फुटबलमा पोर्चुगलले इजिप्टलाई २१ ले पराजित गरेको छ । लिभरपुलका स्टार स्ट्राइकर मोहम्मद सालाहले खेलको ५६ औँ मिनेटमा गोल गर्दै इजिप्टलाई दिलाएको अग्रता ९० औँ मिनेटसम्म कायम थियो । तर खेलको निर्धारित समय सकिएर सुरु भएको अतिरिक्त समयको दोस्रो मिनेटमा पोर्चुगलका लागि रोनाल्डोले पहिलो गोल गरे । बराबरी गरे लगत्तै रेफ्रीले खेल सकिएको केही सेकेन्ड अगाडि अर्थात् अतिरिक्त समयको पाँचौ मिनेमा रोनाल्डोले नै व्यक्तिगत दोस्रो गोल गर्दै पोर्चुगललाई २१ ले विजयी गर्न सफल भए । पोर्चुगल र इजिप्ट रसिया विश्वकपका लागि छानिइसकेका टोली हुन् । पोर्चुगल रोनाल्डोको खेलसँग निर्भर छ भने इजिप्ट पनि सालाहको खेलसँग निर्भर छ ।
इटालीविरुद्ध अर्जेन्टिना सजिलै विजयी,काठमाडौँः रुसमा हुने विश्वकप फुटबलको तयारीस्वरुप खेलाइएको अन्तर्राष्ट्रिय मैत्रीपूर्ण फुटबलमा अर्जेन्टिनाले इटालीलाई सजिलै पराजित गरेको छ । इङ्ल्यान्डस्थित म्यानचेस्टर सिटीको फुटबल मैदानमा शनिबार बिहान भएको खेलमा अर्जेन्टिनाले इटालीमाथि २० को सहज जित दर्ता गरेको हो । स्टार खेलाडीहरु लियोनेल मेसी र सर्जियो एग्युएरोलाई प्लेइङ ११ मा नराखी मैदानमा उत्रिएको अर्जेन्टिनाले जितका लागि दुवै गोल दोस्रो हाफमा गर्यो । मेसी र एग्युएरो दुवै चोटका कारण इटालीविरुद्ध नखेलेका हुन् । इटालीको बलियो डिफेन्स लाइनलाई चिर्दै अर्जेन्टिनाले खेलको ७५ मिनेटमा बानेगाको गोलमा अग्रता लियो । त्यसैगरी खेलको ८५ औँ मिनेटमा लानजिनीले गोल गरेपछि अर्जेन्टिनाले मैत्रीपूर्ण भिडन्तमा २० को जित दर्ता गर्यो ।
महिला दर्शकलाई छुट्टै प्यारापिट,"विराटनगर : विराट गोल्डकप फुटबल प्रतियोगितामा महिला दर्शकका लागि छुट्टै प्यारापिटको व्यवस्था गरिने भएको छ । दिवारात्रि (डेनाइट) प्रतियोगिता हुने भएकाले सुरक्षा संवेदनशीलतालाई ध्यानमा राखी महिला दर्शकका लागि फुटबल हेर्न छुट्टै प्यारापिट व्यवस्था गरिएको हो । प्रतियोगिता आयोजना हुने सहिद रंगशालाको पश्चिमतर्फको प्यारापिट फुटबलप्रेमी महिलालाई छुट्याइएको जानकारी गोल्डकप आयोजक समितिका अध्यक्ष नवीन रिजालले दिए । रातको समयमा पनि प्रतियोगिता आयोजना गरिने भएकाले फुटबल हेर्न आउने महिलाको सुरक्षालाई विशेष ध्यान दिइएको हो, उनले भने, महिलाका लागि भनेर छुट्याइएको प्यारापिटमा पुरुष दर्शक प्रवेश गर्न पाउने छैनन् । परिवारसहित खेल हेर्न आउने दर्शकका लागि पनि बस्न अलग्गै स्थानको व्यवस्था गरिएको जानकारी उनले दिए । उनले भने, प्रतियोगितामा सीमित मात्रामा सिजनल टिकटको पनि व्यवस्था गरिएको छ । एक हजार पाँच सय रुपैयाँ तिरेर यो टिकट लिने दर्शकका लागि प्यारापिटमा छुट्टै व्यवस्था गरिएको रिजालले बताए । विराटनगरको सहिद रंगशालामा १० हजार दर्शक अट्ने प्यारापिट छ । प्रतियोगिताको पाँचौं संस्करण चैत १७ देखि २६ गतेसम्म आयोजना हुँदैछ । मोफसलमा पहिलो पटक रात्रिकालीन फुटबल आयोजना हुन लागेको हो । अध्यक्ष रिजालका अनुसार फ्लड लाइटमा म्याच खेलाएर ऐतिहासिक गोल्डकपलाई नयाँ ढंगले सञ्चालन गर्न लागिएको हो । रात्रिकालीन खेल खेलाउन टावर लाइट जडानको काम भइरहेको उनले बताए । प्रतियोगिताका लागि ६ वटा बत्ती आवश्यक पर्छ, रिजालले भने, शुक्रबारसम्ममा चारवटा जडान गरिसकिएको छ । उनले सुरक्षाका लागि सहिद मैदान र वरपरका स्थानमा सीसी क्यामेरा जडानको कामलाई पनि तीव्रता दिइएको बताए । गोल्डकप आयोजक समितिका उपाध्यक्ष सन्तोष बानियाँले प्रतियोगिताका लागि मैदान व्यवस्थापनको ८० प्रतिशत काम सम्पन्न भइसकेको जानकारी दिए । गोल्डकपमा उद्घाटनको दिन ५ः३० बजेदेखि र त्यसपछि प्रत्येक दिन ६ बजेपछि खेल खेलाइनेछ । आयोजकले यसपटक दर्शकलाई आकर्षित गर्नका लागि रात्रिकालीन खेल खेलाउन लागिएको जनाएको छ । गोल्डकपलाई व्यवस्थित रूपमा सम्पन्न गर्न २६ वटा उपसमिति गठन गरिएका छन् । उपाध्यक्ष बानियाँले प्रतियोगिताका लागि मूल आयोजक समिति र उपसमितिहरूले सक्रियता बढाएको जानकारी दिए । प्रतियोगितामा नेपालका सात र विदेशका तीन गरी १० वटा टिमले सहभागिता जनाउनेछन् । पूर्वघोषित बंगलादेशी टिम भने नआउने भएको छ । नेपालमा यूएसबंगला जहाज दुर्घटना भएपछि बंगलादेशी खेलाडी त्रसित भएको बुझ्यौं, अध्यक्ष रिजालले भने, अन्तिम समयमा आएर त्यहाँका खेलाडीले नेपाल प्रवेशका लागि प्रवेशाज्ञा पनि पाउन सकेनन् । बंगलादेश नआउने भएपछि भारतकै दुईवटा टिम गोल्डकपमा आउने भएका छन् । भारतको सिक्किम युनाइटेड क्लब, मोहमदन स्पोर्टिङ क्लब र भुटानको थिम्पु फुटबल क्लब विदेशी टिम हुन् । प्रतियोगितामा नेपालका मनाङ मस्र्याङदी क्लब, सशस्त्र प्रहरी बलको एपीएफ क्लब, थ्री स्टार क्लब, नेपाल पुलिस क्बल, त्रिभुवन आर्मी क्लब, रमपम झापा११ र आयोजक रिजालको मोरङ११ टोली सहभागी हुँदैछन् । २०७२ सालको प्रतियोगिताको उपाधि नेपाल पुलिस क्लबले जितेको थियो । यस वर्षको प्रतियोगितामा विजेताले १२ लाख ७१ हजार र उपविजेताले पाँच लाख ५१ हजार रुपैयाँ पुरस्कार प्राप्त गर्नेछन् । प्रत्येक खेलमा म्यान अफ दी म्याचलाई १० हजार रुपैयाँ प्रदान गरिनेछ । म्यान अफ दी टुर्नामेन्टले मोटरसाइकल पुरस्कार पाउनेछ । यसदेखिबाहेक विधागत उत्कृष्टलाई पनि नगद पुरस्कार प्रदान गरिने आयोजकले जनाएको छ । आयोजकले प्रतियोगिताबाट एक करोड तीन लाख रुपैयाँ आम्दानी र एक करोड रुपैयाँ खर्च हुने अनुमान गरेको छ ।"
नेपाललार्इ जितेर अघि बढेको अफगानिस्तान विश्वकपमा,"हरारे : समूह चरणको खेलमा तीन खेलमा हार व्यहोरेको र नेपालमाथि जित पारेकै आधारमा सुपर सिक्समा स्थान बनाउन सफल अफगानिस्तान अर्को वर्ष इङ्ल्यान्ड र वेल्समा आयोजना हुने आईसीसी विश्वकप क्रिकेटमा छनोट भएको छ । विश्वकप छनोटअन्तर्गत शुक्रबार भएको सुपर सिक्सको अन्तिम खेलमा आयरल्यान्डलाई रोमाञ्चक खेलमा पाँच विकेटले पराजित गर्दै अफगानिस्तानले पहिलो पटक विश्वकपमा स्थान बनाएको हो । अफगानिस्तानले आयोजक जिम्बावे र स्कटल्यान्डलाई अंकका आधारमा पछि पार्दै विश्वकपमा स्थान बनाएको हो । आयोजक जिम्बावे र स्कटल्यान्ड रन रेटमा अगाडि भए पनि पाँच खेलबाट ६ अंक बटुलेको अफगानिस्तान छनोट भएको हो । जिम्बावे र स्करल्यान्डले पाँच खेलबाट पाँच पाँच अंक बटुलेका छन् । सुपर सिक्सको पाँच खेलबाट आठ अंक जोडेको वेस्ट इन्डिजलेले यस अघि नै इङ्ल्यान्डको टिकट काटेको थियो । एसोसिएट राष्ट्र यूएईसँग जिम्बावे पराजित भएपछि अफगानिस्तान र आयरल्यान्डको भाग्य खुलेको थियो । अन्तिम खेलको विजेताले विश्वकपमा स्थान बनाउने अवस्थामा अफगानिस्तानले बाजी मारेको हो । छनोट चरणमा सहभागी नेपालले भने आठौं स्थानमा खुम्चिए पनि एकदिवसीय मान्यता प्राप्त गरेको थियो । दुई सय १० रनको लक्ष्य पछ्याएको अफगानिस्तानले पाँच बल बाँकी छँदै लक्ष्य भेट्टायो । अफगानिस्तानलाई पहिलो पटक विश्वकपमा पुर्याउन विकेटकिपर ब्याट्सम्यान मोहमद साहजादले सर्वाधिक ५४ रन बनाए । यस्तै अर्का प्रारम्भिक ब्याट्सम्यान गुल्बादिन नइबले ४५ रन जोडे । यसैगरी कप्तान असगर स्टेनिकजाईले अविजित ३९ रन बनाए । आयरल्यान्डका सिमी सिंहले तीन विकेट लिए पनि टोलीलाई विश्वकपमा पुर्याउन सकेनन् । टस जितेर पहिले ब्याटिङ गरेको आयरल्यान्डले निर्धारित ५० ओभरमा सात विकेट विकेट गुमाउँदै दुई सय नौ रनको योगफल खडा गरेको थियो । आयरल्यान्डको पालिमा पाउल स्टर्लिङले सर्वाधिक ५५ रन बनाए । यसैगरी केभिन ओ ब्रायनले ४१, निल ओ ब्रायनले ३६ तथा कप्तान विलियम पोटरफिल्डले २० रन जोडे । अफगानिस्तानका बलरले कसिलो बलिङ गरेपछि आयरल्यान्डले सुस्त गतिमा रन जोडेका थिए । अफगानिस्तानका रसिद खानले तीन तथा दौलत जाड्रनले दुई विकेट लिए ।"
एन्फा निर्वाचनमा फिफाको चासो,"काठमाडौं : पाटन उच्च अदालतको अन्तरिम आदेशपछि केही अन्योलमा देखिएको अखिल नेपाल फुटबल संघ (एन्फा) को आसन्न निर्वाचनका बारेमा अन्तर्राष्ट्रिय फुटबल महासंघ (फिफा) ले चासो व्यक्त गरेको छ । फिफाले शुक्रबार पठाएको इमेलमा एन्फा निर्वाचन समयमै हुने अपेक्षासमेत गरेको छ। मकवानपुर र भक्तपुर जिल्ला फुटबल संघले दायर गरेको रिटमाथिको बहसपछि बिहीबार न्यायाधीश राजकुमार बनको एकल इजलासले यही चैतको १४ गते हुने तय भएको एन्फाको निर्वाचन तत्काललाई रोक्न अन्तरिम आदेश जारी गरेको थियो । एन्फाले मकवानपुर र भक्तपुर जिल्लालाई निर्वाचनमा सहभागी नगराउने निर्णय गरेपछि दुवैले रिट दायर गरेका थिए । अदालतले यस सम्बन्धमा छलफलका लागि आगामी १५ दिनभित्र उपस्थित हुनसमेत आदेश दिएको छ । अदालतको आदेशको भोलिपल्ट नै फिफाले चासो व्यक्त गरेको हो । फिफाले अदालतको निर्णयपछि एन्फाको निर्वाचन के होला भनेर चासो देखाएको छ, एन्फाका अध्यक्ष नरेन्द्र श्रेष्ठले भने, इमेलमा निर्वाचन पूर्वनिर्धारित समयमै होस् भन्ने अपेक्षा गरेको उल्लेख छ । साथै यस सम्बन्धमा सबै अपडेट मागेकाले हामीले ती कुराहरू पठाएका छौं । अध्यक्ष श्रेष्ठका अनुसार एन्फाले पनि यो अवस्थामा अदालतको आदेशअनुसार निर्वाचन प्रक्रिया रोक्ने या अघि बढाउनेबारे फिफासँग सुझाव माग गरेको छ । श्रेष्ठले फिफाको जवाफअनुसार निर्वाचनको सम्बन्धमा निर्णय गरिने जनाए । हामीले पनि यस्तो अवस्थामा के निर्णय गर्ने भन्ने बारेमा फिफालाई सोधेका छौं । यो अवस्थामा फिफाकै निर्देशन मान्नुपर्ने हुन्छ, अध्यक्ष श्रेष्ठले भने, हामीले नेपालमा अदालतको आदेशको अवज्ञा गर्न मिल्दै भन्ने कुरा पनि उल्लेख गरेका छौं । हाम्रो इमेलमा फिफाले जवाफ फर्काएपछि निर्वाचनबारे निर्णय गर्नेछौं ।"
