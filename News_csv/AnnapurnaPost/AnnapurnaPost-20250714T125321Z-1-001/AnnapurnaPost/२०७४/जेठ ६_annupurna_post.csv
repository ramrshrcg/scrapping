शीर्षक,विवरण
देवपुत्र दमाई र ढोलसागर,"सानै उमेरदेखि विवाह र अन्य कार्यक्रममा बज्ने बाजाहरू सुन्दा एक किसिमको कौतूहल हुन्थ्यो । मन्दिर मेला बिहावारीहरूमा दमाईहरू मच्चीमच्ची बाजा बजाउँछन् । एक किसिमको रमाइलो वातावरण हुने गर्छ । अझ मन्दिरमा पूजा हुँदाको अवस्थामा हुने देवताको औतारमा माहोल फरक खालको हुन्छ । ती बाजा बजाउनेहरू अछूत मानिँदै आएको पाइन्छ । प्रायः गाउँमा अलि फरक बस्तीमा उनीहरूको बास हुन्छ । उहिले उहिले मान्छेले भन्थे, दमाईहरूको छुट्टै भाका हुन्छ । त्यसका कलौते भनिने उर्दुजस्ता अक्षरहरू हुन्छन् । यिनीहरू फरक प्रकृतिका अहिलेका मुसलमानजस्ता लाग्छन् । यिनीहरू जादु मन्त्रले असम्भव काम गर्न सक्छन् । एकचोटि एकजना दमाईले अर्को दमाईलाई खान बोलाएछ । १० पाथीको भात पकाएछ । पाहुना आउने दमाईले आफ्ना वीरहरू बोलाएर सबै भात सिध्यायो । पाहुना आउने दमाईकोमा खान जाँदा पनि त्यस्तै भयो । यसको अर्थ उनीहरू दुवैसँग अदृश्य वीरहरू थिए । ती आफ्ना मालिकलाई जादु मन्त्रको अवस्थामा सहयोगी हुन्थे । यो काम दमाईहरूले बढी गर्थे । गाँउतिर कोही बिरामी भएमा, झारफुक गर्ने र अन्य उपचारको काम पनि यिनीहरूबाट गराइन्छ । यिनीहरू फूल, स्याउला, सिस्नु र कुचो लिएर फुकफाक गरिरहेका देखिन्छन् । तर, आजभोलि विस्तारै यस्ता दृश्य कम हुँदै गएका छन् । खासगरी २०१९ सालमा आएको संविधान र राजा महेन्द्रले छुवाछूत उन्मूलन गरेपछि गाउँघरमाउथलपुथल मच्चियो । जब मान्छेहरू कामको खोजीमा देशबाहिर जान थाले अनि धेरै ठूलो सामाजिक उथलपुथल भयो । मेसिन नहुँदा हातले कपडा सिलाउँथे । मेसिन आउँदा हातको काम मासियो । त्यसै बेला मलेरिया उन्मूलन गरियो र राजा महेन्द्रले भूमिसुधार लागू गरे । गाउँमा उत्पादनको कमी र सीमित साधनस्रोतका कारण ठूलो अवसर खोजेर विस्तारै मानिसको बसाइँसराइमा तीव्रता आयो । अन्यत्र सर्ने परिपाटीले मानिसहरूले पुरानो थातथलो बिर्सिंदै गए । खासगरी संगीत साधकहरूको गाउँमा उपस्थिति नभएपछि बाजाको प्रयोग पनि कम हँुदै गएको दुःखदायी अवस्था हाम्रासामु छ । बाजागाजा अनि अनेकौ ताल, लय र धुन पनि लोप हुँदै गएका छन् । नयाँ पुस्ताले सिक्न नपाएको र पुरानो पुस्ता मासिँदै गएको अवस्थामा एक किसिमको पुस्तैनी रिक्तता पैदा हुँदै छ । मानिसको जन्म, विवाह, व्रतबन्ध र मृत्यु संस्कारमा बजाइने बाजाका धुनहरू फरकफरक हुन्छन् । कुनै धुनमा दैवीस्तुति, कुनैमा शुभकामना र कुनै बेला आशोच बारेको संगीतको भाका जहिले पनि फरकफरक हुन्छ । हाल ब्यान्ड बाजाको नाममा पश्चिमा बाजाहरूले ठाउँ लिएका छन् । यसमा हामी आफ्नो संस्कार संस्कृतिबाट टाढा आयातीत संस्कारमा रमाइरहेका छौं । अहिले धेरै मानिस पञ्चैबाजाको नाममा प्रचलित गीतका धुनहरू बजाइरहेका छन् । तिनीहरूले परम्परागत धुनहरू प्रयोगमा ल्याउन सकेको पाइँदैन । राष्ट्रकै भाषासंस्कृति मास्न राज्यद्वारा नियुक्त प्राज्ञिक संस्थाहरूले चलखेल गरिरहेको बेला कर्णाली अर्थात् मध्य र सुदूरपश्चिम नेपालका कलासंस्कृति, बाजागाजा र गीतसंगीतको संरक्षणको कल्पनासम्म गर्न सकिने अवस्था छैन । केही बाजा संरक्षणको अभावमा लोपसमेत भइरहेका छन् । यी बाजाको मुख्य थलो हाल कर्णाली क्षेत्र मानिएको हिजोको जम्बुदीप, सपादलक्ष, ग्यागार, अलकापुरी, हिमवत्खण्ड, साकेत, अवध आदि जे भने पनि जुम्ला साम्राज्यकै विस्तृत भूभाग भएकोमा कुनै द्विविधा छैन । हाल त्यस क्षेत्रप्रतिको चरम उपेक्षा र मानिसहरूको संरक्षणप्रतिको उदासीनताको कारणले लोप हुनसक्ने अवस्था देखिन्छ । यस्तो चरम लापरबाहीलाई रोक्ने कुनै प्रयास हुन सकेको छैन र हालको स्थितिमा त्यसको सम्भावनासमेत देखिँदैन किनकि राज्यले त्यस्तो नीति र सोच सार्वजनिक रूपमा उजागर गरेको देखिँदैन । राष्ट्रकै भाषासंस्कृति मास्न राज्यद्वारा नियुक्त प्राज्ञिक संस्थाहरूले चलखेल गरिरहेको बेला कर्णाली अर्थात् मध्य र सुदूरपश्चिम नेपालका कलासंस्कृति अनि बाजागाजा र गीतसंगीतको संरक्षणको कल्पनासम्म गर्न सकिने अवस्था छैन । यस्तो स्थितिमा कर्णालीका गाउँगाउँमा स्वतस्फूर्त रूपमा जातीय संगीतको नेतृत्व गर्ने खसलगायत अन्य जातिभित्रको दमाई भनी बाजाहरूको राजा दमाह ठोक्ने समूहको उत्थान र संरक्षण एवं सम्वर्धन हुने किञ्चित सम्भावना देखिँदैन । दुःखको कुरा स्वर्गका गन्धर्वजस्ता संगीतसाधक, तन्त्रशक्ति भएका र विशिष्ट दैवी क्षमता प्राप्त यस समुदायलाई आफू को हौं भन्ने ज्ञान पटक्कै रहेको पाइँदैन । सीमित जानकारी भएका औंलामा गन्न सकिने व्यक्तिहरू साधनारत रहिरहन सक्ने भौतिक अवस्थाबाट वञ्चित छन् । राज्य र समाज उनीहरूप्रति उपेक्षाभावमात्र होइन दलित भनेर छिछि दूरदूर गर्दै अछूतको निम्न तहमा राख्दै आएको छ । पहिले मानिसहरूले यी वाद्यवादनका सामग्री मन्दिर अथवा देवीदेवताका नाममा चढाउने गर्थे । स्वयं बजाउनेले पनि किन्नसक्ने अवस्था थियो तर अहिले सबै कुराको बजारभाउ आकासिएको छ । नेपाली मुद्राको भाउ अवमूल्यन हुँदाहुँदा मुद्रास्फीतिले नेटो काटेको छ । आमजनताको भन्दा आर्थिक अवस्था कमजोर भएका दमाईहरूको क्रयशक्ति समाप्तप्रायः अवस्थामा पुगेको छ । स्वयं बनाउने समय पनि छैन । यसबाट गीतसंगीत र बाजागाजा विलोप हँुदै जाँदा हाम्रो सभ्यता, संस्कृति र धर्मसमेत लोप हुँदै जाने अवस्था छ । हाम्रो संगीतको इतिहास पौराणिक कालदेखि रहिआएको छ । शिवको ताण्डव नृत्य हुँदाको अवस्थामा पनि ढोल नगारा आदि वाद्यवादनको प्रयोग भएको वर्णन पाइन्छ । हाल देवताहरूको मन्दिरमा पूजा हुँदासमेत ढोल, नगारा, दमाहा, झ्याली आदि बाजागाजा अति आवश्यक मानिन्छ । हाम्रो लोकजीवनका संगीतकार दमाई, ढोली, औजी, परियार, नेपाली, गहतराज आदि थर लेख्नेलाई अछूत मान्ने र कामी, लोहार, सार्कीभन्दा तल्लो श्रेणीमा राख्ने चलन प्रचलित नै छ । ढोल र दमाहा बजाउने काम केवल औजी (आवजी)ले मात्र गर्छन् । उल्लेख्य के छ भने असवर्ण मानिए पनि कुमाउमा जागरको बेला यिनीहरूलाई अछूत मानिँदैन । यसमा उनीहरूलाई औजी, देवदास र गुरु भनिन्छ । यिनीहरूलाई राईदास, विणी दास अथवा धरम दास पनि भनिन्छ । तालका जन्मदाता भगवान् शिवलाई आदि नर्तक अथवा अर्को नाम नटराज हो । उनी संगीतका जन्मदाता पनि हुन् । ढोलसागर ढोलको तालसम्बन्धी ग्रन्थ हो । हिमालय क्षेत्रमा ज्योतिष तन्त्र मन्त्र र नृत्य संगीत आदिसँग सम्बन्धित सबै ग्रन्थ शिवद्वारा रचित र शिव पार्वती संवादका संकलनका रूपमा उल्लेख गरिन्छ । यस्ता ग्रन्थमध्ये प्रमुख ग्रन्थ ढोलसागर मानिन्छ । यो लोक संगीतको प्रमुख ग्रन्थका रूपमा लिइन्छ । विश्वको प्रत्येक ढोल बजाउने मानिसलाई भगवानदास वा देवदास र औजी पनि भनिन्छ । पश्चिम नेपालतर्फ ढोल दमाहाको वादन र नृत्य ढोलसागरको सिद्धान्तमा आधरित हुन्छ । ढोलसागरको पहिलो भागमा सृष्टिको उत्पत्तिको वर्णन पाइन्छ । यसलाई जागेश्वरी ढोलसागर भनिन्छ । अर्को भागमा ढोलको वर्णन, यसको उत्पत्ति, बजाउने कलाको बारेमा विस्तृत उल्लेख छ । यस भागलाई चिष्टकला ढोलसागर भनिन्छ ।यो ग्रन्थमा ढोलको उत्पत्तिका सम्बन्धमा पार्वती भन्छिन्, दोपते उत्पन्न ढोल ददी द्वापते उत्पन्न दमामे कनक द्वीपते कनक, थरहरी बाजी किरणे मण्डल ते चार किरणी बाजे सिंदु द्वापते सिन्दु थरहरी बाजी न दुथरहिते सिंदु थरहरी बाजै चौ दिशा की चार चासणा बाजी चार चासणीं की चाखास रणों बाजी चार चासणों की चार तेल बाजी (दुई पदमा उत्पन्न भएको ढोल दुई पदमा बजेर दमाहासहित कनक दविपमा थर्काउँछ । यसको बजाइले सूर्यको किरणमा समेत कम्पन ल्याउँछ । यसको आवाज किरणमा फैलिएर चारै दिशाको जल थलमा समेत तरंग ल्याउन्छ । चारै दिशामा बजाउँदा यसले रणमा समेत दुश्मनहरूको हौसलालाई नाश गर्छ)। ढोलको बनावटका सम्बन्धमा यसरी उल्लेख छ ढोल्या पार्वतीले बटोलिन्, विष्णु नारायणले गढाए, चारेजुग ढोल मुढाया ब्रह्माजीले ढोलमाथि कंदोटी चढाए (ढोलको अवधारणा पार्वतीले बटुलिन, विष्णुले ढोलको आकार सिर्जना गरी चारै युगमा ढोल तयार गरे, ब्रह्माले त्यसमाथि आफ्नो चिह्न राखे ) । ढोलको मूल र शाखा यसप्रकार छ, अरे आवजी उत्तर ढोली, ढोलको मूल, पश्चिम ढोली ढोलकी शाखा, दक्षिण ढोली ढोलको पेट, पूरव ढोली ढोलको आँखा (मुख्य आवाज आउने ढोलको भागलाई उत्तरको ढोली र ढोलको मूल मानिन्छ । पश्चिमको ढोलीलाई ढोलको शाखा, दक्षिणको ढोलीलाई ढोलको पेट र पूर्वको ढोलीलाई ढोलको आँखा मानिन्छ ) । श्रीवेद, सतगणेश, पासमतो, रणका, छणक, बेची, गोपी, गोपाल, दुर्गा, सरस्वती, जगती गरी १२ प्रकारका ढोल हुन्छन् । आवजाका मूल र कला, मन मूले, पौन कला, शब्द गुरु, सुरत चेला, सिंहनाद शब्दली, आव, शरत वसन्त देश धरती हो । मेरो गाउँ अलेकको नगर जमराज पुरी बस्तो गाउँ (यसको मूल मन, कला पौन (वायु), शब्द गुरु, बनावट शिष्य, गर्जन शब्दहरू, शरदको वातावरण भएको देश धरती हो । मेरो गाउँ अलेकको नगर यमराज पुरी गाउँमा बस्छु ) । चारै युगमा ढोलको इतिहास, द्वापरा मानदाताको वामदास, ढोली गगनको ढोलम तम शून्य शब्दम् । त्रेता युगे, मध्ये महेन्द्र नाम राजा बिदी पाल ढोली काष्टकी ढोलम आविष्कार । कलियुगेमध्ये वीर विक्रमाजित राजा भगवान्दास ढोली अरू तत्रको ढोल वस्त्रको शब्दम् पंच नामिक नमो नमः द्ववापर युगमा राजा मान्धाताको ढोली वामदास रही आकाशको ढोल बजाएर शून्य शब्द पैदा गरे । त्रेतायुगमा राजा महेन्द भए र विंदी पाल ढोली भई काठको ढोल आविष्कार गरे । कलि युगमा राजा वीर विक्रमजितको साथमा भगवानदास ढोली भए धातुको ढोल र वस्त्रको शब्द भयो । यिनीहरूलाई हाम्रो नमस्कार छ ) । ढोलसागरमा यसलाई कथाको रूपमा प्रस्तुत गरिएको छ । यसलाई ईश्वरोवाच र पार्वतीउवाच राखेर प्रश्न र उत्तर मिलाइएको छ । कथामा शिव, निरंकार निरञ्जन, निर्विकार शून्य सब एक रूप मानिएको छ । सुरुमा ओम, माता पिता गुरु र देवताको आदेश लगाइएको छ । विष्णु कमलबाट उब्जनु, कलमबाट ब्रह्मा जन्मिई ओमकार शब्द निस्केर सात द्वीप नौ खण्डको सिर्जना मानिएको छ । ढोलको उत्पत्ति शाखा, ढोल बनाउँदा डोरी चढाउने शरीरको सम्बन्धमा समेत वर्णन गरिएको छ । ढोलपछि वेदती, देवताको नाम दिइएको छ । १० दिशामा कुन कुन ढोल बज्दछन् तिनीहरूको नाम छ । चारै युगको ढोलीको नाम उल्लेख छ । चार वेदलाई बजाउने ताल र शब्दहरू राखिएका छन् । त्यसपछि सर्वत्र धौ धौकार र त्यसैदिन औजी (आवाज निकाल्ने) को उत्पत्ति भएको कथा छ । पृथ्वी उत्पत्तिको विषयमा भनिएको छ, पृथ्वी निरंकार हुँदै त्यसबाट साकार भयो । थल, जलको अन्डा आकार फुटेर नौ खण्ड धरती उब्ज्यो । निरंकार गोसाईबाट ब्रह्मा, अंग मलेर विष्णु, भौं मलेर भोलेनाथ, खुट्टा मलेर पारवती पैदा भए । यस्तै गोसाईले पृथ्वी, स्वर्गमा ईन्द्र र पातालमा वासुकी रचे । माटो पैदा गरी त्यसमाथि पृथ्वी राखिदिए । त्यसपछि तेत्तीस करोड देवता थापना भए । त्यसपछि सोह्र शृंगार गराएर महादेवले पार्वतीलाई नचाए । बाजाको छत्तीस ताल उल्लेख भएको ढोलसागरमा ढोलवादनका चार शैलीहरू रहेका छन् जसमा अमृत, सिन्धु, प्रराणी र मध्यानी । अहिले चार शैलीमा भगवानदासको मध्यानी शैलीमात्र उपलब्ध छ । यसका पनि चार उपशैली रहेका छन् सुत्रिका, बाकुली, सेन्दुरी र झाडखण्डी । मध्यानी शैलीका प्रमुख तालहरूमध्ये बडाँई ताल, मंगल उत्सव र शुभकामनाको लागि प्रयोग हुन्छ । ढोलको घुयेल ताल देवताहरूको उपासनाका लागि र रहमानी ताल विवाहको अवसरमा बजाइन्छ । रहमानी ताल पनि सैनवार, उकाल र उन्दार गरी तीन तरिकाले बजाइन्छ । नौबत ताल उददीम दासद्वारा इन्द्रको दरबारमा बजाइन्थ्यो । अति प्राचीन नौबत ताल रातको दोस्रो र अन्तिम प्रहरमा कुनै मंगल उत्सव अथवा वसन्त ऋतुमा नित्य प्रस्तुत गरिन्छ । पहिले राजाको दरबारमा बजाइने नौबत तालअन्तर्गत नौपतन र बाइस पडतालहरू प्रस्तुत गरिन्थ्यो । नौपतमा नौ निधिहरू, बाइस पडताल, आठ सिद्धिहरू र चौध भुवनको अभिव्यक्ति हुन्छ । शिवको ताण्डव नृत्यताका प्रस्तुत गरिने चरितालिम ताल आजकाल लोप हुँदै गएको मानिन्छ । विजैसारको दुवै टुप्पोलाई तामाको तीन टुक्राले जोडिन्छ । यी तीन टुक्रा ब्रह्मा विष्णु र महेश्वरको प्रतीक हुन् । विजैसार त्रिदेवको सामूहिक शक्तिको प्रतीक मानिन्छ । यो भव भक्ति, विश्वरूपी ढोलको नियन्त्रणमा राखिन्छ । ढोलको निर्माण संसारको प्रलयपछि सृष्टिको सुनसानको स्थितिलाई भंग गर्न ब्रह्मा, विष्णु र महेशका साथै पार्वतीले गरेको मानिन्छ । यस नवनिर्मित ढोलको नाम शिवजन्ती राखियो । यसलाई सर्वप्रथम शिवले धारण गरेर सृष्टिको मनोरञ्जन गरेका थिए । ढोललाई ताल दिनका लागि तामाको दमाहा पनि सँगै बजाइन्छ । ढोल र दमाहाहरू बनाउँदा स्थानीय देवताहरूको नामसमेत लिइन्छ । देवताको पूजासमेतमा बाजाको प्रभावकारी भूमिका रहेको हुन्छ । पर्वहरूमा देवताको बढाइँ गर्ने आदि समयमा बाजाको आवश्यकता पर्छ । देवताहरूको मन्दिरमा पूजा तथा पर्व र विवाहका अवसरमा बाजा बजाउन आसपासमा दमाईहरू गाउँ बनाएर बसेका हुन्छन् । मन्दिर परिसरभित्र उनीहरूलाई बस्ने निश्चित ठाउँ तोकिएको हुन्छ । तिनीहरूलाई बाजाको ताल र कुन बेला मन्दिरमा कस्तो किसिमको ताल बजाउने जानकारी हुन्छ । धामीहरू नाच्ने अथवा कम्प दिने र देवतापिच्छे फरक रहेको बाजाको ताल उनीहरूलाई मात्र थाहा हुन्छ । केही गोप्य पूजा हुने मन्दिरमा भने बाजा गाजाको आवश्यकता पर्दैन र यिनीहरूलाई बोलाइँदैन । बाजे धामी (बाजा बजाए पछि काम्ने) भएको मन्दिरमा मात्र बाजाको प्रयोग हुन्छ । हाल दमाई भनिने गरे पनि बाजा बजाउनेहरूलाई पहिले राईदास विणिदास अथवा धरमदास भनिन्थ्यो । किंवदन्तीअनुसार एक चोटि देवलोक अर्थात् सपादलक्ष्यका देवताहरू कैलाशमा एकत्रित हुँदा विषको प्रकोपले सबै ग्रस्त हुन गए । सबै देवता आत्तिएर भगवान् शंकरलाई रक्षाका लागि प्रार्थना गर्न लागे । शंकरले सबैलाई आफ्नो पसिना एउटा शिलामा पुछ्न लगाए । त्यस शिलाबाट उत्पन्न भएका व्यक्तिलाई धरमदास भनियो । विणीदासले विजयसारको ढोल बनाएपछि राईदास अथवा रैदासले छालाले मोडे । धरमदासले ढोल बजाएर बिनतिको बोल बोलेर विषको प्रभाव शान्त गरेर समाप्त पारे । उत्तराखण्डतिर कालसैन देवताको प्रसंगमा मोतिया दर्जीको बारेमा उल्लेख भएको छ, जसलाई कालसैनका पिताका मित्र भनिएको छ । कुमाउको हुमधुरा पुग्दा गोरिल र सैम देवता जंगलको विषालु फूलको गन्धले बेहोश भए । नजिकै बसोबास गर्ने धरमिया दासलाई यो कुरा थाहा भएर उनले दमाहा बजाउने गजाले तिनीहरूको विष उतारिदिएपछि तिनीहरू गहिरो निद्राबाट उठे । धरमिया दास शिवका साथमा शिव पार्वतीको विवाहमा कैलाशबाट आएका र यही क्षेत्रमा बसोबास गरेको मान्यता छ । कालसैनको विवाहमा पनि यिनले नगारा बजाएका थिए । बझाङको बान्नी मष्टोको मन्दिर नजिक राक्षससँगको लडाइँमा देवी र मष्टो दाज्यू बहिनी मिलेर राक्षसलाई मारेपछि उसको शरीरबाट ढोल, टाउकोको भकुण्डो, हड्डीहरूको नरसिंहा करनाललगायतका बाजा र हात काटी दमाहा बजाउने गजा बनाई बजाउने साधन भएको मान्ने चलन छ । एक कथाअनुसार प्रभुले ब्रह्मालाई चार वेद पढ्न दिए । बिहान पढेर बेलुका बिर्सने क्रममा उनले अठासी हजार वर्षसम्म वेद पढ्दै रहे । ब्रह्म ज्ञानी भएपछि उनमा पढेको घमण्ड बढयो । प्रभुका भक्त रैदास चमारले १२ वर्षमा धुनी पूरा गरे । ब्रह्मा गंगाको दर्शन गर्नका लागि जान लाग्दा रैदासले आफ्नो पनि भेटी गंगालाई चढाईदिनु भनी पठाए । यो देखी ब्रह्माले भने, म त्यहाँ यो कसको हातमा दिऊँला ? रैदासले जवाफ दिए, आत्तिनु पर्दैन मेरो भेटी भनेपछि माताले हात पसारेर लिनेछिन् । ब्रह्मा त्यता पुगेपछि गंगाले ठूलो छाल हानिन् । ब्रह्मा आफ्नो काम सकेर फर्किए तर रैदासको भेटी चढाउन बिर्से । आधा बाटो आएपछि उनी आँखा नदेख्ने भए । गंगातिर फर्कंदा उनको आँखा खुल्थ्यो भने घरतिर लाग्दा उनको आँखा बन्द हुन्थ्यो । उनले गंगा किनारमा फर्केर रैदासको भेटी चढाउँदै भने, रैदासको भेटी चढाउनु थियो । गंगामाईले भनिन्, रैदास मेरो प्यारो भक्त हो । भेटी चढाएपछि गंगाले एक सुनको पत्थर निकालेर ब्रह्माको हातमा दिइन् । उनी त्यो पाएपछि रैदासको घरको बाटो छलेर हिँडे । उनी जुन बाटो हिँडे पनि रैदास सामने उभिएका देखिन्थे ।"
भाषासंस्कृति र देशभक्ति,"एकपटक १३र१४ वर्षीया किशोरीले पसलमा तरकारी किनिन् र पैसा कति भयो' भनिन् । पसलेले भन्यो, छयहत्तर रुपैयाँ ।' ती किशोरीले वाल्ल परेर मतिर हेर्दै भनिन्, अंकल छयहत्तर भनेको कति हो ? ' मैले छक्क पर्दै उनीतिर हेरेर सोधेँ, कति कक्षामा पढ्नुहुन्छ नानी ? ' उनले भनिन्, नौमा । भन्नु न अंकल कति हो छयहत्तर भनेको ? ' मैले सेभेन्टी सिक्स' भनेपछि उनले पैसा तिरेर गइन् । यस्तो छ हाम्रो नेपाली शिक्षा र शिक्षण शैली । नेपाली भएर नेपाली नजान्ने त्यो पनि कक्षा ९ को विद्यार्थीले ! हामी कति निरीह भइसकेछौं ? नेपालमै नेपाली भाषा नबुझ्ने कस्तो शिक्षा पाइरहेका छन् हाम्रा छोराछोरीले ? भाषाले देश चिनाउँछ । मौलिकता भनेको नै आफ्नो भाषाको प्रयोग हो । नेपालका यावत् कुराको नामकरण स्थानीय अथवा नेपाली भाषामा गरिएको हुन्छ । हरेक वस्तु स्थानीय नामले परिचित हुन्छन् । त्यसलाई विदेशी भाषाले पुकारियो भने त्यो हास्यास्पद बन्नसक्छ । खुकुरी नेपाली नाम हो । यसलाई नाइफ' भनियो भने अर्थमा फरक आई त्यसको मौलिकतामा तुसारो पर्छ । नेपालको बारेमा जान्नु बुझ्नु परेमा नेपाली र स्थानीय भाषा नै चाहिन्छ । नेपालको बयान नेपालीमा जति सुहाउँछ त्यति विदेशी भाषामा सुहाउन्न । राष्ट्रिय अथवा स्थानीय भाषाको सामान्य ज्ञान नहुनेले देश चिन्दैन । नेपालका खोलानाला, हिमालपहाड, जरीबुटी, रूखबिरुवा, अनि घरायसी सामग्री र बाजागाजा सबैको नाम नेपाली वा स्थानीय भाषामा राखिएको हुन्छ । दुँदेरो, मदानी, नेती, ठेकी, दाम्लो, हल्लुँड, अम्खोरा, करुवा, हर्पे, बट्न्यौटो, हुड्को, च्याब्रुङ्, टुङ्ना आदि । नेपाली मौलिक नाम नेपालका भाषामा जति समेटिन्छन् त्यति विदेशी भाषामा समेटिँदैनन् । तर, हिजोआजका अंग्रेजीभक्त र हिन्दीका उपासक यी नामहरू सुन्दा छक्क पर्छन् । भाषाको सम्बन्ध सोझै संस्कृतिसँग हुन्छ । जसलाई जुन भाषा सिकाइन्छ त्यसले त्यही भाषाको संस्कृति जानेको हुन्छ । जुन जातिको मौलिक संस्कृति हुन्छ, त्यस जातिको भाषा पनि जीवित हुन्छ । भाषा मृत भएमा संस्कृति पनि लोप भएर जान्छ । भाषा र संस्कृति लोप भएमा त्यो जाति नै अस्तित्वमा रहन्न । भनिन्छ कुनै जातिलाई विलुप्त पार्नु छ भने त्यस जातिको भाषा र संस्कृतिमा आक्रमण गर्नुपर्छ । अहिले नेपालमा बोलिने विभिन्न जातजातिका स्थानीय भाषा र सबैको साझा नेपाली भाषामा अतिक्रमण भइरहेको छ । अतिक्रमणका विविध तरिका अपनाइएका छन् । हिन्दी भाषाको वर्चस्व स्थापित गराउन हिन्दीभाषी च्यानल दिलोज्यान दिएर हाम्रा कोठाचोटामा पसेका छन् भने हामी नेपाली पनि नजानिँदो पाराले साथ दिइरहेका छौं । अंग्रेजी भाषाको आधिपत्य जमाउन अंग्रेजीभाषी देशहरू पश्चिमी सभ्यतालाई काँधमा बोकेर हाम्रा कान्ला, गह्रा, पँधेरा र चौतारीमा नाचिरहेका छन् । हाम्रा छोराछोरीलाई ज्ञानको आर्जन नै अंग्रेजीमा मात्र हुन्छ भनिरहेका छन् । हामी त्यसैको होहोमा होहो मिलाइरहेका छौं । हामी आफ्नै गाउँसहरमा अंग्रेजी माध्यमबाट मात्र पढाइ हुने विभिन्न विद्यालय खोलेर, खोल्न उक्साएर, त्यस्ता विद्यालयमा अनिवार्य अंग्रेजी बोल्नुपर्ने बनाएर, नेपालीलाई अंग्रेजी भाषाको प्रयोग अनिवार्य गर्नुपर्ने बाध्यतामा पार्दैछौं । यस्ता कार्यहरू सहरमात्र होइन, गाउँमा पनि छ्यासछ्यास्ती छन् । नेपाली जानीनजानी फस्दै छन्, फसाइँदै छन् । कतिपय अंग्रेजी स्कुलमा आफ्ना छोराछोरीलाई भर्ना गर्न लानु परेमा छोराछोरीले मात्र होइन, अभिभावकले समेत अंगे्रजीमा परीक्षा दिनुपर्छ । यसबाट नेपालीभाषीलाई कसरी बाध्यतामा पारिँदै आइएको छ भन्ने बुझ्न सकिन्छ । तराईमा बोलिने मैथिली, भोजपुरी र थारू भाषा नेपालमा बोलिने सम्पूर्ण भाषाको श्रेणीमा दोस्रो, तेस्रो र चौथो नम्बरमा आउँछन् । यही भाषा र वाङ्मयको कारणले गर्दा यहाँको संस्कृति जीवित छ । यस्तो अवस्थामा हिन्दी भाषालाई माध्यम भाषा बनाउने हो भने यी भाषाहरूको अस्तित्व धरापमा पर्नेछ । अभिभावकले पनि आफ्ना छोराछोरीलाई अंग्रेजी माध्यमको स्कुलमा भर्ना गराएर ठूलै पौरख गरेको ठान्छौं । घरमा पनि छोराछोरील अंग्रेजी नै बोलिदिऊन् भन्ने सोचेका हुन्छौं । यसो गर्दा आफ्नो नेपाली भाषाको भविष्य के होला भन्ने सोच्दैनौं । अहिले जुन गतिमा अंग्रेजी भाषाको प्रभुत्व अगाडि बढिरहेको छ, यसलाई अझ बढाउने कर्ममा मानिसहरू लागिरहेका छन् । त्यसले केही वर्षपछि कस्तो परिणाम भित्र्याउला अनुमान गर्दा पनि आङ सिरिंग हुन्छ । हिन्दी भाषाका भक्तहरूले दक्षिणतर्फ फर्केर ठूलो स्वरले हिन्दी भाषालाई माध्यमको भाषा बनाइनुपर्ने कुरा फलाक्छन् र साखिलो बन्छन् । हामी पनि जानीनजानी त्यही भनाइमा ताली बजाएर रमाउँछौं । बुझ्नुपर्ने कुरा के छ भने तराईमधेस भाषामा पहिले नै समुन्नत छ । तराईमा बोलिने मैथिली, भोजपुरी र थारू भाषा नेपालमा बोलिने सम्पूर्ण भाषाको श्रेणीमा दोस्रो, तेस्रो र चौथो नम्बरमा आउँछन् । यी भाषीहरूको आफ्नो रीतिपरम्परा छ, आफ्नै समुन्नत संस्कृति छ । यही भाषा र वाङ्मयको कारणले गर्दा यहाँको संस्कृति जीवित छ । यस्तो अवस्थामा हिन्दी भाषालाई माध्यमको भाषा बनाउने हो भने यी भाषाहरूको अस्तित्व धरापमा पर्नेछ । किनभने माध्यम भाषा नै सबैभन्दा बढी बोलिने भाषा बन्छ अनि माध्यम भाषाको तुलनामा स्थानीय भाषा घट्दै र हट्दै जान्छन् र मैथिली, भोजपुरी र थारूजस्ता उन्नत भाषाहरूको लोप अवश्यम्भावी छ । यो कुरा नेताहरूले बुझ्नुपर्ने हो । आफ्नै खप्परमा आफैं बन्चरो नचलाउनुपर्ने हो । भाषा जति प्रयोगमा आयो त्यति नै जीवित रहन्छ । कुनै पनि देशले अर्को देशमा आफ्नो वर्चस्व स्थापित गर्नु छ भने भाषाको प्रयोगमा प्रोत्साहन गर्ने गर्छन् । त्यसै पनि नेपालमा भारतीय हिन्दी च्यानलहरूले आफ्नो भाषाको प्रयोगमा विभिन्न तौरतरिकाबाट जालहरू बिछ्याएर हिन्दी भाषाप्रतिको मोह थोपर्दै आएका छन् । विदेशी भाषाको वर्चस्वसँगै नेपाली सांस्कृतिक चाडपर्व, रीतिरिवाज र पहिरन पनि हराउँदै जानेछन् र विदेशी चाडपर्व, रीतिरिवाज अनि सभ्यतासँगै पहिरन आदि भित्रिँदै जानेछन् । अहिलेका सहरी सभ्यताको प्रभाव परेका युवकयुवतीलाई प्रेम र शान्तिको प्रतीक वसन्तपञ्चमी, शिवपार्वतीको मिलन भएको दिन अक्षयतृतीया, रामसीताको विवाह भएको दिन विवाह पञ्चमी, मायाप्रेमका आदिगुरु श्रीकृष्णको जन्मदिन श्रीकृष्ण जन्माष्टमी, रामनवमी, जितिया पावनी, नयाँ वर्ष, मायाप्रेमकै कथा भएको स्वस्थानी व्रतलगायत प्रेममय हाम्रा मौलिक पर्वहरूको कुनै पत्तो छैन तर रोज डे, फ्रेन्डसिप डे, भ्यालेन्टाइन डे, न्यु इयर, इस्टर, हेलोइन, क्रिसमस डेजस्ता विदेशी चाडपर्वका बारेमा ठूलो आशक्ति छ र मनाइन्छन् । यो नै हो भाषाका साथै संस्कृतिमा परेको प्रभाव । सभ्यता र विकासको नाउँमा आफ्नो मौलिक संस्कृति र रीतिरिवाजलाई चटक्कै बिर्सेर अर्काको संस्कृति र रीतिरिवाज अँगाल्दा के परिणाम आउला भविष्यमा । विश्वका प्रायः देशले आफ्नो राष्ट्रिय भाषालाई पहिलो प्राथमिकता दिन्छन् । राष्ट्रिय भाषा अनिवार्य हुन्छ । आफ्नो देशको भाषापरीक्षामा पर्याप्त नम्बर नल्याई पास नहुनेले अर्को कक्षामा प्रवेश पाउन गाह्रो हुन्छ । यहाँ ठीक उल्टो अवस्था छ । नेपाली भाषामा पर्याप्त नम्बर ल्याउनु नै पर्दैन, पास हुन । कक्षा १० को परीक्षामा थोरै जीपीए आए पनि कलेजले भर्ना लिन्छन् । कक्षा ११ र १२ मा अनिवार्य छैन । ११ मा पढे १२ मा पर्दैन । १२ मा पढ्ने हो भने ११ मा पढ्नु नै पर्दैन । कति सजिलो छ । त्यसभन्दा माथि त नेपाली विषय लिएर पढ्नेले मात्र हो, अरूले पढ्नै पर्दैन । अहिले त झन् भाषाको वर्णविन्यास तानातानमा परेर नेपाली भाषा नै मरीच चाउरिएजस्तै भएको छ । अहिलेको जस्तो कि पहिलेको जस्तो भन्ने अन्योलको अवस्था आएको छ । अनि जस्तो लेखे पनि ठीक हुन्छ भन्नुपर्ने भएको छ । यस्तै कारणहरूले हो, नेपालीभाषी नै नेपाली भाषामा कमजोर भएका । जसलाई नेपाली भाषाको पूर्ण ज्ञान छैन भने ऊ कसरी देशको कर्णधार बन्ला अनि मुलुकलाई विकासको शिखरमा पुर्याउला ? नेपाली वा स्थानीय भाषाको यस्तो कमजोर जानकारले देशको अवस्था र वातावरण कसरी बुझ्ला ? विदेश जाँदा आफैं विदेशी भाषा बोल्ने नेपालीलाई आफ्नै देशभित्र डुल्दा दोभासे चाहिने होला । हामी नै यस्तै पुस्ताको उत्पादन, प्रशिक्षण र प्रोत्साहन दिन अग्रसर हुँदैछौं । यो विडम्बनाबाट हामी कसरी पार पाउन सक्छौं, यसको ज्ञान पनि हामीलाई नभएको होइन तर सभ्यता र आडम्बरको आडमा आङमा परेको धूलो पनि टक्टक्याउन मन लाग्दैन हामीलाई । नेपाली भाषालाई अनिवार्य विषय र जान्नैपर्ने विषय बनाएको भए बाटातिर देखिने साइनबोर्डमा गल्ती लेखिएको देखिँदैनथ्यो । गाडीमा लेखिएका सायरीहरू पनि भुसुक्कै गल्ती हुने थिएनन् होला । आमाको आशीर्वाद'लाई आमाको आर्शीवाद' लेखिने थिएन होला । नेपाली टेलिभिजनहरूको ब्रेकिङ समाचारमा गलत लेखाइ बोकेर समाचार आउने थिएन होला । भाषासंस्कृतिविज्ञहरूले भाषाबारे अभियान नै थालनी गर्नुपर्ने देखिन्छ । नेपाली भाषा सबै नेपालीका लागि अनिवार्य बनाएर आफ्नो भाषा, संस्कृति र मौलिकतालाई बचाउने हो भने भाषाभक्त, संस्कृतिभक्त र देशभक्त नेपालीको देश बनाउन सकिन्छ ।"
युगकवि सिद्धिचरणको साहित्यचेतना,"क्रान्तिबिना लौ कसले देख्यो, शान्तिपुरीको घरबार क्रान्ति उज्यालो चाहिन्छ, यहाँ नेपाली यी सुकुमार । युगकवि सिद्धिचरण श्रेष्ठ नेपाली साहित्यमा युगकवि सिद्धिचरण श्रेष्ठको विशिष्ट स्थान छ । नेपाली साहित्यजगत्का सुविख्यात कविहरूमध्ये सिद्धिचरण एक हुन् । उनको कविताशिल्पको अन्तिम खोज मानव हो । उनका कवितामा विश्वको व्यथा छ, निजी मर्मस्पर्शिता छ, समाज सुधार्ने सामथ्र्य छ । उनका कवितामा देशप्रेम भरिएको छ । कवितामा जति प्रकृतिको उपासना र आराधना पाइन्छ, त्यति नै राजनीतिक चेतना र वेदनाको सहज धाराप्रवाह जीवन्त छ । उनको कवितामा विरोधाभाष छैन सामाञ्जस्य छ । प्रकृतिको अत्यन्त सरल चित्रण गर्नु तथा समाजलाई उठ्ने चेतना दिनु उनको लेखनको वैशिष्ट्य हो। नेपाली साहित्य समाजमा जनचेतना र जागरणको उजागर गर्ने सिद्धिचरण प्रकृति कवि, मानवतावादी कवि प्रगतिचिन्तन कवि, रोमान्टिक कवि, सामाजिक यथार्थवादी तथा युगकविका रूपमा अमर अजर छन् । नेपाली काव्यसाधनामा नवीन आयाम र चमत्कारी शैली शिल्पका धरोहर युगकविको योगदान उनका समकालीनहरूभन्दा धेरै पृथक् छ । मानव मात्राका लागि बन्दनीय व्यक्तित्व सिद्धिचरणले आधुनिक नेपाली भाषासाहित्यको प्रवद्र्धनमा ऐतिहासिक योगदान पुर्याएका छन् । त्यसैले कवितात्मक शैलीमा युगकवि सिद्धिचरण युगको आवश्यकता थिए । नेपाली साहित्यमा नयाँ चेतनाको गन्तव्य देखाउने सिद्धिचरण जस्ले आफ्नो सर्वश्व त्यागे, तर साहित्य त्याग गर्न सकेनन् । उनको अत्यन्तै लोकप्रिय र कर्णप्रिय गीतिकविता मेरो प्यारो ओखलढुंगा कालजयी सिर्जना हो । नेपाली शोककाव्य जगतमा कविवर माधवप्रसाद घिमिरेको कालजयी सिर्जना गौरीको जुन स्थान छ, स्थान परिचय र देशभक्तिको भावनामा युगकवि सिद्धिचरणको मेरो प्यारो ओखलढुंगा सिर्जनाको त्यही स्थान छ । नेपाली राष्ट्रप्रेमप्रति मार्मिक चेतनाप्रवाह रहेको उनको एउटा कवितांश  क्यारुँ म यो देश निमित्त क्यारुँ नाचु कि गाउँ कि गला मिलाऊँ ! सहर्ष काटी शिरमै चढाऊँ यो श्वास जम्मै यसमै मिलाऊँ ! विसं १९६९ जेठ ९ गते ओखलढुंगा जिल्लामा जन्मेका सिद्धिचरणले संवत् १९९० सालमा भुइँचालो कविता लेखनबाट आफ्नो साहित्यिकयात्रा आरम्भ गरेका हुन् । राष्ट्र, राष्ट्रियता एवं जन्मभूमिप्रतिको स्नेहपूर्ण भक्तिभाव उजागर गर्न उनको चम्कन युवक चम्क कविताले राष्ट्रबोधको बारेमा राम्रो सन्देशप्रवाह गरेको छ । उनका कवितामा एकातर्फ प्रकृतिप्रेम र मानवीय वेदना प्रतिविम्बित छ भने अर्कोतर्फ समाज सुधारको पक्ष पनि दह्रो छ । सफल प्रकृति चित्रण र समाजलाई युगबोध चेतनातर्फ अभिप्रेरित गर्नु कविको वैशिष्ट्य कर्म हो । मुलुकभित्र र बाहिरसमेत तत्कालीन नेपाली समाजमा जनचेतना र जागरण अभिवृद्धि गर्ने अन्य कार्यमा संलग्नहरूले जस्तै देशका सबै साहित्यिकहरूले पनि गहन भूमिका खेलेका थिए । तत्कालीन राजनीति र साहित्यिक जगतमा विद्रोह र क्रान्तिको शंखघोष गर्ने प्रातः स्मरणीय विशिष्ट प्रतिभा युगकविले कविताको माध्यमद्वारा युगचेतना र जागरणको आन्दोलन आरम्भ गरेका हुन् । नेपाली प्रजातान्त्रिक आन्दोलनका शिखरपुरुष गणेशमान सिंहलाई गणेशमान बनाउन सिद्धिचरणको स्तुत्य भूमिका रहेको तथ्य स्वयं सिंहले स्वीकार गरेका छन् । नेपाली साहित्यको समालोचना विधामा अधिकतम् सन्तुलित, स्पष्ट र दिशानिर्देश दृष्टिकोण क्षमता राख्न सक्ने प्रखर समालोचक यदुनाथ खनालले युगकवि सिद्धिचरणको काव्यकारितालाई लिएर लेखेका छन् उनका कविताहरूमा विशेष गरेर मेरो प्रतिविम्ब भन्ने संग्रह र लामो उर्वशी खण्डकाव्य दोहर्याइदोहर्याइ पढे र रत्नध्वज जोशी र विजयबहादुर मल्ललगायतले उनको विषयमा लेखेका आलोचनात्मक लेखहरू पनि पढेँ, तर मलाई लाग्छ कि उनलाई मैले अझ बुझ्न सकेको छैन् । उनी सधैं केही अलग र दूर रहेका जस्ता छन् । सिद्धिचरणप्रति यदुनाथ खनालद्वारा गरिएको यो समालोचकीय मूल्यांकन पनि हो । नेपाली साहित्यका विशिष्ट प्रतिभा समजस्तै सिद्धिचरण पनि एक उत्कृष्ट मानवतावादी कवि हुन् र उनको कविताको अन्तिम खोज मानव नै हो । सिद्धिचरणको साहित्यिक पेरिफेरिमा घुलमेल हुने संवाहकलाई लिएर यदुनाथ पुनः लेख्छन् उनको जीवनव्यापी कविताको उपासना छर्लंगिने इमानदारी, प्रतीकको अपरिचितता र अर्थको क्लिष्टतासँगको अधैर्य जीवनको बाजीमा पस्ने व्यक्तित्व, सुधारतर्फ प्रवृत्ति, स्वतन्त्रताप्रति गम्भीर संलग्नता, यी सबै गुणहरूले गर्दा उनको कविताले नेपाली कविताका सबै प्रेमीहरूलाई चिरकालसम्म मुग्ध गर्न सक्तछ । उनी आपूले जानेको भोगेको र अनुभव गरेको विषयमा जुन तीव्र विश्वासका साथ लेख्छन्, त्यसलाई विरलैले उछिन्न सक्छन् । उनको विषय आफैं नै हो, उनको अनुभव विशिष्ट पनि छ, मूल्यावान् पनि छ, जसले गर्दा हामी उनको कवितातिर ढल्कन्छौं । उनको कवितामा सार्वजनीनता छ । मानिसले जाग्नु पर्दछ र दुःख अनुभव गर्नु पर्दछ, यो उनको कविताको सन्देश हो । नेपाली साहित्यमा महाकवि देवकोटाजस्तै स्वच्छन्दतावादी कवि सिद्धिचरणले नेपाली र नेवारी भाषामा क्रान्तिकारी कवितालेखन अन्तर्गत क्रान्ति शब्दको प्रयोग गरेबापत उनलाई विसं १९९६ सालमा १८ वर्ष कैद सजाय र सर्वस्वहरणको घोषणा गरिएको थियो । त्यस्तै १९९५ साल माघमा वर्षा शीर्षकको कविता लेखेबापत सर्वस्वहरणसहीत २० वर्ष कैद सजाय तोकी उनलाई जेल पठाका थिए, तर उनी २००२ सालमा जेलमुक्त भए । राणा शासनको दमन र अत्याचारको विरोध गर्नेमध्येका एक सिद्धिचरणले ६ दशकसम्म नेपाली कविता र काव्यशिल्पद्वारा राष्ट्रलाई जीवन्त र जागृत बनाउन विशिष्ट योगदान पुर्याए । यस क्षेत्रमा विशिष्ट योगदान गरेका युगकविले नेपाली र नेवारी भाषामा झन्डै दुई दर्जन कृतिहरू साहित्य भण्डारलाई अर्पण गरेका छन् । झन्डै सात दशकको सक्रिय जीवनकालमा भाषासाहित्य, कलासंस्कृति, सामाजिक एवं राजनीतिक चेतनाका संवाहक रहँदै ८० वर्षको दीर्घायु जीवन भोग गरेर २०४९ जेठ २२ गते जन्मेकै महिनामा शिक्षण अस्पताल महाराजगन्जमा उनको देहवसान भयो । नेपाली साहित्यमा एउटा युगको प्रतिनिधित्व गर्दै काव्यसिर्जनाद्वारा राष्ट्रोत्थानमा योगदान पुर्याएका युगकवि सिद्धिचरणको यावत् योगदानलाई समाजसामु जीवन्त राख्न २०४५ सालमा युगकवि सिद्धिचरण प्रतिष्ठानको स्थापना गरेको हो । यस प्रतिष्ठानद्वारा सुरुमा सिद्धिचरण युवा काव्य पुरस्कार र पछि युगकवि सिद्धिचरण पुरस्कार २०४५ सालदेखि प्रदान गरिँदै आएको छ । प्रतिवर्ष उनको जन्मदिनमा समर्पण गरिँदै आएको यस पुरस्कारबाट २०४५२०७४ सम्म नेपाली भाषासाहित्य, गीतसंगीत र कलासंस्कृति क्षेत्रका २८ जना विशिष्ट प्रतिभाहरू पुरस्कृत भइसकेका छन् । यस वर्षको युगकवि सिद्धिचरण पुरस्कार नेपाली कविता तथा लोक साहित्यका क्षेत्रमा योगदान पुर्याएबापत वरिष्ठ कवि एवं संस्कृतिविद् तुलसी दिवसलाई समर्पण गरिने भएको छ । पुरस्कार राशिमा एक लाख रुपैयाँसहित ताम्रपत्र रहेको छ । यसै प्रतिष्ठानद्वारा २०७० सालदेखि प्रदान गरिँदै आएको सिद्धिचरण युवा पत्रकारिता पुरस्कार यस वर्ष पत्रकार नरेशवीर शाक्यलाई प्रदान गरिने भएको छ । पुरस्कारको राशि रु २५ हजारसहित सम्मानपत्र रहेको छ । यी दुवै पुरस्कार कविको जन्मदिन जेठ ९ गते समर्पण गरिने भएको छ। तथापि आफ्ना पिताको स्मृतिस्वरूप आफ्नै परिवारजनको सक्रियतामा पुरस्कार राख्ने प्रकृति र संस्कृतिले बाबुको सम्झना एवं सम्मानका अतिरिक्त यस्ता सुकार्यबाट समाजमा रचनात्मक प्रभाव समेत पर्दछ । साथै यो परम्परा हाम्रा अग्रजहरूप्रतिको सम्झाना र सम्मान पनि हो । युगकवि सिद्धिचरण पुरस्कार आजको यो अवस्थामा आइपुग्न उनका सुपुत्र रविचरण श्रेष्ठको योगदान र सहभागिता सराह्रनीय रहेको छ । समाजसेवी एवं साहित्यसेवी रविचरण श्रेष्ठ युगकवि सिद्धिचरण प्रतिष्ठानका प्रमुख संरक्षक हुन् । यस प्रतिष्ठानलाई कार्यान्वयन र जीवन्त राख्न उनको महत्ववपूर्ण योगदान रहेको छ ।"
बालबालिकाका लागि संग्रहालय,"बालबालिका राष्ट्रिय समृद्धिका आधार हुन् । देशको भविष्य मजबुत बनाउन राज्यले बालबालिकाको क्षेत्रमा पर्याप्त लगानी गर्नैपर्छ । कुनै पनि नागरिकले आफ्नो देशको भूगोल, इतिहास, संस्कृति र सभ्यताबारे जानकारी राख्नु जरुरी छ । यो नागरिकको दायित्व पनि हो । हाम्रा बालबालिकालाई प्राथमिक तहदेखि नै शिक्षण प्रक्रियाका विभिन्न विधिबाट आफ्नो देशको परिचय दिनुपर्छ । बालमस्तिष्कमा राष्ट्रियता, राष्ट्रिय भावना र बफादारिता, मानवता र नैतिक दायित्वको सही बिजारोपण गर्नुपर्छ । बालमस्तिष्क उर्वर भूमिजस्तै हो । यस भूमिमा हामी जस्तो बिजारोपण गर्छौं, त्यस्तै फल प्राप्त गर्छौं । काँचो माटो समानको बालमस्तिष्कलाई सही संस्कार र ज्ञानले प्रशिक्षण गरी ठोस आकार दिनुपर्छ । सानैदेखि राष्ट्रिय भावनाले दीक्षित व्यक्तिले कहिल्यै पनि राष्ट्रको अहित हुने विषयमा सोच्नै सक्दैन । हाम्रा बालबालिकाले हामीबाट धेरै कुरा सिकिरहेका हुन्छन् । संसार बदल्नु छ भने सुरु आफैंबाट गर्नुपर्छ' भनेझैं बालबालिकालाई सही संस्कार दिन अभिभावक पनि बदलिनु आवश्यक छ । विशेषतः घरपछि स्कुलमा नै बालबालिकाले लामो समय बिताउने भएकाले विद्यालयलाई दोस्रो घर र शिक्षकशिक्षिकालाई आमाबाबु समान मानिएको हो । अभिभावक र शिक्षकशिक्षिकाबाट नै बालबालिकाले आफ्नो देशको भाषा, संस्कृति, संस्कार र रीतिरिवाजका विषयमा जानकारी प्राप्त गरिरहेका हुन्छन् । विभिन्न रूप, रंग, जातजाति, भाषाभाषीको संगमस्थल विद्यालय भएकाले यहाँबाट नै बालबालिकाले देशको ऐतिहासिक, सामाजिक र सांस्कृतिक पृष्ठभूमिको विषयमा जानकारी प्राप्त गरिरहेका हुन्छन् । समाज र विशेषगरी विद्यालयबाट नै बालबालिकाले आफ्नो संस्कृतिभन्दा पृथक संस्कृतिका व्यक्तिहरूसँगको सहसम्बन्धबाट भिन्न अस्तित्व स्वीकार गर्ने भावना विकास गरेका हुन्छन् । मौलिक संस्कृतिको गरिमा र यसको पहिचानको आधार विद्यालय र पाठ्यक्रमहरूको माध्यमबाट तयार हुन्छ । बालबालिकाले पढेर लेखेरभन्दा पनि देखेर सुनेर वा आफंैले अनुभव गरेर धेरै कुरा सिक्न र जान्न सक्छन् । प्राथमिक, निम्न माध्यमिक र माध्यमिक तहका पाठ्यक्रममा मानविकी विषयलाई समावेश गरिएको छ । मानविकी विषयहरूमा धर्म, संस्कृति, सम्पदा, राजनीति र इतिहासलगायतका सामाजिक सरोकारका विषयहरू पढिन्छ र पढाइन्छ । संग्रहालयसम्बन्धी अन्तर्राष्ट्रिय संस्था आइकमले आफ्नो संग्रहालयसम्बन्धी परिभाषामा संग्रहालयलाई अनौपचारिक शैक्षिक केन्द्रका रूपमा परिभाषित गरेको छ भने अर्कोतिर युनेस्कोले आफ्नो शैक्षिक कार्यक्रममा संग्रहालय शिक्षालाई समावेश गरेको छ । मानविकीजस्तो सैद्धान्तिक विषयहरूलाई कलिलो बालमस्तिष्कले सजिलै बुझ्न र सम्झन नसक्ने हुन्छ । त्यसकारण बालबालिकालाई यी मानविकी विषयहरूको जानकारी गराउन शैक्षिक भ्रमणस्थलगत अध्ययन आदिले प्रभावकारी भूमिका निर्वाह गर्न सक्छन् । सामाजिक रहनसहन, रीतिरिवाज, चालचलन, संस्कार, संस्कृति, प्रकृति र भूगोलको जानकारीका लागि शैक्षिक भ्रमणले प्रभावकारी भूमिका खेल्छ । विभिन्न धार्मिक तथा सांस्कृतिक तीर्थस्थल, पुरातात्विवक एवं ऐतिहासिक स्मारक र सम्पदास्थलहरू, विशेष जातिगत समूह र संस्कार बाहुल्य भएको समाज, चिडियाखाना, खोलानाला, झरना, हिमाल, पहाड आदि क्षेत्र महत्ववपूर्ण भ्रमणस्थल र अनौपचारिक शैक्षिक केन्द्र हुन् । यस्ता सांस्कृतिक र प्राकृतिक सम्पदाहरूको भ्रमणबाट बालबालिकाले मनोरञ्जनका साथै व्यावहारिक ज्ञान प्राप्त गर्छन् । जुन ज्ञानले जीवन, जगत्, समाज र राष्ट्रलाई हेर्ने दृष्टिकोण र चिन्तनलाई अभिवृद्धि गराउँछ । इतिहास, संस्कृति र सभ्यताको अनौपचारिक जानकारीका लागि संग्रहालयले महत्ववपूर्ण भूमिका खेलिरहेको हुन्छ । बालमनोविज्ञान अत्यन्त जिज्ञासु स्वभावको हुन्छ । इतिहास र संस्कृतिसँग सम्बन्धित अनेकांै जिज्ञासा संग्रहालयको भ्रमणबाट समाधान हुन्छन् । साधारणतया हाम्रा पुर्खाले प्रयोग गरेका विभिन्न उपकरण हातहतियार, मूर्ति, पैसा, कागजपत्र, भोजपत्र, चित्रकला, धातुकला आदि संकलन, संरक्षण र प्रदर्शन गरिने स्थललाई संग्रहालय भन्ने गरिएको पाइन्छ । यी संग्रहालयको माध्यमबाट अनौपचारिक रूपमै बालबालिकाले इतिहास र संस्कृतिको विषयमा जानकारी प्राप्त गर्छन् । वर्तमान सभ्यताको ऐतिहासिक आधार इतिहास हो । हामी को हौं ? हाम्रो संस्कृति के हो ? हाम्रो समाजको ऐतिहासिक विकासक्रमको शृंखला कस्तो छ ? हाम्रो देश निर्माणका लागि हाम्रा पुर्खाहरूले के कस्तो योगदान दिए ? भन्ने विषयहरूको अनौपचारिक जानकारी संग्रहालयबाट नै हुन्छ । छाउनीस्थित सैनिक संग्रहालयबाट नेपालअंग्रेज र नेपालतिब्बत युद्ध हुँदाको विषयहरूलाई प्रदर्शनी गरिएको छ भने छाउनीस्थित राष्ट्रिय संग्रहालयमा देशैभरिबाट संकलन गरिएका इतिहास, संस्कृति र पुरातात्विवक महत्ववका सम्पदाहरू संकलन गरिएका सामग्री प्रदर्शनीमा राखिएका छन् । राष्ट्रिय संग्रहालयको प्रांगणमै जापान सरकारको सहयोगमा बालबालिका संग्रहालय स्थापना भएको छ । अहिले पुरातत्वव विभाग मातहतका संग्रहालयहरूमा संग्रहालय हाम्रो साथी' अभियान नै सुरु भएको छ । अभियानमा बालबालिकाले निश्चित शुल्क तिरेर संग्रहालयको सदस्य भएपछि १० वर्षसम्म अभिभावकसहित संग्रहालयमा भ्रमण गर्न पाउने व्यवस्था गरिएको छ । यस अभियानअन्तर्गत हजारौं विद्यार्थीले संग्रहालयको सदस्यता लिएका छन् र लाभान्वित भएका छन् । सिकाइलाई प्रभावकारी बनाउन ऐतिहासिक तथा पुरातात्विवक स्थलहरूको भ्रमणको ज्यादै महत्वव रहने देखिन्छ । संग्रहालयसम्बन्धी अन्तर्राष्ट्रिय संस्था आइकमले आफ्नो संग्रहालयसम्बन्धी परिभाषामा संग्रहालयलाई अनौपचारिक शैक्षिक केन्द्रका रूपमा परिभाषित गरेको छ भने अर्कोतिर युनेस्कोले आफ्नो शैक्षिक कार्यक्रमम संग्रहालय शिक्षालाई समावेश गरेको छ । सामाजिक परिवर्तनका अनेकौं चरण संग्रहालयमा देख्न सकिन्छ । त्यसैले संग्रहालयलाई समाजको दर्पण भनिएको हो । हाम्रा बालबालिकाले संग्रहालयको माध्यमबाट अनौपचारिक रूपमा इतिहास र संस्कृतिसम्बन्धी जानकारी प्राप्त गर्छन् । विद्यालयहरूले आफ्ना बालबालिका (विद्यार्थी)लाई नियमित रूपमा संग्रहालय भ्रमण गराउनु आवश्यक देखिन्छ । संग्रहालयहरूले पनि विद्यालयसँग समन्वय गरेर शैक्षिक गतिविधिलाई अगाडि बढाउन सक्छन् । समाज, संग्रहालय र विद्यालयको त्रिकोणात्मक सम्बन्धबाट बालबालिकाले आफू र आफ्नो देशलाई चिन्ने र जान्ने अवसर प्राप्त गर्छन् । विद्यार्थीको प्राज्ञिक व्याक्तित्वमा निखारता ल्याउन सिकाइमा संग्रहालयको महत्ववलाई मनन गर्नैपर्छ । इतिहास र संस्कृतिको विषयमा पढ्ने र पढाउने परम्परा नै लोपोन्मुख अवस्थामा पुगेको सन्दर्भमा संग्रहालयको भ्रमणले बालबालिकालाई इतिहास र संस्कृतिको विषयमा रुचि जगाउनसक्छ । हाम्रा वीर विरांगनाहरूको गौरवपूर्ण गाथाले बालमस्तिष्कमा आफ्नो देशका लागि योगदान दिनुपर्छ भन्ने भावना विकास गराउँछ ।"
सासूकी छोरीमाथि विमर्श,"परामर्श बिना जिउनबिउँतिन नसकिने सर्वांङ्गको आफ्नै अर्धांगका परिचय उनै सासूकी छोरी हुन् । छातीमै ठोकेर कबुल गर्न सक्छु सासूकी छोरीको स्याहारसुसारेमहाशय कहलिन्छ । उनको महान् आशय उनै सासूकी छोरीको सौम्य सुमसुम्याइ नै रहन्छ, रहेको हुन्छ । सासूकी छोरीको सौम्य सुमसुम्याइ नितान्त हार्दिक हुन्छ । कुनै कुत्सित स्वार्थ हुन्न त्यस सुमसुम्याइमा ! देवादी देवपशुपतिमहादेवका जीवनगाथा यसमै रुमलिएका छन् । सम्भवतः महादेव पशुपति कहलिनुको गुढ अर्थ विन्यास यिनै हेतु सेरोफेरो रुमलिएका छन् । दुई पाइले जन्तु मानिस विवेकशील प्राणी मानिन्छन् । उनका विवेकका आधार तिनै दुई पाइला बनेका छन् । दुई पाइतालाधारी बन्न सकेरै मानिसका विवेक फस्टाए हुन् । दुई पाइलाले हिँड्न थालेरै उनीहरू मानिस बने । दुई हात कर्मठ काममा प्रयुक्त गर्न थाले । क्रियाशील बने । दुई हात कर्मठ पारेर उनले सासूकी छोरीलाई अँगाल्न सिके । ज्ञानको चसचसाउँदो चासो हातहरूकै प्रयोगबाट गरे तिनलेसदाबहार तवरले । आनन्दका अनुभूति तिनै पाखुरीबीचका अँगालाबाट उद्भव हुने प्रज्ञा सासूकी छोरीसितका आलिंगनका कापबाट चाखे हुन् यावत् सासूकी छोरी ज्वाइँहरूले । यिनै पृष्ठभूमिमा गुनगुनाउँदै विमर्श गर्न थालेँ पहिले आफैंसित । गुनगुन गन्थन आफैंसित गर्नु एक प्रकारले अन्तरमुखी बन्नु ! अन्तरमुखी हुनु एक प्रकारको ध्यान ! ध्यान एकचित्त एकाग्रताको प्रारम्भिक अवस्थाआस्था हो ! तिनै प्राथमिक पाइला ध्यान ! ध्यानले चिन्मय बनाउँछ ! चिन्मयताले एकाग्रता जन्माइदिन्छ । चिन्मयतासाथ आँखा चिम्लँदा मनोकांक्षा झलझलाकार हुन थाल्छ । मनले चिताएको रूप आकृति मनभित्र मूर्त रूपमा उदाउन थाल्छ । स्नेहीले स्नेहावतार झल्झली देख्न थालिन्छ । प्रेमीहरू प्रेमिल देखिन थाल्छन् । स्नेहीहरू स्नेहालु देखिन थाल्छन् । मायालुहरू मायावी रूप दर्शन गर्न थाल्छन् । एक अवस्थाका मायावी रूप आकार अलंकार अर्को अवस्थामा सासूकी छोरी अवतार लिन पुग्छन् । परिवर्तनशील जीवनजगत्को घुम्ती यस्तै हुन्छन, बनिरहन्छन्  सदाबहार शिशिरवसन्त बनेर चक्रवत् जीवन घुम्तीहरूमा ! विमर्श यस्तै बढ्छन्  शनैशनै पुस्तान्तरण हुँदै। कलियुगमा नारीहरू कपाल फिरिङ पार्दै डुल्छन् । अंगप्रदर्शन गर्छन् । नङ पाल्छन् । नाइटो देखाएर, पिडौंला मस्काएर, वक्षस्थल तन्काएर डुल्छन् । छक्क पर्छु । सासूकी छोरी बन्ने को होलान् थाहा हुन्नन् कसैलाई ! बिल्कुल अञ्जान, अनभिज्ञ सासूकी छोरीज्वाइँ बन्नेलाई, न त सासूकी बुहारीगृहलक्ष्मी बन्ने, बनाइनेलाई नै । युगान्तरले ल्याएको सामाजिक संस्कारले कुनै नि कवल, तह र तल्लाका गृहस्थहरू यसबाट अछूत बन्दैनन्् । छोरोको सासूकी छोरी छोरो कुलघरानकी सासूकी बुहारी बन्छन् । बुहारी भन्नु आमाका छोराका र सासूकी छोरी ज्वाइँका, स्वादिला स्वाहारी हुन् ! स्वाहारी भन्नु आमाका छोरा, सासूकी छोरी ज्वाइँका एकलव्य भोग्य भोजनका शुद्ध स्वाद ! स्वाहारी भन्नु यथार्थमा स्वआहारी नै त बन्छ, हुन् पनि । सामाजिक, सांसारिक, सांस्कृतिक, परिवेशका परिप्रेक्षमा यिनै प्रचलन सांस्कृतिक संरचनाभित्र एउटा पक्षको स्वरूप बन्छ । विमर्श यस्तै एकपछि अर्को गर्दै तानिन्छन्, खिचिन्छन् मानौं कुनै लचक्दो रबर तन्तुझैं । सबैले भन्छन् सासूकी छोरी मेरै, मात्र मेरै । भन्नै नपर्ने शाश्वत सामाजिक, सांस्कृतिक मूल्य मान्यतामा टेकेको यो कथ्य कथावस्तु । सदाबहार बनिरह्यो यो जीवन कथा बीसौं शताब्दीको उत्तरार्ध पर्यन्त ! त्यसैताका एल्भिन टफ्लरको भविष्यत् चिन्ता' पुस्तक पढ्ने मेलोमेसो जुट्यो । सन् १९७० सम्ममा सासूकी छोरी साटासाट हुने, गर्ने दाम्पत्य सम्बन्धमूलक संस्कारमूलक पारिवारिक, सामाजिक संस्कृति प्रचलन बढ्दै जाने भविष्यत् चिन्तामुखी भविष्यवाणी ! यस्ता महाभविष्यवाणी टफ्लर महाशयका बीसौं शताब्दी कलियुगीन ! त्यस्ता महावाणीहरू पूर्वीय दर्शनविज्ञान समाविष्ट वैदिक विद्याले गरेका थिए । तिनकै निरन्तर अध्यवसाय स्वरूप महाभारत अनि रामायण ग्रन्थहरूका भविष्यवाणीहरू थिए । कलियुगमा टफ्लरका उद्घोष अनुरूपका सामाजिक संस्कारका बिगबिगी विश्वव्यापी सांस्कृतिक जीवन पहल बन्ने भविष्यवाणी भएका छन् । यिनका पूर्वाभाषका लक्षणहरू प्रचूर भए गरेका महाभारत र रामायण ग्रन्थका भविष्यवाणीसित सटिक छन् । नखशिख प्रदर्शन नारी जीवनयौवनका सौन्दर्यानुभूति बनेछन् । एक शताब्दीअघि नै पश्चिमी गोलाद्र्धमा प्रचलित ती नखशिख प्रदर्शन संस्कारमूलक नारी जीवनयौवनका मानस धरातल बनेका छन् अहिले यत्रतत्र छ्यापछ्याप्ती । नखशिख वर्णन साहित्य, संगीत, रंगकला, नाट्यनृत्य क्षेत्रमा पनि उत्तिकै छ्यापछ्याप्तिएका छन् । सासूकी छोरीका विमर्शका प्रसंगमा बहकिन पुगेँ । सासूकी छोरीका संस्कार भने पूरापूर बिमुख छन् । यी प्रसंगहरू उन्मुक्त । कलियुगमा नारीहरू कपाल फिरिङ पार्दै डुल्छन् । अंग प्रदर्शन गर्छन् । नङ पाल्छन् । नाइटो देखाएर, पिडौंला मस्काएर, वक्षस्थल तन्काएर डुल्छन्', सासूकी छोरी आज्ञा गर्नुहुन्छ । सासूकी छोरी प्रवचनमा लीन हुँदै एउटा अन्तरप्रेरणा उब्जन थाल्छमानौं सासूकी छोरी उत्प्रेरक हुन्, भइदिन्छे पनि ! नखशिख कसले पो नगर्दा हुन्  ? छक्क पर्छु । नखशिख पतिव्रताधर्मीहरूले पतिसित मात्र प्रदर्शन गर्छन् ! आम दुनियाँदारीमाझ होइन । सासूकी छोरी पतिव्रता धर्मका उदाहरण देखाउँछे साक्षात्कार ऐन अवसरमा ! बक्नै नपर्ने बकबक बोली सबै सबैका साझा अनुभूति नै बनेका छन् । बेसार पहेँलै त हुन्छन् जहाँतहीं ! कोट्याइरहनु परोइन ! कोट्याउनै नपर्ने ठाउँमा कोट्याउनु कलम पन्थीमार्गीहरूका धर्म बन्छ । धर्म कहाँ मूर्ति पूजा अनि पिण्डदान मात्र बन्छ  ? सत्य  सहीसलामत अभिव्यक्तिमूलक कर्मकाण्ड पनि त धर्म नै बन्छ  सूचना सन्देश प्रवाह गर्ने धर्मकर्म ! विमर्श यस्तै सासूकी छोरीमाथिको गर्दैछु । झ्याल, कौसी, पसलका पिँढीबाट अत्याधुनिक युवती माथि आँखा कुद्छन् । प्रकृति सिर्जित यी आँखा बिना चाल कुद्छन् । दृष्टि दोष होइन, दृष्टि धर्म बन्छ यो । दृष्टि धर्म हेर्नु, देख्नुमै हुन्छन् । कुदृष्टि लाउनुमा होइन पटक्कै । दृष्टिदोष कुदृष्टिमूलक रहन्छ । हेरीदेखी अनर्गल क्रियाकलाप चाल्नु पूरापूर कुदृष्टिपात बन्छ । बक्नु यसरी एक प्रकारले वा चाल भाका बन्छ । भाका हाल्नु नेपाली वाङ्मयको नैसर्गिक अभिव्यञ्जना शैली ! बाटा लाग्ने यस्ती सुन्दरीहरूप्रति आउने अनायास उछ्वासहरूमाथि टिप्पणी गर्नुहुन्छ सासूकी श्री श्री श्री छोरी । कपालभरि हिमशिखर धारण गरिसक्दा पनि आँखा त रंगिनैरंगीन नि !' कोही कसैलाई नभनिने, भन्नै आँट नआउने भनाइका भनाभन गर्ने एउटै चेतका हर्ताकर्ता उनै सासूकी छोरी बनेकी छिन् । घुक्र्याउनु, फुक्र्याउनु टुप्पी समाउनु सबै सबै नै सासूकी छोरी समाजको आधारभूत चरित्र बने बनाइएको प्राकृत स्वभाव आत्मीयजनहरूबाट उछ्वासमय उद्गार सुन्ने अवसर पाखण्डै ठानिए पनि आमसञ्चार सञ्जालका सज्जा बनाउन चाहेछु । लवाइ शृंगारका परिप्रेक्षमा अर्वाचिन नारी बन्ने धृष्टता धारण गर्दी सासूकी छोरी धर्मभीरु नै छिन् । ईश्वर आराधनामा सर्वसमस्या हरणतारणका महिमा भज्छन् श्री सासूकी छोरी सुन्दरी बूढी ! कपाल दुखोस्, पेटै सही हतरपतर ईश्वर पुकार्नु पहिलो उपाय भाव्नु परम् धर्मकर्म भावेकी हुन्छिन् । एक नारी ब्रम्हचारी चारित्रिक सिद्धान्तपालन गर्ने प्रेरिका जीवनयात्री उनै सासूकी छोरी ! नाक काटिएको वा सिँगान फालिएको, होस् हवास नभएको नकटो नठानियून् यो कलम पथका पथिक बफरालाई ! कत्रो साहस चाहिन्छ सासूकी छोरीमाथि विमर्श चलाउन  एक फेरा गरी हेरौं । पानी माथिको ओभानो देखिहाल्नु हुँदो हो  ! सासूकी छोरीमाथि विमर्श गर्नु जति जोखिम अरू कतै कुनैमा नहुन सक्छ  हे परमेश्वरी  ! सासूकी छोरी यथार्थ भुवनेश्वरी देवी नै हुन् । स्व कमल दीक्षित, मदन दीक्षितहरू आफ्ना सासूकी छोरीलाई देवीजी नै सम्बोधन गर्दथे, गर्छन् । सरदर हिन्दु चेतहरू नारी जगत्का जीवन तत्ववलाई उपासनाआराधनाका क्रममा शक्ति पीठ मान्छन् । जैविक नारी जीवन तत्ववलाई आराध्य दैवी शक्ति पीठ मान्नु अजीव ठान्नु परोइन । एकचित्त धरेर ध्यानमग्न अवस्थामा रहस्य खुल्नेछ यसको खुलस्त ! तिनै शक्ति पीठलाई तन्त्र विद्याका साधकहरू त्रिबिन्दुका संगम ठान्छन्, मान्छन्  त्रिकोण ! त्रिकोण त्रिविन्दुका मूर्त आकार बनेका छन् । शिरमा एक विन्दु, पीँढमा दायाँ एक विन्दु, बायाँ एक विन्दु बनाऔं यसरी । ती तीन विन्दुलाई ठाडो, तेर्सोतेर्सो ठाडो दुई रेखा र आधारभूमिमा एक सिधा रेखाले विन्दु विन्दुमा जोड्दा सहजै त्रिकोण आकार बन्छ । तिनै त्रिभुज धारी त्रिकोणलाई तन्त्र साधकहरू शक्तिस्वरूप भज्छन् । विमर्श यस्तै  सासूकी छोरीमाथिको प्रसंग बन्छ । शक्ति पीठलाई अर्को आयामधारीहरू अग्नि भाव्छन् । अग्नि तेज हो । तेज राप हो । तेज ज्योति पनि । अग्निका रूपान्तरण यस्तै यस्ता बन्छन्, हुन्छन् । अग्निको कर्म तेजिलो राप पैदा गर्नु हो । तेज प्रकाशमय किरण हो । त्यही किरण आभा बन्छ । आभाले मस्तिष्कमा प्रवेश पाएर विचार विवेक फस्टाउन मद्दत गर्छ । विवेकपूर्ण विचारले चित्तवृत्ति मजबुत बनाउँछ । मजबुत चित्तवृत्तिले सार्वजनिक सरोकारका मामला सबैको हित हुने मार्ग बनाउँछ । लोककल्याणकारी कार्यमा लाग्न सक्दा जीवन फलदायी बन्छ । विमर्श यस्तै सासूकी छोरीमाथि गर्दागर्दै कहाँबाट कहाँ लम्किन पुगिएछ । आखिर विमर्श यस्तै सासूकी छोरीमाथि यिनै प्रसंगमा प्रासंगिक नभई कसरी नकार्न सकिएला ? अहिलेका होऊन् या उहिलेउहिलेका पुख्र्यौली पुस्ता सबैका सबैमा अन्तरचाहनाका भोगविलास समान रहे, बनेका छन् । रूपमात्र फरक । अन्तरचाहनाका प्रज्ञापन र प्रक्षेपणमात्र फरक । युगले ल्याएको नयाँ प्रविधि, आविष्कारले प्रज्ञापन भन्नु मनका चाहनाभावना व्यक्त गर्ने सम्प्रेषणका माध्यम हुन् । सम्प्रेषणका माध्यम भाषाशब्द, अंगहरूका हाउभाउहल्लाइ र चलाइहरू, रेखा चित्रहरू, कृपाकटाक्षसहितका साधन प्रयोग गरेर अरुमा मनसम्मै पुयाउनु हो । प्रसंगवश अचेलका अर्धनङ पहिरन, हाउभाउ, दृष्टिका ढाँचाकाँचाहरूले अब बन्ने नौलो पुस्ताका सासूकी छोरीमाथिका विमर्श बन्छन्, बनेका छन् ।"
एक प्रशिक्षकको ओलम्पिक सपना,"भनिन्छ, कुशल प्रशिक्षक हुन सफल खेलाडी हुनुपर्छ भन्ने छैन । औसत खेलाडी पनि चर्चित र सफल प्रशिक्षक बनेको धेरै उदाहरण छन् । यही कोटीमा पर्छन्, तेक्वान्दो प्रशिक्षक कल्याण कुँवर (३८) । औसत खेलाडी कुँवर प्रशिक्षकका रूपमा भने अब्बल र सफल देखिएका छन् ।विभिन्न विद्यालय र क्लबमा तेक्वान्दो सिकाउँदै आएका कल्याण पारा तेक्वान्दोका एक्ला प्रशिक्षक हुन् । पारा तेक्वान्दोमा मास्टर्स कोर्स पूरा गरेका कुँवरले २०७० सालदेखि पारा तेक्वान्दो प्रशिक्षणमा हात हाले । सुरुमा उनले आफ्ना माइला दाइ यादव कुँवरलाई घरमै पारा तेक्वान्दोका कला सिकाए । कल्याणलाई सानोमा तेक्वान्दोको प्रारम्भिक कला यादवले नै सिकाएका थिए । उनकै प्रेरणामा कल्याणले 'दोबक' लगाएका थिए । यादवले विभिन्न अन्तर्राष्ट्रिय प्रतियोगितामा सफलता हासिल गरेपछि भने उनले पारा तेक्वान्दोको महत्र्व बुझे र खेलाडी उत्पादनमा सक्रिय रहे । घरघरमा पुगेर खेलाडी खोज्नेदेखि उनीहरूलाई तालिम दिने काममा अहोरात्र खटिएका कुँवरको एकलव्य भावप्रति तेक्वान्दो संघ नतमस्तक भयो । संघले कुँवरकै नेतृत्वमा पारा तेक्वान्दो कमिटी गठन गरेर आधिकारिक रूपमा उनलाई जिम्मेवारी सुम्पियो । पाँचौं डान कल्याणले पारा तेक्वान्दो रोज्नुको विशेष कारण छ । लामो समय खेलकुदमा संलग्न उनका दाइ यादव कुँवरले वैदेशिक रोजगारीका सिलसिलामा दायाँ हात गुमाए । मेसिनमा परेर हात गुमाएपछि स्वदेश फर्किएका दाजुलाई कल्याणले घरमै तेक्वान्दो सिकाउन थाले । लगातारको प्रशिक्षणपछि यादव अन्तर्राष्ट्रिय पदक जित्न सफल भए । उनले एसियन पारा च्याम्पियनसिपमा सन् २०१५ र २०१६ मा लगातार पदक जिते । उनले विश्व च्याम्पियनसिपमा पदक ल्याएपछि यसप्रति संघको पनि ध्यान पुगेको कल्याण बताउँछन् । 'पारा तेक्वान्दो खेलको विकास र विस्तारका लागि संघले कमिटी गठन गरेको छ तर सोच अनुरूप काम भने गर्न सकेको छैन' कल्याण भन्छन् । पारा तेक्वान्दोको विकासमा कल्याणले अहिले पनि स्वयमसेवक रूपमा काम गर्दैै आएका छन् । विभिन्न स्थानमा पुगेर अपांगता भएका खेलाडी खोज्नेदेखि उनीहरूलाई तालिम दिनेसम्मको काम आफैंले गरिरहेका छन् । अहिले पनि उनले ११ जना अपांगतायुक्त खेलाडीलाई तालिम दिइरहेका छन् । उनीहरूले विगत तीन वर्षदेखि राष्ट्रिय टोलीसँगै लगातार तालिम गरिरहेका छन् । वैदेशिक रोजगारीमा अप्रत्याशित रूपमा हात गुमाएपछि विक्षिप्त दाइबाट उनले अपांगतायुक्त व्यक्तिले पनि खेलकुदमा केही गर्न सक्छ भन्ने प्रमाणित गरिदिए । यादवले वल्र्ड च्याम्पियनसिपमा पदक जित्न सफल भएपछि कुँवरको मेहनत साकार भयो । दाइको सफलताबाट हौसिएका उनी अपांगतायुक्त खेलाडी खोज्न र उनीहरूलाई निखार्न थाले । अपांगतायुक्तलाई जम्मा पारेर तेक्वान्दोको प्रारम्भिक सीप सिकाउन थालेका उनले सशस्त्र द्वन्द्वका समयमा एम्बुसमा परेर घाइते (स्पाइनल इन्जुरी) भएका नेपाली सेनाका सातजना खेलाडीलाई पनि तेक्वान्दोको नियमित प्रशिक्षण दिँदै आएका छन् । उनीहरूले विभिन्न प्रतियोगितामा सहभागिता जनाउनेदेखि डेमोस्ट्रेसन गर्दै आएका छन् । 'सादा जीवन उच्च विचार'को अनुयायी कल्याणले एउटा लक्ष्य निर्धारण गरेका छन् । यही लक्ष्यलाई साकार पार्न उनले अपांग खेलाडीलाई प्रशिक्षण दिइरहेका छन् । सन् २०२० को टोकियो ओलम्पिकमा राष्ट्रका लागि पहिलो पदक भित्र्याउने लक्ष्य उनको छ । 'विश्व खेलकुदको कुम्भमेलामा अहिलेसम्म नेपाली खेलाडीले सफलता हासिल गर्न सकेका छैनन् । टोकियो ओलम्पिकमा सपांग खेलाडीले नसके पनि अपांगता भएका खेलाडीले पदक ल्याउँछन् । म त्यही लक्ष्यलाई अर्जुनदृष्टि बनाएर खेलाडीहरूलाई तालिम दिइरहेको छु' कुँवर भन्छन् । तेक्वान्दो खेलको विकास र विस्तारमा लामो समय खर्चिएका कल्याण यस क्षेत्रबाट टाढा हुन नसक्ने बताउँछन् । 'मैले लामो समय यही क्षेत्रमा खर्चिएँ । अब यस क्षेत्रबाट टाढा हुने कल्पनासम्म पनि गर्न सक्तिनँ' कुँवर भन्छन् । चितवनको रत्ननगर नगरपालिका१ बकुर्लर बिर्ताका कुँवरले सानैमा तेक्वान्दो सिक्ने अवसर पाए । माइला दाइ यादव कुँवरको प्रेरणामा कल्याणले १० वर्षको उमेरमा सेतो 'दोबक' लगाएर 'किक' हान्न सिकेका थिए । सानोमा उनले रहरले भन्दा पनि देखासिखीले तेक्वान्दो सिक्न थाले । तर खेलमा ध्यान दिँदा उनको पढाइ बिग्रियो । उनको ध्यान पढाइमा भन्दा तेक्वान्दोमा केन्द्रित हुन्थ्यो । जसले गर्दा घरमा सधैं गाली खानुपथ्र्यो । कल्याणले खेल्न नछोड्ने बुवाआमाले सधैं गाली गरिरहने प्रवृत्ति धेरै पटक दोहोरिरह्यो । आफैंलाई तेक्वान्दो सिकाएका दाजुले वैदेशिक रोजगारीको क्रममा हात गुमाएपछि कल्याण कुँवरले उनै दाजुलाई पारा तेक्वान्दोको च्याम्पियन बनाए । अहिले उनी अपांगतायुक्त खेलाडीबाटै ओलम्पिक मेडल नेपाल भित्र्याउने ध्याउन्नमा छन् । तेक्वान्दोप्रति भाइको लगाव देखेर माइला दाजु यादव कुँवरले उनलाई सहयोग गरे । कल्याणलाई तेक्वान्दोमा लाग्ने प्रेरणा दिए । सुरुमा देखासिखीको भरमा थालेको तेक्वान्दो पछि नशा बन्दै गयो । कल्याणलाई परिवारले चाहेर पनि उनलाई तेक्वान्दोबाट टाढा राख्न सकेनन् । तेक्वान्दोप्रतिको उनको समर्पण देखेर परिवारले पनि उनलाई साथ दियो । पढाइ नबिगार्ने सर्तमा उनले खेललाई अगाडि बढाउन पाए । त्यसपछि उनले पढाइ र खेललाई सँगसँगै बढाए । परिवारबाट सहयोग पाएपछि कल्याणले चितवन चैनपुरको सौराह तेक्वान्दो डोजाङबाट उनले आफ्नो खेल जीवनलाई अगाडि बढाए । उनी बिहान बेलुका डोजाङमा गुरु कृष्ण चौधरीबाट सिक्थे । डोजाङमा सिकेको कला घरमा प्राक्टिस गर्थे । त्यसलाई निखार्ने काम माइला दाजु यादवले गर्ने गर्दथे । दाजुभाइको 'तेक्वान्दो ट्युनिङ' मिलेपछि कल्याणले सानै उमेरमा सफलता हासिल गरे ।'बुवाआमाबाट जति गाली खाए पनि मैले खेल्न छाडिनँ । तेक्वान्दोप्रतिको मेरो लगाव देखेर माइला दाइले धेरै सहयोग गर्नु भयो । दाइको प्रेरणा र हौसलामा मैले तेक्वान्दो खेल्न पाएँ' कल्याणले आफ्नो विगतलाई सम्झिँदै भने । दाइकै प्रेरणा र हौसलामा उनले विभिन्न प्रतियोगितामा सहभागिता जनाए । विसं २०५१ सालमा जिल्लास्तरीय प्रतियोगितामा रजत पदक जितेका कल्याणले थुप्रै प्रतियोगितामा सहभागी भए । २०५३ सालमा बागलुङमा भएको क्षेत्रीय प्रतियोगितामा पनि रजत पदक प्राप्त गरे । यसपछि पनि उनले थुप्रै प्रतियोगितामा सहभागिता जनाएर पदक जित्ने अभियानलाई अगाडि बढाइरहे ।"
