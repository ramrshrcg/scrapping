शीर्षक,विवरण
"नथुला, पोटाला र टोटोला","सिक्किमको नथुला घाँटी भएर तिब्बत स्वायत्त क्षेत्रको ल्हासा पुग्ने व्यापार मार्ग फेरि खोलिएको दस वर्ष नै भयो । सन् १९६२ को भारतचीन युद्ध हुँदा यस ऐतिहासिक व्यापार मार्ग बन्द गरिएको थियो । ४४ वर्षपछि यो मार्ग ६ जुलाई २००६ मा फेरि खोलियो । खोलिनुभन्दा ५६ वर्ष अघिसम्म पनि कसैले आशा राखेका थिएनन् कि यो मार्ग यति शीघ्र रूपमा खोलिन्छन् र व्यापार वाणिज्य चालू हुनेछ । बर्खा झरीमा यो मार्गको पुनः चालू हुने समारोहमा सिक्किमका मुख्यमन्त्री पवन चामलिङ र तिब्बत स्वायत्त क्षेत्रका उपराज्यपालबाहेक, भारतमा चीनका राजदूत सुन युक्सी अन्य वरिष्ठ अधिकारीहरू र विश्वका कुनाकुनाबाट आएका पत्रकार उपस्थित थिए । तिब्बततर्फबाट व्यापारीहरूको प्रतिनिधिमण्डल र भारततर्फबाट पनि यस्तै वाणिज्यका झुण्ड उपस्थित थिए । भव्य कार्यक्रम भयो र त्यहाँ ऐतिहासिक जमघट भयो नथुला, पोटाला र टोटोलाको । नथुलाले भारतचीनको सीमा जाहेर गर्यो, पोटालाले सिक्किम दार्जिलिङसँगको पुरानो राजनीतिक सम्बन्ध अघि ल्यायो र टोटोलाले गहिरो सांस्कृतिक एवं धार्मिक पक्षलाई अघि ल्यायो । हामी धेरैले यो मार्ग खोल्न धेरै बौद्धिक, राजनीतिक कूटनीतिक र संस्थागत कसरत गर्यौं । सिक्किमका पूर्व मुख्यमन्त्री नरबहादुर भण्डारीसँग धेरैपटक यस विषयमा कुरा गर्यौं उनी मुख्यमन्त्री रहँदा । चर्चामा जहिल्यै पनि भारतचीनको अस्थिर र तिक्त सम्बन्धको कुरोदेखि सिक्किमदार्जिलिङ उत्तर बंगालको विकास र विश्व पर्यटनको आगमनदेखि दक्षिण एसियाको चीन पुग्ने छोटो बाटो यही हुनेछ भन्ने कुरा हामी गथ्र्यौं । पछि सन् २००० मा सिक्किम सरकारमा प्रमुख आर्थिक सल्लाहकारको पद सम्हालेपछि, मेरो तीन प्रमुख प्राथमिकतामा नथुला व्यापार मार्ग खोल्ने एजेन्डा र लक्ष्य अघि ल्याएँ । अन्य दुई प्राथमिकतामा सिक्किमलाई उत्तरपूर्वीय परिषद्को सदस्य बनाउनु अनि एउटा विकसित राज्य बनाई भारत र विश्वमा एउटा नयाँ स्थान ओगट्नु थियो । आज लगभग १७ वर्षपछि यी तीनैवटा लक्ष्य पूरा नै भएकाले आत्मसन्तुष्टि महसुस गर्दछौं । सन् २००२ मा नै सिक्किम उत्तरपूर्वीय परिषद्को आठौं सदस्य भएँ र आज यसबाट अनेकौं फाइदा एवं उपलब्धिहरू भइरहेका छन् । नथुला व्यापार मार्ग पुनः खोल्न निकै गाह्रो एवं संवेदनशील प्रस्ताव एवं कार्य थियो । भारत र चीनबीचको सम्बन्ध कहिल्यै न्यानो नहोला भन्ने स्थिति पनि देखेका थियौं । सन् १९८८ मा प्रधानमन्त्री राजीव गान्धी र चीनका राष्ट्रपति देङ सिआओ पिङबीचको सौहार्दपूर्ण वार्ता र भेटघाटले सम्बन्धमा अचानक नयाँ मोड ल्यायो । त्यसपछि प्रधानमन्त्री पीभी नरसिंह राओले यस सम्बन्धलाई घतलाग्दो रूपमा अघि बढाए । सन् १९९१ मा हिमाचल प्रदेश र तिब्बतबीचको शीपकिला व्यापार मार्ग र उत्तर प्रदेश र तिब्बतबीचको लिपुलेक व्यापार मार्ग खोलिने प्रस्तावमा हस्ताक्षर गरियो । विवादपूर्ण सीमाबारे पनि दुई देशबीच विचार आदान प्रदान सुरु भयो । सन् २००२ मा सिक्किमका मुख्यमन्त्री पवन चामलिङसँग नथुला मार्ग खोल्ने प्रस्तावबारे नियमित रूपमा कुराकानी सुरु गरें । उनमा गहिरो हिचकिचाहट थियो, विशेषतः भारतचीनको सीमा विवादमा यस प्रकारको पाइला चाले के कस्तो प्रभाव पर्ला भन्ने । दिल्लीमा विभिन्न मन्त्रालय, व्यापार वाणिज्य संगठन, पत्रकार बुद्धिजीविहरू र सामरिक ज्ञान भएका कूटनीतिज्ञ आदिसँग कुराकानी गर्दै आएकाले मभित्र एउटा ठूलो आँट, विश्वास र आत्मशक्ति थियो कि, यो नहुने कुरो होइन भन्ने । एउटा ठूलै जमर्को अघि ल्यायौं । दिल्लीका अति वरिष्ठ र मान्य पत्रकारहरूका दललाई नथुलाको घाँटी पुर्यायौं र यो मार्गको ऐतिहासिक, राजनीतिक, सांस्कृतिक र आर्थिक पक्षहरूबारे उनीहरूलाई विस्तृत रूपमा जानकारी दियौं । विश्वका दुइटा पौराणिक सभ्यताको समागम हुने नथुला घाँटीमा हामी सबैले भारतीय सेनाका उच्च अधिकारीहरूसमेत सँग कुरा गर्यौं । पत्रकारहरू साँच्चै केही गर्न चाहन्थे किनकि यस मार्ग खोलिएको खण्डमा भारत चीन सम्बन्धले अर्कै रूप लिन सक्छ भन्ने विश्वास उनीहरूमा पनि थियो । नभन्दै राष्ट्रका प्रमुख अखबारहरू हिन्दु, टाइम्स अफ इन्डिया, इन्डियन एक्सप्रेस, हिन्दुस्तान टाइम्स, टेलीग्राफ र इकोनमिक टाइम्समा नथुला घाँटी भएर तिब्बत पुग्ने व्यापार राजमार्गले सन् १९६२ पछि पहिलोपटक यति व्यापक प्रचारप्रसार पायो । अखबारहरूले सम्पादकीयसमेत लेखे । राम्रो सुरुवात भयो । मुख्यमन्त्री चामलिङमा एउटा नयाँ जोश देखें । भारतका विभिन्न सम्बन्धित मन्त्रालयहरूले चाख मानेर हामीले भनेका कुराहरू सुन्न थाले । मेरो काम नै त्यही थियो, अध्ययन र अन्वेषण गरी ऐतिहासिक तथ्यहरूलाई सरकार र जनसमूहसमक्ष पेस गरेर नथुला व्यापार मार्गमाथि एउटा स्वस्थ परिचर्चा सुरु गर्ने । विश्वका मुख्य संघसंस्थाहरूले पनि खोजीखोजी यसबारे जान्न चाहे । यतिबेला सबै धर्मावलम्बीले शान्ति, विकास, सौहार्दताको दुन्दुभी बजाउँदैछन् । माथि पोटालामा न्यानो घाम लागेको छ । भारतचीन सम्बन्धमा नथुलाले एउटा नयाँ दिशा निर्देश गरेको छ । हामी भाग्यमानी थियौं । राष्ट्रका प्रधानमन्त्री अटलबिहारी बाजपेयी हुनुहुन्थ्यो । अ भन्दा अलंकार बुझ्ने, विश्वलाई नै अंगाल्ने सोच भएका र अनुभवले छाती भरिएका व्यक्ति थिए उनी । उनका वरिपरि उनका प्रधानसचिव एवं राष्ट्रिय सुरक्षा सल्लाहकार ब्रजेश मि श्र थिए । ज्ञानले परिपूर्ण भएका र नीति निर्धारणमा परिपक्क । प्रधानमन्त्री बाजपेयी चीन भ्रमणमा जानुहुने भयो । ठूलो मौका पायौं, नथुलाको प्रस्तावलाई अघि बढाउन । भारतलाई के के फायदा हुन्छ भन्ने कुरोको लगभग सूची नै तयार पार्यौं । सन् २००३ मा चीन भ्रमणअघि उनी सिक्किम आएर यो प्रस्ताव अघि बढाउने आश्वासन दिए । नभन्दै जून २००३ मा बेइजिङमा हस्ताक्षर नै भयो, नथुला मार्गलाई परिचालन फेरि गरिनुपर्ने विषयमा । हामी रमायौं । सबैले आसा गरेको कुरोलाई प्रधानमन्त्री बाजपेयीले साक्षात् रूप दिए । अब कसरी अघि बढ्ने भनेर बहस सुरु भयो । सिक्किम सरकारको आफ्नै गतिलो योजना आयोग थियो । मुख्यमन्त्री स्वयं अध्यक्ष थिए र भारतका भूतपूर्व विदेश सचिव मुचकुन्द दुवे उपाध्यक्ष थिए । प्रसिद्ध अर्थशास्त्री अशोक लाहिरी, भारतका अर्को नामी विकास अर्थशास्त्री भिजय केलकर, बंगलाका भूतपूर्व ऊर्जामन्त्री आदि सदस्यहरू थिए । म आफैं पनि सदस्य भएकोले योजना आयोगमै छलफल गर्यौं र आयोगको सुझावअनुसार नै मेरो नेतृत्वमा एउटा दल बनाई यस व्यापार मार्ग कसरी, कहिले खोल्ने र खोलेको खण्डमा के के तयार, तमार चाहिन्छ र भारत चीनबीचको सम्बन्धमा यसको के कति र कस्तो प्रभाव पर्छ भन्ने विषयमा एउटा विस्तृत प्रतिवेदन तयार पार्ने निर्णय लिइयो, यो प्रतिवेदन सिक्किम र भारत सरकारलाई बुझाउनुपर्ने भयो । प्रतिवेदन नै नथुला व्यापार मार्ग खोल्ने प्रस्तावको आधार मानिने हुनाले, यसलाई ऐतिहासिक रूपमा ज्ञानबद्र्धक भविष्यको रूपमा अघि देख्ने र वर्तमान रूपमा राष्ट्र र विश्वका सीमा व्यापारमा भइरहेका विकास र स्थिति आदिलाई समेट्नैपर्ने भयो । एउटा राम्रो अध्ययन दल गठन गर्यौं र सल्लाहकारहरूमा राष्ट्रिय सुरक्षा सल्लाहकार समेतलाई संलग्न गर्यौं । प्रतिवेदन तयार पार्ने सिलसिलामा चीनमंगोलिया, चीनबर्मा, जापानदक्षिण कोरिया, भारतबंगलादेश, भारतबर्मा, भारतनेपाल सबै सीमा व्यापार क्षेत्रहरू भ्रमण गरी त्यहाँका व्यावहारिक तथ्यहरू हाल्यौं । काठमाडौंकोदारी राजमार्गमा तातोपानी, मणिपुरको मोरेतमु (बर्मा), मेघालयबंगलादेशको तामाभिल, भारतभोटाङको जय गाउँ, उत्तर प्रदेशतिब्बतको लिपुलेक र हिमाचलतिब्बतको शीपकिला सीमा व्यापार क्षेत्रहरू सबै एकएक गरी घुम्यौं । व्यापारीहरूसँग कुराकानी गर्यौं । सरकारी अधिकारी, गाउँ समाज र समुदायका प्रतिनिधिहरूसँग कुराकानी गर्यौं । ल्हासा गयौं । त्यहाँको भन्सार, परिवहन, बाटोघाटो, वाणिज्य व्यापार, सबै सरकारी अधिकारीहरूसँग धेरै दिनसम्म कुराकानी गर्यौं । जानसे, सिगात्से हुँदै चुनिएको व्यापार केन्द्र रिन्छेगांग र कारी सबैबारे गहिरो ज्ञान प्राप्त गर्यौं । ल्हासाको भारखोर क्षेत्रमा गई विभिन्न पुराना व्यापारीहरूसँग विचारविमर्श आदानप्रदान गर्यौं । त्यही भेट्यौं भाजुरत्न तुलाधर, एक नाम चलेको, उमेर खाएको व्यापारीसँग । खुसी भएँ, उपहार सम्झनास्वरूप मलाई तिनताकाको व्यापारमा चलाइने चिनिया पैसा दियान एउटा चिन्हसहित दिए । व्यापारीहरू कालिम्पोङ गल्लीको कुरा गर्दै आँखा आँशुले भिजाउँथे, छरछिमेकी, खच्चड, जनसमुदायको कुरा सुनाएर हामी सबैको भक्कानो नै फुटाउँथे । १९६२ को युद्धपछि विल्लाबाट भएको कुरो, आधा परिवार यता आधा उता चिनियाँ बैंक बन्द हुँदा बैंक खातामा यति पैसा भएको हिसाबकिताब बताउँथे । ल्हासामा नेपालका कनसल जनरल लीलामणि पौड्याल थिए । अति नै मिलनसार र ज्ञान बोकेका व्यक्ति । कूटनीतिको सग्लो उदाहरण थिए उनी । मार्ग खोल्दा के कस्तो कुराहरू पहिल्यै सोच्नुपर्छ भन्ने उनले बताए । चिनियाँहरू भारतभन्दा बढी इच्छुक थिए यो मार्ग खोल्नमा । थानकोथान कागज पत्र हाम्राअघि राखिदिए, इतिहास नै इतिहास । उनीहरू चाहन्थे, यस प्रकारको मार्गले चीनको दक्षिण पश्चिमी राज्यहरू तिब्बत, सिचुआन, युनान, चिंगहाई, गान्सु, गुइझाओ आदिका विकासमा नयाँ मोड ल्याउनेछ । चीन सरकारको 'पश्चिम क्षेत्रको विकास' र समुद्रतटको व्यापक विकासबाट मनग्ये कमाएपछि अब भूमि क्षेत्रमा विकासको मूल फुटाउने भनी राष्ट्रिय नीतिको कार्यान्वयन गर्न पनि नथुला व्यापार मार्ग खोलिएको हो । चौध हजार किलोमिटर समुद्रतटबाट विकास सारेर ३५०० किलोमिटर भूमि शृंखलामा अब ध्यान दिने जमर्कोको फल नै थियो यो नथुला व्यापार मार्ग पनि । धेरै खोजेर निकाल्यौं । दार्जिलिङ जिल्लाको आयुक्त एडगारले अंग्रेज सरकारलाई नथुला र तिब्बती सिमानाबारेमा सन् १८७३ मा बुझाएको प्रतिवेदनदेखि लिएर देशीडेरी (१७१७) को तिब्बत भ्रमण, ऐटकिशन, यंगहस्व्यांड, हुकर, छिबु लामा, फ्रेसफिल्ड, रोबर्टसन, ओ माले, नेवाल, साकृत्यायन, कुलोय, मारइनी, वोशोन, डेभिड नील, ईभान्सबेन्ज, गर्डन, टुुसी, बेरी, हारेर, डन्कन, म्याकडागाल्ड, पेम्बा, पाल, हान्डा, गुन्थर, गिन्सर्वगस्, करन वाडेल, दास, ल्याण्डोन अमर कर, शाकावपा आदि सबै सबैका पुस्तकहरू छिचोल्यौं । व्यापारीहरूलाई भेट्यौं, खच्चडको लस्कर कसरी जान्थ्यो र आउँथ्यो, ऊन कसरी कालिम्पोङमा सफा गरी जापान, लन्डन र सिकागो पठाइन्थ्यो, पूजा पाठमा चलाइने सरसामाग्रीदेखि लिएर गाडी कसरी टुक्राटुक्रा गर्दै तिब्बतमा पठाइन्थ्यो र मुसलमान कारीगर गई त्यहाँ कसरी जोड्थे, नन्दुराम, कोदामाल, कालुराम, बाजुरत्न, सान्दुतसांग, पानडुटसांग, सोनाम वांगचुक, रत्न शाक्य, जेठमल भोजराज तुलाधर कम्पनी सबै नामी व्यापारीहरू, अनि चुम्बिथाङको डाक बंगलो, पेदोङ रंगेली लिंगताम र नाथाङका बाटोपारीको रमाइलो खेती सबैसबै गाथाहरू सुन्यौं । इतिहास र सम्झनाले सबै भिज्यौं । कालिम्पोङ विश्वका नामी जासुसहरूका अड्डा कसरी हुन गयो, त्यो पनि बुझ्यौं । ठूलो सोचले प्रतिवेदन लेख्यौं । सिक्किम र दिल्लीमा महत्वपूर्ण स्थान पदमा रहेका व्यक्ति र नीति निर्धारण गर्ने विभाग मन्त्रालय अघि निचोड पेस गर्यौं । भारत सरकारका कतिपय वरिष्ठ अधिकारीहरू हिचकिचाउने डोकोभित्रै थिए कसैले भन्थे तिब्बती शरणार्थी आउँछ, कसैले भन्थे चिनियाँ सरसामानले लछेप्रै पार्छ । मनमनै म सोच्थें, मेरो देश परमाणु शक्ति र चारजना शरणार्थी वा दसवटा चिनियाँ समानसँग किन डराउने । तर साँघुरो सोच्ने मान्छेले अँध्यारै मात्र खोज्दोरहेछ । अन्ततः भारत सरकारले नथुलाको व्यापार मार्ग पुनः खोल्ने तय नै गर्यो । २१ औं शताब्दीको भारतले एउटा ठूलो सोच लिएर, गहकिलो काम गर्यो । हिजोसम्म नेपाल र भोटाङ जस्तै सिक्किमलाई अलग स्वतन्त्र राष्ट्रहरू भनेर आफ्नो मानचित्रमा भारतदेखि सिक्किमलाई अलग राख्ने चीन राष्ट्रले आज मानचित्रमा नै संशोधन गरेर भारतभित्रै सिक्किमलाई हाल्यो । सदैव एकार्कालाई ताकेर आँखा पनि चिम्म नगरी बन्दुक उठाएर सर्तक बस्ने चीन र भारतीय सेनाले आज नथुलामा भलिबल खेल्छ, एकार्कासँग सौहार्दता र मुस्कान बाँड्छ, कहिलेकाहीं चिनियाँले घडी उपचार दिन्छ र भारतीय सेनाले मुस्कुराएर चिनियाँ सेनालाई बिँडी प्रदान गर्छ । कडाचिसोशुष्क सीमाना (हार्ड बोर्डर), आज नरमन्यानोरसिलो (सफ्ट बोर्डर) भएको छ । दुई देशबीचको मोठ राष्ट्रिय व्यापार सन् १९९० को पाँच करोड डलरदेखि बढेर ६५८२ करोड डलर पुगेको छ । दुइटा सभ्यताको फेरि समागम नै भयो । नथुलाको व्यापार पनि सन् २००६ को ३३ लाख रुपैयाँदेखि बढेर आज लगभग २० करोड रुपैयाँ पुगेको छ । हाम्रो प्रतिवेदनमा नेपाल, भोटाङ, बंगलादेश चीनसँगको व्यापार र पर्यटन सम्बन्ध पनि सन् २०२० देखि यो मार्गमार्फत हुन दिनुपर्छ भन्ने प्रस्ताव राखेका छौं । हाम्रै प्रतिवेदनमा सन् २०१५ मा यो मार्ग कैलास मानसरोवार जाने तीर्थयात्रीहरूका लागि खोलिनुपर्छ भनेका थियौं । सन् २०१५ मा प्रधानमन्त्री नरेन्द्र मोदी अनि राष्ट्रपति सी जिनपिङद्वारा सहमति भएपछि २०१५ देखि नै तीर्थयात्रीहरू यस सहज मार्गमार्फत कैलास मानसरोवर जान लागे । यसरी नै अब भारतले नथुलासम्म र चीनले सिगात्सेबाट नथुला पल्लोपट्टि रेलको सुविधा ल्याएपछि यस व्यापार मार्गले केवल सीमाकृत व्यापार नगरेर, एउटा पूर्णतया व्यापार हुने सम्भावना अघि आउँछ । पछि गएर अझै सुविधाजनक जेलेपलाको बाटो पनि खोलिएको खण्डमा सम्पूर्ण दार्जिलिङकालिम्पोङ जिल्ला र उत्तर बंगालले व्यापार वाणिज्य पर्यटन उद्योग आदिको फाइदा उठाउन सक्छ । धर्मसंस्कृतिपरम्पराप्रकृति आदिले खर्लप्प खाएको नथुला व्यापार मार्ग विश्वको पर्यटन केन्द्र बन्न सक्छ । सिक्किमले फेरि यस दिशातर्फ अघि बढ्ने नेतृत्व दिनुपर्छ । चिसोशुष्क सीमानामा आज न्यानो र सरस सजिवता देखिएको छ । त्यहाँ टोटोला लटरम्मै फुलेको छ । हिन्दु, बुद्धिष्ट, खिष्टान, मुसलमान, लाअसे, कन्फ्युसियस सबैले शान्ति, विकास, सौहार्दताको दुन्दुभी बजाउँदैछन् । माथि पोटालामा न्यानो घाम लागेको छ । भारतचीन सम्बन्धमा नथुलाले एउटा नयाँ दिशा निर्देश गरेको छ ।भारत सरकारका राष्ट्रिय सुरक्षा सल्लाहकार परिषद्का सदस्य रहिसकेका लामा हाल सिचुवान विश्वविद्यालय चीनमा उच्चस्तरीय विशेषज्ञका रूपमा कार्यरत छन् ।"
नेपाली एजेन्डा के त ?,"नेपालमा दलहरूको संख्या जनसंख्याको अनुपातमा अत्यधिक धेरै छ । अर्थात् जलस्रोतको हिसाबले नेपाल जति धनी छ, दलको संख्याले पनि त्यत्तिकै धनी छ । फरक यत्ति हो, जलस्रोत या जलधनको उचित व्यवस्थापन र प्रयोग हुन सके नेपाल समृद्ध बन्न सक्छ । तर दलहरूको अनियन्त्रित संख्या र अधिकांश नेतृत्वको दलाल' चरित्र मुलुकको समृद्धि, विकास र स्थायित्वमा वाधक बन्न पुगेका छन् । नीति, सिद्धान्त र मुलुकसुहाउँदो कार्यक्रमको अभावमा दलहरू नै स्थायित्व र विकास मात्र हैन, राष्ट्रहितमा बाधक त छैनन् ? आम जनतामा प्रश्न उठ्न थालेका छन् । दल र नेताहरूमा देखा परेको स्वच्छन्दता तथा जवाफदेहीविहीनताले उनीहरूमध्ये अधिकांशलाई जनताले राष्ट्र र प्रजातन्त्रविरोधी मान्नुको पछाडि उनीहरूका विगतका क्रियाकलाप र चरित्र नै निर्णायक रूपमा जिम्मेवार छन् र प्रजातान्त्रिक पद्धति' विरुद्ध राज्यशक्ति र आफ्नो महत्ववाकांक्षा प्रयोग गरेको आरोप खेप्दै आएका राजा महेन्द्र अब अधिकांश जनताका नजरमा दूरदर्शी राजनेता' को रूपमा स्थापित हुन पुगेका छन् । राष्ट्र निर्माण (एकीकरण) को ऐतिहासिक पृष्ठभूमि, नेपालको भूराजनीतिक महत्वव, त्यसका प्राचीन मूल्य, मान्यता र सामाजिक सद्भावसँगै सदा स्वतन्त्र रहनुको पछाडिको नागरिक दायित्व पन्छाएर एकांगीरूपमा नेपालको प्रजातान्त्रिक र समृद्धिको भावी मार्गचित्र सही ढंगले कोर्न सकिन्न । अहिलेको समस्या या कमजोरीको जरोमा नेताहरूको जवाफदेहीविहीन इगो' नै जिम्मेवार छ । आफ्नो गल्ती र त्यसबाट मुलुकलाई पुगेको क्षतिमा समीक्षा नगर्ने र जिम्मेवारी नलिने अनि फरक मतलाई निषेध गर्ने आम राजनीतिक प्रवृत्तिले मुलुकलाई त्यस्तो अवस्थामा धकेलेको हो । बाह्रबुँदेपछि नेपालका कथित राजनीतिक अगुवाहरू बाह्य आदेशपालक बन्न पुगेका र अन्ततः उनीहरूको व्यवहारबाट उनीहरू जनतालाई पन्छाएर सत्तामुखी बनेको जनताले प्रत्यक्ष अनुभव र अनुभूति गरेका छन्, भुक्तभोगी बनेका छन् । नेपाली जनताका नाममा श्याम शरण र आधा दर्जन नेताहरूले राजनीतिक स्थायित्व, शान्ति र आर्थिक समृद्धिका आकर्षक नाराका साथ जुन निर्णय लिएका थिए, त्यसमा अर्कै नियत र नीति लुकेको थियो । जनअनुमोदनबिना सत्ता चाहने प्रवृत्ति स्थापित हुँदा राज्य संस्था वाधक बन्न जान्छन् । त्यसैले सत्ताको लागि राज्य संस्था सुधार र बलियो बनाउनुको साटो भत्काउनु उनीहरूको बाध्यता बन्न जान्छ । विदेशी मध्यस्थता र एजेन्डाबाट निर्देशित राजनीतिमा विदेशी स्वार्थ र उपस्थितिलाई सुनिश्चित गर्नुपर्ने बाध्यता पनि ती सत्ताधारीहरूको हुन्छ । त्यसैले राज्य संस्थाहरूलाई कमजोर र धराशायी बनाउनुका साथै महत्ववपूर्ण मामिलामा जनतालाई निषेध गर्नुपर्ने नेताहरूको बाध्यता राजनीतिक संस्कृति बन्न पुग्छ । अहिले त्यही भएको छ । बाह्रबुँदेमा महत्ववपूर्ण भूमिका खेलेका दुई भारतीय हस्तीहरूको अहिलेको अभिव्यक्तिलाई नेपालको वर्तमान परिस्थितिसँग बाहिर राखेर हेर्न मिल्दैन । भारतको प्रतिष्ठित दैनिक इन्डियन एक्सप्रेस' मा नेपाल्स हिस्टोरी, रिभाइज्ड' शीर्षकको लेखमा पूर्व विदेश सचिव श्याम शरणले नेपालमा भारतविरोधी भावनालाई केही सानो राजसंस्थापक्षीय व्यक्तिहरूको जमातले बढाइचढाइ गरेको, भारतप्रति अहिले पनि नेपालमा व्यापक सद्भाव रहेको, चीनले मुस्ताङमा नेपालको ठूलो भूभाग नियन्त्रणमा लिँदा पनि नेपालीहरू चुपचाप रहेको दाबीसहित मोदी सरकारलाई राजसंस्था र हिन्दुत्व पक्षमा नजान चेतावनी दिएका छन् । बाह्रबुँदेकै पूर्वाभ्यासमा उनका सहयोगी प्राज्ञ एसडी मुनीले नयाँ भारतीय राजदूत मन्जीव पुरीले नेपाललाई पुनः हिन्दु राष्ट्र बनाउनेतर्फ उनी सकारात्मक रहेको आरोपसहित उनी भारतीय जनता पार्टीको नभएर धर्म निरपेक्ष भारतको धर्म निरपेक्ष नेपालको राजदूत भएकाले यस्तो काम नगर्न चेतावनी दिएका छन् । नेपालका एकजना पूर्व उपप्रधानमन्त्रीले प्रवाह गरेको सूचनाका आधारमा मुनीले राजदूतलाई त्यस्तो चेतावनी दिएको भारतीय जानकारहरू बताउँछन् । शरण र मुनीका चिन्ता र अभिव्यक्तिले दुइटा स्वाभाविक प्रश्न उब्जाएका छन् नेपालमा । उनीहरू के साँच्चै नेपालीभन्दा बढी नेपालका हितैषी हुन् ? के त्यसकारण नै मोदी सरकारले उनीहरूको संलग्नताबाट आएको परिवर्तन र एजेन्डाहरूविरुद्ध जाने नीति लिन सक्ने भयबाट उनीहरू आक्रान्त देखिन्छन् । अर्थात् नेपाल नीतिका रचयिताका रूपमा चित्रित यी व्यक्तित्वहरू व्यक्तिगत रूपमा असफल' दर्ता हुने र आफ्नो छविमा पर्ने आघातबाट उनीहरू आक्रान्त छन् ? तर यसले एउटा कुरा के पुष्टि गर्छ भने भारतमा बाह्रबुँदेमार्फत र केही नेपाली नेताहरूमार्फत लागू गरिएका परिवर्तनबारे देखिने गरी पुनर्विचार भइरहेको छ । प्रश्न उठ्छ के नेपाली पात्रहरूले पनि त्यसबारे सोच्न थालेका छन् ? या उता तयार हुने अर्को एजेन्डा नै फेरि सर्वसम्मत' हुने नेपालमा ? प्रजातन्त्र एउटा यस्तो पद्धति हो, जुन जनताको अनुमोदनबिना दिगो हुन सक्तैन । राष्ट्रिय स्वार्थ, गौरव र स्थानीय सांस्कृतिक तथा मौलिक मूल्यमान्यताप्रति संवेदनहीनता या निरपेक्षतालाई प्रजातन्त्रले स्विकार्दैन । त्यसको सामान्यरूपमा बुझिने अर्थ हो, बाह्य निर्देशन र खटनमा आएका परिवर्तनले प्रजातन्त्रको ढाँचा' को स्वरूप लिन सक्तैन । बाह्य निर्देशन नै बाध्यात्मक मन्त्र बनोस् भन्ने चाहना हुन्छ, त्यसका सूत्राधारहरूमा । जति अस्थिरता र अनिश्चितता बढ्छ मुलुकमा त्यति नै बाह्यमुखी हुनुपर्ने बाध्यता आउँछ, परिचालित नेताहरूमा । त्यो बाह्रबुँदेका सूत्रधार र त्यो नीतिको कार्यान्वयनमा नै आफ्नो महत्ववाकांक्षा देखेका सीमित नेताहरूले बुझेका थिए । त्यसैले संस्थाहरू भत्काउनु दुवैको स्वार्थमा थियो । शरणले राजा ज्ञानेन्द्रलाई पूर्णरूपमा दोषी ठहर गर्नु अनि भारतीय मध्यस्थता (बाह्रबुँदे र वैशाख ८ तथा ११) मा सदाशयता र त्यसपछि उनका संयन्त्रमा पूर्ण इमानदारी रहेको (नेपालको पक्षमा) स्वाभाविक होला । तर अब नेपालमा त्यसबारे धेरैतिरबाट आशंका अभिव्यक्त हुन थालेका छन् । एउटा प्रश्न अझ स्पष्ट रूपमा उठाउनुपर्छ, अहिलेको राजनीतिलाई उचित दिशा दिन । नेपालको स्थायित्व र समृद्धिप्रति बढी चिन्तित राजसंस्था र ज्ञानेन्द्र थिए होलान् या श्याम शरण ? हालै उनको नेपाल यात्रामा बाह्रबुँदेको प्रतिलिपि जलाइनु र उनको इन्डियन एक्सप्रेसको लेखपछि केही नेपाली बौद्धिक व्यक्तित्वहरूबाट सुखमा (छत्तीसगढ) मा देखा परेको माओवादी हिंसामा थुप्रै भारतीय सुरक्षाकर्मीहरूको ज्यान गएको पृष्ठभूमिमा श्याम शरण र मुनीलाई त्यहाँ माओवादीलाई राजनीतिक मूलधारमा ल्याउने जिम्मेवारी सुम्पन आग्रह गरिएको छ । ती टिप्पणीमा व्यंग्य र कटाक्षको मात्रा होला, तर उनीहरूलाई या भारतलाई नेपालमा उनीहरूको नीतिका कारण भएको क्षतिको लागि अस्थिरता र अराजकताको लागि अनि बाह्रबुँदेपछि युरोपेली संघसँगको सहकार्यपछि भित्रिएको जातीयताको पक्षमा स्पष्ट रूपमा हिन्दु दर्शन र व्यवहारविरुद्धको सहकार्यको लागि जवाफदेही बनाउने चाहना पनि अन्तरनिहित छ । नेपालमा ल्याइएको भनेको धर्म निरपेक्षताबारे एउटा प्रश्न स्वाभाविक रूपमा उठाउनैपर्छ यो धर्म निरपेक्षतामा धर्म परिवर्तन र हिन्दु धर्मलाई विखण्डित गर्ने उद्देश्य रहेकाले त्यो नेपालमा स्वीकार्य नभएको हो । यसको अन्तिम निर्णयकर्ता जनतालाई त्यो प्रक्रियामा सम्मेलन गराइएको आन्तरिक सांस्कृतिक संवदेनशीलता र आधुनिक प्रजातन्त्रका अन्तरसम्बन्धबीच सन्तुलन कायम गर्ने विवेक र व्यवहारसम्मत निर्णय लिने थिए अवश्य पनि उनीहरूले । न्यायपालिका एकातिर र संसद् तथा मन्त्रिपरिषद् अर्कोतिर देखिने गरी अहिले जारी झगडामा नागरिक समाज र सञ्चारमाध्यमले आमरूपमा वस्तुनिष्ठ र सिद्धान्तबाट निर्देशित निर्णय लिन सकेका छैनन् । त्यसको अर्को कारण पनि छ । केही नागरिक समाज र सञ्चारमाध्यमका निर्णयहरू उनीहरूले अदालतबाट फाइदा पाउलान् या नपाउलान् भन्ने गणनाबाट पनि निर्देशित छन् । तर २०४७ को संविधानले अभिभावकीय र छाता संस्था मानेको राजसंस्थालाई त्यति हतार र प्रक्रियाविहीन तरिकाबाट हटाउनुको पछाडि बाह्य खेलाडीहरू र उनका नेपाली' बफादार नेताहरूको एउटै नियत थियो, जुन अहिले स्पष्ट भएको छ । त्यो हो नेपालमा राज्यका अंगहरूलाई झगडामा ल्याउनु र भताभुंग पारेपछि उत्पन्न बेथितिमा विभिन्न बाह्य सरोकारवालालाई प्रवेशको उपयुक्त वातावरण बनाइदिनु । न्यायपालिका र संसद् तथा मन्त्रिपरिषद्बीचको यो द्वन्द्वमा अन्तर्राष्ट्रिय संस्थाहरूको प्रवेश अनायास हैन । त्यस्तै न्यायपालिका दलीय द्वन्द्वमा फसी विश्वसनीयता समाप्त हुने क्रममा रहँदा अर्को निशाना बन्नेछ, नेपाली सेना । राजसंस्था त्यो रूप र शैलीमा हटाइँदा के परिणाम हुन्छ ? नेपाली जनताले नबुझेका हैनन् । तर नेपाली जनताका नाममा श्याम शरण र आधा दर्जन नेताहरूले राजनीतिक स्थायित्व, शान्ति र आर्थिक समृद्धिका आकर्षक नाराका साथ त्यो निर्णय लिएका थिए, जसमा अर्कै नियत र नीति लुकेको थियो । त्यो निर्णयसँग न्यायपालिका तथा सेनाको वर्तमान अवस्था जोडिएको छ । त्यसैले भारत सरकारले बाह्रबुँदेपछिको नेपाल नीतिको समीक्षा गर्ला त्यसका रचयिताहरू आशंकित भए पनि नेपाल र नेपालीले कस्तो गन्तव्य र शैली छान्ने, त्यसबारे नेपाली नेताहरू तत्काल तयार हुनु आवश्यक छ । नत्र उनीहरूको राजनीतिक जीवन छोटिएको उनीहरूले थाहा पनि नपाउन सक्छन् ।"
अदालतसंसद् टक्कर प्रजातन्त्रमाथि कालो बादल,"सर्वोच्च अदालतका प्रधानन्यायाधीश सुशीला कार्कीविरुद्ध संसद्मा दर्ता भएको महाभियोग प्रस्ताव र त्यसविरुद्ध सर्वोच्चले दिएको अन्तरिम आदेशबाट संसद् र अदालतबीच अभूतपूर्व द्वन्द्व उत्पन्न भएको छ । यो द्वन्द्वको सम्मानजनक निरूपण छिट्टै भएन भने त्यसको पहिलो सिकार प्रजातन्त्र हुनेछ । त्यसपछि दोस्रो र तेस्रो सिकार संसद् र अदालत हुनेछन् । यो द्वन्द्व उत्पन्न हुनासाथ नेपाली प्रजातन्त्रमाथि कालो बादल मडारिन थालेको अनुभव सर्वसाधारणले गरेका छन् । जसरी नेपालमा मनसुन सुरु हुँदा बंगालको खाडीबाट उठेको गरम हावा हिमालमा ठोक्किएपछि वर्षा सुरु हुन्छ, संसद् र अदालतबीचको द्वन्द्व चाँडै सम्मानजनक रूपमा टुंगिएन भने अहिलेको नेपालको भूराजनीति परिवेशमा गरम हावा दक्षिणबाट मात्र आउँछ भन्ने छैन, उत्तर, पश्चिम जताबाट पनि आउन सक्छ । त्यसबाट पराजित हुने नेपालको स्वाभिमान र स्वनिर्णय क्षमता नै हो । यो विवादमा को ठीक को बेठीक विस्तारै निरूपण हुनेछ । संसद् र सर्वोच्च अदालतले यतिबेला आत्मसंयमतापूर्वक एकले अर्काको अस्तित्वमा आघात नपुर्याई समाधान खोज्नु अहिलेको आवश्यकता हो । हाम्रो नीति पनि भन्छ, 'सर्वनाशे समुत्पन्ने अर्धम् त्यजन्ति पंडिता' अर्थात् सम्पूर्ण विनाश हुनुभन्दा पहिले आधा छोडेर भए पनि प्रतिष्ठा बचाउनु बुद्धिमानी हुनेछ । सर्वोच्चको अन्तरिम आदेशपछि नेपाली राजनीतिमा देखिएका परिदृश्य डरलाग्दा छन् । सर्वोच्चको आदेश आएपछि सत्ताघटक दलका नेताहरूले प्रधानमन्त्री निवास बालुवाटारमा शुक्रबार राति बैठक गर्दै अदालतको अन्तरिम आदेशबाट संसद्को अवहेलना भएको निष्कर्ष निकालेका छन् । अन्तरिम आदेश दिने न्यायाधीशमाथि आवश्यक कारबाही चलाउन संसद्मा जाने रणनीति बनाएका छन् । यसो गरिएमा सत्ताघटक र आदलतबीच द्वन्द्व अझ बढ्ने निश्चित छ । सत्ताघटकको यो रणनीतिविपरीत प्रमुख प्रतिपक्ष एमालेले सर्वोच्चको अन्तरिम आदेश न्यायालय जीवितै रहेछ भन्ने प्रमाण हो भन्दै बलेको आगोमा घिउ थप्ने काम गरेको छ । मुलुक यतिबेला असाधारण द्वन्द्वबाट गुज्रिरहेको छ । एउटा पक्षको असहमति हुँदाहुँदै गत वर्ष जारी भएको संविधान अहिले पनि सर्वस्वीकार्यको कुरा त छोडौं, न्यूनतम पनि स्वीकार्य भएको छैन । संविधान जारी भएपछि उत्पन्न असन्तुष्टिबाट ६० जना नेपाली मारिए । नेपाली जनताको कुनै दोष नहुँदानहुँदै ६ महिनासम्म सीमा नाकाबन्दीको असह्य पीडा जनताले सहनुपर्यो । संविधानप्रतिको असन्तुष्टि जनाउने क्रममा भएका विरोध प्रदर्शनमा भर्खर पनि पाँचछजनाको ज्यान गयो । असन्तुष्टि सबै जायज थिए भन्ने होइन, प्रजातन्त्रको सुन्दरता भनेकै असहमतिमा सहमति खोज्ने व्यवस्था हो । असन्तुष्ट पक्षका कुरा सम्बोधन गर्न हाल संसद्मा प्रस्तुत संशोधन पनि पारित हुने लक्षण देखिँदैन, द्वन्द्व कायमै रहने देखिन्छ । नेपाललाई हरेक १० वर्षमा अस्थिरताको चक्रमा फसाएर फाइदा उठाउने बाह्य शक्ति अहिले पनि जुर्मुराउन थालेको छ । राज्यका सबै अंगका पदाधिकारीहरूमा यतिबेला आफ्नो अधिकार स्थापित गर्न खोज्दा संयमता आवश्यक छ । संविधानप्रतिको असन्तुष्टिका कारण एक वर्षको अमूल्य समय त्यसै खेर गयो । संविधानप्रति एकथरीको असन्तुष्टि रहे पनि संविधान कार्यान्वयन गर्न नै सरकारले स्थानीय तहको निर्वाचन गर्ने निर्णयलाई जनताले स्वतस्पूर्त रूपमा स्वागत गरे । निर्वाचनप्रति जनताको स्वतस्पूर्त उत्साह देख्दा राजनीतिक दलका नेताभन्दा जनता धेरै अघि देखिन्छन् । स्थानीय तहका जनप्रतिनिधिको अभावमा १५१६ वर्षदेखि जनताले जुन पीडा भोग्नुपर्यो त्यसकारण पनि जनता चुनावप्रति उत्साहित भएका हुन् । जनतामा देखिएको उत्साहबाट चुनावप्रति असन्तुष्ट रहेका राजनीतिक शक्तिहरू पनि क्रमशः निर्वाचनमा सहभागी हुने वातावरण बनिरहेको बेला सत्ताधारी घटकले अचानक प्रधानन्यायाधीश सुशीला कार्कीमाथि महाभियोगको ब्रह्मास्त्र प्रयोग गरेर जनताको उत्साहमा चीसो पानी खन्याइदिए । चुनावप्रति देशव्यापी रूपमा जुन उत्साह आएको थियो, त्यो खल्बलियो । प्रधानन्यायाधीशमाथि किन महाभियोग लगाइयो, चित्तबुझ्दो जवाफ दलहरूले दिएका छैनन् । प्रहारी महानिरीक्षकको नियुक्ति सम्बन्धमा प्रधानन्यायाधीशले जुन निर्णय गर्नुभयो, त्यो मात्र महाभियोगको कारण हो भने हाम्रो प्रजातान्त्रिक प्रक्रियामाथिको यो ठूलो कलंक हो । जयबहादुर चन्दको सट्टा नवराज सिलवाल प्रहरी महानिरीक्षक हुँदा के आकाश खस्थ्यो ? सिलवाल प्रतिस्पर्धाभन्दा बाहिरका थिएनन् । कार्य सम्पादन मूल्यांकनमा उनी तल थिए र त्यो तथ्यलाई अदालतले नजरअन्दाज गरेको थियो भने त्यसलाई सुधार गर्ने विधि र प्रक्रिया अदालतसँग नै छ । उदाहरणको लागि भ्रष्ट भनेर विशेष अदालत र सर्वोच्च अदालतबाट ठहर भएपछि पनि त्यही सर्वोच्च अदालतमा पुनरावलोकनको निवेदन दिने कैयन्को मुद्दा सर्वोच्चमा विचाराधीन छन्, कत्तिको पुनरावलोकन भएर सफाइ पनि पाए । कार्यसम्पादन मूल्यांकनको रेकर्ड सरकारसँग छँदै छ, त्यसलाई राखेर अदालतमा जान सकिन्थ्यो, तर सत्ताघटक त्यता नगएर महाभियोगको ब्रह्मास्त्र प्रयोग गर्न किन उद्यत् भयो ? जनताको प्रश्न छ । संविधान जारी भएको दुई वर्ष भयो । यस अवधिमा दलहरूले छापामार शैलीमा महाभियोग अस्त्र प्रयोग गरे । पहिले एमाले र माओवादीले अर्कै प्रयोजनको निम्ति गराएको सांसदहरूको दस्तखतलाई अख्तियार प्रमुख लोकमान कार्कीविरुद्धको महाभियोगमा प्रयोग गरे । अहिले त्यही छापामार शैली अपनाउँदै कांग्रेस र माओवादी केन्द्रले प्रधानन्यायाधीशविरुद्ध महाभियोग प्रस्ताव दर्ता गराएका छन् । महाभियोग कस्तो अवस्थामा लगाउने त्यो नै छलफल भएन भने सासदहरूलाई थाहा नदिई किर्ते कागज बनाएर अर्कै उद्देश्यका निम्ति गरिएको दस्तखत सर्वोच्चका प्रधानन्यायाधीशको मानमर्दन गर्नमा प्रयोग गरियो । जजसले महाभियोगको प्रस्ताव तयार पारे, तिनलाई थाहा थियो कांग्रेस र माओवादी केन्द्रले प्रस्तुत गर्दैमा महाभियोग पारित हुँदैन । प्रस्ताव पारित हुन दुईतिहाइ मत आवश्यक पर्छ । कांग्रेस र माओवादीसँग दुईतिहाइ मत छैन । यो षड्यन्त्रको सबभन्दा ठूलो फाइदा माओवादी केन्द्रले लियो र हतपत पूर्ति नै हुन नसक्ने गरी नोक्सान कांग्रेसलाई भयो ।यो महाभियोग प्रस्ताव दर्ता भएपछि २०६४ साल पुस १८ गते चितवनको शक्तिखोरमा माओवादी लडाकुहरूलाई प्रचण्डले गरेको सम्बोधन अहिले सामाजिक सञ्जालमा भाइरल भएको छ । प्रचण्डले भनेका छन् हाम्रो लडाइँ कांग्रेससँग हो, उसले सके हामीलाई सिध्याउँथ्यो, सकेन हामीले जित्यौं । गणतन्त्र हाम्रो एजेन्डा हो, त्यसमा कांग्रेसलाई लतारेर ल्यायौं । हाम्रो सेना सातआठ हजार मात्र त थियो, त्यसलाई हामीले ३१ हजार बनाउन सफल भयौं । उनीहरूसँग सेना एक लाख छ, त्यसमा हाम्रा लडाकु तीन हजार मात्र समावेश भए भने पनि हामी तिनलाई ध्वस्त गर्दिन सक्छौं । १० वर्षसम्म माओवादीले जुन संघर्ष गरे, जनताको स्तरमा कांग्रेसलाई सिध्याउन र राज्यसत्ता कब्जा गर्न सेना र अदालत ध्वस्त गर्ने उद्देश्य थियो पहिलोपटक प्रचण्ड प्रधानमन्त्री हुँदा सेनामाथि हात हाल्न खोज्दा उनी आफैं सत्ताबाट बाहिरिनुपरेको थियो । त्यतिबेला अदालत चलाउन पाएका थिएनन् । अहिले कांग्रेसलाई साथ लिएर अदालतलाई खल्बल्याउन माओवादी सफल भयो । दोस्रो विश्वयुद्धपछि संसारभर उदार प्रजातन्त्रको लहर सुरु भयो । बहुदलीय व्यवस्था, आवधिक निर्वाचन, विधिको शासन र शक्ति पृथकीकरण उपनिवेश शासनबाट स्वतन्त्र हुँदा अधिकांश मुलुकका मान्यता थिए । स्वतन्त्रतापछि जुन मुलुकको नेतृत्व यसप्रति गम्भीर भयो, त्यो मुलुकमा प्रजातान्त्रिक शासन प्रणाली कायम भयो, जहाँ नेताहरू शक्ति र स्वार्थको पछि लागे, ती मुलुकमा प्रजातन्त्र टिक्न सकेन । धेरै टाढाको कुरा नगरी पाकिस्तानको मात्र कुरा गर्ने हो भने नेताहरूको महत्वाकांक्षा, सरकार, अदालत र सेनाबीचको द्वन्द्वले कहिल्यै त्यहाँ स्थिरता र प्रजातन्त्र टिक्न सकेन । तीन अंगबीचको असहिष्णुताले मुलुक टुक्रिएर गयो, तर पनि पाकिस्तान अहिले पनि अस्थिरको अस्थिर नै छ । बाँकी भाग पनि कतिबेला के हुन्छ भन्न सकिन्न । ब्रिटिस उपनिवेशबाट पाकिस्तानसँगै स्वतन्त्र भएको भारत अनेक प्रकारका आन्तरिक र बाह्य चुनौतीको सामना गरेर विश्व रंगमञ्चमा उदार प्रजातान्त्रिक राष्ट्रको रूपमा अघि बढिरहेछ । छिमेकी भएकाले पाकिस्तान र भारतको उदाहरण दिएको हो यस्ता उदाहरण धेरै अरू पनि हुन सक्छन् । हामीले पनि विश्वमा प्रचलित सबै व्यवस्था अपनाइसक्यौं । अहिले संघीय लोकतान्त्रिक गणतन्त्रमा आइपुगेका छौं । प्रजातन्त्र सञ्चालन गर्न राजनीतिक दलका नेताहरूमा दूरदर्शिता र इमानदारी चाहिन्छ । राज्यको अर्को महत्वपूर्ण अंग न्यायपालिकाका न्यायमूर्तिहरूमा अझ बढी आत्मसंयम र धैर्यको आवश्यकता रहन्छ । न्यायमूर्ति त उत्तेजना र आवेशमा आउनु हुँदैन । मैले कुनै उपदेश दिन खोजेको होइन । महाभियोगविरुद्ध परेको रिटमा अन्तरिम आदेश दिँदै माननीय न्यायाधीशले भन्नुभएको कुरा यहाँ उधृत गर्न चाहन्छु, 'अन्तरिम आदेश गर्दै गर्दा मेरो मन मलिन, उदास र अशान्त भइरहेको महसुस गरेको छु । सम्माननीय प्रधानन्यायाधीशविरुद्धको महाभियोगको प्रस्ताव दर्ता भएको दिनदेखि यो संस्थाका सबै न्यायाधीशको अनुहारमा बादल लागेजस्तो हीन भावना जागृत भएको अवस्था प्रत्यक्ष देखिने गरी प्रतिबिम्बित भइरहेको मैले देखेको छु । महसुस गरेको छु । यो देशलाई सतीको सरापको देश भन्ने गरिन्छ । मलाई लाग्छ, अब यो आदेशपश्चात् सबैले विचार गर्नैपर्छ यो देश र जनताले यो श्रापबाट मुक्त पाउनुपर्छ । त्यस्तै माननीय न्यायाधीशको पैसलामा भनिएको छ महाभियोग प्रस्तावका कारण राज्यका तीनवटै अंगका साथै राजनीतिक दल, नागरिक समाज सबै युद्धमै उत्रेसरि अगाडि बढिरहेको अवस्था देखिएको छ ।' न्याय सम्पादनमा यस्ता भावुक शब्दले के अर्थ राख्छ म कानुनको ज्ञाता नभएकाले मलाई थाहा छैन । माननीय न्यायाधीशका यी भावुक भनाइले सामान्य नागरिकले मुलुक असामान्य संकटमा परेको महसुस गरेका छन् । माननीय न्यायाधीश वा अन्य अंगका पदाधिकारीहरूमा आत्मसंयमता भएन भने हाम्रो अवस्था पनि पाकिस्तानको जस्तै हुन सक्छ । त्यसको सबभन्दा पहिलो सिकार प्रजातन्त्र हुने कुरा निर्विवाद छ । प्रजातन्त्रको अभावमा स्वयं न्यायालयले पनि कस्तो अनुभव गर्नुपरेको थियो भन्ने कुराको एउटा उदाहरण राख्न चाहन्छु । न्यायालयको त्यही भवनको पवित्र कुर्सीमा बस्नुभएका अति सम्मानित प्रधानन्यायाधीशसमक्ष सरकारबाट ममाथि अन्याय भयो मेरो मौलिक हकमाथि बन्देज लगाइयो श्रीमान् मेरो मुद्दा भोलि नै पेसीमा राखिदिनुपर्यो पंक्तिकारले भन्दा माननीय प्रधानन्यायाधीशले भन्नुभयो, 'तिमीहरूको यस्तो कुरा छ, अरूका कुरा बेग्लै छन्, मैले त हरेक दिन बिहान पशुपतिमा गएर हिसाब बुझाउनुपर्छ, लौ भोलि नै पेसीमा राखिदिनू' भन्ने आदेश भयो र मुद्दामाथि छलफल भएको थियो । अहिलेको परिवर्तनसँग असन्तुष्ट रहेको तत्व मौकाको खोजीमा छ । राज्यका तीनै अंग कार्यपालिका, व्यवस्थापिका र न्यायपालिकाबीच द्वन्द्व चर्किने हो भने त्यो तत्वले मौका पाउनेछ । नेपाललाई हरेक १० वर्षमा अस्थिरताको चक्रमा फसाएर फाइदा उठाउने बाह्य शक्ति अहिले पनि जुर्मुराउन थालेको छ । राज्यका सबै अंगका पदाधिकारीहरूमा यतिबेला आफ्नो अधिकार स्थापित गर्न खोज्दा संयमता आवश्यक छ । सबैको 'विनाश काले विपरीत बुद्धि' ले मुलुक र प्रजातन्त्र भड्खालोमा पर्नेछ ।"
स्मार्टफोनको आकर्षण खोइ ?,"यही वैशाख ३१ गते हुने निर्वाचनको सरगर्मी निकै बढेको छ यतिबेला । आजबाट निर्वाचन प्रचारप्रसार पनि सकिएको छ । यसपटकको स्थानीय तह निर्वाचनमा युवा उम्मेदवारको उपस्थिति राम्रै छ । तर राजनीतिमा युवा नेतृत्व तहमा स्थापित हुन भने सकेका छैनन्, जुन दुर्भाग्यपूर्ण हो । नेपालको नयाँ संविधानले स्थानीय निकायलाई बढी अधिकार दिएको छ । त्यसैले पनि राजधानीस्थित महानगरको मेयर पद झनै महत्वपूर्ण छ । यति धेरै जनसंख्या भएको सहरको मेयर हुनु भनेको कम चुनौतीपूर्ण छैन । यो चुनौतीको सामना गर्ने क्षमता युवामा छ । काठमाडौं महानगरपालिकाका मेयरको उम्मेदवार रहेकी रन्जु दर्शना भन्ने गर्छिन्, 'अहिलेको जमनामा स्मार्टफोनको के काम ? उनले भनेको ठीक हो, तर त्यो स्मार्टफोनले मानिस आकर्षित गर्ने खुबी पनि त हुनुपर्यो नि होइन ? ' त्यो खुबी उनमा कत्तिको छ, निर्वाचन परिणामपछि पुष्टि होला । अहिलेको परिस्थिति पहिलेजस्तो छैन । लोभलालच वा भावनामा बगेर भोट दिने मानिसको संख्या पहिलाको तुलनामा कम छ । युवा भएकै नाताले मेयरमा रन्जुलाई किन भोट हाल्ने ? उनको उमेर अहिले २१ वर्ष छ । युवा भएकै नाताले सहानुभूति देखाएर मात्र उनलाई भोट हालियो भने त्यो बिल्कुल गलत हुनेछ । यो उमेर ठूलो कुरा होइन, प्रावधान भए १९ वर्षको युवा पनि मेयरमा उठ्न सक्छ । तर उसमा एउटा बेग हुनुपर्यो, उचित ज्ञान हुनुपर्यो जसले गर्दा मानिसले उसलाई भोट हाल्दा दुईपटक सोच्न नपरोस् । उसमा समस्याको सही पहिचान गर्ने र त्यसको समाधान गर्ने अद्भूत क्षमता हुनुपर्यो । कम उमेर भएपनि उसमा एक किसिमको परिपक्वता देखिनुपर्यो । अनि मात्र सबैले विश्वास गर्ने हो । रन्जुको विचार सुन्दा लाग्छ उनमा भरपुर ऊर्जा छ, जोश र जाँगर छ, तर जुन बेगमा परिपक्वता र ज्ञान हुनुपर्ने हो, त्यसको मात्रा भने कमै भएजस्तो लाग्छ । उनलाई जनताले निर्धक्क भएर छान्न सक्ने ती आधार खडा गर्न उनले निकै मेहनत गर्नुपर्ने छ । मतदाताले काठमाडौंको मेयर पदमा यति सजिलै उनलाई चुन्छन् भन्ने लाग्दैन, त्यसका लागी उनले आफूलाई थप परिपक्व बनाउँदै जानुपर्छ । काठमाडौंका वास्तविक समस्या के हुन्, समस्याको समाधान कसरी गर्न सकिन्छ भन्ने योजना मेयरको उम्मेदवारसँग हुनैपर्छ । रन्जु भन्छिन्, 'म काठमाडौंकै बासिन्दा भएकाले यहाँको समस्या थाहा छ । समाधान गर्ने तरिका पनि बुझेकी छु ।' त्यस्तै अर्को अन्तर्वार्तामा उनले भनिन्, 'यहाँको समस्या धुलो, धुवा र पानीको अभाव हो ।' यी त सामान्य समस्या मात्र हुन्, ५,६ कक्षा पढ्ने विद्यार्थीलाई पनि थाहा छ । एउटा सानो पुल र बाटो निर्माण गर्न पनि राजधानीमा रहेका मन्त्रालय धाउनुपर्ने अहिलेको वाध्यता स्थानीय तह निर्वाचनपछि स्वतः हट्ने अनुमान गरिएको छ।हो, राजधानीले युवा खोजेको छ । काठमाडौंलाई सुन्दर सहर बनाउने भिजन युवामा नभएको पनि होइन । त्यस्ता युवा छन्, तर बुढापाकाका क्रियाकलापबाट आजित भएका स्थानीयको मन जित्ने युवा उम्मेदवार भने काठमाडौंले पाउन सकेन यसपटकको स्थानीय निर्वाचनमा पनि । केही उम्मेदवार भन्छन्म विज्ञको सल्लाह लिएर अघि बढ्छु । के सबै विज्ञको सल्लाह उचित नै हुन्छ भन्ने कसरी मान्ने ? विज्ञसँग सल्लाह लिने हो, तर अन्तिम निर्णय आफैंले गर्नुपर्छ, जोसुकै मेयरमा निर्वाचित भए पनि । मेयरमातहत सयौं, हजारौं कर्माचारी हुन्छन्, तिनीहरूलाई परिचालन गरेर काम गर्नुपर्ने हुन्छ । राजनीतिमा अनेकौं खेल र दाउपेच हुन्छन्, ती सबै दाउपेचलाई चिरेर कुशलतापूर्वक काम गर्नुपर्ने दायित्व हुन्छ मेयरको । जित मात्र ठूलो कुरा होइन, तर त्यो पदका लागि आफू योग्य र परिपक्व छु भन्ने विश्वास जनतामा दिलाउन सक्नुपर्छ । गार्जियन पत्रिकाका अनुसार टेरेन्स स्मिथ १९ वर्षकै उमेरमा लन्डनको कान्छो मेयर बनेका थिए । उनी १२ महिनाका लागि मेयरमा चुनिएका थिए । गुले नामको काउन्सिलले २२ सय एकर्डको भूभाग ओगट्छ भने करिब त्यहाँ १८ हजार पाँच सय मानिस त्यहाँ बसोबास गर्छन् । मेयर बन्नका लागि उमेर मात्र आधार होइन भन्ने सन्देश स्मिथले दिएका छन् । बीस वर्षपछि हुन लागेको यो निर्वाचनको रौनक देशभर छ । निकै ठूलो प्रतीक्षापछि हुन लागेकाले यसको महत्व चुलिएको हो । संघीय संविधानले स्थानीय तहलाई शक्तिशाली बनाएकाले यसै पनि निर्वाचनको महत्व बढी हुने नै भयो । जनताले स्वामित्व ग्रहण गर्न सक्ने निकाय भनेकै स्थानीय तह हो । स्थानीय स्तरका सबै समस्याको समाधान स्थानीय तहबाटै सम्पन्न हुनु आफैंमा एउटा सुन्दर व्यवस्था हो । एउटा सानो पुल र बाटो निर्माण गर्न पनि राजधानीमा रहेका मन्त्रालय धाउनुपर्ने अहिलेको वाध्यता स्थानीय तह निर्वाचनपछि स्वतः हट्ने अनुमान गरिएको छ । कृषि, स्वास्थ्य, शिक्षालगायत आधारभूत आवश्यकताको सम्बोधन स्थानीय स्तरबाटै हुनुलाई ठूलो उपलब्धि मान्नुपर्छ । युवा भएको नाताले युवा उम्मेदवार बिजयी बनोस् भन्ने पंक्तिकारको कामना छ । बुढो नेतृत्वको कारण देशले उन्नति गर्न नसकिरहेका बेला युवाको पक्षमा आवाज उठाउनु अन्यथा हुने छैन । स्मार्टफोनको जमानामा ल्यान्ड लाइनको के काम ? तर स्मार्टफोन पनि यस्तो हुनुपर्यो कि सबै तप्काका मानिस यसलाई प्रयोग गर्न आकर्षित बनुन् । नेपाली जनता परिवर्तन चाहन्छन्, नयाँ जोश, जाँगर र अनुहार चाहन्छन् । यस्तो नेतृत्व चाहन्छन् जनता, जसमा जोश, जाँगर, इमान्दारिता, परिपक्वता, समस्याको सही निक्र्योल गर्न सक्ने क्षमता, त्यसको सही समाधान गर्न सक्ने खुबी होस् । राजधानी रहेको काठमाडौंको मेयर सक्षम व्यक्तिको जिम्मामा गयो भने त्यसले देशभर गतिलो सन्देश दिने छ । युवाले निर्वाचन जितुन् काठमाडौं संसारकै सुन्दर र समृद्ध सहर बनोस्, हाम्रो कामना छ ।"
