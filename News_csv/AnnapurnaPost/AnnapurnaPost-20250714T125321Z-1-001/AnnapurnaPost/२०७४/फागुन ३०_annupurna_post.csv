शीर्षक,विवरण
बोक्सी भ्रमको पछिल्लो दृश्य,"भगवान् बुद्ध भन्नुहुन्छ घृणाले घृणालाई कहिल्यै समाप्त गर्न सक्दैन। यो एउटा प्राकृतिक सत्य हो कि प्रेमले मात्र घृणालाई पगालेर जित हासिल गर्न सक्छ। त्यसैगरी भगवान् महावीर भन्नुहुन्छ बाँच र बाँच्न देऊ। ओशो भन्नुहुन्छ व्यक्तिमा रहेका इन्द्रियहरू नै विक्षिप्त भएपछि व्यक्ति अरूप्रति आक्रमण गर्न तत्पर हुन्छ। त्यसविपरीत आफैंप्रति जागृत हुन सक्ने हो भने अर्थात् प्रतिक्रमणमा उत्रन सक्यो भने उसको जीवनमा शुभको घटना हुन्छ। सन्तहरूका महान् वाणी र इशारालाई आफ्नो जीवनमा अपनाउनु त कताकता, अनैतिक र अमर्यादित कार्यबाट अझै मुक्ति पाउन सकेको छैन मानिसले। आजको समयमा पनि आँखा अगाडि बोक्सीको आरोपमा एक युवती निर्घात कुटिनु र सारा मानिसहरू मूकदर्शक भएर हेरिरहनु ! खोइ समझ ? खोइ चेतना ? खोइ प्रेम ? कानुन र नियम त यही समझ, चेतना र प्रेम नभएपछि अपनाउनुपर्ने क्रूर उपाय हो। अस्तित्वले हृदय भएको, प्रेमले भरिएको र विवेकपूर्ण गुणले सम्पन्न बनाइदिएको छ मानिसलाई तर त्यही व्यक्ति तल्लो स्तरको क्रियाकलापमा उत्रिन्छ भने खोइ मनुष्यता ? धर्म कहाँ छ ? खोइ समाज अनि सामाजिक प्राणी भनेर चिनिने मानिसको कर्तव्यपराणता र करुणा ? यी सबै गुण, धर्महरू मानिसको आत्मविकास भएपछि देखिने स्वभाव हुन्। त्यसैले धर्म र कानुनभन्दा माथि आत्मविश्लेषण र विवेकशीलताको बोध हुन जरुरी छ। शिक्षा, पद, धर्म, सम्मान र चुनाव जितेर मात्र पनि यी गुणको विकास हुँदैन। मानिसले आफ्नो जीवनका सबै आयाममा सर्वांगीण विकास गर्ने अवसर र शिक्षा नपाउनुको परिणाम आज समाजमा कल्पना गर्न नसकिने घटना आँखा अगाडि देख्नुपरेको छ। यहाँ घटनामा उत्रिने र मूकदर्शक जनता गण अनि घटनाबाट बचाउनुपर्छ भनेर समझ नआउने बेहोसी र बेसमझको व्यक्तिलाई दोष दिनुभन्दा पनि हाम्रो समाजलाई कुन दिशातिर कस्तो शिक्षाले मार्गदर्शन गरेका रहेछौं हामीले या त सही मार्गनिर्देशन भएको रहेनछ भन्ने ज्वलन्त उदाहरण हो। के सार्थकता हो र के व्यर्थता छुट्ट्याउन सक्ने खुबी र थोरै मात्र पनि आफूलाई सम्हाल्न सक्ने समझको विकास नभइन्जेल यो समाजमा सकारात्मक परिवर्तन हुँदैन र मानवताको फल चाख्न पाइने छैन। जीवनमा के कुरा बहुमूल्य छ छुट्ट्याउन सक्ने समझ भएको भए चेतना विकास हुने थियो। आफ्नो चेतना जागृत हुने कर्म गर्न प्रेरित हुने र जीवनमा प्राप्त गर्न चाहेको कुरा प्रेम, शान्ति र आनन्द हो भन्ने जान्न सकेको भए समाजमा यस्ता अप्रिय घटना बारबार दोहोरिने थिएनन्। ठीक तरिकाले जीवन जिउने कला जानेको भए र सिकाउन सकेको भए समाजमा शान्ति र प्रेम मात्र बाँकी रहन्थ्यो। जीवन आनन्दरूपी संगीतले भरिएको छ, यसलाई गाउन र उत्सवमा परिवर्तन गर्न सकिन्छ भन्ने बोध कहिले जगाउने ? व्यक्तिको आफूभित्र रहेको चेतनाको दियो जलाउन आफैं जागृत हुनुपर्छ। छिमेकमा बलेको दियोले आफ्नो घर उज्यालो हुँदैन भन्ने शिक्षा कसले दिने ? कसले ग्रहण गर्ने ? कहिले ग्रहण गर्ने ? कहिलेसम्म बोक्सीको भ्रममा रहने? सारा जीवन व्यर्थतामा बिताउने र अन्त्यमा पछुताउनेहरूको कमी छैन यहाँ। आफ्नैभित्र रहेको खजानालाई पहिचान गर्न सक्ने खुबी कमैमा मात्र देखिन्छ। मानिस बाहिर सम्पन्न देखिए पनि भित्र खाली, खोक्रो, कठोरता र ईष्र्याले भरिएको कारण नै समाजमा अराजकता बढ्दै गइरहेको छ। सामाजिक क्षेत्रमा काम गर्ने व्यक्तिहरू होऊन् या राजनीतिक, या त धार्मिक र जनसेवामा खटिएका प्रतिनिधि नै किन नहोऊन्, आफैंमा विचलित देखिन्छन्। किनकि संयम र समझ भएका व्यक्तिहरूको बाहुल्य न्यून रहेका कारण नै अस्थिरता, अन्याय र अशान्त ज्यूँका त्यूँ छन्। जागरण र होसको अभावको कारण मानिस आत्मादेखि पर र कम्पित अवस्थामा पुग्ने गरेको हुन्छ। व्यक्तिको आफूभित्र रहेको चेतनाको दियो जलाउन आफैं जागृत हुनुपर्छ। छिमेकमा बलेको दियोले आफ्नो घर उज्यालो हुँदैन भन्ने शिक्षा कसले दिने ? कसले ग्रहण गर्ने ? कहिले ग्रहण गर्ने ? कहिलेसम्म बोक्सीको भ्रममा रहने ? बोक्सी भ्रमको एउटा रूप हो। यस्ता धेरै कुरीतिहरूको भ्रममा अझैं फसेका छौं हामी। सत्यको पहिचान गर्न नसक्नु नै भ्रममा जिउनु हो। जे छ त्यही नै सत्य हो। जहाँ प्रेम छ, करुणा छ, मानवता छ र म मानव हुँ, दानवरूपी व्यवहार गर्न सक्दिनँ भन्ने साहस र समझ छ त्यही नै सत्य हो। जस्तो म हुँ उस्तै हो दोस्रो व्यक्ति र जस्तो ऊ छ उस्तै म छु भन्ने मित्रताको भावना जागृत नहुँदासम्म एकले अर्कोलाई घृणा गर्न छोड्दैन। प्रज्ञा र ध्यानको माध्यमबाट चेतना जागरण र आत्मविकासको शिक्षामा कमीका कारण नै समाजमा अनेकौं प्रकारका अनैतिक घटना भएका हुन्। मंगल कामना, करुणा भाव, प्रेम, आत्मानुशासन, मैत्रीभाव, प्रसन्नता र जीवन ऊर्जा बढाउने शिक्षाको अभाव नै समाजमा हुने अमानवीय घटनाका परिणाम हुन्। यस्ता अनैतिक र अमानवीय कार्यबाट मुक्ति दिलाउने शिक्षा र चेतना जागरणका अभियान सशक्त रूपमा लागू नभइन्जेल कानुनले मात्र मानिस सुध्रिने अवस्था छैन। कानुनले मानिसलाई सजाय दिन्छ, परिवर्तन गर्न सक्दैन। सजायबाट उम्केपछि उसले फेरि अर्कोलाई सजाय दिनेबारेमा सोचेको हुन्छ। तर प्रेमले मानिसलाई सकारात्मक रूपमा परिवर्तन गर्न सक्छ। प्रेमले सुध्रेको व्यक्तिले अरूलाई पनि नैतिकवान् बनाउन कोसिस गर्छ। यही सकारात्मक सुधारका लागि प्रत्येक व्यक्तिमा थोरै समझको जरुरी छ, अरू कुनै कष्टपूर्ण अभियानको आवश्यकता छैन।"
निर्वाचन आयोगको सवारी महात्म्य,"मानिसका थरीथरीका सोच हुन्छन्। मोटरसाइकल चढ्ने व्यक्तिको सोच चढ्नेबित्तिकै उड्न खोज्नेजस्तो लाग्छ। सवारी टाढा बस्ने र छिटो पुग्नेहरूको लागि आवश्यक साधन हो। तर गाडी (चार पांग्रे) सवारी राख्नु र चढ्नु शानको विषय भएजस्तो लाग्छ। सरकारी सवारी साधनको रूपमा सेतो प्लेट भएको गाडी चढ्नु ठूलो प्रतिष्ठाको विषय बन्न पुगेको छ। हालै एउटा दैनिक पत्रिकामा निर्वाचन आयोगको प्रमुखआयुक्त र अन्य आयुक्तले प्रयोग गरिरहेका सवारी साधनको विषयमा कुन आयुक्तलाई कति गाडी दिइएको छ भन्ने जानकारी देख्दा आश्चर्य लागेन तर खुसी लाग्यो। किनकि जब सरकारका मन्त्रीहरूका लागि सायद सवारी संख्याको सीमा छैन भने निर्वाचन आयोगका पदाधिकारीलाई किन संख्या तोक्ने ? फेरि उहाँहरू विभिन्न राजनीतिक दलहरूको प्रतिनिधिको रूपमा आयोगमा गएपछि महाभियोगको डर पनि छैन। बरु गाडीको सुविधा पदावधि सकिएपछि पनि पाउने गरी सम्बन्धित ऐनमा संशोधन गराउनतिर लाग्ने उचित हुन्छ कि ? किनकि कुनैकुनै मन्त्रालयका मन्त्रीहरूलाई यो सुविधा प्राप्त छ। एउटा आयुक्तको रूपमा ६ बर्से कार्यकालको अनुभव र जानकारी (२०५१५७) पाठक वर्गलाई गराउन सान्दर्भिक ठान्दछु। पञ्चायतकालमा राजपरिषद् स्थायी समितिका दुई सदस्यलाई एउटा गाडी दिने व्यवस्था थियो। एकजनाले साताको पहिलो तीन दिन र अर्को तीन दिन अर्का सदस्यले चढ्ने गर्दथे। सम्माननीय सदस्यहरूको आफ्नो कामकाजका लागि उनलाई छुट्याइएको दिनमा मात्रै गाडी चढ्ने सौभाग्य प्राप्त हुन्थ्यो। पहिलो जनआन्दोलन ०४६०४७ को परिणामस्वरूप नयाँ संविधान २०४७ आयो र २०४८ सालमा नयाँ संसद् र प्रधानमन्त्री देशले पायो। नयाँ संविधानअनुसार विभिन्न संवैधानिक निकायको व्यवस्था गर्नु र पदाधिकारीको सुविधासम्बन्धी विभिन्न ऐन छुट्टाछुट्टै बने। सायद यो परिपाटी पञ्चायतकालीन कर्मचारीतन्त्रले कायम राख्न उचित ठाने र नयाँ मन्त्रीहरूलाई यस्तो विषयमा चासो राख्नुपर्ने फुर्सद पनि भएन। संवैधानिक निकायका पदाधिकारीको हकमा प्रमुखबाहेक अन्य पदाधिकारीको हकमा दुईजनालाई एउटै गाडी दिने व्यवस्था २०४९ सालको ऐनमा गरियो। २०५५ सालतिर तत्कालीन महालेखा परीक्षक विष्णुबहादुर केसीको संयोजकत्वमा एउटा अनौपचारिक समिति गठन भएको थियो, जसमा लोक सेवा आयोग, अख्तियार र निर्वाचन आयोगबाट एकएक प्रतिनिधि रहने व्यवस्था थियो। आयोगबाट पंक्तिकार प्रतिनिधिका रूपमा जाने गर्थ्यो। उक्त समितिको तत्परताले सबै संवैधानिक निकायका लागि एउटै ऐन बनाइयो र त्यसमा प्रत्येक पदाधिकारीको लागि छुट्टाछुट्टै सवारी साधनको व्यवस्थासम्बन्धी प्रावधान राखियो। ऐनमा जेजति कुरा राखिए पनि निर्वाचन आयोग र अख्तियारका पदाधिकारीले छुट्टाछुट्टै सवारी साधन प्रयोग गर्दथे। किनकि यी निकायमा सवारी साधनको खाँचो थिएन। माथिको प्रसंगमा लोकसेवाका पदाधिकारीलाई ऐनसम्बन्धी प्रावधान लागू भइरहेको जानकारी पंक्तिकारलाई भएकाले आधिकारिक रूपमा भन्दछ, त्यस निकायका पदाधिकारीका हकमा दुईजनालाई एउटै गाडीको व्यवस्था थियो। आश्चर्यको कुरा एकजना पूर्वमा बस्दथे भने अर्को पश्चिममा, तर गाडी एउटै हुन्थ्यो। मेरा आदरणीय साथी डा राम महतो लोकसेवा सदस्य हुनुहुन्थ्यो र उहाँको मुखबाट नै उपरोक्त कुरा सुनेको हुँ। पदाधिकारीका लागि प्रत्येक महिना एक सय लिटर पेट्रोल र पाँच लिटर मोबिल र प्रमुख पदाधिकारीको लागि एक सय ५० लिटर पेट्रोल र पाँच लिटर मोबिलको मूल्य तत्कालीन मूल्यमा दिने गरिन्थ्यो। ०५१ सालमा पेट्रोलको मूल्यांकन उनन्तीस रुपैयाँ थियो। पहिलो जनआन्दोलन २०४६ पछि बनेका संविधानअनुसार ०४८ को निर्वाचनपछि नेपाली कांग्रेसको एकमना सरकार थियो, तर २०५१ को बजेट भाषणमा तत्कालीन राष्ट्रप्रमुखले दिएको संसद् सम्बोधनको धन्यवाद प्रस्ताव पारित हुन नसकेकाले तत्कालीन प्रधानमन्त्री गिरिजाप्रसाद कोइरालाले प्रतिनिधिसभा विघटन गरी मध्यावधि निर्वाचन गराएको इतिहास सबैलाई थाहा छ। तत्कालीन प्रमुख निर्वाचन आयुक्त विष्णुप्रताप शाह निर्वाचन आयोग एकमात्र पदाधिकारी रहेकामा निज शाहको आग्रहमा थप आयुक्तका रूपमा ध्रुववरसिंह थापा, रामचन्द्र शर्मा पौडेल, पंक्तिकार तथा नारायणप्रसाद राजभण्डारीको नियुक्ति भयो। हाम्रो नियुक्ति २०५१ साउन ६ गते भएको थियो। दिउँसो तत्कालीन निर्वाचन आयोगका सचिव टेकबहादुर थापा, जो मधुर स्वभावको सज्जन व्यक्ति थिए। उनले मलाई सोही दिन साँझ पाँच बजे अफिस आउन आग्रह गरे। आउनका लागि सवारी पठाउनसमेत जानकारी गराएको सम्झना छ। तर गाडी लिएर चालक आए, तर म ट्याक्सीमै आयोग पुगेको थिएँ। फर्किने बेलामा आयोगको गाडीमै घर (पुरानो बानेश्वर) फर्कें। जानकारीअनुसार सिंहदरबार सेवा विभागबाट चारजना आयुक्तहरूको लागि दुईवटा गाडी मात्र पठाइएको थियो। प्राप्त जानकारीअनुसार दुईतीन वर्षअघि भन्सार कार्यालयमा जापानबाट आयात भएका तीनवटा ल्यान्ड क्रुजर जिप, जो थाहा भएअनुसार तीनवटा नगरपालिकाका लागि आएका थिए। तत्कालीन प्रमुख आयुक्तको अग्रसरतामा निर्वाचन आयोगले प्राप्त गयो। यी तीनवटामध्ये एउटा प्रमुख आयुक्त शाहको निजी निवासमा नै राखियो, जसको जानकारी मलाई धेरै पछि थाहा भयो। दुइटामध्ये एउटा जिप ध्रुववरसिंह थापाले पाउनुभयो र अर्को रामचन्द्र शर्मा पौडेलले। अर्को एउटा पुराना जापानी डिजेल जिप पनि थियो, जसको प्रयोग नारायणप्रसाद राजभण्डारीले गर्नुभयो। मेरो मात्र सेवा विभागबाट आएको पेट्रोल गाडी पर्यो। त्यो गाडी मैले पाएको दुईचार दिनपछि बानेश्वर निवासबाट आयोग जाँदै गर्दा डिल्लीबजारको पीपलबोटको उकालोमा बन्द भयो। म ट्याक्सी लिने हतारमा थिएँ तर मेरो पछि आयोगका एक उपसचिव गाडीमा आउँदै थिए। उनले नै मलाई आफ्नो गाडीमा आयोग पुर्याए। पछि एउटा अर्को गाडी पाएँ, जसको नम्बर २९९१ थियो र यसमा मैले २०५४ साल भदौ तीन गतेसम्म चढें। मैले प्रयोग गरेको त्यो गाडी ०५४ सालको स्थानीय निकाय निर्वाचनताका मूलपानी जाँदै गर्दा पेप्सीकोलामा बन्द भयो। आचारसंहिताका कार्यान्वयनको अनुगमन गर्न त्यो गाडी बिग्रिएकाले आयोगबाट अर्का गाडी मगाएर आयोगको कार्यालय फर्किएँ। उपरोक्त विवरणको आशय आयोगमा गाडीको संख्या कम थिएन। उपसचिव र शाखा अधिकृतसम्म आवजजावतका लागि गाडी उपलब्ध थियो। गाडीको सन्दर्भमा दुईवटा प्रसंग उठाउनु यहाँ सान्दर्भिक हुन्छ। पहिलो प्रसंग २०५४ सालका १ वा २ गते भदौको कुरा हो। मेरो अफिस कोठामा तत्कालीन सचिव आएर आफ्नो अप्ठ्यारा सुनाएर सहयोगका लागि आग्रह गर्नुभयो। समस्या के थियो भन्ने करिब चारपाँच महिनाअघि आयुक्त ध्रुववर सिंह थापाको निधन भारतको चेन्नई सहरमा भयो। उनको किड्नी ट्रान्सप्लान भएको थियो र उनी नियमित जाँचका लागि त्यहाँ पुगेका थिए। उनले चढेको डिजेल जिप तीनजना नयाँ नियुक्त भएको आयुक्तमध्ये कसलाई दिने भन्ने भयो। केही महिनाअघि राष्ट्रिय प्रजातन्त्र पार्टीका नेता लोकेन्द्रबहादुर चन्दको नेतृत्वमा बनेको सरकारको सिफारिसमा निर्वाचन आयोगमा तीनवटा आयुक्त राजाबाट नियुक्त भएर आएका थिए। प्रत्येक आयुक्त पूर्वसचिव थिए। उनीहरूमध्ये एउटा खाली रहेको गाडी कसलाई दिने भन्ने भयो, त्यो गाडी मलाई दिइयो। नयाँ आयुक्तहरूका लागि सरकारबाट तीनवटा गाडी आए, किनकि ऐनमा त्यसको व्यवस्था भएको थियो। दोस्रो कुरा २०५५ सालतिरको हो, एकाएक प्रमुख आयुक्तको कोठामा हामी पाँच जना आयुक्तलाई आमन्त्रण गरियो। बेलायती राजदूत आयोगलाई केही पुराना गाडी दिन आउनुभएको रहेछ। बैठकको सुरुमै मैले भनें, कि जब शाखा अधिकृतहरूलाई पुग्ने गाडीहरू आयोगमा छन् भन्ने अरू गाडी किन लिने र त्यो पनि पुरानो। एकजना आयुक्तको यो उत्तर सुन्दा सबै आश्चर्यचकित भएर भनियो सित्तैमा पाइने गाडी किन नलिने ? पछि गाडी लिइयो। निर्वाचन आयोगमा गाडीको कहिल्यै कमी भएन। समाचार पढेअनुसार आयोगका पदाधिकारीहरूले नयाँनयाँ गाडी किनेर चढिरहेका छन्। यो सबैका लागि हर्षको कुरा हो, आखिर आयोगको सवारी साधनमा वृद्धि भएको हो। यस्तै समृद्धि कायम रहिरहोस् भन्ने मेरो अभिलाषा हो।"
मेलम्चीको लाभांश बाँडफाँट कसरी ?,"कुनै विपत्ति आइनलागेमा २०७५ सालमा मेलम्ची नदीले बाटो बदल्नेछ। मेलम्ची आयोजनाबारे सम्भाव्यता अध्ययन भएको ४२ वर्षपछि योजनाले मूर्तरूप पाउन लागेको हो। अनेकन झमेला पार गर्दै अन्त्यमा इटालियन निर्माण कम्पनीले भुत्ते औजार प्रयोग गरेरै भए पनि सुरुङ खन्ने काम लगभग अन्तिम भएको खबर बाहिर आएको छ। उपयुक्त पिउने पानीको अभाव व्यहोरिरहेका काठमाडौंवासीलाई यो आयोजनाले त्राण देला अथवा आयोजनामा हुन गएको ठूलो लगानी उठाउन पानीको मूल्यमा हुन जाने वृद्धिले फेरि पनि थोरै आम्दानी हुनेलाई पहिलेको भन्दा पनि अप्ठ्यारो पर्ला ? मेलम्ची उपत्यकाको सौन्दर्य, हावापानी अनि मेलम्चीवासीको जीवन र जीविकाको अभिन्न आधार मेलम्ची नदी नहुँदा मेलम्चीवासीलाई कस्तो असर पर्ला ? आगामी दिनमा देखिँदै जानेछन्। सामान्य उदाहरण लिऔं, आयोजनाको सुरुङ मार्ग खन्ने क्रममा प्रयोग गरिएको सडक मार्गमा आयोजनाको गाडी गुडिरहेको छ। तर यति ठूलो आयोजनाको प्रवेश मार्गमा धुलो नउडोस् भन्नाका लागि पानी हाल्ने व्यवस्था हुनुपर्ने हो। पक्कै पनि सरकार र ठेकेदार कम्पनीबीच भएको सम्झौतामा यस विषयमा उल्लेख हुनुपर्छ। तर, ठेकेदार कम्पनीले यति सानो सामान्य काम पनि गरेको छैन। यो सोह्रै आना आयोजना र कम्पनीको हेपाइ हो, जसले स्थानीय नागरिकको स्वास्थ्यमा गम्भीर असर पुग्न गएको छ। मेलम्चीको पानी काठमाडौं नपुयाउँदै याङ्ग्री र लार्केको पानी पनि काठमाडौं लाने चुरीफुरी सुरु भइसकेको छ। यो पानी खुवाउने पवित्र उद्देश्यले भन्दा पनि आयोजनाबाट तर मार्ने प्रवृत्तिको चुरीफुरी हो। यो देशमा निर्माण कार्य नागरिकको सजिलोको लागि हैन, सीमित मानिसको स्वास्थ्य अझ भनौं पैसा कमाउने उद्देश्यका लागि बनाइन्छ। मेलम्ची नदी जतिखेर काठमाडौं ल्याउने भनेर छलफल सुरु भयो, त्यतिखेर सायद यो निकै झरिलो र भरिलो थियो। अहिले यो नदीको पानी यसरी सुक्दै गएको छ कि यो फरक एउटै पुस्तामा देखिएको छ। नदी विरक्त लाग्ने गरेर सुगर लागेको बिरामी जस्तै सुक्दै गएको छ। यसरी नदी सुक्नुमा जलवायु परिवर्तनको मात्र असरले हो भन्नु कच्चा ठम्याइँ हुन्छ। मेलम्ची नदीको मुहानभन्दा माथिको भागमा र यसका सबै जलाधारीय क्षेत्रमा जुन किसिमको वृक्षरोपण एवं वातावरणीय संरक्षणको काम हुनुपर्ने हो, यो काम पटक्कै भएको छैन। यसले हाम्रा योजनाकारको टाउको कति फराकिलो छ भन्ने प्रस्ट हुन्छ। जलाधार क्षेत्र संरक्षणमा सिन्को नभाँचिएको यथार्थ त छ नै, मेलम्ची र इन्द्रावती नदीलाई यसरी चिथोरिँदैछ कि यही क्रमले चिथोरिरहने हो भने यसको जीवन नै समाप्त हुनेछ। अनियन्त्रित रूपमा जुन हिसाबले बालुवा र गिटीको निकासी भइरहेको छ, यही क्रम निरन्तर रहिरहेमा अहिलेको मुहान सार्नुपर्ने र जतिसुकै ठूलो ड्याम बनाए पनि काम नलाग्ने अवस्था नआउला भन्न सकिन्न। मेलम्ची नदी काठमाडौंतर्फ लैजाने दिन प्राविधिक हिसाबले अब टाढा नदेखिए पनि अहिलेसम्म मेलम्ची भेगको सरकार र त्यहाँका जनताले पाउने लाभांशको बारेमा टुंगो लागेको छैन। मेलम्चीइन्द्रावती नदीमा जुन किसिमको दोहन भइरहेको छ यो अत्यासलाग्दो छ। कुनकुन व्यक्ति वा कम्पनीले कहाँबाट अनुमति लिएका हुन् ? कति समयलाई अनुमति दिइएको हो ? त्यसले कुन निकायलाई कति राजस्व बुझाएको छ ? सर्तहरू केके हुन् ? यस विषयमा प्रभावकारी खालको सूचना प्रणालीसम्म छैन। यो बाँदर लीला स्थानीय सरकार आएपछि कम होला कि भन्ने जनअपेक्षा पनि मर्दै गइरहेको छ। नदीको बालुवागिट्टी प्रयोग गरिनुपर्छ तर नदीको जीवन रहने सर्तमा पारदर्शी तवरले। तर यस्तो भइरहेको छैन। सार्वजनिक हितका नाममा राज्यले नागरिकका जग्गा अधिग्रहण गर्छ। बाटो बनाउँछ। एयरपोर्ट बनाउँछ। तर यी संरचना ठेकेदार र व्यापारीको नाफा कमाउने एक मात्र उद्देश्यका लागि प्रयोग हुन्छन्। मेलम्चीको बाटोको हाल पनि त्यस्तै छ। केही वर्षपहिले पिच भएको बाटोमा बालुवा र गिट्टी बोकेका ट्रकहरू यति गुडाइए कि पिचको कुनै नामोनिसान छैन। उल्टै ठूलाठूला खाडल निर्माण भएका छन्। स्थानीय तहले ती व्यापारीलाई थप कर लगाउन सक्थ्यो होला ? बाटोमा गिटी भर्न आदेश दिन सक्थ्यो होला। बाटो कति बिग्रिएको छ भने एम्बुलेन्समा बिरामीलाई अस्पताल लैजाँदा हुने सास्तीले आउने जोखिम भोग्नेहरूलाई मात्र थाहा छ। बाटो बन्यो। जनताको जग्गा काटिए। तर स्थानीयलाई फाइदा भएन। धुलोको सास्ती मात्र भयो। नाफा क्रसर उद्योगका मालिक र ट्यांकर व्यवसायीले लिइरहेका छन्। यस क्षेत्रका समुदायलाई सहयोग पुगोस् भन्ने हेतुले सामाजिक उत्थान कार्यक्रम लागू भएको छ र सुनेअनुसार बर्सेनि ७१० करोड रुपैयाँ यो क्षेत्रमा गइरहेको छ। यसका लागि ह्योल्मो सिन्धु मेलम्ची सामाजिक उत्थान कार्यक्रम कार्यान्वयन समिति पनि अस्तित्वमा छ। तर यो कार्यक्रमको मोडालिटीमा पुनर्विचार गर्न ढिलाइ भइसकेको छ। कार्यक्रमको खुला प्रतिस्पर्धाबाट मूल्यांकनकर्ता छनोट गरी यसको प्रभावबारे मूल्यांकन आवश्यक छ। कम्तीमा अहिले नै पनि के भन्न सकिन्छ भने अबको बजेट सोझै स्थानीय तहमा जानुपर्छ। स्थानीय सरकारको योजना प्रक्रियामा समेटिनुपर्छ। यो स्थानीय निकाय नहुँदाको विकल्पको रूपमा लिइएको थियो। मेलम्ची नदी काठमाडौंतर्फ लैजाने दिन प्राविधिक हिसाबले अब टाढा नदेखिए पनि अहिलेसम्म मेलम्ची भेगको सरकार र त्यहाँका जनताले पाउने लाभांशको बारेमा टुंगो लागेको छैन। वा यस विषयलाई सरकारी पक्षले गौणरूपमा लिएको छ। प्रचलित व्यवस्था, नियमकानुनलाई आधार मानेर यो विषय टुंग्याइएन भने सबै निर्माण कार्य भएर पनि पानी काठमाडौं नआउने अवस्था हुन सक्छ। यो विषयमा स्थानीय समुदाय, स्थानीय सरकार र आयोजना पक्षबीच द्वन्द्व आउने खतराबाट जोगिन जनप्रतिनिधिको पहलमा यो विषय टुंग्याउन बितिसकेको छ। अवश्य पनि मेलम्ची नदीको परम्परागत बहाव रोकिएपछि यहाँको हावापानी वातवरण जनजीविका र समृद्धिमा नकारात्मक असर पर्नेछ। यसलाई कम गर्ने उपायबारे आजैबाट सोचिनुपर्छ। यसका लागि जलाधार क्षेत्र संरक्षणमा लगानी प्रमुख पक्ष हो। निश्चित प्रतिशत पानी त छोड्नैपर्छ। जथाभावी भौतिक निर्माण र नदीको दोहनको नियन्त्रण हुनैपर्छ।"
ओली सरकारको आगामी यात्रा,"पूर्वानुमान गरिएजस्तै प्रधानमन्त्री बनिसकेका केपी ओलीले यही फागुन २७ गते संसद्बाट दुईतिहाइभन्दा बढी विश्वास मत ल्याएर आफ्नो प्रधानमन्त्रीत्वलाई सुनिश्चित गरेका छन्। यद्यपि उनको मन्त्रिमण्डलले अझै पूर्णता पाइसकेको छैन। तर अब विलम्ब नगरी आफ्ना काम अघि बढाउन उनलाई संवैधानिक र कानुनी हिसाबले कतैबाट कुनै रोकटोक हुने सम्भावना देखिँदैन। खासगरी भारतले नेपालमा लगाएको नाकाबन्दीमा उनले आत्मसमर्पण नगरेको र चीनसँग पनि पारवहन सम्झौता गरेको घटनाबाट जनतामा ठूलै प्रभाव परेको थियो। यसका साथै स्थिरता, आर्थिक समृद्धि, वाम गठबन्धन र एउटै कम्युनिस्ट पार्टी का थप विषय अघि सारियो निर्वाचनको प्रचारप्रसारका दौरान। नेपाली कांग्रेस नेतृत्वबाट दिक्क भएका नेपाली मतदाताका लागि यो ठूलो आकर्षणको विषय बन्यो। दलाल पुँजीपति वर्गको प्रतिनिधित्व गर्ने यो पार्टीलाई चुनावी तयारी गर्नका लागि धनदौलतको कुनै दुःख थिएन। यी सबैको परिणामस्वरूप तीनै तहको निर्वाचनमा गठबन्धन धेरै सिट जित्न सफल भयो। गठबन्धनले सातमध्ये ६ वटा प्रदेश सरकार र केन्द्र सरकार बनाइसकेको छ। यो अवस्थामा नेपाल अब कता जाला ? नेपाली राजनीतिको यतिखेरको अहं प्रश्न बन्न गएको छ। केपी ओलीको भनाइ र स्पिरिट प्रधानमन्त्री बनिसकेपछि पंक्तिकारको देशभक्त जनगणतान्त्रिक मोर्चाको तर्फबाट प्रधानमन्त्रीलाई ९४ बुँदे ज्ञापनपत्र बुझाउने सन्दर्भमा उनीसँग भेट भएको थियो। देशभक्त जनगणतान्त्रिक मोर्चाले प्रस्तुत गरेका ती मागप्रति उनको सकारात्मक सोच थियो। ती मागका विषयमा टिप्पणी गर्दै उनले भने, यी माग सही छन्। यस्तै माग पूरा गर्नका लागि त म प्रधानमन्त्री बनेको। नत्र म प्रधानमन्त्री नै बन्ने थिइनँ। अरू नै कोही बन्ने थियो होला। अब अर्कोपटक आउँदा तपाईंहरूका यी माग पनि हुने छैनन् र यो भाषा पनि हुने छैन। यो अन्तिम वाक्यलाई मिडियाले निकै महत्वका साथ उद्धृत पनि गरेको थियो। उनले भनेका कुरा उनले आफ्नो चुनावी घोषणापत्रमा र उनको भाषणमा बोल्ने गरेका कुराको स्पिरिटसँग मेल खान्थ्यो। यही फागुन २७ गते विश्वासको मत लिने सन्दर्भमा संसद्मा उनले जसरी आफ्ना भनाइ प्रस्तुत गरे, त्यो प्रस्तुति र हाम्रो प्रतिनिधिमण्डलसँग गरेका कुराकानीको स्पिरिटसँग दाँजेर हेर्दा पनि मोटामोटी मेल खाएकै देखिन्थ्यो। ती दुई अलग र विपरीत वा धेरै बेमेलका सोचाइ भएजस्तो लाग्दैनथ्यो। भनाइको स्तर सम्मबाट मात्र मापन गर्ने हो भने खासै अन्तर परेजस्तो देखिन्न। तर त्यसलाई कार्यान्वयन गर्ने नीति, योजनागत र सांगठनिक पक्षमा जाँदा त्यहाँ ठूलो बेमेल देखिन्छ। शक्तिशाली प्रधानमन्त्री ? केपी ओली नेतृत्वको सरकारले दुईतिहाइ (संसद्का २७५ सिटमध्ये २०८ सिट अर्थात् ७५६ प्रतिशत) मत ल्याएर विश्वासको मत जितेको छ। यो अवस्थालाई मात्र विचार गर्ने हो भने ओली शक्तिशाली प्रधानमन्त्री बनेका छन्। उनको नेतृत्वको सरकारले चाहेको निर्णय गरेर बिना रोकटोक अघि बढ्न कुनै समस्या छैन। यहाँ एउटा प्रश्न उठ्ने गरेको छ, आखिर गठबन्धनको स्पष्ट बहुमत हुँदाहुँदै आफ्नो विचारसँग मिल्दै नमिल्ने र शत्रुतापूर्ण सम्बन्ध रहँदै आएको मधेसकेन्द्रित पार्टीको समर्थन लिएर दुईतिहाइ पुर्याउन ओली किन लागे ? मधेसी दलहरूले प्रस्तावित गर्दै आएको संविधान संशोधन नगर्ने अडानलाई चुनावी मुद्दासमेत बनाउँदै आएका ओलीले एक्कासि १८० डिग्रीको फन्को किन मारे ? यो विषयलाई तीनवटा विषयसँग जोडेर हेर्ने गरेको पाइन्छ। पहिलो ओलीजी प्रधानमन्त्रीको त कुरै छोडौं, संसदीय दलको नेता पनि नचुनिँदै भारतीय प्रधानमन्त्री नरेन्द्र मोदीले उनी प्रधानमन्त्री बनेको हेर्न आतुर भएको बताउँदै प्रधानमन्त्री बन्नका लागि बधाइ दिनु (टेलिफोन गरेरै सही)। दोस्रो नेपालमा सरकार बनेकै छैन, नेपाल सरकारको निमन्त्रणा नै नलिई, थाहै नदिई भारत सरकारकी परराष्ट्रमन्त्री सुषमा स्वराज ओलीसँग भेट्ने मुख्य एजेन्डा बनाएर नेपाल भ्रमणमा आएर गोप्य भेट गर्नु। तेस्रो मधेसकेन्द्रित दललाई मन्त्रिमण्डलमा सामेल गराउन भारत सरकारका तर्फबाट खुलारूपमा अनुरोध गरिनु र मधेसकेन्द्रित दलहरूलाई पनि सोहीअनुसारको निर्देशन दिनु। यी सबै विषयमाथि ध्यान दिँदा ओलीले भारततिर कोल्टे फर्कन आँटेको त होइन ? मधेसकेन्द्रित दलका मुद्दालाई स्विकारेर, त्यो मूल्यमा ओलीले यो दुईतिहाइ पुर्याएका हुन् भने संविधान संशोधनको मुद्दा त प्रमुख बन्ने नै छ, मधेसी समाजभित्रको जातजातिबीचको असमानता, भूमिसुधार लागू गर्ने समस्याका साथै मधेसी समाजलाई रूपान्तरण गर्ने विषय पनि गम्भीर बन्न सक्नेछ। यस प्रकारको स्थितिमा कतै यो दुईतिहाइ आफैं घाँडो हुने वा यसले ओलीलाई नै त्यतातिर लतार्ने त होइन ? त्यसो भयो भने ओलीजी सबैभन्दा बलियो प्रधानमन्त्री जस्तो नभएर सबैभन्दा कमजोर प्रधानमन्त्री जस्तो हुन पुग्नेछन्। यसबाट यो दुईतिहाइ बहुमतले वास्तविकरूपमा ओलीलाई बलियो बनाउनेछ वा कमजोर, त्यो त भविष्यमा स्पष्ट हुने नै छ। विभिन्न पक्षको धारणा विश्वासको मतसम्बन्धी विषयमा संसद्मा आफ्ना विचार राख्ने नेताहरूले भाव व्यक्त गरिएको सञ्चारमाध्यममा सुन्न र हेर्न पाइयो। ओलीजीका आफ्नै पार्टीका शीर्षनेताले समाजमा भएका एकदुई निर्मम र घृणित घटनाको उदाहरण दिँदै आफू भावुक बनेको अभिव्यक्ति त दिए, तर चुनावी घोषणापत्र र ओलीको स्पिरिटअनुसार पार्टी एक ढिक्का भएर त्यसको कार्यान्वयन गर्ने प्रतिबद्धता जाहेर भएको पाइएन। गठबन्धनको स्पष्ट बहुमत हुँदाहुँदै आफ्नो विचारसँग मिल्दै नमिल्ने र शत्रुतापूर्ण सम्बन्ध रहँदै आएको मधेसकेन्द्रित पार्टीको समर्थन लिएर दुईतिहाइ पुर्याउन ओली किन लागे ? एउटै पार्टी बन्ने प्रक्रियामा अघि बढिरहेको तर यतिखेरसम्म वाम गठबन्धनको मुख्य घटकमध्येको एउटा माओवादी केन्द्रका नेताबाट पनि संयुक्त घोषणापत्रमा उल्लिखित विषयलाई लागू गर्ने प्रतिबद्धता व्यक्त भएको पाइएन। बरु उनले आफ्नो पुरानै शैलीमा आफू शान्तिप्रक्रियादेखि अहिलेसम्म १० वटा प्रधानमन्त्री बनेको (जबकि तथ्यगत रूपमा आठजना मात्र हो) त्यसमा गिरिजाबाबुलाई छोडेर अरू सबै प्रधानमन्त्री बन्ने र बनाउने जिम्मेवारी आफैंले पूरा गरेको दाबी प्रस्तुत गरेर अरूलाई अरूकै धन्दा, घरज्वाइँलाई खानकै धन्दा भन्ने नेपाली उखान मात्र चरितार्थ गरेको पाइयो। यो कुरा सुनिरहँदा क्रान्तिको नायकका रूपमा परिचित भएको मानिसले खलनायक बन्दा झन् ठूलो गर्व गरेको आभास हुन्थ्यो। उनले ओलीलाई एक्सन मा उत्रिन बारम्बार प्रेरित गरेका थिए। उनले स्वयं प्रधानमन्त्री बन्दा जुन एक्सन गरेका थिए, त्यसै प्रकारको एक्सन को माग हो कि कुन प्रकारको एक्सन हो त्यो स्पष्ट थिएन। उनले दुईपटक प्रधानमन्त्री हुँदा गरेको एक्सन ले न त नेपालमा स्थिरता, स्थायित्व कायम गरेको थियो न त नेपाली समाजमा थोरै पनि विकास र समृद्धि नै ल्याएको थियो भन्ने जगजाहेर छ। जहाँसम्म मधेसकेन्द्रित दलको समर्थन हो, त्यो २ नम्बर प्रदेशमा सरकार बनाउन आफूहरूलाई सहयोग गरेर गुन लगाएकाले त्यही गुन तिर्नका लागि समर्थन गरेको भन्ने किसिमका अभिव्यक्ति दिएको पाइयो। यही स्तरको समर्थनले ओलीका लागि आफ्नो चुनावी प्रतिबद्धता लागू गर्न कति सहयोग पुग्ला त ? आफूलाई वाम गठबन्धनको सरकार भएको दाबी गर्ने प्रधानमन्त्रीले संसदभित्रकै वामपन्थी पार्टीको समर्थन हासिल गर्न पनि नसकेको पाइयो। मजदुर किसान पार्टीका सांसदले केही तथ्यसहित प्रस्तुत गरेर यो सरकारले पनि देश र जनताका पक्षमा कुनै उल्लेखनीय काम गर्नेछ भन्ने विश्वास नभएकाले विश्वासको मत दिन नसकेकै किसिमको अभिव्यक्ति दिएका थिए। नेपाली कांग्रेसका चारजनाले बोल्ने अवसरको प्रयोग गरेको पाइयो। दलका उपनेता विजय गच्छदारको प्रस्तुति पूर्व मधेसी फोरम गणतान्त्रिकको जस्तो बढी र कांग्रेसको कम जस्तो लाग्थ्यो। उनले लोकतन्त्रमा प्रतिपक्षको महŒवपूर्ण भूमिका भएकाले अहिले विश्वासको मत नदिने तर दोष र गुणका आधारमा समर्थन र विरोध गर्ने कुरा राखे। तर अन्य तीनजनाले भने कांग्रेस सभापति शेरबहादुर देउवाकै शैलीमा सरकारको विरोध गर्दै यस प्रकारको सरकारलाई विश्वासको मत दिन नसकिने बताए। उनीहरूको मुख्य आक्रोश देउवा सरकारले मनोनीत गरेका राष्ट्रियसभाका तीनजना सांसदलाई फिर्ता गरेर आफ्ना तीनजना राखेको र सर्वोच्च अदालतका निर्णयको अवहेलना गरेको विषयमा थियो। सारमा, संसद्का आफ्नै पार्टीका, आफ्नै गठबन्धनभित्रका र बाहिरबाट समर्थन गर्ने पार्टीको यो स्थिति र अवस्था भइरहँदा ओलीको यो सरकारले नेपालमा कस्तो स्थिरता, स्थायित्व, नेपाली राष्ट्रियताको रक्षा र आर्थिक विकास र समृद्धि गर्ने हो, नेपाली जनताले सतर्कतापूर्वक अध्ययन गरि नै रहनेछन्। निर्वाचनमा भोट हाल्ने मतदाताले पनि चनाखो भएर जाँचपडताल गरि नै रहनेछन्। दलाल र नोकरसाही पुँजीपति वर्गसँगको सम्बन्ध ओलीले नेतृत्व गरेको जुन सत्ता छ, त्यसमा दलाल पुँजीपति वर्ग र नोकरशाही पुँजीपति वर्गको हालीमुहाली छ। गणतन्त्र आएपछि सामन्त वर्गको भूमिका कमजोर भएको छ। दलाल र नोकरशाही पुँजीपति वर्गको राज्य सञ्चालन गर्ने मुख्य सिद्धान्त नवउदारवाद, विश्वव्यापीकरण, निजीकरण आदि हुन्। यो सिद्धान्तले समाजलाई फाइदा गर्ने होइन, व्यक्तिलाई फाइदा गर्ने, राज्यलाई बलियो र समृद्ध बनाउने होइन, व्यक्तिलाई समृद्ध बनाउने काम गर्दछ। बेलायती पूर्व प्रधानमन्त्री मार्गरेट थ्याचरलाई नवउदारवादको एकजना प्रणेता नै मानिन्छ। उनले भनेकी थिइन्, समाज भनेको के हो र ? म त कि पुरुषलाई देख्दछु कि त महिलालाई। नवउदारवाद, विश्वव्यापीकरणको नीतिअनुसार बहुराष्ट्रिय कम्पनीहरूको स्वार्थअनुसार कमजोर राष्ट्रको आर्थिक नीति तय गर्ने र लागू गर्ने काम गरिन्छ। यो विचार ओलीजीको पार्टीमा हावी छ, गठबन्धनको अर्को घटक माओवादी केन्द्रमा पनि हावी छ। यी पार्टीहरू दलाल र नोकरशाही पुँजीपतिको हितभन्दा बाहिर जानै सक्दैनन्। दलाल पुँजीपति र नोकरशाही पुँजीपति वर्गले नेपाली समाजलाई सम्पन्न गराउने, नेपालमा समृद्धि ल्याउने कुरा हुनै दिँदैनन्। नेपाल औद्योगीकरण भयो भने तिनका मालिकले नेपालबाट गर्ने शोषण बन्द हुने खतरा हुन्छ, नेपाल आफ्नै आर्थिक विकास र समृद्धि गर्न सफल भयो भने तिनीहरूको मुनाफा र हस्तक्षेप कम हुन्छ वा हुनै पाउँदैन। त्यसकारण नेपाललाई स्वतन्त्र र समृद्ध बन्न तिनीहरूले कुनै हालतमा पनि दिँदैनन्। यसका निमित्त दलाल र नोकरसाही पुँजीपति वर्गलाई पराजित गर्न वा नियन्त्रण गर्न सक्नुपर्छ। के त्यो काम गर्न ओली सरकारका लागि सम्भव हुन सक्छ ? आमूल परिवर्तनको आवश्यकता नेपाललाई साँच्चिकै स्वाधीन, औद्योगिक, सम्पन्न र समृद्ध बनाउनका लागि सबैभन्दा ठूलो बाधक दलाल र नोकरशाही पुँजीपति वर्गले सञ्चालन गरेको यो पद्धति, व्यवस्था र राज्यसत्ता नै हो। यो ब्वाधा नफुकाई यो सबै गर्नु सम्भव छैन। त्यसैले नेपालमा जनगणतन्त्रको स्थापना गर्नु आवश्यक सर्त हो। यही दलाल, नोकरशाही र सामन्त वर्गको शासन प्रणाली र यसैको राज्यसत्ता र यिनैको हालीमुहाली भएको स्थितिमा नेपालको सार्वभौमिकता र स्वतन्त्रतालाई कायम राख्ने र सुदृढ गर्ने, नेपालको आर्थिक विकास र समृद्धि गर्ने, यहाँ स्थिरता र स्थायित्व कायम गर्ने विषयलाई व्यवहारमा उतार्ने कुरा कसैले दाबी गर्दैमा भइहाल्न सक्ने देखिँदैन। यो सबै असम्भव नै छ भन्न खोजिएको होइन। नेपाली समाजको आमूल परिवर्तनसँगसँगै उपरोक्त विषयलाई लागू गर्न सकिन्छ।"
म्यानचेस्टर युनाइटेड च्याम्पियन्स लिगबाट बाहिरियो,काठमाडौँः इङ्लिस क्लब म्यानचेस्टर युनाइटेड युरोपियन च्याम्पियन्स लिग फुटबल प्रतियोगिताबाट बाहिरिएको छ । क्वाटर फाइनलमा स्थान बनाउका लागि भएको दोस्रो लेगको खेलमा स्पेनिस क्लब सेभिल्लासँग २१ ले पराजित हुँदै म्यानचेस्टर युनाइटेड अन्तिम १६ बाटै बाहिरिएको हो । तुलनात्मकरुपमा कम्जोर मानिएको सेभिल्लासँगको खेलमा युनाइटेडका स्टार खेलाडीहरु एलेक्सिस सान्चेज र लुकाकुसहितले घरेलु मैदानमै कुनै जादु देखाउन सकेनन् । सेभिल्लालाई अन्तिम आठमा पुयाउने क्रममा बेन एड्डेरले चार मिनेटभित्र दुई गोल गरे । उनले खेलको दोस्रो हाफको ७४ र ७८ मिनेटमा गोल गर्दै युनाइटेमाथि सनसनी जित निकाल्न सहयोग गरे । पराजित भएको युनाइटेडका लागि खेलको ८४ औँ मिनेटमा लुकाकुले सान्तवना गोल गरे । युनाइटेडले पहिलो लेगमा सेभिल्लासँग गोलरहित बराबरी खेलेको थियो ।
दिदी भेनससँग हारिन् बहिनी सेरेना,"क्यालिफोर्निया : आमा बनेका कारण लामो समयपछि कोर्टमा फर्किएकी अमेरिकी टेनिस स्टार सेरेना विलियम्स बीएनपी परिबस ओपन टेनिस प्रतियोगिताको मंगलबार बिहान खेलिएको खेलमा आफ्नै दिदी भेनस विलियम्ससँग पराजित भएकी छन्। महिला एकलतर्फको तेस्रो चरणको खेलमा ३६ वर्षीया बहिनी सेरेनालाई ६३, ६४ को सोझो सेटमा हराउँदै ३७ वर्षीय भेनस प्रतियोगिताको प्रिक्वार्टरफाइनलमा पुगिन्। भेनसले सेरेनालाई सन् २०१४ पछि पहिलोपटक हराएकी हुन्। सबैभन्दा पहिले सन् १९९८ मा भएको ग्रान्डस्लाम प्रतियोगिता अस्ट्रेलियन ओपनको दोस्रो चरणमा भेनसले सेरेनालाई हराएकी थिइन्। त्यति बेला भेनस १७ र सेरेना १६ वर्षका थिए। पछिल्लोपटक गत वर्षको अस्ट्रेलियन ओपनको फाइनलमा भेनस र सेरेनाबीच भिडन्त भएको थियो। त्यति बेला फाइनलमा दिदी भेनसलाई हराउँदै सेरेनाले २३औं ग्रान्डस्लाम उपाधि चुमेकी थिइन्। टेनिस कोर्टमा दिदीबहिनीबीच यो उत्कृष्टताको लडाइँ लामो समयदेखि चल्दै आएको छ। लामो समयपछि आज भेनसले आफूलाई अब्बल साबित गरिन्, भेनस र सेरेनाबीचको खेलको मजा लिएका चर्चित स्विस टेनिस स्टार रोजर फेडेररले भनेका छन्। यो बीचमा आमा बनेका कारण सेरेना लामो समय कोर्टभन्दा बाहिर रहिन्। त्यसैले आजको खेलमा म भाग्यमानी साबित भएँ, बहिनीलाई हराएपछि भेनसले भनिन्। खेल सकिँदा दुवै दिदबहिनी प्रफुल्ल देखिन्थे। महिला एकलतर्फकै तेस्रो चरणको अर्को खेलमा दोस्रो वरीयतामा आसीन डेनिस खेलाडी क्यारोलिन वजनिएस्कीले बेलारुसकी अलेकस्यान्ड्रा सस्नोभिचलाई ६४, २६, ६३ अंकले पराजित गरिन्। पुरुष एकलतर्फको तेस्रो चरणको खेलमा भने पहिलो वरीयतामा आसीन फेडेररले सर्वियाका फिलिप क्राजिनोभिचलाई ६२, ६१ को सोझो सेटमा पाखा लगाए। अर्को खेलमा फ्रान्सका जेरेमी चार्डीले आफ्नै राष्ट्रका एड्रियन मानारिनोलाई ७५, ४६, ६१ अंकले पराजित गरे।"
उत्कृष्ट खेलाडीको सूचीमा पारस खड्का,"काठमाडौं : अन्तर्राष्ट्रिय क्रिकेट काउन्सिल (आईसीसी)ले जिम्बावेमा जारी एकदिवसीय क्रिकेट विश्वकप छनोटको समूहगत चरणमा उत्कृष्ट प्रदर्शन गर्ने ११ खेलाडीको सूचीमा नेपाली टोलीका कप्तान पारस खड्कालाई पनि समेटेको छ। सोमबार सम्पन्न समूहगत चरणको खेलपछि प्रदर्शनको आधारमा आईसीसीले सार्वजनिक गरेको सूचीमा नेपालको एकजना मात्र खेलाडी परेका हुन्। आयोजक जिम्बावे र हङकङका दुईदुई खेलाडी सूचीमा परेका छन्। समूहगत चरणको चार खेलमा उत्कृष्ट प्रदर्शन गर्दै कप्तान पारस उत्कृष्ट खेलाडीको सूचीमा परेका हुन्। पारसले प्रतियोगितामा उत्कृष्ट बलिङ भएका टोलीविरुद्ध सशक्त प्रदर्शन गरेका थिए। उनले जिम्बावेविरुद्ध ४०, स्कटल्यान्डविरुद्ध ६३ र अफगानिस्तानविरुद्ध ७५ रनको महत्वपूर्ण योगदान गरेका थिए। पारसले हङकङविरुद्धको खेलमा भने ११ रन मात्रै जोडेका थिए। आईसीसीको छनोटमा समूहगत चरणमा उत्कृष्ट प्रदर्शन गर्ने खेलाडीको सूचीमा जिम्बावेका ब्रेन्डन टेलर र सिकन्दर राजा तथा हङकङका अंशुमान रथ र ईशान खान परेका छन्। यसैगरी आयरल्यान्डका विलियम पोर्टरफिल्ड, पपुवा न्युगिनीका टोनी उरा, स्कटल्यान्डका कलुम म्याकलियोड, संयुक्त अरब इमिरेट्स (यूएई) का रोहन मुस्तफा, अफगानिस्तानका मोहम्मद नाबी र वेस्ट इन्डिजका जासन होल्डर सूचीमा समेटिएका हुन्। सोमबार भएको अन्तिम खेलसँगै समूह ए बाट वेस्टइन्डिज, आयरल्यान्ड र यूएई तथा समूह बी बाट जिम्बावे, स्कटल्यान्ड र अफगानिस्तान सुपर सिक्स चरणमा प्रवेश गरेका छन्। सुपर सिक्स चरणमा नपुगेकामध्ये हङकङका दुई र नेपालका एक खेलाडीले उत्कृष्ट प्रदर्शन गर्ने खेलाडीको सूचीमा स्थान बनाउन सफल भएका हुन्। हङकङका लागि रथ र खानले उत्कृष्ट प्रदर्शन गरेका थिए। रथले हङकङका लागि अफगानिस्तानविरुद्ध ६५ र जिम्बावेविरुद्ध ८५ रन बनाएका थिए। अफ स्पिनर ईशानले भने ११ विकेट लिँदै उत्कृष्ट खेलाडीको सूचीमा आफ्नो नाम पनि समावेश गराएका हुन्। टेलर र राजाले पनि जिम्बावेका लागि उत्कृष्ट प्रदर्शन गरेका थिए। यी दुवै खेलाडीले नेपालविरुद्धको खेलमा शतक प्रहार गरेका थिए।"
रोमा च्याम्पियन्स लिगको क्वार्टर फाइनलमा,काठमाडौँः इलालियन क्लब एएस रोमा च्याम्पियन्स लिग फुटबल प्रतियोगिताको अन्तिम आठमा प्रवेश गरेको छ । च्याम्यिन्स लिगको अन्तिम १६ को खेलमा म्यानचेस्टर सिटीका पूर्व खेलाडी एडिन जेकोले गरेको एक मात्र अवे गोलले रोमाले क्वार्टरफाइनलको यात्रा तय गरेको हो । गएराति भएको खेलमा युक्रेनको शख्तर डोनेस्कलाई पराजित गर्दै इटालीको एएस रोमाले पनि च्याम्पियन्स लिगको क्वाटर फाइनलको टिकट काटेको हो । घरेलु मैदानमा भएको दोस्रो लेगको खेलमा रोमालाई अन्तिम आठमा लैजान एडिन जेकोले निर्णायक गोल गरेका हुन् । पहिलो लेगमा २(१ ले पराजित रोमा दोस्रो लेगमा १(० को जित निकाल्दै समग्रमा २२ गोलको बराबरीसहित अघि बढेको हो । रोमालाई शख्तरको मैदानमा गरेको अवे गोल क्वाटरफाईनलमा पुर्यााउन निर्णायक भयो । च्याम्पियन्स लिग फुटबल प्रतियोगिता अन्तर्गत बुधबार राति दुई खेल हुँदैछन् । स्पेनिस महारथि बार्सिलोना र इङ्ल्यान्डको चेल्सीबीच प्रतिस्पमर्धा हुँदैछ । त्यसैगरी टर्कीको बेसिक्तास र जर्मनीको बायर्न म्युनिख पनि आजै आमनेसामने हुँदैछन् ।
