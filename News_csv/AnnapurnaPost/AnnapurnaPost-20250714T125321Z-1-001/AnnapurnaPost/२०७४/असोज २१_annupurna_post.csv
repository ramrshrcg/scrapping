शीर्षक,विवरण
वाम तालमेल: 'व्यक्तिगत स्वार्थ नभए जनतालाई लाभ',"काठमाडौँ: 'विश्वका मजदुरहरु एक हौँ।' प्राय: कम्युनिष्ट पार्टीका ब्यानर र प्रकाशनहरुमा नछुट्ने नारा हो। व्यवहारमा भने नेपाली कम्युनिष्ट पार्टीहरुले विभाजन र आरोप प्रत्यारोपमै समय बिताउँदै आएका छन्। आशन्न प्रतिनिधिसभा र प्रदेशसभाको निर्वाचनमा दुई ठूला वामपन्थी दलहरु नेकपा (एमाले) र नेकपा (माओवादी केन्द्र) सहितको तालमेल र निर्वाचनपछि एकता गर्ने घोषणाले राजनीतिमा नयाँ तरङ्ग पैदा भएको छ। यो तालमेलले लोकतान्त्रिक दलहरुमा पनि ध्रुवीकरणको पहल शुरु भएको छ भने साना दलहरु कुनै न कुनै गठबन्धनमा जानैपर्ने निचोडमा पुगेका छन्।कम्युनिष्ट पार्टीका नाममा स्थापना भएका फरक फरक दल वा शक्तिले मजदुर वर्गको उत्थान र वैज्ञानिक समाजवादको लक्ष्यलाई केन्द्रित गर्दै आएपनि उनीहरु लक्ष्य पूर्तिमा सफल हुन सकेका छैनन्। संसदीय राजनीतिमा उनीहरुले पाएको जनमत जोड्ने हो भने सहज बहुमत सरहको भएपनि कार्यनीतिक, वैचारिक वा व्यक्तिगत टकरावका कारण फरक फरक वामपन्थी पार्टी स्थापित भएकाले उनीहरु लोकतान्त्रिक शक्तिको सहारा लिन विवश भएको अनुभूतिसहित एमाले, माओवादी केन्द्र र नयाँ शक्ति नेपालबीच यही १७ गते तालमेल र एकतासम्बन्धी सहमति सार्वजनिक भएको थियो। मुलुकको समृद्धि र समाजतर्फको यात्राको लक्ष्यसहित घोषणा भएको सो सहमतिलाई वामपन्थी बुद्धिजीवी एवं केही प्राज्ञहरुले सकारात्मकरुपमा लिएका छन्। नेपालमा विसं २००६ साल वैशाख ९ गते पुष्पलालको नेतृत्वमा कम्युनिष्ट पार्टी स्थापना भएपनि पछि विभिन्न समूहमा विभाजन भएको थियो। बरिष्ठ पत्रकार एवं छलफल साप्ताहिकका प्रधानसम्पादक गोपाल थपलिया भन्छन्, 'जनतालाई सुख, समृद्धि र प्रगतिको बाटोमा लानका लागि हामी पनि कम्युनिष्ट भएका हौँ। जनताको सेवा नै कम्युनिष्टको गन्तव्य हो। त्यस अर्थमा वाम एकताको प्रयास महत्वपूर्ण कदम हो।' उनले एकताको नाममा आफ्नो स्वार्थ पूर्ति हुने र जनतालाई दुःख दिने काम भएमा जनतालाई पुनः धोका हुने भएकाले विगतको बलिदानलाई कदर गर्दै त्यागको भावना देखाउन सकेमा यो एकता दीगो भएर जाने बताए। प्रगतिशील लेखक संघका अध्यक्ष मातृका पोखरेल चुनावी तालमेल एकताको घोषणाले खुशी तुल्याएको बताए। 'झट्ट सुन्दा एकाएक एकतामा सहमति भएको मानिए पनि यो एक वर्षअघि देखिकै प्रयास हो, जुन सकारात्मक छ ' उनले भने। एमालेले जनताको बहुदलीय जनवादका आधारित शान्तिपूर्ण राजनीतिको बाटोबाट समाजको रुपान्तरणको सिद्धान्त अँगालेको छ भने माओवादी केन्द्रले माओवाद अनुसार सशस्त्र संघर्ष हुँदै शान्तिवार्ता हुँदै संसदीय राजनीतिमा अवतरण गरेको छ। दूवै दल अन्ततः आपसी बहशबाट क्रान्तिको सिद्धान्तलाई नेपाली मौलिकताअनुसार विकास गर्दै जान सहमत भएका छन्। कतिपयले भने यो तालमेल एकतालाई केवल चुनाव जित्ने, सत्तामा जाने र आफ्नो दूनो सोझ्याउने अर्थमा पनि लिएका छन् । माओवादीबाटै फुटेर गएका र हाल निर्वाचनमा नआउने तयारी गरेका कम्युनिष्ट दलले आफूहरु सच्चा र क्रान्तिकारी कम्युनिष्ट पार्टी भएको दाबी गर्दै आएका छन्। साहित्यकार विमल निभा वैचारिक समानता भएकाले यी दल एक हुनु कुनै आश्चर्य नभएको बताए। 'जनताको सेवाका लागि एक्लै भन्दा जुटेर लाग्दा सकारात्मक प्रभाव पर्छ भविष्यको किटानी भने अहिल्यै गर्नु तर्कसंगत हुँदैन।' स्तम्भकार निभाले भने।"
माओवादी जनयुद्ध मा महिला,"सन् १९९६ फेब्रुअरीमा सुरु भएको माओवादी सशस्त्र संघर्षले २००६ नोेभेम्बरसम्म नेपाललाई खल्बल्यायो । त्यो युद्धले माओवादीले चाहेजसरी राज्यसत्ता कब्जा गर्न सकेन । त्यसैकारणले माओवादी शान्ति सम्झौतामा आएपछि पनि त्यसबाट फुटेर गएका समूहहरूले हिंसात्मक तरिका अवलम्बन गरिरहे । माओवादी शान्तिप्रक्रियामा आइसकेपछि पनि आतंकको प्रयोग भइरह्यो । माओवादीको जनयुद्ध लोकतान्त्रिक राज्यविरुद्धको सशस्त्र संघर्ष थियो । उनीहरूको विद्रोह चीनमा माओ नेतृत्वमा भएको कम्युनिस्ट सशस्त्र विद्रोहबाट प्रेरित थियो । आतंक हिंसात्मक विद्रोहको अभिन्न अंगजस्तै भएको थियो । माओवादीहरूको क्रान्ति को लागि कर तिर्न अस्वीकार गरेपछि मारेर पोलमा झुन्ड्याइएका शिक्षकको तस्बिर माओवादी आतंक झल्काउने प्रख्यात बिम्ब बनेको थियो । मानव प्रजातिकै इतिहासमा माओवाद विचार पद्धतिमा आधारित हिंसा प्रयोग गर्ने विषयमा नाजीवादभन्दा पनि अगाडि थियो । माओले चीनमा गरेको सांस्कृतिक क्रान्तिलाई अरू देशकाले मात्रै होइन, स्वयं चिनियाँहरूले पनि दानवीय क्रियाकलापका रूपमा चित्रण गरेका छन् । सशस्त्र संघर्षमा सहभागी सबै हिंसात्मक गतिविधिमै सहभागी हुन्छन् भन्ने होइन । तिनीहरू अरू गतिविधिमा पनि लागेका हुन सक्छन् । त्यहीमाथि राजनीतिक दलका धेरैजसो अनुयायीले नेताहरूले जस्तो सिद्धान्त बुझेर लागेका हुँदैनन् । उनीहरू त दलका नाराहरूमा आकर्षित भएर परिचालित भएका हुन्छन् । यस्ता अनुयायीहरूलाई के भन्ने साधारण रूपमा परिचालित भएका या सहयात्री या केही थाहा नपाएर समय व्यतीत गरिरहेका व्यक्ति ? यस्ता सशस्त्र संघर्षका महिला सहभागी भए भने त्यसमा थप अर्को तहको विश्लेषण गर्नुपर्छ । महिलाका बारेमा समाजमा विद्यमान सोचका कारण र महिलाका पारिवारिक र सामाजिक अवस्थाका कारण यस्ता सामाजिकराजनीतिक गतिविधिमा महिलाको त्यो पनि ठूलो संख्यामा भएको उपस्थिति अचम्मलाग्दो मान्नुपर्छ । यो अध्ययन मूलत: दुई विषयमा केन्द्रित छ । पहिलो त्यसबेलाको विद्यमान राजनीतिक व्यवस्थालाई माओवादी शैलीको हिंसात्मक तरिकाले परिवर्तन गरी नयाँ राजनीतिक व्यवस्था बनाउन प्रयोग गरिएको राजनीतिक परिचालनको तरिका । यस्तो राजनीतिक परिचालनमा प्रयोग गरेका विभिन्न तरिकामध्ये आतंक पनि एउटा मुख्य विधि हो । राजनीतिक प्रशिक्षणका कारण उनीहरू त्यस्ता गतिविधिमा सरिक हुने हुनाले त्यहाँ सहभागी सबैलाई आतंककारी भनिहाल्नु साह्रै उचित हुँदैन । दोस्रो अहिंसात्मक क्रियाकलापबाट हिंसात्मक क्रियाकलापतर्फ लागेका सबैलाई र्याडिकल नभन्ने हो भने तिनीहरूलाई र्याडिकल भनिहाल्नु पनि उचित हुँदैन । त्यसो गर्नु र्याडिकल हुनुको परिभाषालाई अनावश्यक रूपमा तन्काउनु हो । अमेरिका र पश्चिमा देशहरूमा लिइएका सैनिक तालिमहरूले पनि नेपाली परिवेशको युद्धमा सघाएनन् । पश्चिमा सिद्धान्त र तालिम नेपालका विद्रोहीहरूसँग लड्न प्रभावकारी हुन सकेन । उक्त सशस्त्र संघर्षमा महिलाको संलग्नताको विषय पनि अध्ययनको लागि रुचिकर हुन्छ । यसलाई दुई तरिकाले हेरिनुपर्छ । पहिलो यस्तो हिंसात्मक राजनीतिक परिचालनमा किन महिलालाई पनि सहभागी गराउन लक्ष्य लिइयो र उक्त राजनीतिक परिचालनमा त्यति धेरै संख्यामा महिलाको सहभागिता कसरी सम्भव भयो ? हिंसात्मक जनविद्रोहको अन्त्यतिर २०४० प्रतिशत लडाकुहरू महिला थिए । दोस्रो त्यो राजनीतिक परिचालनमा ती महिलाको वास्तविक भूमिका के थियो र त्यस्तो भूमिकाले उनीहरूको त्यस हिंसात्मक युद्धका बेला त्यहाँ जान र सक्रिय रहन अनि त्यसपछिको जीवनमा कसरी सहयोग गर्यो ? हिंसात्मक माओवादी विद्रोह सुरु हुँदा नेपाल औपचारिक रूपमा प्रजातान्त्रिक मुलुक थियो । त्यसभन्दा पहिले जहानियाँ राणाशासन, छोटो अवधिको बहुदलीय व्यवस्था, राजाको एकतन्त्रीय व्यवस्था र त्यसपछिको संवैधानिक राजतन्त्रसहितको बहुदलीय व्यवस्था थियो । औपचारिकरूपमा बहुदलीय व्यवस्था भने पनि सामाजिक, आर्थिक र राजनीतिक अवस्था फरक थियो । जनसंख्यामा भएको ह्वात्तै वृद्धि, भौगोलिक यथार्थ र यहाँको समाजलाई आकार दिने हिन्दु जातीय प्रथा र भाषिक र साम्प्रदायिक विभाजन अनि पुरुषप्रधानता नेपाली समाजका यथार्थ थिए । यस्तो परिस्थितिमा क्रान्ति गर्ने निश्चयका साथ नेपाल कम्युनिस्ट पार्टी (माओवादी) को सशस्त्र संघर्ष सुरु भएको थियो । लीला महरा पौडेल कल्पना (३४) को युद्धमा सक्रिय सहभागिता कुनै पुरुषको भन्दा कम नभएको भए पनि उनलाई उनले पाउने तहमा नेतृत्व गर्न दिइएन । यसबारेमा कल्पनाले लिखित रूपमै विरोध जनाएकी छन् । अन्तर्राष्ट्रिय क्रान्तिकारी कम्युनिस्ट आन्दोलन रिमसँगको नजिकको सहकार्यमा काम गरेका नेपालका माओवादीमा जनयुद्ध सुरु गर्न उचित समय हो कि होइन भन्ने मात्र विवाद थियो । यो युद्धको आवश्यकताको नैतिक पक्ष र व्यावहारिकताका बारेमा उनीहरू ढुक्क थिए । पुरुषहरूको दबदबा कायम रहेको भए पनि माओवादी सशस्त्र समूहहरूमा महिला पनि अवश्य नै हुन्थे । सशस्त्र संघर्षको सुरुदेखि अन्त्यसम्मै माओवादी पार्टी पुरुषप्रधान रह्यो । कुनै पनि समयमा महिलालाई नेतृत्व दिइएन र निर्णय प्रक्रियामा पनि महिला खासै सहभागी हुन पाएनन् । अरू क्रान्तिकारी राजनीतिक समूहहरूमा जस्तै आन्तरिक द्वन्द्व र गुटवाद माओवादी पार्टीभित्र पनि थियो । नेपालको माक्र्सवादी विश्लेषण वर्ग भन्दा माथि कहिल्यै पनि गएन । अर्थ राजनीतिक बहसहरूमा नेपाली समाजमा प्रभाव पार्ने अरू धेरै संरचना छन् भनिए तर अन्तर्राष्ट्रिय स्तरमा फेमिनिस्ट सिद्धान्तहरूले महिलालाई हेर्ने फरक दृष्टिकोण नेपाली कम्युनिस्ट आन्दोलनले प्रयोग गरेन । महिलामाथि हुने विभिन्न किसिमका दमनका बहुआयामिक पक्षलाई गहिरो विश्लेषण गरिएन, बरु उनीहरूलाई विभिन्न तरिकाले आन्दोलनमा ल्याउने अल्पकालीन रणनीतिहरू बनाइए । समाजमा महिलाको पिछडिएको अवस्था, उनीहरूमाथि हुने विभिन्न किसिमका हिंसा (जस्तो कि बलात्कार) लाई राजनीतिक परिचालनको आधार बनाइएन, बरु यस्ता विकृतिलाई महिलालाई संगठनमा तान्ने र परिचालन गर्ने माध्यम मात्र बनाइयो । संगठनमा आइसकेपछि उनीहरूको सीमान्तीकरण र भोग्नुपरेका विभेदको एक मात्र आधार आर्थिक अवस्था हो भनेर प्रशिक्षित गरियो । नेपालका माओवादीहरूको परिचालन र्याडिकल इस्लामिक संगठनभन्दा भिन्न यस अर्थमा थियो कि माओवादीले जनशक्ति जता पाइन्छ त्यतैबाट लिए । उनीहरूले महिलालाई पनि विद्रोहमा सामेल गराए । माओवादी सशस्त्र संघर्ष चर्कंदै जाँदा महिलाको सहभागिता ह्वात्तै बढ्दै गयो । त्यसैले सशस्त्र संघर्ष सुरु भएदेखि प्रतिरक्षात्मक अवस्था हुँदै आक्रामक अवस्थामा पुग्दा महिलाको सहभागिता नाटकीय रूपमा बढेर गयो । माओवादी सशस्त्र संघर्षको मुख्य रणनीति हिंसाको प्रयोगबाट राजनीतिक स्पेस सृजना गर्नु थियो । यस्ता रणनीति बनाउने र कार्यान्वयन गर्ने कुराको पूरै नियन्त्रण भने पार्टीमा थियो । स्थानीय स्तरका माओवादीले बलको प्रयोग गरेर स्थानीय स्तरमा हुन सक्ने प्रतिरोधहरूलाई निमिट्यान्न पारे । सरकारी विद्यालयका शिक्षकहरू र गाउँ विकास समितिका कर्मचारीहरूबाट हुन सक्ने प्रतिरोधलाई निमिट्यान्न पारियो । राज्यका सुरक्षा बलहरू जिल्ला सदरमुकाम र सहरहरूमा खुम्चिन बाध्य भए । ८५ प्रतिशतजति जनता माओवादीको बलको प्रतिरोध गर्न नसक्ने अवस्थामा थिए । सन् २००१ मा दाङको घोराहीको नेपाली सेना (तत्कालीन शाही नेपाली सेना) को ब्यारेकमा आक्रमण गर्ने भएपछि मात्र माओवादीले सरकारी सेनालाई चुनौती दिन नियमित जनसेना राख्न थालेको हो । आतंक फैलाउने र गुरिल्ला गतिविधि कायमै रहिरह्यो । यसका साथै अरू अहिंसात्मक तरिका पनि जारी नै रहे, जस्तै विभिन्न भ्रातृ संगठनमार्फत परिचालन, गीत, नाचलगायत विभिन्न विधिद्वारा व्यापक प्रोपोगान्डाको प्रयोग गर्दै काठमाडौंलाई हुँदै आएको बाह्य सहयोग रोक्ने प्रयास पनि भए । नियमित सेना बनाउन सुरु गरेपछि माओवादीले उनीहरूका सेनाका स्क्वाड, पल्टन र कम्पनीहरू, ब्रिगेड र डिभिजनहरू खडा गरे । माओवादीले नियमित सेना राख्न सुरु गरेदेखि नै हो महिला योद्धाकै रूपमा माओवादीमा प्रवेश गर्ने क्रम बढेको । माओवादी सेनामा महिलाको संख्या २० देखि ४० प्रतिशत पुगेको त्यसैकारणले हो । नोभेम्बर २००१ अगाडि माओवादीमा लागेका धेरैजसो महिला स्थानीय स्तरमै काम गर्थे । तिनीहरू सर्वसाधारणलाई आतंकित पार्ने काममा संलग्न भए पनि गुरिल्ला युनिटहरूमा तिनीहरूको संख्या कमै थियो । सशस्त्र संघर्षमा महिलाको संख्या बढाउन महिलाकै मात्र गुरिल्ला युनिटहरू गठन गर्ने प्रयासहरू पनि गरिएका थिए । सुरुमा स्थानीय स्तरमा आतंक फैलाउन पुरुषहरू मात्र संलग्न भएको भए पनि महिलाको आउने क्रम बढ्दै गएपछि उनीहरू पनि त्यस्ता गतिविधिमा क्रियाशील हुन थाले । युद्धमा भाग लिने युनिटहरूलाई भियतनामको कम्युनिस्ट विद्रोहका बेलाको योद्धाहरूसँग तुलना गर्न सकिन्छ । तिनीहरू सधैं सैनिक योजना र कार्यान्वयनमा लागेका हुन्थे । यस्ता स्थानीय स्क्वाडहरूलाई सुराकी हरूलाई कारबाही गर्नुअगाडि पार्टीका स्थानीय कार्यसमितिहरूलाई खबर गर्न भनिएको भए पनि असाध्यै हिंस्रक घटना भए, नेपालमा माओवादी सशस्त्र द्वन्द्वको क्रममा । त्यो सशस्त्र विद्रोहमा १७ हजारजति मानिस मारिए र त्यसभन्दा बढी घाइते र हिंसाका प्रत्यक्षदर्शी भए । युद्धलाई चाहिने अर्थ संकलन गर्न र मानिसहरूलाई माओवादीमा तान्नसमेत हिंसा प्रयोग भएको थियो। परिचालनका लागि उत्प्रेरणा सशस्त्र गतिविधिमा संलग्न सबै सुरुमा पार्टीका स्थानीय तहका सदस्यबाट पार्टीमा छिर्थे । समाजमा विभेद खेपेका र भोगेकाहरू यस्ता सशस्त्र गतिविधिमा भाग लिन उत्प्रेरित हुन्थे । अध्ययनका क्रममा माओवादीको जनमुक्ति सेना (पीएलए) मा संलग्न ४५ जना महिलासँग गहन अन्तर्वार्ता लिइएको थियो । उनीहरू भूतपूर्व पीएलएका महिलाको संगठनसँग आबद्ध छन् । त्यो संगठनमा पाँच हजार सदस्य भएको दाबी उनीहरू गर्छन् । पीएलएमा भएका तर यो संगठनमा सदस्य नभएका थप पाँच हजार महिला हुन सक्छन् । अध्ययनका क्रममा बटालियन र ब्रिगेड तहको नेतृत्व गरेका महिलालाई भेट्ने कोसिस गरिएको थियो । तर यी तहमा पुग्न युद्धहरूमा क्षमता देखाउनुपर्ने हुनाले यस्ता तहमा कमै मात्र महिला थिए । उदाहरणको लागि ब्रिगेडको नेतृत्व गर्ने तहमा जम्मा एकजना महिला पुगेकी थिइन् । त्यो पनि सशस्त्र द्वन्द्व अन्त्य भएपछि उनी कमिसार तहबाट बढुवामा पारिएकी थिइन् । माओवादी सेनामा बढुवाको लागि पुरुषप्रधान शैली हाबी थियो । सबै अन्तर्वार्ता नेपाली भाषामा गरिएको थियो किनकि उनीहरूलाई अंग्रेजीमा अन्तर्वार्ता गर्न सकिँदैनथ्यो । पुरुष सेनाहरूको हकमा पनि यो लागू हुन्थ्यो । यसको लागि लेखकले धेरै समय सँगै काम गरेका महिला अध्येताहरूको सहयोग लिइएको थियो । सबै सम्पर्क माओवादी कार्यकर्तामार्फत मिलाइएको थियो । जुनसुकै तहमा भएका भए पनि महिला सैनिकहरू माओवादीमा लाग्नु र सेनामा जानुको कारण सामाजिक न्यायको खोजी नै थियो । प्रजातन्त्र आइसकेपछि र सामाजिक रूपमा समानताको लागि कानुन बनेपछि वास्तविक सामाजिक जीवनमा थोरै मात्र परिवर्तन देखिँदा मानिसहरू निराश भएका थिए । छुवाछूतलाई गैरकानुनी घोषणा गरे पनि विद्यमान थियो भने महिनावारी हुँदा बार्नुपर्ने र गोठमै गएर बस्नुपर्ने बाध्यता पनि छन् । बलात्कार जस्ता आपराधिक घटना पनि बारम्बार भइरहन्छन् । महिलाले भोग्नुपरेका यस्ता घटनाहरूको सम्बोधन हुन नसकिरहेको अवस्था थियो । माओवादीहरूले यो अवसरलाई छोपे र महिलालाई पार्टीमा तानेर आफ्नो जनशक्ति बढाउन सफल भए । समग्र नेपाली समाज र महिलाको स्थितिमा विस्तारै प्रगति हुँदै पनि थियो, तर जनताले चाहेको गतिमा होइन । सन् १९९० मा स्थापित भएको प्रजातन्त्रले जनताका असीमित इच्छाआकांक्षालाई सम्बोधन गर्न सकेको थिएन । राजनीतिक दलहरूमा पुरुषहरूको दबदबा र प्रभुत्व थियो । महिलाको आवाज सुनिन्थ्यो, सहानुभूति दिने तरिकाले तर उनीहरूका आवाज निर्णायक तहमा पुग्न सक्थेन । त्यहीमाथि जनसंख्या ह्वात्तै बढेको थियो । सन् २००१ को जनगणनाले नेपालको जनसंख्याको आधाभन्दा बढी १९ वर्ष वा सोभन्दा कम उमेरका भएको देखाएको थियो । यसले गर्दा सुधार होला भन्ने अपेक्षा गर्न पनि गाह्रो थियो । जनताका असीमित इच्छाआंकाक्षा र त्यो पूरा गर्न सरकारी असमर्थताका बीच माओवादीले आफ्ना विभेदका न्यारेटिभ (संकथन) फैलाए । उनीहरूका अनुसार प्रजातान्त्रिक सरकार सामन्तवादी, पुँजीवादी, विभेदकारी र औपनिवेशिक ढर्राको थियो । सरकार र राज्य पहिल्यैदेखि नै नेपाली समाज र राज्यमा दबदबा कायम गर्दै आएका बाहुन र क्षेत्रीहरूले बाहिरी साम्राज्यवादी शक्तिहरू भारत र अमेरिकाको सहयोगमा चलाउँदै आएका थिए । राज्यले राम्रोसँग काम गर्न सकेका भए र जनजीविकाका मुद्दाहरूलाई सम्बोधन गर्न सकेका भए माओवादीका यस्ता संकथनले मानिस लाई आकर्षित गर्न सफल हुन सक्दैनथ्यो । तयारीको अवस्थामा नरहेको प्रहरी प्रशासनले द्वन्द्व घटाउनेभन्दा पनि बढाउने काम गर्यो । माओवादी विद्रोहमा धेरैजसो हतियार बोक्नेहरू सामाजिक विभेदको सिकार भएकाहरू थिए । जब महिलाले पनि नजिकका व्यक्तिहरू र परिवारमाथि अन्याय भएको देखे, उनीहरू पनि माओवादी पार्टी र जनसेनामा ओइरिए । उनीहरूमाथिको दमन वास्तविक वा अनुभव गरिएको मात्रै के थियो भन्न नसकिए पनि उनीहरूमा प्रतिरक्षा को लागि हतियार बोकेको धारणा उत्पन्न भएकोगराइएको थियो । यो भनाइको पुष्टि गर्ने आधार के हो भने नेपालका अति नै कम विकसित र आर्थिक रूपले पिछडिएका क्षेत्र र जातिका पुरुष र महिला माओवादी सेनामा लागेका थिए । उदाहरणको लागि मध्यपश्चिम विकास क्षेत्रका रुकुम र रोल्पामा सशस्त्र विद्रोह चाँडै फैलियो । यो अध्ययनको लागि ४५ जनासँग अन्तर्वार्ता गरिएकामध्ये १७ जना १५ वर्ष अथवा त्यो उमेर नपुग्दै माओवादी सेनामा भर्ती भएका थिए अनि २४ जना १६ र १८ का बीचमा । यसरी ९१ प्रतिशत धेरै कच्चा उमेरमा माओवादी सेनामा भर्ती भएका थिए । उनीहरूमध्ये धेरैमा निम्नमाध्यमिक तहको शिक्षा भने थियो । कानुनी रूपमा यी बालसेना लाई जे भनिए पनि अध्ययनका क्रममा अन्तर्वार्ता गरिएकामध्ये ३३ प्रतिशतको परिवारमा पाँच वा त्योभन्दा बढी छोराछोरी थिए । पाँचजनाको परिवारमा तीन अथवा त्योभन्दा कम छोराछोरी थिए । ६ जनाले आफ्ना परिवारको बारेमा खुलेर बताउन चाहेनन् । माओवादी द्वन्द्व देशव्यापी भए पनि यसको मुख्य भूमि भने नेपालको मध्यपश्चिम क्षेत्र थियो । सुरुमा मगरहरूको दबदबा बढी रहेको भए पनि द्वन्द्व फैलिँदै जाँदा उनीहरूको उपस्थिति र प्रभाव घट्दै गयो । संघर्ष सुरु हुँदा मगरहरूको भूमिका महत्वपूर्ण भएका भए पनि बटालियनको कमान्ड गर्ने तहमा उनीहरू पाँचमध्ये तीन स्थानमा थिए । तर ब्रिगेड तहमा उनीहरूको नेतृत्व कम थियो । जनसेनाको कमान्डमा नेपाली भाषाको प्रयोग हुने गरेको भए पनि स्थानीय स्तरमा अनुकूलताअनुसार अरू भाषा प्रयोग हुन्थे । जनमुक्ति सेना मा प्रवेश कसरी ? माओवादी आन्दोलनमा छिर्ने सुरुमा भने पार्टीकै तहबाट हो । पार्टीमा समाजीकरण र प्रशिक्षण हुन्थ्यो । युवाहरूलाई नेपाली जनयुद्धका बारेमा प्रशिक्षित गराइसकेपछि उनीहरूमा सकारात्मक सामाजिक परिवर्तन प्रति प्रतिबद्धता खोजिन्थ्यो । त्यसपछि उनीहरूलाई माक्र्सवादी, लेनिनवादी शब्दावली र दृष्टिकोणको बारेमा प्रशिक्षित गराइन्थ्यो । उनीहरूलाई कम्युनिस्ट पार्टीको लागि चाहिने सेना बनाउन कमिसारहरू र अरू संयन्त्रको पनि सहयोग लिइन्थ्यो । यसरी परिवर्तन ल्याउने इच्छा र प्रत्यक्ष रूपमा परिवर्तन ल्याउने गतिविधिमा संलग्न हुन पाउने अवसरले धेरैलाई पीएलएमा तान्यो । माओवादी सेनाको व्यापक रूपमा वृद्धि हुँदै जाँदा उनीहरूलाई बढुवाको अवसर पनि मिल्थ्यो । व्यक्तिहरूका सीप र क्षमता प्रयोग गर्ने कुरामा राज्यभन्दा माओवादी धेरै अगाडि थियो । माओवादी सशस्त्र संघर्षविरुद्ध जुध्न राज्य भने प्रभावकारी हुन सकेन । समग्रमा माओवादी द्वन्द्वका जरा पत्ता लगाउन राज्यले सकेन । राज्यसँग भएका सीमित स्रोतहरूका कारण सबै कुरा सम्बोधन गर्न पनि गाह्रो थियो । अमेरिका र पश्चिमा देशहरूमा लिइएका सैनिक तालिमहरूले पनि नेपाली परिवेशको युद्धमा सघाएनन् । पश्चिमा सिद्धान्त र तालिम नेपालका विद्रोहीहरूसँग लड्न प्रभावकारी हुन सकेन । माओवादीले भने समयसँगै खारिँदै गएको जनसेना प्रयोग गरेर प्रभाव र सफलता विस्तार गर्दै गए । माओवादी सेनामा महिलाको संख्या ह्वात्तै बढेको भने २००३ को दोस्रो युद्धविरामपछि हो । त्यसबेला उनीहरूको संख्या करिब एकतिहाइले बढ्यो । तर यीमध्ये धेरैले युद्धमा सहभागी हुने अवसर भने पाएनन् । माओवादीका स्थानीय राजनीतिक र सैनिक संगठनमा सबैभन्दा धेरै मानिस थिए । स्थानीय तहमा महिलाको संख्या पुरुषको तुलनामा खासै कम थिएन, तर स्थानीय स्तरका मानिस लाई आतंकित पार्ने क्रियाकलापमा उनीहरूको उपस्थिति कम हुन्थ्यो । जस्तो यो अध्ययनको लागि अन्तर्वार्ता गरिएका महिलाले स्थानीय स्तरमा भएका शारीरिक हिंसाका घटनामा सहभागी नभएको र नदेखेको बताए । त्यति धेरै घटना हुँदा र त्यो तहमा त्यति धेरै महिला हुँदा यस्तो देखिएन भन्नु अस्वाभाविक भने हो । माओवादी सेनामा हिँड्न महिलालाई सामाजिक, भौतिक र मानसिक अवरोधहरू छिचोल्न सक्ने दृढता चाहिन्थ्यो । पुरुष र महिलाका शारीरिक भिन्नतालाई कमै मात्र स्विकारिएको थियो । खासगरी महिनावारी र गर्भवती हुँदा पनि उनीहरूलाई विशेष सुविधा थिएन । महिला सेनाहरू गर्भवती हुँदा युद्धमा भाग लिन बाध्य भएका उदाहरण छन् । माओवादी पार्टीले सहभागीहरूको यौन व्यवहारमा कडा नियन्त्रण गरेको भए पनि त्यहाँ रहेका पुरुष र महिला सेनाहरूबीच आपसी सहमतिमा यौन सम्बन्ध भएका प्रशस्त उदाहरण थिए । यसरी माओवादी पार्टी र सेनामा महिला र पुरुषका भौतिक भिन्नता बुझेर सम्बोधन गरेको देखिएन । समानताका नाममा पुरुषले जे गर्छ महिलाले नि त्यही गर्न भनियो । माओवादी पार्टीमा हिसिला यमीलाई विश्लेषकहरूले प्रशंसा गरेको भए पनि पार्टीको निर्णायक तहमा उनको खासै प्रभावकारी भूमिका थिएन । उनको पार्टीको भूमिका माओवादी पार्टीका दोस्रो वरियताका नेता बाबुराम भट्टराईसँगको विवाहको कारण भएको हो । माओवादी प्रशिक्षणहरूमा पुरुषप्रधानताका बारेमा धेरै छलफल नभए पनि यो अध्ययनको लागि अन्तर्वार्ता गरिएका महिलाले पुरुषप्रधानता र दबदबाले माओवादी सेनामा पनि सीमितता पैदा गरेको बताए । युद्धहरूमा सफलतापूर्वक संलग्न भएको भए पनि सशस्त्र द्वन्द्वका बेला कुनै पनि महिलालाई ब्रिगेड कमान्डर बनाइएन । ब्रिगेड कमान्डर हुने मौका पाएकी कमला नहकर्मी सपना (३५) शान्तिप्रक्रिया सुरु भएपछि मात्र उक्त पदमा बढुवा भएकी थिइन् । बटालियन कमान्डर भएकी लीला शर्मा अस्मिता (३५), सुशीला गौतम सुषमा (३५), सावित्रा दुरा आस्था (३९) र कुशल रक्षा (३२) पनि सायद सक्रिय सशस्त्र द्वन्द्वका बेला ती पदहरूमा पदोन्नति भइसकेका थिएनन् । लीला महरा पौडेल कल्पना (३४) को युद्धमा सक्रिय सहभागिता कुनै पुरुषको भन्दा कम नभएको भए पनि उनलाई उनले पाउने तहमा नेतृत्व गर्न दिइएन । यसबारेमा कल्पनाले लिखित रूपमै विरोध जनाएकी छन् । द्वन्द्वको प्रत्यक्ष रूप सन् २००६ मा शान्तिप्रक्रियापछि अन्त्य भएको भए पनि, त्यसपछि माओवादीले योङ कम्युनिस्ट लिग (वाईसीएल) र विद्यार्थी संगठनमार्फत हिंसात्मक तरिकालाई निरन्तरता दिएको थियो, तर त्यसमा महिलाको सहभागिता भने उल्लेख्य रहेन । देशमा भइरहेको राजनीतिक उथलपुथलका कारण माओवादीले अक्टोबर २००५ मा सहरी विद्रोहको तयारीको लागि केही समय शान्तिपूर्ण मार्ग अवलम्बन गर्नुपर्ने रणनीति बनाएको थियो । त्यसैअनुसार, वाईसीएल र तिनीहरूका क्याम्प बनाइएका थिए । महिला भने उल्लेख्य संख्यामा वाईसीएलमा लाग्ने र क्याम्पमा बस्न गएनन्, बरु उल्टै विवाह र घरजम गर्नतिर लागे । त्यो पनि परम्परागत तरिकाले विवाह गरेर । माओवादीले सशस्त्र संघर्षको बेला बुर्जुवा शिक्षाको विरोध गरेको भए पनि अन्तर्वार्ता गरिएका भूतपूर्व महिला जनसेनाहरूले जसरी भए पनि आफ्ना बालबालिकालाई शिक्षा दिने बताए । अन्तर्वार्ता लिइएका विवाहित र बालबालिका भएकाहरूले उनीहरूका बालबालिकाका लागि बुर्जुवा शिक्षा मा विशेष ध्यान दिएको बताए । वास्तवमा छोराछोरीको शिक्षा उनीहरूको पहिलो प्राथमिकता थियो । आफूहरूले शिक्षा लिन नपाएकोमा उनीहरूलाई ठूलै पछुतो थियो । तर देश परिवर्तन गर्ने क्रान्तिमा सहभागिताका कारण उनीहरूमा सन्तुष्टि पनि थियो । क्रान्तिले सोचेको उपलब्धि हासिल गर्न नसकेको, आफूले क्षमता देखाउन नपाएको र नेताहरूले क्रान्तिको मूल्यमा हासिल गरेको शक्ति र सम्पत्तिको बारेमा उनीहरूमा असन्तुष्टि थियो । अन्तर्वार्ता गरिएकामध्ये केही महिला युद्धका क्रममा घाइते भएकाहरू पनि थिए । तिनीहरूमा घाइते भइसकेपछि नेपालजस्तो परम्परागत समाजले नस्विकारेकाले विकसित पोस्ट ट्रमाटिक स्ट्रेस डिसर्डर (हिंसात्मक अनुभवपछि हुने मनोवैज्ञानिक समस्या) देखिएको थियो । उनीहरूलाई सहयोग गर्न सन् २०१३ मा पीएलएमा आबद्ध महिलाहरूको संगठन बनेको छ, तर त्यो संगठन पनि सीमित स्रोतमा चल्नुपरेको छ । व्यक्तिगत रूपमा भने माओवादी सशस्त्र संघर्षको हिस्सा भएर महिलाले सबल भएको अनुभव गरेका छन् । मार्क्सवाद लेनिनवादी प्रशिक्षणले उनीहरूलाई समाज र यसका विसंगतिलाई मूल्यांकन गर्ने दृष्टिकोण दिएको छ । म्याक्स वेबरले माक्र्सको बारेमा भनेका थिए, आर्थिक अवस्था मानिसको स्थान निर्धारणमा महत्वपूर्ण छ भन्ने माक्र्सको भनाइ सय प्रतिशत नै सही छ । तर राजनीति र स्ट्याटसले पनि मानिसको अवस्था निर्धारण गर्छन् । मानिसको अवस्थालाई प्रभाव पार्ने तीनमध्ये दुई वास्तविकतामा माक्र्सले ध्यान दिन सकेनन् । माओवादी सशस्त्र संघर्षमा संलग्न महिलाकै शब्दमा भन्नुपर्दा उनीहरूले गुमाएको अनुभव गरेको सबैभन्दा महत्वपूर्ण कुरा शिक्षा थियो । हो, शिक्षाले वेबरले भनेजस्तै मान्छेको स्ट्याटस (स्थान) निर्माण गर्न महत्वपूर्ण भूमिका खेल्छ । (थोमस ए मार्कस्ले सन् २०१७ मै तीन महिना लगाएर नेपालको माओवादी द्वन्द्वमा महिला सहभागी हुनुका कारण र उनीहरूका अनुभवबारेमा अध्ययन गरेका थिए । मार्कसको अनुसन्धानमा आधारित आलेख रुट्स अफ कन्फ्लिक्ट : फिमेल पार्टिसिपेसन इन नेपाल्स माओइस्ट पिपल्स वार शीर्षकमा अमेरिकाबाट प्रकाशन हुने जर्नल अफ काउन्टर टेरोरिजम एन्ड होमल्यान्ड सेक्युरिटी मा अप्रिल २०१७ मा छापिएको थियो । यो आलेख त्यसैको अनुवादको सम्पादित अंश हो । नारी शक्तिको पूजा गर्ने पर्व दसैं भर्खर सकिएको छ । यस आलेखले नेपालमा भएको माओवादी सशस्त्र विद्रोहमा महिलाको उपस्थिति र त्यसपछि उनीहरूका जीवनमा देखिएका परिवर्तनहरू केलाउने प्रयत्न गरेको छ) अनुवादक : शिवप्रसाद तिवारी"
वाम एकता : थरगोत्र मिल्नेको समीकरण,"अहिलेको तीन दलको सहकार्यलाई एकताभन्दा पनि गठबन्धन भनेर बुझौं । यो गठबन्धन कत्तिको दिगो हुन्छ र सैद्धान्तिक आधारमा हुन्छ, त्यो हेर्न बाँकी छ । अहिलेको हाम्रो पद्धतिअनुसार यो गठबन्धन स्वाभाविक हो । वाम गठबन्धनले समानुपातिकतर्फ केही फरक पार्दैन । तर गठबन्धनले प्रत्यक्षतर्फको १६५ सिटमा तात्विक र आमूल फरक पार्छ । किनभने एक हजारदेखि पाँच हजारमा हारजितको फैसला धेरै क्षेत्रमा भएका छन् । प्रतिनिधि सभामा ११० जना समानुपातिक र १६५ जना प्रत्यक्ष निर्वाचित भएर आउँछन् । प्रत्यक्षतर्फ कुनै दलले आधाभन्दा बढी सिट जित्ला, तर समानुपातिकमा त्यसो हुन अत्यन्त गाह्रो छ । जस्तो कि पछिल्लो निर्वाचनमा कांग्रेस सबैभन्दा ठूलो दल भए पनि उसको मत २५ प्रतिशतको हाराहारीमा छ । त्यसबाट समानुपातिकमा पाउने त २५ प्रतिशत मात्रै सिट हो । यस्तो अवस्थामा बहुमत पाउन गाह्रो हुन्छ । गएको चुनावमा कांग्रेस, एमाले र माओवादी तीनवटा ठूला दल भए, तर बहुमत कसैसँग पनि भएन । त्यसैले यी दलहरूमध्ये दुइटाले गठबन्धन गर्नु आवश्यकता नै भयो । गठबन्धनलाई अस्वाभाविक र अप्राकृतिक मान्नु हुँदैन । तर उहाँहरूका विगतका चरित्रले शंकाचाहिँ जन्माएको हो । राष्ट्रपति भवनमा बसेर रामवरण यादवले कत्रो उपद्रो गर्नुभयो । मैले त्यो बेला संविधान मिचेकै हो भनेर स्विकार्नुसमेत भयो । यसले संकेत गर्छ कि हामी मूल्यमान्यताप्रति प्रतिबद्ध छैनौं । म आफू हारूँ तर लोकतान्त्रिक मूल्यले जितोस् भन्ने चरित्र नेपालका दल र नेतामा देखिन्न। त्यसमाथि दुवै दल समानुपातिकबाट आएका एकसिटेसँग समेत गठबन्धन र हारगुहार गनुपर्दा थकित थिए । त्यसैकारण पनि अब चुनावपूर्वको सहकार्यमा किन नजाने भन्ने धारणा आएको होला । लोकतान्त्रिक गठबन्धनलाई पनि स्वाभाविक मान्न सकिन्छ, तर कांग्रेसलाई आत्तिनुभन्दा पनि सुधार्न आग्रह छ । पाँच वर्ष विपक्षमै बसेर मूल्यको राजनीति गर्नुहोस् न । सरकार बनाउने सन्दर्भमा चुनावपछिको गठबन्धन त भएकै थियो र योचाहिँ प्रिपोल एलाएन्स भयो । विगत एघार वर्षदेखि वाम गठबन्धनका बारेमा विमर्श हुँदै थियो र अन्तद्र्वन्द्वलाई किनारामा राखेर अहिले मिलेका छन् । त्यसको व्यवस्थापन हेर्न बाँकी छ । भारतको विहारमा नीतिशकुमार र लालु यादवको दलबीच प्रिपोल एलाएन्स भएको थियो, तर त्यो पछि भत्कियो र नीतिशकुमारको दलले भाजपासँग गठबन्धन गर्यो । नेपालमा पनि यस्तो उदाहरण अब देखिन सक्छ । यो गठबन्धनको भविष्य मत हस्तान्तरणमा भर पर्छ । नेकपा एमालेले पाएका २२२३ प्रतिशत मतमध्ये कति मत त माओवादीविरोधी मत पनि थिए । एमाले र माओवादीको मिलाएर ३८ प्रतिशत भोट आउँछ भन्नु कहावत मात्रै हो । गठबन्धनको दिगोपना उहाँहरूको व्यवहारमा भर पर्छ । विहारमा मत हस्तान्तरण भयो, तर यहाँ त्यस्तो हुन्छ कि हुँदैन त्यो हेर्नुपर्छ । राजनीतिमा गठबन्धन बन्छन् र टुट्छन् तर राष्ट्रिय स्वाभिमान सबैको केन्द्रविन्दु बन्नुपर्छ । विगतमा विखण्डनको मागलाई स्वतन्त्रताको अभिव्यक्ति भन्ने गरिएको छ । कतिपय मानवअधिकारवादी संस्था त्यसमा माध्यम बनेका पनि छन् । त्यो प्रवृत्तिबाट टाढै रहने, प्रत्यक्ष अप्रत्यक्ष, जानेरनजानेर त्यो कृत्यमा शुभकामना व्यक्त गर्ने र समर्थन गर्नेहरूलाई कसैले पनि टिकट र राजनीतिक नियुक्ति दिनु हुँदैन । यो देश विघटनको सपना देख्नेहरूको कुनै भविष्य छैन भन्ने कुरा दलले स्पष्ट गर्नुपर्छ । त्यस्तै लोकतान्त्रिक मूल्यमान्यताको सुनिश्चितता हुनुपर्छ । मानौं, एमाले नेतृत्वको गठबन्धन प्रभावकारी नभएमा उनीहरूले उग्र जनवादीकरणको नारा दिन थाले भने त्यो स्वीकार्य हुँदैन । एमालेकै नेतृत्वमा अहिलेको समीकरण बनेकाले जनवादीकरणको नारा दिने अवस्था देखिँदैन । चुनाव जितेर जोसुकै आऊन्, तर निष्पक्ष, स्वतन्त्र र भयरहित हुनुपर्छ । धनबल र बाहुबलबाट मुक्त हुनुपर्छ । अहिंसा र सद्भावयुक्त जीवनधारा हाम्रो मान्यता हुनुपर्छ । हामीकहाँ सत्ताविमुख हुनेबित्तिकै हाहाकार गर्ने प्रवृत्ति छ । त्यस्तोमा संसद्बाट समाधान नखोजेर सैनिक प्रक्रियालाई बढावा दिने र यसमा छिमेकीले पनि भूमिका खेल्ने प्रवृत्ति छ । विगत एक दसकमा भारत र चीन विश्व राजनीतिमा निर्णयक नभनिए पनि असाध्यै महत्वपूर्ण भएर आए । नेपालको हिमालय सुरक्षाको हिसाबले संवेदनशील छ । उत्तर र दक्षिणका सरकारसँग यति धेरै पैसा भयो, उनीहरूले सुरक्षामा लगानी पर्ने पैसा नेपालको राजनीति, नागरिक समाज, सञ्चार जगत् र कर्मचारी संयन्त्रमा खर्च गर्न थाले । त्यसो हुँदा नेपालमा आउने सरकार मेरो निकट मात्रै होइन, मेरो पक्षमा छ भन्ने देखाउने कसरत भयो । उदाहरणको लागि दुवैले नेपालमार्फत मेरो राष्ट्रिय सुरक्षामा खतरा भयो भन्दै हुइयाँ मच्चाउँदै आएका छन् । त्यसैले युद्धनिषेध, शान्तिविशेष नेपालको नीति बन्नुपर्छ । भारत र चीनलाई जोड्ने होइन, यी दुईलाई जोड्ने पुलका रूपमा नेपालले काम गर्नुपर्छ । नेपालको सरकार गठनको विषयलाई लिएर कुनै पनि देशले असुरक्षित महसुस गर्नु आवश्यक पनि हुन्न । अहिलेको अवस्थालाई कांगेसले अवसरका रूपमा लिनुपर्छ । कमल थापाबाहेक अरूसँग सहकार्य गरेर गठबन्धनको राजनीति अघि बढाउन सक्छ कांग्रेसले किनभने मूल्यहीन राजनीतिको प्रवक्ता हो कमल थापा र उहाँको पार्टी । किनभने चोरले पनि तीनघर छोडेर मात्र चोर्छ । यही संविधानको शपथ खाएर गणतन्त्रकै विरुद्ध अभिव्यक्ति दिएर हिँड्ने काम उहाँहरूले गर्नुभयो । विगतमा पनि बहुदलीय व्यवस्थाको लिउन उप्काउँदै हिँड्ने काम गर्नुभयो उहाँ थापाजीहरूले । कम्युनिस्ट पार्टीको मूल नारा नै राज्यसत्ताबाहेक सबै भ्रम हो । तर भोलि जनताले यो गठबन्धन मन पराएनन् भने वामपन्थीहरूले उग्र जनवादीकरणको नारा नदिऊन् । कांग्रेसले अहिले धैर्य गर्नुपर्छ र शुद्धीकरणको लागि अवसर ठानेर अघि बढ्नुपर्छ । तर यो या त्यो नाममा स्वतन्त्रताको घाँटी निमोठ्ने काम भयो भने नागरिक समाज उत्रनेछ जसरी ज्ञानेन्द्र शाहविरुद्ध नागरिक समाज उत्रेको थियो । आवधिक चुनावमार्फत जनताबाट कोही अनुमोदित भएर आउँछ भने त्यसबारेमा नकारात्मक टिप्पणी किन ? त्यसैले शेरबहादुर देउवाको अहिलेको सरकारले नै चुनाव गर्नुपर्छ । नभए अहिलेको अवस्थाले अर्को कोर्स लिने खतरा हुन्छ । यता, गठबन्धनको पछाडि वामदेव गौतम प्रवृत्ति जो छ, त्यो लोकतन्त्रलाई बलियो बनाउनेभन्दा पनि एकताल प्रधानमन्त्री खाइहालौं भन्ने मानसिकताले उद्यत् छ । त्यसको उद्देश्य यो सत्तालाई हटाउनु हो र त्यो आत्मघाती हुन्छ । चुनावी प्रक्रियामा देश होमिइसकेकाले निर्वाचनमार्फत कसको स्थान कति भनेर जनतालाई निर्णय गर्न दिनुपर्छ । अदालतमा समेत आफ्नो मान्छे नियुक्त गर्ने, अख्तियार दुरुपयोग आफैंले कब्जा गर्ने, आफ्ना मान्छे भर्ती गर्ने निष्पक्ष रहनुपर्ने संस्थाको स्वायत्ततामाथि नै प्रहार भएको छ र भोलि पनि त्यस्तो हुने खतरा छ । किनभने नेपालका कतिपय नेताले गठबन्धनमार्फत भविष्यमा पनि आफूलाई लागेका आरोपबाट उन्मुक्ति पाउने परिकल्पना भने गरेका छन् । लोकमानको अभ्युदय पनि त्यसरी नै भएको थियो । लोकमानको नियुक्ति रामवरण यादव, खिलराज रेग्मी, पुष्पकमल दाहाल, बाबुराम भटराई, शेरबहादुर देउवा, सुशीला कोइराला, झलनाथ खनाल र वामदेव गौतमजीहरूले गरेको होइन र ? भोलि पनि यो दुस्कृत्य हुन्न भन्ने निश्चितता छैन । आखिरमा मत जनताले हाल्ने हो नि । राजनीति सरल रेखामा कुद्दैन । माओवादीको यति भोट र एमालेको यति प्रतिशत भोट भन्दैमा त्यो सरक्क आउँछ भन्ने छैन । छिमेकीलाई समेत नाकाबन्दीका बेला सवक सिकाए नेपाली सही समयमा सही निर्णय लिन सिपालु छन् । कसैले सोचेको थिएन होला, भारतको सोचविपरीत नेपालले राजनीतिले यस्तो कोर्स लिन्छ भन्ने । तर यसो भन्दै गर्दा चीनले पनि नेपालका दल वा नेतालाई कित्ताकाट गर्दै कतै उभ्याउने प्रयास पनि गर्नुहुन्न । ख्याल रहोस्, जनताले समृद्धिको लागि मत हाल्छन्, निरंकुशताका लागि होइन । विगतका गठबन्धन पनि शान्ति प्रक्रियालाई निष्कर्षमा पुर्याउनेभन्दा सत्ताकेन्द्रित मानसिकताले बनेका थिए । त्यसकारण हिजो कांग्रेस र माओवादी मिल्दा ठीक र आज एमाले र माओवादी मिल्दा बेठीक, त्यो पनि हामीले भन्नु हुन्न । अरू मिल्दा सत्तोसराप गर्ने संस्कृति पनि हटाउनुपर्छ । त्यसमाथि वामशक्तिको त थर र गोत्र दुवै मिल्छ । तर जेसुकै मिलोस् या नमिलोस्, केन्द्रविन्दुमा मानवअधिकार, शान्ति, लोकतन्त्र, अहिंसा, वातावरण संरक्षण र सुशासन केन्द्रविन्दुमा रहनुपर्छ । वाम एकता : टिकाउ होला ?"
वाम एकता : टिकाउ होला ?,"१७ असोज ०७४ नेपालको वापमन्थी राजनीतिको इतिहासमा सम्झनलायक दिनका रूपमा दर्ज भएको छ । दुइटा ठूला कम्युनिस्ट पार्टीबीच एकताको अभ्यास प्रारम्भ भएको यस दिनले मुलुकको राजनीतिलाई नै नयाँ दिशा दिने संकेत गरेको छ । भर्खरै सम्पन्न स्थानीय निर्वाचनमा सबैभन्दा ठूलो पार्टी बनेको नेकपा एमाले र तेस्रो ठूलो दल माओवादी केन्द्रबीच आगामी प्रदेश सभा र केन्द्रको चुनावमा तालमेल गर्ने सहमति बनेपछि त्यसले सिंगो नेपाली राजनीति तरंगित भएको छ । झन् त्यसमा माओवादी छोडेर नयाँ शक्ति पार्टी गठन गरेका डा बाबुराम भट्टराईसमेत जोडिन पुगेपछि वाम पक्षधर नेताकार्यकर्ता अनि शुभेच्छुकहरू उत्साहित छन् । जति उत्साह वामपन्थी शिविरमा छ, कांग्रेसलगायत लोकतान्त्रिक, दक्षिणपन्थी शक्तिहरूचाहिँ यो गठजोडबाट केही हतास देखिएका छन् । कांग्रेसले वाम समीकरण बनेको २४ घन्टा नबित्दै ६ विभिन्न दललाई संगठित गरेर चुनावी तालमेलमा जाने अभ्यास थालेको छ । प्रधानमन्त्री तथा कांग्रेस सभापति शेरबहादुर देउवाको अगुवाइमा तराईमधेसकेन्द्रित दल, राप्रपाका अनेक घटक र संघीय समाजवादी फोरमसँग लोकतान्त्रिक गठबन्धन सुरु भएको हो । वाम एकीकरणको अभ्यासले राजनीतिक सरगर्मी बढाइरहँदा भारतीय प्रधानमन्त्री नरेन्द्र मोदी र श्रीलंकाली राष्ट्रपति मैत्रीपालाको यही महिनाको अन्त्यतिर हुने भनिएको नेपाल भ्रमणसमेत रद्द भएको खबर आएको छ । भारतका लागि नेपाली राजदूत दीपकुमार उपाध्यायले भ्रमण रद्दपछिको प्रतिक्रियामा पोलिटिक टर्मोइलका कारण भ्रमण कठिन भएको बताएका छन् । के साँच्चै उपाध्यायले भनेजस्तै देशमा पोलिटिक टर्मोइल (उथलपुथल) नै भएको हो त ? छिमेक चासो उपाध्यायको अभिव्यक्तिबाट के बुझ्न कठिन छैन भने पछिल्लो विकसित राजनीतिक घटनाक्रमको असर भौगोलिक सीमा नाघेर अन्तर्राष्ट्रिय चासोको विषय भएको छ । वाम गठबन्धन प्रतिक्रियामा केही कांग्रेस नेताहरूले यसमा उत्तरी छिमेक चीनले भूमिका खेलेको आरोप लगाएका छन् । बिहीबार राजधानीमा आयोजित एक कार्यक्रममा राष्ट्रिय जनता दलका नेताहरूले पनि त्यही आरोप दोहोर्याएका छन् । राजपा नेपालका उपाध्यक्ष वृषेशचन्द्र लालले भने, रातारात वाम तालमेल र पार्टी एकता प्रयास चीनको इसारामा भएको हो । वर्तमान संविधानको व्यवस्थामा आधारित रहँदा कुनै पनि दलले बहुमत नल्याउने अवस्था, स्थिरताको चाहना, कतिपय आरोपमा समेत सफाइ चाहने माओवादी अध्यक्ष र सधैं तेस्रो दलले प्रथम र दोस्रो दललाई खेलाइरहने प्रवृत्तिकै कारण वाम ध्रुवीकरण भएको मान्न सकिन्छ । उत्तर कोरियाली वर्तमान शासक किम जोङ उनका हजुरबा किम इल सुङ प्रतिपादित जुछे विचार बोकेर नेपालमा राजनीति गर्ने भक्तपुरका सदावहार कम्युनिस्ट नेता नारायणमान बिजुक्छे रोहित ले यसपटकको गठबन्धनको लागि भारतलाई जिम्मेवार ठहर्याए, एमाले, माओवादी केन्द्र र जनशक्ति पार्टीको चुनावी तालमेल र एकता भारतकै कारण भएको हो । यी तीन दलको एकताको साँचो नयाँदिल्लीमा रहेको छ । भारत भ्रमणको क्रममा प्रधानमन्त्री एवं कांग्रेसका सभापति शेरबहादुर देउवाले संविधान संशोधन गर्नेबारे भारतलाई विश्वस्त बनाउन नसक्दा वामपन्थी एकता अपरिहार्य बनेको हो । बलियो वामशक्तिलाई विश्वासमा लिएर उपयोग गर्न सकिने विश्वासमा भारतले वाम एकता गराएको बिजुक्छेको दाबी छ । दुई वाम एक ठाम केही साताअघि एकअर्काप्रति कटुतापूर्व टिप्पणी गर्दै आएका एमाले र माओवादी एकाएक कसरी मिले ? भरतपुर नगरपालिकाको चुनावमा माओवादीले मतपत्र च्यातेर पुन: चुनाव गराउन सफल भएको तथा संविधान संशोधनको विषयलाई लिएर दुई पार्टीको कार्यकर्ता पंक्तिसम्मै एकअर्कालाई दोषारोपण गरिरहेका थिए । तर सेप्टेम्बरको अन्त्यतिर त्यस्तो के भयो, जसले दुई वाम एक ठामको स्थिति बन्यो ? केही साताअघि एकअर्काप्रति कटुतापूर्व टिप्पणी गर्दै आएका एमाले र माओवादी एकाएक कसरी मिले ? ध्रुवीकरणले कतै आसन्न निर्वाचन नै संकटमा पर्ने त होइन ? डा बाबुराम भट्टराई पनि वाम एकीकरण प्रक्रियामा सामेल छन् । तर पछिल्लो स्थानीय चुनावमा निम्छरो प्रदर्शनका कारण यो गठबन्धनमा उनको उपस्थितिको चर्चा कम छ । उसो त पछिल्लो जनमतले माओवादी स्वयं पनि खुम्चिँदै गएको देखिएकै हो, तर ऊ आकलन गरिएजस्तो कमजोर भने देखिएन । तेस्रो दलका रूपमा निर्णायक भूमिका खेल्न सक्ने हैसियतका कारण कहिले ओली फाल्ने त कहिले रुखको डाली समात्ने काम गरे प्रचण्डले । तर अकस्मात सन्दर्भ फेरिएको छ । एमाले र माओवादी एकै ठाउँमा उभिएर पार्टी एकताको संकल्प गरिरहेका छन् । एमाओवादी नेता राम कार्की गत निर्वाचन परिणामलाई एकीकरण प्रक्रियाको द्योतक ठान्छन् । अनेक मोर्चामा विभक्त वाम पार्टीको सीमा गत निर्वाचनले देखाइदिइसकेपछि एकीकरण उचित विकल्प थियो उनको मत छ, सरकारमा पुगेर आफ्ना नीति कार्यान्वयन गर्नको लागि त्यो आवश्यक थियो । वामपन्थी अध्येता डा सुरेन्द्र केसीको बुझाइ भने विल्कुलै फरक छ । अहिलेको वाम गठबन्धन निर्माण हुनुमा छिमेकीको भूमिकातर्फ उनी संकेत गर्छन् । नेपाल युरोअमेरिकी, भारत र चीनको त्रिकोणात्मक स्वार्थको रणस्थल हो । केपी ओलीको पालामा चीनसँग भएका समझदारी तोड्नकै लागि ओली सरकार भंग गरियो र त्यसको लागि रणनीतिक पात्रका रूपमा प्रचण्ड उभ्याइए केसीको आकलन छ, अहिले तिनै प्रचण्डलाई उल्ट्याएर आफ्नो पक्षमा ल्याइएको परिघटना हो अहिलेको गठबन्धन । एमाले नेता राजेन्द्रकुमार राईको तर्क पनि कार्कीसँग मिल्दोजुल्दो छ, छुट्टाछुट्टै हुँदा बहुमत आउने अवस्था रहेन । हाम्रो एजेन्डा विकास र समृद्धि भएकाले अलि बढी नै त्याग गरेर माओवादीसँग एकता प्रक्रिया अघि बढायौं । तर राईले माओवादी र आफ्नो पार्टीका बीचमा गम्भीर वैचारिक असहमति रहेको बताए, सैद्धान्तिक कोणबाट हेर्दा दुई दलबीच ठूलो खाडल छ । एमाले नौलो जनवादी क्रान्ति सम्पन्न भइसकेर देश पुँजीवादमा प्रवेश गरेको मान्छ भने माओवादीको निष्कर्ष समाजमा अझै सामन्तवाद विद्यमान रहेको र अझै पुँजीवादी क्रान्ति गर्न बाँकी रहेको छ । त्यस अर्थमा हामी माओवादीभन्दा बाबुरामसँग बढी निकट छौं । वैचारिक प्रश्नमा उहाँको र हाम्रो दृष्टिकोण समान छ । कांग्रेस नेता कल्याण गुरुङ वाम एकीकरणको कुनै लक्ष्य स्पष्ट नभएको बताउँछन् । त्यसो भन्दाभन्दै उनी भन्छन्, उहाँहरूको यो समीकरण कुनै उद्देश्यका साथ गरिएको होइन, तर अहिलेको संविधानलाई खारेज गरेर साम्यवादी अधिनायकवाद निम्तिने खतरा छ । गुरुङले माओवादीले एकातिर वाम समीकरणमा लागेर सत्तामा पनि टाँसिरहने चरित्रहीनता देखाएको समेत आरोप लगाए । मंगलबारको वाम समीकरण घोषणासभामा नेताहरूका अनुहार मलिन र उदास भएको र त्यसले गम्भीर परिघटनालाई संकेत गरेको गुरुङको मत छ । गुरुङले वाम एकीकरणलाई उदाउँदा युवा नेताहरूलाई रोक्ने बूढा नेताहरूको षड्यन्त्र का रूपमा समेत अथ्र्याए । कार्की, केसी, राई र गुरुङ तीनैजनाले कांग्रेसको लोकतान्त्रिक गठबन्धनलाई प्रतिक्रियात्मक बताए । गुरुङले भने, लोकतान्त्रिक गठबन्धन रहरभन्दा बाध्यताको उपज हो । साम्यवादी अधिनायकवादी त्रासलाई रोक्न यसको विकल्प थिएन । भोलि त्यस्तो त्रासको अवस्था नरहेमा यो स्वत: खारेज हुन्छ। टिकाउको चिन्ता डा केसीको बुझाइमा आसन्न निर्वाचनमा दुवै पक्षलाई स्वीकार्य हुने खालको परिणाम आएको खण्डमा मात्र वाम समीकरण पार्टी एकीकरणको तहमा जान्छ । त्यसो भएन भने अहिलेको समग्र प्रक्रिया नै अवरुद्ध हुन्छ । साम, दामसमेत प्रयोग गरेर अहिले प्रचण्डलाई जोडाएको बताउने केसी भन्छन्, अब चितवनका देवी ज्ञवालीले प्रचण्डलाई भोट हाल्नुपर्ने अत्यन्त कठिन अवस्था आइपर्यो । देशका अन्य भागमा समेत यसको प्रभाव छ । त्यस्तो अवस्थामा एमालेमाओवादीले एकअर्कालाई भोट हालेनन् भने अवस्था दोषारोपणमा पुग्नेछ र यो प्रक्रिया नै अवरुद्ध हुनेछ । बेग्लाबेग्लै विरासतबाट आएका फरक दलहरूलाई टिकाउन असहज हुने बुझाइ माओवादी नेता कार्कीको समेत छ । पार्टीहरूभित्र व्यक्तिगत र गुटगत स्वार्थको विकास भएको छ । त्यसले वैचारिक छलफललाई साइड मा पार्ने चिन्ता छ, कार्की भन्छन्, तर हामीले पहिले एकता गरेर वैचारिक आधार खोज्ने प्रयास गरेका छौं । सत्ता स्वार्थ छोडेर विचारलाई एकताको आधार बनाउन सकियो भने एकता प्रक्रिया सहज अघि बढ्छ र दिगो हुन्छ । कार्कीले वाम एकताको विषय आफैंमा गाह्रो भन्दै आफूहरूले गाह्रो कुरा नै आँटेको बताए । उनका अनुसार एमालेसँग जनयुद्ध कति जायज थियो भन्नेमा रिजर्भेसन छ र माओवादीमा एमालेले चालेका हिजोका कतिपय कदमप्रति रिजर्भेसन छ । तर एमालेको कार्यकुशलता र माओवादीको क्रान्तिकारिता र जुझारूपना एकअर्काले सिकेमा वा मिसाउन सकेमा आगामी एकीकृत पार्टी झनै दरिलो भएर जाने उनको विश्वास छ । एमाले नेता राईले दुई पार्टीमा रहेका गम्भीर राजनीतिक असहमतिको विषयले एकीकरण प्रक्रिया टिक्ने या नटिक्ने बताए । वैचारिक प्रश्नमा एमाले सही छ र त्यसमा माओवादी मिसिएमा एकीकरण प्रक्रिया सहज हुन्छ र टिक्छ । तर वैचारिक मतान्तर कायम रहेको अवस्थामा एमाले र माओवादी दुवैतर्फका साथीहरूले एकीकरण प्रक्रियालाई असहयोग गर्ने या निस्क्रिय बस्ने अवस्था आउन सक्छ र एकीकरण असहज हुन्छ । नाम कम्युनिस्ट भए पनि माओवादी र एमालेको वैचारिक धार अलग भएको र केवल सत्ता स्वार्थका कारण यी दुई मिलेकाले अहिलेको समीकरण धेरै नटिक्ने गुरुङको भनाइ छ, स्वार्थको लागि बनेको समीकरण स्वार्थपूर्ति भएसँगै ढल्छ । एकतामा आशंका राष्ट्रिय सभामा मंगलबार बजेको चर्को तालीलाई संकेत मान्ने हो भने वाम एकीकरणले एउटा आकार लिने सम्भावना छ तर एकीकरण प्रक्रिया सुरु भएसँगै त्यसमाथि आशंका पनि गरिएका छन् । एमाले नेता प्रदिप नेपालले त फेसबुकमा सीधै लेखिदिए, नआत्तिनुस्, अहिलेको एकता सूर्य चिन्ह अर्थात् चुनावको लागि हो । पार्टी एकता हुँदैन । चुनावी एकता प्राकृतिक हो । यस्तो काम हामीले २०४८ सालको संसदीय चुनावमा पनि गरेका थियौं । यहाँनिर डा सुरेन्द्र केसीको विचारलाई समेत भिडाएर हेर्ने हो भने तत्कालको स्वार्थको लागि मात्रै यो एकता भएको त होइन भन्ने तर्क बलियो ठहरिन्छ । केसीले चुनावमा भनेजस्तो परिणाम आएमा मात्र अहिलेको प्रक्रिया सहज रूपमा अघि बढ्ने बताएका छन् । दुईबीच विचारमा ठूलो अन्तर रहेकाले एकीकरण असहज हुने, माओवादीको विचारसँग ठूलो हैसियतको एमाले सहमत हुन नसक्ने र सोही कारण एमाओवादीले वैचारिक रूपान्तरण गरेमा मात्र एकीकरण सहज हुने राईको तर्कले पनि एकता प्रक्रिया ढुंगो चपाउनुजत्तिकै असहज छ भन्ने प्रस्ट बुझिन्छ । ध्रुवीकरण बढ्दो जोखिम लोकतान्त्रिक गठबन्धनबाटै तत्कालै अर्को सरकार गठन गर्न सकिने अवस्था देखिएकोमा राजपा र समाजवादी फोरमबीच चुनावी तालमेलको घोषणा भएको छ । यसले कांग्रेसलाई नै अप्ठ्यारोमा पार्ने त होइन भन्ने प्रश्न पनि उठेको छ । प्रधानमन्त्री यो स्थितिमा सत्ता छोड्ने या माओवादीका मन्त्रीहरूलाई बर्खास्त गरेर नयाँ सरकार बनाउने भन्नेमा छलफलमा रहेका देखिन्छन् । त्यसमाथि ससाना दलको धार्नी पुर्याउन उनलाई कठिन हुने त देखिएको छ नै, त्यसमाथि साना दलका ठूलाठूला माग धान्न उनलाई उत्तिकै सकस हुने देखिन्छ । दुई प्रमुख शक्तिबीच भएको ध्रु्रवीकरणले कतै आसन्न निर्वाचन नै संकटमा पर्ने त होइन ? कटवाल प्रकरण, लडाकु भ्रष्टाचार र पछिल्लोपटक प्रधानन्यायाधीश प्रकरणमा मुछिएका माओवादी अध्यक्ष दाहाललाई पछिल्लोपटक आफ्नै कार्यकर्ताले पहिचानको मुद्दा छोडेको आरोप लगाएका थिए । एमालेमै मिसिनु थियो भने १७ हजारको ज्यान जाने युद्ध किन गरियो ? , पहिचानवादी एमाओवादी पहिचानविरोधी एमालेसँग कसरी मिल्नछ सक्छ ? जस्ता भन्ने प्रश्न पनि प्रचण्डलाई कार्यकर्ताले सामाजिक सञ्जालमार्फत सोधिरहेका छन् । गोपाल किराँती र मणि थापालगायतका दोस्रो तहका माओवादी नेताको पार्टी एकीकरणप्रति गम्भीर असहमति त्यसकै कडी हो । महरा र वर्षमान पुनको पनि यो एकीकरणमा असहमति रहेको चर्चा पनि सुनिएकै हो । वर्तमान संविधानको व्यवस्थामा आधारित रहँदा कुनै पनि दलले बहुमत नल्याउने अवस्था, स्थिरताको चाहना, कतिपय आरोपमा समेत सफाइ चाहने माओवादी अध्यक्ष र सधैं तेस्रो दलले प्रथम र दोस्रो दललाई खेलाइरहने प्रवृत्तिकै कारण वाम ध्रुवीकरण भएको मान्न सकिन्छ । राई र कार्कीले भनेजस्तै एकीकरणको मूल मुद्दा विचार बनाएर अघि बढेमा वाम एकीकरणले मूर्तरूप लेला तर सत्ता र शक्ति प्राप्तिको लागि यसलाई लिइए फेरि पनि हिजो प्रचण्ड, बाबुराम, वैद्य र चन्दहरू झैं फेरि पनि आगामी एकीकृत वाम दल विभक्त हुनेछ । थरगोत्र मिल्नेको समीकरण"
खेलकुदमा राजनीतिको छाया : सदस्य मनोनयनको विषयले बैठक स्थगित,"काठमाडौं : सदस्य मनोनयनको विषयलाई लिएर विवाद भएपछि करिब १५ महिनादेखि बस्न नसकेको १३ औं दक्षिण एसियाली खेलकुद (साग) तयारी तथा व्यवस्थापन समितिको बैठक सोही विवादका कारण शक्रबार पनि बस्न सकेन। युवा तथा खेलकुदमन्त्रीको अध्यक्षतामा गठित उक्त समितिको बैठक शुक्रबार बिहान ११ बजे मन्त्रालयमा बोलाइएको थियो। तर, सातजना सदस्य मनोनयनको विषयलाई लिएर पुनः समस्या देखिएपछि सदस्यहरूलाई शुक्रबार बिहानै प्राविधिक कारण' ले बैठक स्थगन भएको जानकारी गराइएको थियो। राजनीतिक आस्थाका आधारमा सदस्य मनोनयनको विषयलाई लिएर साग तयारी समितिको बैठकसम्म बस्न नसकेपछि १३ औं साग निर्धारित समयमै आयोजना हुने विषय थप अन्योलमा परेको छ। राष्ट्रको प्रतिष्ठासँग जोडिएको १३ औं साग आयोजना हुन करिब डेढ वर्ष मात्र बाँकी छ। तयारी समितिमा संसद्को महिला, बालबालिका, ज्येष्ठ नागरिक तथा समाजकल्याण समितिका सभापति, राखेपका उपाध्यक्ष, राष्ट्रिय युवा परिषद्का उपाध्यक्ष, सुरक्षा निकायका प्रमुख, विभिन्न मन्त्रालयका सचिव, नेपाल ओलम्पिक कमिटीका अध्यक्ष, नेपाल स्काउटका प्रमुख र होटल संघका प्रतिनिधि सदस्यका रूपमा रहेका छन्। यसैगरी, युवा तथा खेलकुदमन्त्रीले सम्बन्धित क्षेत्रका सातजना विज्ञलाई पनि समिति सदस्यमा मनोनयन गर्ने प्रावधान छ। सोही प्रावधानका आधारमा एमालेबाट प्रतिनिधित्व गर्ने तत्कालीन युवा तथा खेलकुदमन्त्री सत्यनारायण मण्डलले पर्साका समिम मियाँ अन्सारी, काठमाडौंका सीताराम मास्के, कास्कीका राजीव पहाडी, मनाङका टासी घले, काठमाडौंकी पुष्पा गुरुङ, स्याङ्जाका खड्गबहादुर रानाभाट र सप्तरीका चेतेन्द्रप्रसाद मानन्धरलाई समिति सदस्यमा मनोनयन गरेका थिए। तर, ०७३ साल साउन २० गते माओवादी केन्द्रका दलजित श्रीपाइली युवा तथा खेलकुदमन्त्री भएर आएपछि मनोनीत सदस्यको विषयलाई लिएर विवाद सुरु भएको र सोही विवादका कारण लामो समयदेखि समितिको बैठक बस्न सकेको थिएन। समितिको बैठक बोलाउँदै मनोनीत सातजना सदस्यलाई पनि बोलाउनुपर्ने भएका कारण बैठक अवरुद्घ हुँदै आएको थियो। कांग्रेसबाट युवा तथा खेलकुदमन्त्री बनेका राजेन्द्रकुमार केसीले मंगलबार मण्डलले मनोनयन गरेका सातमध्ये ६ जना सदस्यलाई हटाएर नयाँ सदस्य मनोनयन गरेका थिए। उनले मनाङका दाबा गुरुङ, काठमाडौंका विजयकुमार बस्नेत, लिलेन्द्र प्रधान, विज्ञानराज शर्मा, तनहुँका हरिश्वर पोखरेल र सप्तरीका देवनारायण चौधरीलाई सदस्यमा मनोनयन गरेका थिए। मण्डलले नै नियुक्त गरेका टासी घलेलाई भने केसीले पनि निरन्तरता दिएका थिए। मन्त्रालयले ६ जना पुराना सदस्यलाई हटाएर नयाँ मनोनयन गरिएको विषयमा राष्ट्रिय खेलकुद परिषद्लगायत निकायमा लिखित जानकारी गराएको थियो। आफूअनुकूल ६ जना सदस्यलाई मनोनयन गरेपछि शुक्रबार बिहान समितिको बैठक बोलाइएको थियो। तर, प्रतिनिधिसभा र प्रदेश सभाको निर्वाचन घोषणा भइसकेको अवस्थामा यसरी राजनीतिक नियुक्त गर्दा निर्वाचन आचारसंहिता उल्लंघन हुने देखिएपछि मन्त्रालयले हतारमा पुनः सम्बन्धित निकायलाई अर्को पत्र पठाउँदै तीन दिनअघि मनोनीत ६ जना सदस्यको नियुक्ति बदर गरिएको र बैठक पनि स्थगन गरिएको जानकारी गराएको थियो। टीओआर र उपसिमिति गठन प्रक्रिया पनि एकसाथ अघि बढाउने उद्देश्यले हाललाई ६ जना सदस्यको मनोनयन बदर गरिएको हो, निर्वाचन आचारसंहिता पनि एउटा कारण हो', मन्त्री केसीले अन्नपूर्णसँग भने, केही समयपछि यिनै सदस्यलाई फेरि मनोनयन गरिनेछ।' राष्ट्रिय खेलकुद परिषद्का सदस्यसचिव केशवकुमार विष्टले भने समितिमा सदस्यको मनोनयन, त्यसपछि बदर र बैठक स्थगितको कारणबारे आफूलाई कुनै जानकारी नरहेको बताए। पहिले सदस्य मनोनयन गरिएको पत्र आयो, त्यसलगत्तै नियुक्ति बदर गरिएको अर्को पत्र प्राप्त भयो। शुक्रबार बिहान ११ बजे बैठक बस्ने भनिएको थियो तर बिहान ९ः३० बजे बैठक स्थगित भएको जानकारी गराइयो', विष्टले भने। १३ औं साग आयोजनाका लागि सबैभन्दा ठूलो जिम्मेवारी पाएको समिति नै तयारी तथा व्यवस्थापन समिति' हो। उक्त समितिले साग आयोजनाका लागि अर्थ मन्त्रालयको सहमतिमा योजना तथा बजेट तर्जुमा गरी स्वीकृतिका लागि पेस गर्ने, आवश्यक भौतिक पूर्वाधार निर्माण र मर्मतका लागि निर्देशन दिने, प्रतियोगितामा समावेश हुने खेलको सूची तयार पारी स्वीकृतिका लागि पेस गर्नेलगायत जिम्मेवारी पाएको छ। राजनीतिक स्वार्थ र खेल पदाधिकारीको विवादका कारण १५ महिनादेखि तयारी समितिकै बैठक बस्न नसकेपछि डेढ वर्षपछि आयोजना हुने भनिएको सागको भविष्य नै अन्योलमा परेको छ। राजनीतिक स्वार्थ र खेल पदाधिकारीको आपसी विवादका कारण १५ महिनादेखि तयारी समितिकै बैठक बस्न नसकेपछि करिब डेढ वर्षपछि आयोजना हुने भनिएको सागको भविष्य नै अन्योलमा परेको छ। ०७२ साल माघ २२ देखि फागुन ४ गतेसम्म भारतको गुवाहाटी र सिलोङमा भएको १२ औं साग समापन समारोहमा नेपाललाई १३ औं साग आयोजनाको जिम्मेवारीसहित झन्डा हस्तान्तरण गरिएको थियो। प्रत्येक दुईदुई वर्षमा हुनुपर्ने सागको १३ औं संस्करण नेपालले सन् २०१८ मै आयोजना गनुपर्ने थियो। तर, विभिन्न कारणले निर्धारित समयमा १३ औं साग आयोजना हुन नसक्ने भएपछि सन् २०१६ को डिसेम्बर ३ मा काठमाडौंमा बसेको दक्षिण एसियाली ओलम्पिक काउन्सिलको बैठकले सन् २०१९ को मार्च ९ देखि १८ सम्म गर्ने गरी प्रतियोगिताको मिति परिवर्तन गरेको थियो। १३ औं सागमा २५ वटा खेल समावेश गर्ने निर्णयसमेत भइसकेको छ। तर, पूर्वाधार निर्माणलगायत काम अझै अघि बढ्न सकेका छैनन्। सागजस्तो ठूलो प्रतियोगिताका लागि दरिलो सरकारी प्रतिबद्धता चाहिने भए पनि चालु आर्थिक वर्षको बजेटमा सागका लागि कुनै बजेट विनियोजनसमेत गरिएको छैन। मन्त्रिपरिषद्को बैठकले ०७३ सालमा १३ औं साग सञ्चालन र व्यवस्थापनका लागि प्रधानमन्त्रीको अध्यक्षतामा उच्चस्तरीय अनुगमन तथा व्यवस्थापन समिति' र मन्त्रीको अध्यक्षतामा तयारी समिति गठन गर्नेबाहेक अन्य विषयमा सरकार पनि गम्भीर देखिएको छैन।"
पथरी शनिश्चरे क्वाटरफाईनलमा,"दमक: सुमन इजमको आक्रमक बलिङसँगै पथरी शनिश्चरे ११ पूर्वाञ्चल स्तरीय सातौ वीरेन्द्रनगर च्यालेञ्ज कप क्रिकेट प्रतियोगिताको क्वाटरफाईनलमा प्रवेश गरेको छ। मोरङको पथरीशनिश्चरे स्थित विरेन्द्रनगरमा जारी प्रतियोगिता अन्तर्गत शनिबार भएको खेलमा इष्टर्न बुलेट क्रिकेट क्लब दुहबी सुनसरीलाई ७ विकेटले पराजित गर्दै पथरी शनिश्चरे दोश्रो चरणमा पुगेको हो। दुहबीले प्रस्तुत गरेको ७७ रनको लक्ष्य पथरीले १२ दशमलब ३ ओभरमा आफ्ना ३ खेलाडीको क्षतीमा पुरा गरेको थियो। पथरीको जितमा राकेश दाहालले ३० र महेश रेग्मिले २० रन बनाए। दुहबीका लागि आसिस मल्लिक, रमेश साह र रवि शाहले समान ११ विकेट लिए। यसअघि टस जितेर पहिले ब्याटिङ गरेको दुहबी १४ दशमलब ५ ओभरमा मात्र ७६ रनमा समेटिएको थियो। दुहबीका लागि रोशन रोएले ३५ रन बनाउन बाहेक अन्य ब्याट्समेनले राम्रो स्कोर खडा गर्न सकेनन्। पथरीका लागि सुमन इजम लिम्बुले आक्रमक बलिङ गर्दै दुहबीको ४ विकेट झारेका थिए। उनले ३ ओभरमा २ रन दिएर ४ विकेट लिएका थिए। त्यस्तै राकेश दाहाल र शंकर भुजेलले समान २२ विकेट लिए। खेलको म्यान अफ द म्याच पथरीका सुमन इजम लिम्बु घोषित भए। प्रतियोगिता अन्तर्गत आइतबारको खेलमा फुलबारी क्रिकेट क्लब सुनसरी र रत्न युथ क्लब पथरी मोरङ विच हुने आयोजकले जनाएको छ।"
विश्वकपमा छनोट हुने अर्जेन्टिनाको झिनो सम्भावना,"रियो दी जेनेरियो : दुईपटकको विजेता अर्जेन्टिनाको आगामी विश्वकपमा छनोट हुने सम्भावना कमजोर बनेको छ । दक्षिण अमेरिकी क्षेत्रको शुक्रबार बिहान खेलिएको छनोट खेलमा पेरुसँग घरेलु मैदानमै गोलरहित बराबरीमा रोकिएपछि अर्जेन्टिनाको विश्वकप यात्रा कमजोर बनेको हो । छनोट चरणमा सहभागी १० वटै टोलीले अब एकएक खेलमात्र खेल्न बाँकी रहँदा अर्जेन्टिनाले अन्तिम खेलमा आफ्नो जितसँग अन्य टोलीको नतिजामा समेत भर पर्नुपर्ने स्थिति उत्पन्न भएको छ । दक्षिण अमेरिकी क्षेत्रको छनोटमा सहभागी १० वटा टोलीले एकअर्कासँग होम एन्ड अवेका आधारमा राउन्ड रोविन लिग खेल्नुपर्नेछ । त्यसपछि तालिकाको पहिलोदेखि चौथो स्थानसम्म आउने टोली सीधै सन् २०१८ मा रुसमा आयोजना हुने विश्वकपमा छनोट हुनेछन् । तालिकाको पाँचौं स्थानमा आउने टोलीले भने विश्वकपमा छनोट हुन अन्तरमहादेशीय प्ले अफ खेल्नुपर्ने प्रावधान छ । दक्षिण अमेरिकी क्षेत्रबाट ब्राजिल भने यसअघि नै विश्वकपमा छनोट भइसकेको छ । सहभागी सबै टोलीले अब एकएक खेलमात्र खेल्न बाँकी रहँदा ३८ अंकसहित ब्राजिल पहिलो, २८ अंकसहित उरुग्वे दोस्रो, २६ अंकसहित चिली तेस्रो र समान अंक भएको कोलम्बिया चौथो स्थानमा छन् । २५ अंकसहित पेरु पाँचौं र समान अंक बटुलेको अर्जेन्टिना छैटौं स्थानमा आसीन छन् । २४ अंकसहित पाराग्वे सातौं स्थानमा छ । आठौं स्थानमा आसीन इक्वेडर (२० अंक), नवौं स्थानमा आसीन बोलिभिया (१४ अंक) र १०औं स्थानमा आसीन भेनेजुएला (नौ अंक) को भने विश्वकपमा छनोट हुने सम्भावना समाप्त भइसकेको छ । अक्टोबर १० मा हुने अन्तिम चरणको खेलमा ब्राजिलले चिली, अर्जेन्टिनाले इक्वेडर, पाराग्वेले भेनेजुएला, पेरुले कोलम्बिया र उरुग्वेले बोलिभियाको सामना गर्नेछन् । सन् १९७८ र सन् १९८६ को विश्वकप विजेता अर्जेन्टिना यसअघि सन् १९७० को विश्वकपमा छनोट हुन सकेको थिएन । विश्वकपमा छनोट हुने सम्भावनालाई कायम राख्न अर्जेन्टिनाले आफ्नो अन्तिम खेल जित्नैपर्ने हुन्छ । कम्तीमा तालिकाको पाँचौं स्थानसम्म आउन सके अर्जेन्टिनाले विश्वकपमा छनोटका लागि न्युजिल्यान्डसँग प्ले अफ खेल्ने अवसर पाउनेछ । अर्जेन्टिनाका प्रशिक्षक जोर्गे साम्पाओलीले अर्जेन्टिनाको विश्वकप यात्रा असहज रहे पनि असम्भव भने नभएको बताए । यति बेला हामी निकै अप्ठ्यारो स्थितिमा छौं तर विश्वकपमा छनोट हुने हाम्रो सबै ढोका भने अझै पनि बन्द भइसकेको छैन, उनले भने । आफ्नो सन्न्यास फिर्ता लिएर राष्ट्रिय टोलीमा फर्किएका बार्सिलोनाका स्टार स्ट्राइकर लियोनल मेसीका लागि पनि रुस विश्वकप गतिलो अवसर हो । उनले हालसम्म राष्ट्रिय टोलीको तर्फबाट कुनै पनि ठूलो प्रतियोगिताको उपाधि जित्न सकेका छैनन् । त्यसैले पनि मेसीले यसपटक अर्जेन्टिनालाई विश्वकपमा छनोट गराउन ठूलै प्रयास गर्दै आएका छन् । पेरुविरुद्घको खेलका क्रममा दोस्रो हाफमा मेसीले गरेको एउटा सशक्त प्रहार पोस्टमा लागेको थियो । सन् २०१४ को विश्वकपमा पनि मेसीको टोली अन्तिम समयमा आएर उपाधिबाट चुकेको थियो । त्यति बेला फाइनलमा जर्मनीले अर्जेन्टिनलाई हराएको थियो । दक्षिण अमेरिकी क्षेत्रको अन्य छनोट खेलमा बोलिभियाले ब्राजिललाई आफ्नो मैदानमा गोलरहित बराबरीमा रोक्यो भने भेनेजुएलाले पनि घरेलु मैदानमै बलियो प्रतिद्वन्द्वी उरुग्वेलाई गोलरहित बराबरीमै रोक्यो । चिलीले भने घरेलु मैदानमा इक्वेडरलाई २१ गोलले पराजित गर्यो । पाराग्वेले पनि कोलम्बियालाई उसैको मैदानमा २१ गोलले पाखा लगायो । चिलीका लागि एडुआर्डो भार्गस र एलेक्सिस सान्चेजले एकएक गोल गरे । अर्को विजयी टोली पाराग्वेका लागि भने ओस्कर कार्डोजो र एन्टोनियो सानाब्रियाले एकएक गोल गरेका थिए । राडामेल फाल्काओले एक गोल गरे पनि उनको टोली कोलम्बियाले हार टार्न सकेन । अन्तिम चरणको खेल (आगामी बुधबार बिहान) (१) ब्राजिलविरुद्घ चिली (२) इक्वेडरविरुद्घ अर्जेन्टिना (३) पाराग्वेविरुद्घ भेनेजुएला (४) पेरुविरुद्घ कोलम्बिया (५) उरुग्वेविरुद्घ बोलिभिया"
