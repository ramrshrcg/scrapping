शीर्षक,विवरण
राष्ट्रियताको पक्षमा संविधानवाद स्थापित गर्ने अवसर,"राजनीतिक दलहरू बहुलवादमा आधारित जनमुखी प्रजातान्त्रिक पद्धतिका अनिवार्य र विकल्पहीन इन्जिन हुन् । राजनीति स्पष्ट परिभाषित सिद्धान्त, मान्यता र आदर्शबाट निर्देशित भएमा दलहरूको संख्या स्वतः नियन्त्रित हुन जान्छ । तर नेपालमा राजनीतिक दलहरूको जन्म र मृत्यु नीति, कार्यक्रम, सिद्धान्त र आदर्शभन्दा बढी नेताहरूको महत्वाकांक्षाबाट निर्देशित हुने गरेका छन् र न्यूनतम जनमत नपाएका दलहरूको मान्यता रद्द भएको घोषणा निर्वाचन आयोगले गर्ने परम्परा नबनेकाले दलहरूको संख्या असारे च्याउसरि नै बढिरहेको छ, बढिरहनेछन् । हालै सम्पन्न 'दोस्रो चरण' को स्थानीय निर्वाचनमा पनि कागजी अस्तित्वमा रहेका दलहरूसहित सबैले निर्वाचन प्रतिस्पर्धामा भाग लिएका छन्, यद्यपि ३३४ स्थानीय निकायमा करिब आधा दर्जनबाहेक सबैमा अहिले 'ठूला' भनी परिभाषित दलहरूकै हैकमले जनादेश पाएको छ । नेकपा एमाले, नेपाली कांग्रेस र माओवादी केन्द्रले पहिलो, दोस्रो र तेस्रो स्थान ओगटेका छन्, यद्यपि माओवादीले कांग्रेसकै एकतिहाइभन्दा कम निकायमा विजय हासिल गरेको छ । त्यस्तै निर्वाचन बहिष्कार नगर्ने अडान सुरुदेखि नै लिएका संघीय समाजवादी दल र फोरम लोकतान्त्रिकले केही ठाउँमा आफ्नो अस्तित्व स्थापित गर्न सफल भएका छन् । सिद्धान्त र मान्यतामा अडिग रहेका कारण दोस्रो संविधानसभा तथा संसद्मा चौथो ठूलो पार्टीको हैसियत कमाएको राष्ट्रिय प्रजातन्त्र पार्टी पहिलो र दोस्रो चरणको निर्वाचनपछि मरणासन्न बन्न पुगेको छ । किनकि जनताको बुझाइमा पार्टी नेतृत्वले 'हिन्दु राष्ट्र' र 'संवैधानिक राजतन्त्र' लाई प्रतिबद्धताभन्दा बढी सत्तामा सहभागी हुने 'सिँढी' का रूपमा प्रयोग गरेको छ । नेपालगन्ज उपमहानगरपालिकामा धवल शमशेरको विजय पार्टीका कारण नभएर उनको व्यक्तित्व र पूर्वमा उनले गरेका जनमुखी विकास कार्यक्रमका कारण सुनिश्चित भएको हो । यो निर्वाचनपछि राप्रपा नेतृत्व विवाद र आलोचनाको केन्द्रमा आउनेछ पक्कै पनि र केहीले धवल शमशेरलाई वैकल्पिक केन्द्रीय नेतृत्वका रूपमा प्रस्तावित गर्नेछन्, यद्यपि पार्टी नेतृत्व छनोट प्रक्रिया आफैंमा विवादरहित छैन नेपालमा । आन्तरिक प्रजातन्त्रको अभाव, भौतिक स्रोतको निर्णायक प्रभाव र विद्यमान नेतृत्वमा आत्मालोचना र त्यागको संस्कृतिको अभावले नेपाली राजनीतिक दलहरूलाई प्रजातान्त्रिक संस्कार र नैतिकताबाट टाढा पुर्याउँदै गएका छन्, राप्रपा त्यसमा अपवाद हैन । त्यस्तै यो निर्वाचनले हालै गठित राष्ट्रिय जनता पार्टी नेपाललाई 'घर न घाट' को सावित गरेको छ । जनताका समर्थन र सामीप्यभन्दा बाहिरको खटनमा चल्ने हरेक पार्टीको भविष्य र नियती कुनै न कुनै अवस्थामा अहिलेको राजपाजस्तै हुन्छ भन्ने बुझेमा सम्भवतः सबै राजनीतिक दल र तिनको नेतृत्वले नेपाली जनतासँग र जनताकै बीचमा गएर काम गर्नुपर्ने बाध्यता आउनेछ र त्यो वातावरण बनेमा राजनीतिक दलहरू साँचो अर्थमा प्रजातान्त्रिक पद्धतिका 'इन्जिन' का रूपमा स्थापित हुनेछन् । जनताको मत या जनादेशबाट दलहरूको वैधानिकता तथा अस्तित्व निर्धारित र निर्देशित हुने व्यवस्थाको जग पनि बलियोसँग बन्नेछ । त्यस अर्थमा दुई दशकपछि सम्पन्न निर्वाचन र जनस्तरमा देखिएको उत्साहपूर्ण सहभागिताले ठूला राजनीतिक दलहरूलाई केही अवसर र चुनौती दिएका छन् । नेतृत्वको परीक्षण तत्काल सुरु हुनेछ ।राजनीतिको नैतिकतासँग जस्तै विकाससँग पनि सम्बन्ध टाढिँदै गएको छ । त्यसको अर्थ नेपालमा विकास नै भएको छैन भन्ने हैन । विकास एउटा कर्मकाण्ड बनेको छ । यो संविधानले र विगत ११ वर्षका राजनीतिक पात्रहरूले आफ्नो व्यवहार र आचरणबाट राष्ट्रिय एकता र अखण्डता, स्वाभिमान र सार्वभौसमसत्ताको अवमूल्यन गरेका छन् । राष्ट्रिय एकता अभूतपूर्व रूपमा खतरामा परेको छ । त्यो पनि संस्थागत बन्दै गएको भ्रष्टाचारको एउटा पाटो बन्न पुगेको छ । उदाहरणको लागि सांसद विकास कोषअन्तर्गत हरेक सांसदले पाँच करोड रुपैयाँ पाउने, भोलि त्यो अधिकार प्रस्तावित सात प्रान्तका प्रतिनिधिले पनि हत्याउनेछन् । वामदेव गौतमले भंग गरेयता स्थानीय निकायका निर्वाचित प्रतिनिधिहरूलाई मनोनीतहरूले विस्थापित गर्दै आएका मात्र छैनन्, स्थानीय विकासका नाममा बजेटको ठूलो रकम दलका नेताहरूदेखि 'मनोनीत' हरूको ब्रह्मलुटको सिकार पनि बनेका छन् । तिनै नेताहरूले अख्तियार दुरुपयोग अनुसन्धान आयोगलगायतका सदस्यहरूको छनोट हुँदै आएकाले भ्रष्टाचारको त्यो फलामे ढोकाभित्र प्रवेश गर्ने हिम्मत उनीहरूले गर्ने छैनन् । अर्थात् 'मिलेर खाने' सर्वदलीय संस्कृति संस्थागत भएको बेला निर्वाचित स्थानीय तहबाटै त्यो संस्कृतिविरुद्ध ठोस कदम उठाइएन भने स्थानीय तह नेतृत्व पनि भ्रष्टाचारको पर्याय बन्नेछ । त्योभन्दा बढी दुःखद अवसरको निधन अरू केही हुन सक्तैन । निर्वाचनपछि अस्तित्वमा आएका स्थानीय निकायहरूको जिम्मेवारी स्थानीय विकासमा मात्र हैन, मुलुकको स्वतन्त्रता र सार्वभौमसत्ता बचाउन र सुदृढ गर्नमा पनि बढ्ने स्पष्ट छ । यो निर्वाचनले जातीय र क्षेत्रवादमा आधारित एकल पहिचानको राजनीतिलाई मृत्युदण्ड दिएको छ । वैदेशिक दातृ निकायहरू तथा दूतावासको सहयोग र उक्साहटमा तथा केही 'बौद्धिक मर्सिनरी' हरूको प्रोपोगन्डाबाट निर्देशित उग्र जातीय तथा क्षेत्रीय राजनीतिक जनादेशबाट अस्वीकृत हुनु शुभसंकेत हो । तर त्यसले सबै चनाखो हुनुपर्ने आवश्यकतालाई न्यून गर्दैन, बरु बढाउँछ । राष्ट्रिय स्वाभिमान, स्वतन्त्रता र सार्वभौमसत्ताप्रति प्रतिबद्ध राजनीतिक दल, नागरिक समाज र स्थानीय तहबीचको साझेदारी एउटा महत्वपूर्ण पक्ष अपेक्षित छ, भोलिका दिनमा । स्थानीय निकाय परिभाषा र मान्यताअनुरूप नै जनप्रतिनिधिमूलक संस्था हुन् । उनीहरूको अधिकार, कर्तव्य र कार्य क्षेत्र तथा त्यसको सीमा संविधानबाट निर्देशित हुनुपर्ने विषय हो । तर नेपालको संविधान कर्मकाण्डी हिसाबले र उचित बहस तथा प्रक्रियासम्मत तरिकाले तयार नगरिएको हुँदा स्थानीय तह सञ्चालनमा निर्वाचित प्रतिनिधिहरूले संयम र विवेक प्रयोग गर्नुपर्ने हुन्छ । अति उत्साहमा र स्वायत्तताको प्रतिस्पर्धा एकातिर र अर्कोतिर राज्यको आधिकारिकताको क्रमिक विलोपीकरण र राज्यसंस्थाहरू दलीय हितका औजार बनेको अवस्था र अनि त्योसँग राष्ट्रिय एकतालाई प्रोत्साहित गर्ने र दलीय तथा खण्डित स्वार्थभन्दा माथि कुनै संस्था नरहेकाले राष्ट्रिय एकतामा गहिरो आघात पुग्न सक्छ । किनकि राष्ट्रियता र राष्ट्रिय अखण्डतालाई अक्सर प्रजातन्त्र, आमूल परिवर्तनवादी स्वच्छन्द राजनीति र आचरणले नै खतरा पुर्याउने गरेका छन् । अर्को शब्दमा, यो अवसर पनि निश्चित रूपमा एउटा राष्ट्रिय दायित्व र अभिभाराका साथ आएको छ, जनप्रतिनिधिहरूका लागि । यो संविधानले र विगत ११ वर्षका राजनीतिक पात्रहरूले आफ्नो व्यवहार र आचरणबाट राष्ट्रिय एकता र अखण्डता, स्वाभिमान र सार्वभौसमसत्ताको अवमूल्यन गरेका छन् । राष्ट्रिय एकता अभूतपूर्व रूपमा खतरामा परेको छ । पृथ्वीनारायण शाहको भूमिकासँगै राष्ट्रवादको पक्षधर संस्कृतिलाई हतोत्साहित गरिएको छ । महत्वपूर्ण र दूरगामी राजनीतिक एजेन्डाहरूको छनोट, घोषणा र कार्यान्वयन संदिग्धरूपमा विदेशी शक्तिबाट निर्देशित व्यक्तिहरूले गरेका छन् । त्यसलाई निरस्त्र गर्न या सुधार्न यदि निर्वाचित स्थानीय निकायका प्रतिनिधिहरूले पहल गरेमा नेपालको राष्ट्रियता र संविधानवादको जग साँच्चै बलियो हुनेछ । त्यसले माथिल्लो राजनीतिक तहबाट हुने राष्ट्रियताविरुद्धका गतिविधिलाई निरुत्साहित बनाउनेछ । राजनीतिमा 'जगदेखि टुप्पो' तर्फको पिरामिड र नीति निर्धारण संस्कृति निर्माण हुनेछ । त्यसले दलका राष्ट्रिय नेताहरूलाई सही अर्थमा तल्लो तहका जनताको हैसियत स्विकार्न र उनीहरूसमक्ष नतमस्तक हुन बाध्य बनाउनेछ ।"
डोकलाम विवाद र नेपालको सरोकार,"भारतचीन डोकलाम वा डोकलाङ विवाद अहिले अन्तर्राष्ट्रिय चासोको विषय बनेको छ र वास्तवमा यस सम्बन्धमा उठेका छलफलले थुप्रै अन्तर्निहित प्रश्नहरूका बारेमा 'विमर्श' गर्न प्रेरित गरिरहेका छन् । तर यता नेपालभित्र यसका बारेमा छलफलभन्दा बढी आकर्षण 'प्रधानमन्त्री' शेरबहादुर देउवाको एउटा टीभी कार्यक्रममा देखिएको 'होस गुमाउने प्रवृत्ति' प्रति केन्द्रित छ । देउवा प्रसंगले एउटा कुरा राम्रैसँग प्रकट गरेको छ । त्यो हो नेपालमा निर्भीक, विश्लेषणात्मक, देशभक्तिपूर्ण एवं तटस्थ बौद्धिकताको विकास हुन अझै धेरै लाग्छ । वर्तमान नेपाली बौद्धिकता खोक्रो छ र त्यसले आफ्नै वरिपरि धेरै कुरा देख्न सकिरहेको छैन भन्ने देखिएको छ । जस्तै दार्जिलिङको गोर्खाल्यान्ड विवाद, चीनभारत डोकलाम विवाद, कतार विवाद, उत्तर कोरिया विवाद र अन्य थुप्रै समसामयिक अन्तर्राष्ट्रिय विवादहरू र तिनीहरूले नेपालमा पार्ने असरका बारेमा कहींकतै चर्चा, छलफल र विश्लेषण भएको छैन । अमेरिकामा उग्रदक्षिणपन्थी राष्ट्रपति ट्रम्पले निर्वाचनताका नै चुनौती दिएका थिए, 'चीनको शक्तिशाली बन्ने दौडलाई रोक्नुपर्छ ।' उनले एकपटक होइन, अनेक पटक भनेका थिए, 'चीन अमेरिकी स्वार्थको लागि चुनौती बनिरहेको छ, त्यसैले अमेरिकालाई चिनियाँ बजार बन्नबाट रोक्नैपर्छ ।' उनले सम्पूर्ण इस्लाम जगत्माथि आक्षेप गरे र आतंकवाद र इस्लामलाई पर्यायको रूपमा पेस पनि गरे । उनले इस्लामिक धर्म मान्ने देशका नागकिलाई अमेरिकाको भिसामाथि प्रतिबन्ध पनि लगाए । त्यसलगत्तै अमेरिकी प्रशासनले उत्तेजक अभिव्यक्तिसहित 'दक्षिण चीन समुद्र' मा युद्धपोत पठायो । तर पनि अमेरिकाले चीनलाई उत्तेजित गर्न सकेन । त्यसपछि अमेरिकाले उत्तर कोरियातर्फ तनावलाई मुखरित गर्यो । यसै बीचमा 'कतिपय हातहतियारसहित हेलिकप्टर एवं युद्धक विमानहरू' भातरलाई दिन अमेरिका सहमत भयो । अहिले तत्काल भारत र इजरायलका बीचमा पनि नयाँ समझदारीहरू विकास भइरहेका छन् । भारत र इजरायलको यस सम्बन्धले भारत र इस्लामिक देशहरूको सम्बन्धमा के असर पर्ला ? त्यो हेर्न बाँकी नै छ । यी प्रत्येक घटनाका पछाडि भारत र अमेरिकाका आआफ्ना स्वार्थहरू छन् । तर सामान्यतः के देखिन्छ भने दक्षिणपन्थी शक्तिको एकता मजबुत हुँदैछ । 'हतियार र युद्ध सामग्री' को परिपूर्तिमा विदेशीसँग निर्भर रहेको भारतले अहिल्यै चीनसँग युद्धको तयारी वा अभ्यासको वातावरण बनाउनेतर्फ संकेत गर्नु भारतको लागि एवं सम्पूर्ण दक्षिण एसियाको लागि लाभदायक छैन । अमेरिकी स्वार्थ हो, 'भारत र चीनबीबीचको दूरी निर्माण गरी चीनलाई एक्लो पार्नु' र त्यसबाट क्रमशः लम्किँदै गरेको एसियाली अर्थतन्त्रलाई अवरोध उत्पन्न गरी 'एसियालाई' विश्व अर्थतन्त्र एवं नयाँ विश्व अर्थव्यवस्थाको उन्नयनलाई अवरुद्ध पार्नु । यसको लागि भारतलाई एसियाबाट उखेली 'पश्चिम' को नजिक लैजानु अहिले पश्चिमी शक्तिको एउटा योजना हो । भारतीय प्रधानमन्त्रीको अमेरिका, इजरायललगायतका पश्चिमी मुलुकको व्यापक भ्रमण यसै योजनाबाट प्रेरित रहेका छन् भन्दा अत्युक्ति हुँदैन । यसबाट चीन र भारतका बीचमा भविष्यमा थुप्रै तनाव उत्पन्न हुन सक्ने अनुमान गर्न सकिन्छ यदि भारतले आफ्नो सम्बन्ध सन्तुलन गर्न सकेन भने अहिले के देखिन्छ भने भारत पश्चिमबाट आर्थिक लाभ लिन असफल भएको छ । तर पश्चिमले उसबाट राजनीतिक लाभ उठाएको छ । यता भारतीय प्रधानमन्त्रीको आफ्नो निजी स्थानीय स्वार्थ पनि छ । त्यो हो चीन र पाकिस्तानसँग युद्धको अवस्था सिर्जना गरी अब निकट भविष्यमा हुने लोकसभाको निर्वाचनलाई आफ्नो पक्षमा प्रभावित पार्नु हो । भारतीय राजनीतिमा यो खेल पुरानो पनि हो । यस विकृतिलाई पश्चिमी रणनीतिले 'सहज अवसर' को रूपमा प्रयोग गरिरहेको छ । यस खालका रणनीतिक उद्देश्यहरूले यता केही समयदेखि अन्तर्राष्ट्रिय राजनीतिलाई तरंगित पारिरहेका छन् । एसियाको आर्थिक उन्नयनको एउटा समृद्ध योजनाको रूपमा 'सिल्क रोडको पुनः उत्थान र सामुद्रिक सिल्क रोडको अवधारणा आएको छ । संसारका हरेक भूभागलाई 'व्यापारिक एवं परस्पर विकास सहकार्यबाट' जोड्ने चिनियाँ 'बेल्ट र रोड' को कार्यक्रम एउटा आवश्यक र महत्वाकांक्षी योजना हो, जसमा सहभागी नहुने ठूलो भूल भारतले गरेको छ भनी भारतीय बौद्धिकहरूले पनि भनेका छन् । भारतको यस भूलले पश्चिमी रणनीतिलाई मद्दत पुर्याएको मात्र होइन, यस निर्णयको पछाडि पश्चिमी रणनीतिकै स्पष्ट भूमिका छ भनी भारतीय विश्लेषकहरू नै भनिरहेका छन् । त्यसकै कारणले हुन सक्छ 'डोकलाम' विवादमा भारतले समाधानको बाटो खोज्नेभन्दा 'साढे दुई मोर्चामा लड्न' भारत तयार छ भन्ने जस्ता भारतीय सेनाध्यक्षको भनाइ र 'भारतको अवस्था सन् १९६२' को जस्तो छैन भन्ने मन्त्री अरुण जेटलीको भनाइले स्थितिलाई सहज र सामान्यीकरण गर्न मद्दत नगरी झन् उत्तेजित बनाएका छन् । यस विवादलाई तटस्थ भएर हेर्ने आधार के हो भन्ने कुरा खोजिनुपर्ने हो । यो प्रश्न महत्वपूर्ण किन छ भने सिमानामा कसले कसलाई उत्तेजित पार्ने कार्य गर्यो भन्ने कुरा सहजै भन्न सकिँदैन । किनकि यस्तो तनावपूर्ण अवस्थामा एउटा घटनाले अर्को घटनालाई परिणामको रूपमा निम्त्याउँछ । त्यसैले सन् १८९० को चीनबेलायत सन्धि एउटा महत्वपूर्ण कुरा हो, जसको आधारमा त्यस विवादलाई न्यायिक ढंगबाट हेर्न सकिन्छ । भारत र चीनको बीचमा नयाँ सन्धि भई 'पुराना सन्धिहरू खारेज गरिएको अवस्था छैन, जसरी सन् १९५० को नेपालभारत मैत्री सन्धिको धारा ८ ले त्यसपूर्वका सन्धिहरू खारेज गरेको छ । 'सन् १८९० को चीनबेलायत सन्धिद्वारा निर्धारण गरिएको सिमाना नै दुई देशबीचको वैध सिमाना हो' भन्ने आधार चीनले उठाएको छ र चीनको दाबी के पनि रहेको छ भने सन् १९५९ मा तत्कालीन भारतका प्रधानमन्त्री जवाहरलाल नेहरूले चिनियाँ प्रधानमन्त्री चाउ एन लाईले राखेको प्रस्तावलाई स्विकारेका थिए, जसबाट सन्धिको वैधानिकता स्थापित भएको छ । त्यसैले चीनको दाबी छ, 'सन् १८९०' को त्यस सन्धिलाई आत्मसात् गर्दै भारतले आफ्नो फौजहरू डोकलामबाट फिर्ता लैजानुपर्छ । विश्लेषकहरूले भन्दै आएको र भारतीय पक्षले पनि स्वीकार गरिरहेको कुरा के हो भने 'चीन र भारत' बीचको सिक्किम क्षेत्रको सिमानामा खासै समस्या छैन । किनकि यस क्षेत्रमा अन्यत्रको तुलनामा सिमानाको व्यवस्थित सिमांकन भएको छ । त्यसो भए यही स्थानमा विवाद किन जन्मियो त ? चीनको तिब्बत र भुटानको सिमानामा डोकलाम पर्छ । उत्तरतर्फबाट चीनको भूभाग चराको चुच्चोजस्तो भएर भुटान र सिक्किमका बीचमा दक्षिणतर्फ आएको छ र यो रणनीतिक दृष्टिकोणबाट महत्वपूर्ण छ । यसको सन्दर्भ त्यसरी राम्ररी बुझ्न सकिन्छ, जब यसलाई 'भारतको सिलिगुडी करिडोर' क्षेत्रको वस्तुस्थितिको आधारमा जोडेर हेरिन्छ । भारत र चीनका बीचमा युद्ध भइहाल्यो भने 'सबैभन्दा चाँडो चिनियाँ सेना सिलिगुडी करिडोरमा आइपुग्ने' सामरिक विन्दु डोकलाम नै हो र भारतीय सेना तिब्बत पुग्ने सामरिक बिन्दु पनि यही हो । त्यसैले भारत र चीन दुवैको लागि यो क्षेत्र 'अत्यन्त रणनीतिक महत्वको भूभाग हो' । सिलिगुडी करिडोरकै कारणले यसको सन्दर्भ नेपालसँग पनि जोडिन्छ । एक वर्षअगाडि एकजना भारतीय विश्लेषक अविशेष पिलामारीले डिप्लोम्याट म्यागेजिनमा 'सिलिगुडी करिडोरको यसै सन्दर्भलाई उठाउँदै भारत सरकारले' मधेसी दलहरूको आन्दोलनलाई समर्थन गरी मधेस एक प्रदेशको माग पूरा गराउन नेपालको संविधान संशोधन गर्न दबाब मात्रै होइन, शक्तिको प्रयोग गर्नुपर्ने सुझाव दिएका थिए । नेपालमा भारतको यस रणनीतिले काम गर्न सकेन भने 'मधेसीहरूको सहयोगले नेपालको तराई भारतले लिनुपर्छ' र क्रिमियाको जस्तै जनमत संग्रहमा जानुपर्छ भनेका थिए । यसबाट प्रस्ट हुन्छ, 'सीके राउत' को मञ्चन यसैकारणले गरिएको थियो । यो नै प्रमुख कारण हो भारतीय सरकारका प्रधानमन्त्री र बेलायती प्रधानमन्त्रीको संयुक्त वक्तव्यबाट 'मधेस' लाई एक छुट्टै प्रान्त बनाउने माग गरिरहेका मधेसीहरूको माग पूरा गर्नुपर्ने अभिव्यक्ति आयो । युरोपियन युनियन र भारतीय प्रधानमन्त्रीको पनि यस्तै विज्ञप्ति आयो । यी अभिव्यक्ति र नाकाबन्दीद्वारा भारतको कूटनीति नेपालविरोधी र मधेसीसमर्थक देखियो । पिलामारीको दाबीअनुसार भारतले तराईलाई आफूभित्र गाभ्न सक्यो भने 'कुखुराको घाँटी (चिकेन नेक)' जस्तो सिलिगुडी करिडोर चौडा हुन्छ र भारतको सुरक्षा प्रणालीमा सुदृढ हुन्छ । सायद २ नम्बर प्रदेशको निर्वाचनको प्रश्न पनि यसैसँग जोडिन्छ । पश्चिम मधेसको सन्दर्भ सिलिगुडी करिडोरसँग गाँसिएको छैन । त्यसैले समस्त मधेसको पूर्वीतराईको सिलिगुडी करिडोरसँग अभिन्न रणनीतिक सम्बन्ध छैन । भारतको तराईसँगको मुद्दा 'सिलिगुडी करिडोरसँग' सम्बन्धित छ । गोर्खाल्यान्डको आन्दोलन नेपालले उठाएको हो भनी दोष लगाउनुपर्ने कारण पनि 'सिलिगुडी' करिडोरको सामरिक सुरक्षाको प्रश्नसँगै जोडिएको छ, जबकि यो सत्य होइन । पूर्वउत्तर क्षेत्रका नेपालीहरूमाथिको वक्रदृष्टि पनि यसैसँग जोडिएको छ र भुटानबाट नेपालीहरू निकाल्नुपर्ने कारण पनि यसैसँग जोडिएको छ । तर यी सबै घटनामा पर्दाभित्र 'पश्चिमी शक्तिहरूको रणनीति छ' जो स्वयं भारतको लागि पनि हानिकारक छ । पश्चिमी देशहरूको यस सम्बन्धमा के सरोकार हुन सक्तछ त ? समस्याको जरो नै यस प्रश्नसँग गाँसिएको छ । पश्चिमी मुलुकका चीनप्रति दुईवटा आक्रामक रणनीतिहरू छन् । पहिलो हो, 'दलाई लामा' को समर्थनमा चीनको तिब्बतलाई स्वतन्त्र पार्नु र त्यसको लागि दलाई लामाप्रति सम्मानको नाटक गर्नु । पश्चिमी रणनीति हिमालयको दक्षिणबाट तिब्बतलाई घेर्ने दीर्घ रणनीति हो । अहिले त्यसकै सिकार नेपाल पनि बनिरहेको छ । नेपालको तराईमा भइरहेको 'पश्चिमी अन्तर्राष्ट्रिय संस्थाको लगानी' यसै रणनीतिको एउटा कार्ययोजना हो, जो नेपालका थुप्रै राष्ट्रविरोधी बौद्धिक, पत्रकार, वकिल आदिको सहयोग गैरसरकारी संस्थाको संलग्नतामा सञ्चालित छ । उता भारत 'सिलिगुडी' करिडोरको सुरक्षाको कारणले नेपालको तराईलाई आफ्नो सुरक्षाको रणनीतिक भूभाग ठान्छ र तराईलाई आफ्नो सुरक्षा छाताभित्र राख्न चाहन्छ । यसरी भारतको यो रणनीतिक अवधारणा पश्चिमी शक्तिको चीनको तिब्बतलाई घेर्ने रणनीतिको सहयोगी बन्न पुग्छ र यसबाट भारत र चीनका बीचमा चिसोपन रहिरहेको छ । यसरी नेपालको तराईमा पश्चिमी शक्तिले सिके राउतलाई खडा गरेका छन् र अन्ततः सिके राउतको विखण्डनकारी आन्दोलनले भारतको सुरक्षा रणनीतिलाई सहयोग गर्छ । तर बहुराष्ट्रियताको पश्चिमी राग ओकल्ने राउत र उनका समर्थकहरू स्वयं भारतको लागि चुनौती हुन् । किनकि बहुराष्ट्रियताको रोगले भोलि भारतमा पनि फैलिन्छ भन्ने कुराप्रति भारत अनभिज्ञ देखिन्छ । यसैलाई अहिले नेपालको स्वतन्त्रताविरोधी 'इन्डावेस्ट' नेक्सस भनिन्छ । पश्चिमी शक्तिहरू किन दलाई लामालाई माया गर्छन् ? पश्चिमी शक्तिले दलाई लामालाई माया गरेकै होइन, यो केवल भ्रम मात्र हो । खास कुरा के हो भने 'पश्चिमी शक्तिहरू विगतमा चीनको कम्युनिस्ट सरकार कमजोर होस् भन्ने उद्देश्यको लागि काम गर्थे र त्यसको लागि दलाई लामालाई मोहरा बनाएर चीनविरुद्ध तिब्बतको स्वतन्त्रताको नारा अगाडि ल्याए । अहिले चीन संसारको एउटा प्रमुख आर्थिक शक्ति बन्यो र भारतसँग पनि यसको सम्बन्ध सुधार भयो । त्यसैले चीनविरुद्ध घेराबन्दी गर्नु उनीहरूको लागि झन् बढी आवश्यकता भयो । त्यसैले उनीहरूका रणनीतिक गतिविधिहरू झन् बढी फैलिए । तर यी गतिविधि बृहत्तर एसिया लक्षित भए पनि 'भारत र चीनको सम्बन्ध' प्रति बढी लक्षित हुन पुगे । यसैकारणले 'सिलिगुडी करिडोरबाट सिक्किम र भुटानलाई केन्द्रित हुँदै चीनविरुद्ध भारतलाई प्रेरित गर्नु पश्चिमी राजनीतिको एउटा महत्वपूर्ण रणनीति बन्न गयो । हिमालयको दक्षिणतर्फ नेपाल, सिक्किम, भुटान र पूर्वउत्तर राज्यहरूमा चीनविरोधी दलाई लामाका गतिविधि व्यापक बनाइएका छन् र त्यसकै लागि व्यापारिकइसाईकरण पनि व्यापक छ । दलाई लामाको पक्षमा पश्चिमी संस्थाहरू क्रियाशील छन् । नेपालको तराईमा जुन समस्या उत्पन्न गरिएको छ, जुन ढंगबाट नेपालमा जातीय विभाजनका योजनाहरू ल्याइएका छन् र जुन तरिकाले 'बेल्ट र रोड' को परियोजनाबाट भारतलाई बाहेक हुन प्रेरित गरियो । यी सबै कुरा चीनको विरुद्धमा निर्माण गरिएका रणनीति हुन्, जसलाई चीनले सूक्ष्म ढंगले अनुगमन गरिरहेको छ । जसरी सिलिगुडी क्षेत्रमा भारतको सुरक्षा सरोकार चीनको डोकलाममा पनि छ । त्यस्तै चीनले आफूलाई घेर्न तयार पारिएका घटनाहरूलाई अध्ययन गरिरहेको छ । अतः पूर्वउत्तर भारतीय राज्यहरूमा भइरहेको पश्चिमी प्रभाव, भुटान, भारत र नेपालमा भित्रभित्रै सञ्चालन गरिएका तिब्बत स्वतन्त्रताका गतिविधिप्रति चीन सचेत देखिन्छ र त्यसैले डोकलाम क्षेत्रमा चीनले आफ्नो प्रयोगको लागि सडक सञ्जाल निर्माण गरिरहेको छ । यो सडकले चिनियाँ सुरक्षा प्रणालीलाई सुदृढ बनाउनेछ र त्यसबाट भारतको पूर्वउत्तर क्षेत्रमा उसका विरुद्ध भइरहेको घेराबन्दीलाई प्रभावकारी ढंगले प्रतिरोध गर्न सक्षम बनाउँछ । यो कुरा कतै लुकेको छैन । अतः विवाद सीमा मिचेको कुरामा होइन, 'रणनीतिक सुरक्षा मुद्दा' सँग जोडिएको छ । पश्चिमी शक्तिको रणनीति कार्ययोजनाले दुवैलाई आमनेसामने खडा गरेको छ । के भारत र चीनले एकआपसमा जुध्ने बेला हो यो ? अवश्य होइन । चिनियाँ राष्ट्रपति सी जिनपिङले विगत तीन वर्षमा भारतसँगको सम्बन्ध सदृढ बनाउन महत्वपूर्ण भूमिका खेलेका छन्, त्यसप्रति मोदीको पनि आपत्ति देखिएको थिएन । 'ब्रिक्स' र 'एआईईबी' मा भारतलाई संस्थापक भूमिका प्रदान गरी नयाँ विश्व अर्थव्यवस्थाको निर्माण र एसियाको आर्थिक उन्नयनको लागि सहकार्य गर्ने चाहनाले नै चीनले भारतलाई एउटा महत्वपूर्ण शक्तिको रूपमा स्वीकार गरेको देखिन्छ । अतः भारतले चीनसँगको राजनीतिक सम्बन्ध विकास गर्न विशेष ध्यान दिनुपर्छ र चीनविरुद्ध पश्चिमी शक्तिहरूले चीनको तिब्बतविरुद्ध गरिरहेको घेराबन्दीलाई दुरुत्साहित गर्ने रणनीति ग्रहण गर्नु नै उनीहरू दुई देशबीचको राजनीतिक घनिष्टताको आधार हो भन्न सकिन्छ । यसो भएमा चीनले आफ्नो सुरक्षाप्रति शंकित हुनुपर्ने अवस्था आउँदैन । तर विगतका तीनवटा घटनाले चीनलाई भारतसँग बढी सशंकित बनाएको हुनुपर्छ । पहिलो हो 'तवाङ' क्षेत्रमा दलाई लामालाई भ्रमण गर्न दिएर चीनले गरेको अनुरोधलाई नजरअन्दाज गर्नु । दोस्रो हो 'बेल्ट र रोड' को अवधारणासम्बन्धी पहिलो अन्तर्राष्ट्रिय सम्मेलनलाई बहिस्कार गर्नु । तेस्रो हो भर्खरै अमेरिकासँग शक्तिशाली हतियारको आयात गर्ने सहमति गर्नु र पश्चिमी उन्मुखता प्रवृत्ति जाहेर गर्नु । भारतको एसियालाई बेवास्ता गर्ने र सधैं पश्चिमको नजिक हुन चाहने प्रवृत्ति छ भन्ने आम मान्यता छ । एसियाको दिगो शान्ति र सहकार्यको वातावरण बनाउन भारतले एसियासँगकै घनिष्टतालाई प्राथमिकता दिन सक्नुपर्छ । एउटा कुरा के निश्चित हो भने पश्चिमले जति फाइदा भारतबाट लिइरहेको छ, त्यो चीनबाट पनि लिइरहेको छ । त्यसैले चीनविरुद्ध युद्ध गर्न पश्चिमले भारतलाई कदापि सहयोग गर्ने छैन । त्यसैले 'हतियार र युद्ध सामग्री' को परिपूर्तिमा विदेशीसँग निर्भर रहेको भारतले अहिल्यै चीनसँग युद्धको तयारी वा अभ्यासको वातावरण बनाउनेतर्फ संकेत गर्नु भारतको लागि एवं सम्पूर्ण दक्षिण एसियाको लागि लाभदायक छैन । अहिले 'डोकलाम' मा जे भइरहेको छ, त्यसलाई युद्धतर्फ मुखरित गर्ने प्रयत्न भारत र सम्पूर्ण दक्षिण एसियाका लागि हितकर छैन । युद्धमा एकातिर 'नेपाली नागरिक गुर्खासमेत' परिचालन हुन सक्ने खतरा छ । नेपाल, भारत र बेलायतबीचको सन् १९४७ को त्रिपक्षीय सन्धिले 'गोर्खा ब्रिगेड' को प्रयोग नेपालका मित्रराष्ट्रविरुद्ध प्रयोग गर्न मिल्दैन । त्यसैले नेपाल संकटमा आउन सक्ने खतरा पनि टड्कारो छ । नेपालका राजनीतिक दलहरूले पनि सिलिगुडी करिडोर र नेपालको तराईको सुरक्षालाई ध्यानमा राखेर मात्र संविधान संशोधनको चर्चा गर्नु उचित होला । 'राजपा र एमालेको सम्बन्ध सुध्रिएको' भन्ने हल्ला र 'एमाले संविधान संशोधनविरोधी होइन' भन्ने नेताहरूका जुन भनाइ आइरहेका छन्, यसलाई जनताले स्वीकार गर्ने छैनन् भन्ने बुझ्नु आवश्यक छ । अर्कोतिर प्रचण्ड र देउवाजीलाई अब त थाहा भइसकेको हुनुपर्छ तराईका जनता संविधान संशोधन चाहन्छन् वा विकास ?"
"प्रधानमन्त्री, जनआक्रोश र न्यूनतम मर्यादा","हालै एक टेलिभिजन कार्यक्रममा दर्शकको प्रश्नमाथि प्रधानमन्त्री शेरबहादुर देउवाद्वारा प्रस्तुत शैली र अभिव्यक्ति यतिबेला चर्चामा छ । यो चर्चा सञ्चार क्षेत्रलगायत सामाजिक सञ्जालका भित्तामा मात्र फैलिएन, नेपाली कांग्रेसभित्र छलफलको विषयसमेत बन्यो । आक्रोश मिसिएको दर्शकको प्रश्नउपर अझै आक्रोश र अधैर्य थपिएको प्रधानमन्त्रीको जबाफी शैली बढी आलोचनात्मक बनिरहेको छ । जनताकै हितको लागि भन्दै राज्यव्यवस्था फेरिँदै आएको लामो समय बितिसक्यो, तर जनताको जीवनस्तर र देशको विकास निर्माणमा तात्विक भिन्नता महसुस गर्ने स्थिति बन्न सकेको छैन । परिणामस्वरूप नागरिकका यस्तैखाले आक्रोश र असन्तुष्टि सरकार सञ्चालकहरूसमक्ष बेलाबेलामा परिलक्षित हुँदै आएको छ, जसलाई नाजायज भन्न सकिँदैन । यस्तो बेला जनताले उठाएका जायज सवालमाथि प्रधानमन्त्री, सरकार सञ्चालक तथा दलका नेताहरूले आफ्नो नैतिक कमजोरी सकार्नुको विकल्प देखिँदैन र जतिसक्दो छिटो सुधारको लागि अन्तरआत्मादेखिकै प्रतिबद्धताको अनुभूति गराउने क्षमता रह्यो भने जनताको क्षणिक आक्रोश मत्थर हुँदै जानेमा शंका छैैन । तर यस्तो खुबी धेरै कम नेता तथा प्रधानमन्त्रीमा मात्र रहेको देखिएकाले यस्तैखाले परिस्थिति विगतदेखि नै दोहोरिँदै आइरहेको छ । देशले समृद्धिको गति लिन नसक्नु र जनताका आकांक्षा साकार हुन नसक्नुमा कुनै प्रधानमन्त्री या कुनै राजनीतिक दलको भूमिका मात्र जिम्मेवार छैन । नेपालको विशेषताले परिस्थिति, यस दौरान उठान भएका दर्जनौं विषयवस्तु र यिनै मुद्दाहरूले निम्त्याएका अस्तव्यस्त अवस्था उत्तिकै भागीदार देखिन्छन्, देशमा राजनीतिक अस्थिरता कायम गर्न । यद्यपि २०४६ सालको जनआन्दोलनको सफलतादेखि हालसम्म सरकारमा धेरै लामो समय रहने दल र धेरैपटक प्रधानमन्त्रीको भूमिकामा पुग्ने व्यक्तिले यी सबै जसअपजसको बढी जिम्मेवारीबोध गर्नुपर्नेमा दुईमत हुनै सक्दैन । यसर्थ चारचारपटक कार्यकारी सर्वोच्चमा पुगेका वर्तमान प्रधानमन्त्री शेरबहादुर देउवाले जनताका प्रश्नमाथि अवाक् भएर बस्ने या आक्रोश पोख्ने यी दुवै पक्षबाट उन्मुक्ति पाउने ठाउँ देखिन्न । कार्यक्रमको दौरान जनताबाट आएका असन्तोष र आक्रोश आदिलाई संयमित ग्रहणका साथै शालीन शैलीमा त्यसको जवाफ दिने तरिका अपनाएको भए प्रधानमन्त्रीको आलोचना यो तहमा हुने थिएन, तर समस्या एकपक्षीय मात्र छैन । दर्शक, पीडित या आम नागरिक जे भनौं, केही प्रतिशत कमजोरी त्यहाँ पनि देखिन्छ । देशको कार्यकारी प्रमुख, पदको हिसाबले मात्र उच्च ठहरिएको हैन, यससँगै समग्र नेपालीको गौरव र प्रतिष्ठासमेत जोडिएको हुन्छ । त्यो गरिमा र प्रतिष्ठालाई जोगाउने दायित्व सर्वप्रथम सम्बन्धित व्यक्तिका हातमा रहेको हुन्छ भने आम नागरिकबाट समेत त्यसको प्रवर्धन हुने किसिमबाट भूमिका निर्वाह हुनुपर्छ । असन्तोष आआफ्ना ठाउँमा रहे पनि देशको जिम्मेवार भूमिकामा रहेका व्यक्तिहरूसँग व्यवहार गर्दाका न्यूनतम मर्यादापालनले नागरिकको सभ्यताकै परिचय दिलाउँछ । रोषपूर्ण मुद्रामा अरू देशका सफल नेता र विकसित देशको उदाहरण दिएर आफ्नालाई तल खसाल्दैमा हामी माथि उक्लिहाल्ने हैन, फेरि देशले उँभो गति लिन नसक्नुमा दल, नेता, सरकार मात्र हैन, हामी नागरिक पनि उत्तिकै जिम्मेवार छौं । लोकतान्त्रिक पद्धतिमा दलका नेता तथा सरकार सञ्चालकहरू जनस्तरभन्दा अलग हुनु हुन्न भन्ने मान्यता रहे पनि पदीय गरिमाको हिसाबले केही मापदण्ड तथा मर्यादा त स्वतः तय हुन्छन् नै, तर त्यो मापदण्डले सरकार र जनताबीचको सम्बन्धमाथि अग्लो पर्खाल पो खडा गर्नु भएन । त्यसैले जनतासँग सरकारको नजिकको सम्बन्ध, निरन्तरको अन्तरक्रिया, जनगुनासो सुन्ने प्रक्रिया आदिलाई लोकतन्त्रमा अपरिहार्य ठानिन्छ, तर प्रधानमन्त्री तथा नेताहरूसँग सहज पहुँचको परिस्थिति बन्यो भने जस्तो व्यवहार पनि जायज ठहर्छ भन्ने गलत दृष्टान्तचाहिँ कुनै हालतमा बस्नु हुँदैन । अहिले चर्चा भइरहेको टेलिभिजन कार्यक्रममा प्रधानमन्त्रीसमक्ष प्रश्न गर्ने प्रश्नकर्ताहरूको शैली पनि आलोचनामुक्त देखिएन । प्रधानमन्त्रीलाई आफ्नो कमीकमजोरी सकार्न बाध्य बनाउने स्थिति उत्पन्न गर्नको लागि प्रश्न सोधाइमा आक्रामकता झल्काउनैपर्छ भन्ने थिएन, त्यसमाथि दोहोरो वादविवाद त झनै अस्वाभाविक प्रतीत थियो । संयमपूर्वक सोधेका प्रश्नको जवाफी प्रक्रियामा प्रधानमन्त्रीले पनि संयम गुमाएको देखिएन । मुस्कानसहितकै जवाफको लागि उनी प्रयत्नशील थिए, सुरुदेखि अन्त्यसम्म नै । बोलीको अस्पष्टतामा केही समस्या देखिन्थ्यो, तर त्यो उनको नियन्त्रणको सवाल थिएन । मन्त्री, प्रधानमन्त्री जे भए पनि सर्वप्रथम हरेक व्यक्ति आममान्छे हो । मान्छेमा रहने स्वाभाविक विशेषता, संवेग र क्रियाबाट ऊ टाढा हुन सक्दैन र सोही किसिमको प्रतिक्रियाको लागि ऊ तयार रहन्छ । नेतृत्व यी सबै दोषबाट मुक्त हुनुपर्छ त भनिएला, तर त्यसको व्यावहारिक पक्षलाई हामीले हरेक दिन देखिरहेका छौं । प्रश्न जति चोटिलो भए पनि सोधाइको शैली मुलायम छ भने जवाफ दिने व्यक्तिलाई समेत त्यसले मुलायम हुनै सिकाउँछ, तर कतिपय प्रश्नकर्ताका सोधाइ शैली यसको ठीक विपरीत थिए । रोषपूर्ण मुद्रामा अरू देशका सफल नेता र विकसित देशको उदाहरण दिएर आफ्नालाई तल खसाल्दैमा हामी माथि उक्लिहाल्ने हैन, फेरि देशले उँभो गति लिन नसक्नुमा दल, नेता, सरकार मात्र हैन, हामी नागरिक पनि उत्तिकै जिम्मेवार छौं । प्रधानमन्त्री तथा नेताहरूको अपमान मात्र हैन, जनआक्रोशको नाममा धेरै शीर्षस्थ व्यक्तित्वहरूमाथि विगतमा आक्रमणका घटनासमेत भएका छन् । पाँच वर्षअघि नेकपा एमालेका तत्कालीन अध्यक्ष झलनाथ खनालमाथि पार्टीकै कार्यकर्ता भनिएका व्यक्तिले सार्वजनिक समारोहमै थप्पड हाने । 'देश बिगार्नेहरू यिनै हुन्' भन्दै खनालको गालामै हात पुर्याउने ती व्यक्तिलाई प्रशंसनीय काम गरेसरह सञ्चार क्षेत्रले खुब प्रचारमा ल्यायो, यसको बदला देश सपार्ने काममा तपाईंले आफ्नो भूमिका के निर्वाह गर्नुभएको छ भन्ने प्रश्नसमेत उनलाई कुनै सञ्चारकर्मीले सोधेनन् । त्यसको केहीपछि देशको प्रधानमन्त्री भइसकेका माओवादी अध्यक्ष पुष्पकमल दहाल प्रचण्डलाई पूर्व लडाकु भनिएका व्यक्तिले चस्मासमेत फुट्ने गरी अनुहारमै आक्रमण गरे । त्यस्तै केही समयको अन्तरालमा नेपाली कांग्रेसका तत्कालीन अध्यक्ष सुशील कोइरालालाई समेत पार्टीकै कार्यकर्ता भनिएका व्यक्तिले सार्वजनिक कार्यक्रममै आक्रमण गरे । घटना र पात्रहरू फरकफरक भए पनि सुरु घटनाको आक्रमणमा उत्रिने व्यक्तिलाई सञ्चार क्षेत्रले जुन महत्व दियो, त्यसैको कारण अन्य व्यक्तिहरूमा पनि आक्रमणकारी प्रवृत्ति हावी भएको बुझिन्छ । पार्टीकै कार्यकर्ता वा समर्थक भन्दिएपछि जस्तोसुकै कदम पनि जायज हुन्छ भनेजस्तै दृटान्त बसेको प्रस्टै देखिन्थ्यो त्यतिबेला । त्यो एकदमै गलत प्रक्रिया थियो । यसबाहेक सञ्चार क्षेत्रअन्तर्गत नेताहरूसँग अन्तरवार्ता लिने र सामग्री बनाउने रेडियो तथा टेलिभिजन कार्यक्रमहरूका प्रस्तोताहरूको शैली पनि नेताहरूप्रति अति नै आक्रामक देखिन्छ । प्रश्नको गाम्भीर्य र सान्दर्भिकताभन्दा पनि नेताको नुर गिराउने हिसाबले उनीहरू बढी हाबी देखिन्छन् । प्रश्न सोधाइमा शिष्टताको झल्कोसमेत पाइँदैन भने अहंकार र दम्भको डिग्री निकैमाथि देखिन्छ, केही प्रस्तोताहरूमा । आफू मात्रै सबै कुराको जानकार अनि सरकार र नेतालाई दिशानिर्देश गर्न सक्ने योग्य व्यक्ति आफू मात्र हो भन्ठानेको बुझिन्छ। सञ्चारमाध्यमबाट यही दृश्य देखिइरहेका आम नागरिकमा पनि नेता र प्रधानमन्त्रीप्रति यस्तै दृष्टिभाव राख्न मद्दत गरेको बुझिन्छ । देश र जनताकै हितको लागि आफैंले चुनेर पठाएको नेतामाथि निगरानी र उनीहरूलाई सर्तक गराइरहने दायित्व नागरिकको हो । उनीहरूबाट भएका राम्रा कामको प्रशंसा र गलत कामको खबरदारीले सरकार तथा नेताहरूलाई उत्साहित र संयमित दुवै बनाउँछ, तर आफूनिकटका दल र नेताहरूका खराबीहरूलाई लुकाउने सिलसिलामा हामी नागरिकले पनि आफ्नो कर्तव्य भुलेकै हो । आफ्नो आङको भैंसी नदेख्ने तर अरूको आङको जुम्रासमेत देख्ने प्रवृत्तिले हामीलाई गाँजेकै हो । त्यसैले अहिले नेतालाई मात्र जिम्मेवार बनाएर देश निर्माणमा नागरिकको कुनै कर्तव्य नै हुँदैन भन्ने सोच्नु पानीमाथिको ओभानो हुन खोज्नु मात्रै हो । नागरिकले आफ्ना असन्तोष, आकांक्षा र सपना जेजति राख्ने आफ्नै देशका सरोकारवालाहरूसँग हो । यो सबै अधिकार नागरिकलाई लोकतान्त्रिक पद्धतिले प्रत्याभूत गरेको छ, तर त्यसको पनि आफ्नै सीमा, तरिका र मर्यादा हुन्छन् । तिनै मर्यादाभित्र रहेर हामी आफू सुसंस्कृत हुने अनि आफ्ना जनप्रतिनिधिहरूलाई जिम्मेवार बनाउने अभ्यासमा लाग्यौं भने सकारात्मक परिणामको लागि अबका दिनमा विगतमा जस्तो निराशामा फर्कनुनपर्ला ।"
असार २३ ले बोकेको महत्व,"२०७२ सालको संविधानले नेपालमा गणतन्त्र घोषणा गरिसकेको छ । त्यस अवस्थामा निर्मल निवासमा पूर्वराजा ज्ञानेन्द्रको जन्मोत्सव मनाइँदैछ । राजसंस्था नरहे पनि देश रहन्छ भने मुलुकमा राजसंस्थाको आवश्यकता रहँदैन । सार्वभौम राष्ट्र कायम राख्नमा राजसंस्थाले मियोको रूपमा काम गर्छ भने राजसंस्थालाई किन सम्मान नगर्ने भन्ने प्रश्न आज पनि सान्दर्भिक छ । नेपालको सुदृढ सार्वभौमसत्ताको लागि कुनकुन शक्ति छन् मुलुकमा, त्यसको खोजीमा छन् सबै नेपाली । नेपाल सधैं स्थिर रहिरहोस्, नेपालको सार्वभौमसत्ता र एकता कहिल्यै कमजोर नहोस् भन्ने चाहना हामी सबै नेपालीको हो । अहिले सार्वभौम नेपालसँग राजसंस्थाका प्रतिनिधि ज्ञानेन्द्रको के सम्बन्ध छ र उहाँको जन्मोत्सव मनाउन उचित छ कि छैन भन्ने कुरा सबैको दिमागमा छ । राजसंस्था हटाएर नेपालमा गणतन्त्र आइसकेपछि पनि उनको जन्मोत्सव मनाएर गणतन्त्रको अवमूल्यन गर्न नहुने मान्यता केही नेताहरूको छ । कतिपयको प्रतिप्रश्न छ लोकतन्त्रमा सार्वभौमसत्ता सान्दर्भिक हुँदैन र ? कुरा यति मात्र छैनन् । कांग्रेस र एमालेले ०६३ अघिसम्म संवैधानिक राजतन्त्र र हिन्दु अधिराज्यलाई आफ्ना पार्टीको मुख्य एजेन्डाका रूपमा लिएका थिए, तर छोडेर २०६३ पछि धर्म निरपेक्ष र गणतन्त्रको समर्थन गर्न पुगे उनीहरू । कांग्रेस र एमाले कसरी परिवर्तित भए भन्ने प्रश्नको उत्तर उनीहरूले दिएका छैनन् । बितेका ११ वर्षमा नेपाल बढी असुरक्षित हुन पुगेको देखिन्छ । नेपालको राष्ट्रियतालाई अस्थिर बनाउने नियतका साथ विदेशीको इसारामा यहाँका पार्टीका नेताहरूले राजमुकुटको पेच खुस्काएको हरेक दिन सावित हुँदैछ । यसको दोष कांग्रेस, एमाले र माओवादीका नेताबाहेक अरूलाई लगाउन मिल्दैन । राणाले राजालाई खोपीमा राखेर पनि शासन चलाएका थिए । उनीहरूलाई थाहा थियो कि नेपालमा राजसंस्था रहेन भने नेपाल नै रहने छैन । राणाहरू जतिको पनि ज्ञान नभएका नेताहरूले २०६३ सालको आन्दोलन विसर्जन भएपछि राजालाई मात्र होइन, जनतालाई पनि धोका दिए । त्यसैले जनताका मान्यतामा राजसंस्था अस्तित्वमा छ । धर्मनिरपेक्ष, गणतन्त्र र संघीयता लागू गर्ने घोषणा गरे । मुलुक कमजोर भयो । भारत र अमेरिकाको यस्तो नांगो हस्तक्षेप पहिले कहिल्यै भएको थिएन । ०६३ पछिका सत्तासीन पार्टीका नेताहरूले यसको जवाफ दिनैपर्छ।राजसंस्थासहितको प्रजातान्त्रिक मान्यताबाट नेपालको सार्वभौमसत्ता सुदृढ र अटल रूपमा कायम रहन्छ भने संवैधानिक राजसंस्थाको किन समर्थन नगर्ने ? कसरी, किन, कसको दबाबमा नेपालमा गणतन्त्र आयो भन्ने कुराको विश्वसनीय जवाफ नपाएसम्म राजतन्त्र स्थापना गर्ने कुरा हट्दैन । अरू देशहरूसँग दाँजेर नेपाललाई हेर्न सकिँदैन । राजसंस्था त नेपालको स्थिरता कायम राख्न सक्ने एक स्थायी शक्ति हो यहाँ । निरंकुश राजसंस्था होइन, जनपक्षीय राजसंस्था हामी सबैको अपरिहार्य साझा चाहना बन्नेपर्छ । नेपालको राजसंस्थाले साम्राज्यवादी शक्तिसँग भिडेर विशाल नेपाल अधिराज्यको निर्माण गरेको हो । नेपालका राजाले देश बेच्ने, विदेशी गुहार्ने र जनता मार्ने काम गरेनन् । भारत, अमेरिका वा अन्य राष्ट्रको भन्दा नेपालको भौगोलिक र जातीय वास्तविकता फरक छ । राजाको अनुपस्थितिमा नेपाल अस्तव्यस्त भइरहन्छ भन्ने कुरा बितेको ११ वर्ष प्रमाण हो । १८०० सालभन्दा अगाडि गोर्खा एउटा हिन्दु राज्य थियो । १८०१ सालदेखि गोर्खाका राजा पृथ्वीनारायण शाहको नेतृत्वमा र त्यसपछि बहादुर शाहबाट नुवाकोट, कीर्तिपुर, कान्तिपुर, भक्तपुर, ललितपुर, मकवानपुर, बाईसे चौबीसे, कास्की, पाल्पालगायतका ५४ भन्दा हिन्दु राज्यहरूलाई एकीकरण गरेर बनेको नेपाल हिन्दु अधिराज्य हो । राजा र जनता नेपाल निर्माणका श्रमिक हुन् । अब दलहरूले प्रायश्चितस्वरूप आफ्नो भूमिकाको समीक्षा गर्नु आवश्यक छ । राजा, राष्ट्रवादी, राजावादी, माओवादी तथा कांग्रेस, एमाले र पार्टीभित्र र बाहिरका सबै देशभक्तहरूको संयुक्त प्रयास र संकल्पमा हामी अघि बढ्नैपर्छ । नेपालमा गणतन्त्र, धर्मनिरपेक्ष कसरी लाद्ने काम भयो, त्यसको यथार्थ हामीले खोज्नैपर्छ । ०६२ मंसिर ७ गते भारतीय कांग्रेस (आई) को नेतृत्वको सरकारको निर्देशनमा 'रअ' सक्रिय भयो । कांग्रेसका गिरिजाप्रसाद, एमालेका माधव नेपाल, माओवादीका पुष्पकमल दाहाल र बाबुराम भट्टराईहरूलाई ०६२ मंसिरमा बाह्रबुँदे सहमतिमा हस्ताक्षर गराइयो । बाह्रबुँदे सहमतिलाई आधार बनाएर, भारतबाटै प्रशस्त आर्थिक सहयोग उपलब्ध गराएर नेपालमा ०६३ को आन्दोलन गराइयो । त्यही बाह्य समर्थनमा कांग्रेस, एमाले र माओवादीले जनतालाई आन्दोलनमा उतारे । राष्ट्र विखण्डनसमेतमा उनीहरू लागेपछि देशलाई रक्तपातबाट बचाउन राजा ज्ञानेन्द्रबाट वैशाख ११ गतेको घोषणामार्फत दलहरूसँग सहकार्यको थालनी भएको हो । ०४७ को संविधानअनुसार विघटित प्रतिनिधिसभा ब्युँताई संसदीय व्यवस्था र संवैधानिक राजसंस्थाअन्तर्गत नै गिरिजाप्रसादलाई प्रधानमन्त्री पदको शपथ खुवाइएको थियो । तर राजासँग भएका सहमति तोड्न थालियो र एकपछि अर्को गर्दै देश, राजा र जनतालाई धोका दिने काम भयो । किन राजसंस्था र गणतन्त्र अहिले पनि विवादको विषय रहिआएको छ त ? आन्दोलनको मागका नाममा राजाबाट प्रतिनिधिसभा पुनस्र्थापना गरी गिरिजाप्रसाद कोइरालालाई प्रधानमन्त्रीमा नियुक्त गरी राजाबाटै राजदरबारको पटांगिनीमा प्रधानमन्त्रीको शपथ ग्रहण भयो । तर क्रमिक रूपमा राजासँगको सम्झौता तोडियो । २ जनताको अभिमतबिना र प्रचलित संविधानवादलाई कुल्चेर ०६३ साल जेठ ४ गते धर्मनिरपेक्ष राज्य घोषणा गरियो । ३ त्यही घोषणामार्फत राजाको जेठो सन्तान छोरी भएमा उनलाई राजगद्दीमा राखिने प्रतिबद्धता व्यक्त गरियो । तर त्यो घोषणा कसरी कहिले विस्थापित भयो, कसैको जानकारीमा छैन । ४ त्यही सालको माघ १ गते आफूखुसी अन्तिरम संविधान बनाएर गिरिजाप्रसाद राष्ट्रप्रमुख बने । ५ ०५६ सालमा जनताद्वारा निर्वाचित जनप्रतिनिधिबाहेकका माओवादीका ८३ कार्यकर्ताहरूलाई गैरसंवैधानिक तरिकाले सांसद बनाइयो । राजसंस्था हुँदाहुँदै प्रधानमन्त्रीलाई राष्ट्रप्रमुख र सभामुखलाई नियम, कानुन र अध्यादेशहरूमा लालमोहर लगाउने काम भए । ६ मधेस एक प्रदेशको मान्यतालाई समर्थन दिलाएर राष्ट्रविखण्डनको लागि गृहमन्त्री बनाइएका कृष्ण सिटौलाबाट लाखौंलाख भारतीयलाई हचुवाका भरमा नेपाली नागरिकताको प्रमाणपत्र बाँडियो । ७ जातीय आधारमा संघीय राज्यको घोषण गरियो । ८ नेपाली सेनालाई ब्यारेकभित्र राख्ने र माओवादी सेनालाई हतियारसहित माओवादीकै जिम्मा दिने काम गरेर राष्ट्रको सुरक्षासँग नियोजित खेलबाड गरियो । एउटा राज्यभित्र दुई सेना राख्ने खेल सुरु भयो । ९ तोकिएको समयमा नयाँ संविधान बनाउन नसकेपछि दोस्रो संविधानसभाको निर्वाचन गराउन संविधानवाद र स्वतन्त्र न्यायपालिकाको सिद्धान्त कुल्चेर सर्वोच्च अदालतका प्रधानन्यायाधीश खिलराज रेग्मीलाई सरकार प्रमुख बनाएर दुईपटक संविधानसभा निर्वाचन गराइयो । १० दुई अर्बभन्दा बढी राजस्व समाप्त गरेर २०७२ असोज ३ गते संविधान घोषणा भए पनि यो संविधानप्रति अधिकांश जनताको समर्थन छैन । यी समस्त खेल नेपाललाई कमजोर बनाउन र मास्न भएका र गराइएका हुन् । त्यसैको लागि राजसंस्था हटाइएको हो । राजसंस्था भनेको चीन र भारतबीचकोे स्थायित्वको विश्वासिलो खम्बा हो भने नेपालको राष्ट्रिय एकताको प्रतीक पनि । आतंकवाद, राष्ट्रघात, अधिनायकवाद तथा साम्यवादी व्यवस्थाको प्रतिकूल राजतन्त्रले रचनात्मक प्रजातान्त्रिक बाटो बचाएर राख्न सक्नुपर्छ भन्ने मान्यता मुलुकमा थियो । नेपालमा राजसंस्थाको महत्व धेरै हुँदाहुँदै पनि समयले कुनै बेला राजालाई निरंकुश बनाउन बाध्य बनाउन सक्छ । तर ऊ देशविरुद्ध परिचालित हुँदैन । ०५८ पछि राजसिंहासनमा बसेका राजा ज्ञानेन्द्रलाई एउटा षड्यन्त्रबाट निरंकुश राजाको रूपमा चित्रण गरियो । नेपाली कांग्रेसका नेता प्रदीप गिरी लेख्छन् बीपी कोइरालामा राष्ट्रियताका सन्दर्भमा राजतन्त्रप्रति सकारात्मक दृष्टिकोणको थियो ।' नेपालमा राष्ट्रियता खतरामा छ, त्यसलाई बचाउनको निमित्त राजासँग मेलमिलाप आवश्यक छ भनेर उहाँले भन्न थाल्नुभएको हो । राजतन्त्र पनि उन्मूलन गरियो । तर मुलुकको संकट झन् गहन र जटिल भएको छ । राष्ट्रियता, जनजीविका र सर्वोपरि शान्तिको कार्यसूची बेवारिसे भएको छ । वर्गीय, क्षत्रीय, जातीय र भाषागत दूराग्रह बलिया भएका छन् । समाजमा हिंसा बढ्दो छ, राज्य र सरकार निरिह भएको छ ।' (कान्तिपुर २२ जुन २०११) त्यसैले के बुझिन्छ भने नेपालजस्तो भौगोलिक तथा धार्मिक तथा जातीय विभिन्नता भएको राष्ट्रमा एउटा स्थायी राष्ट्रप्रमुखको रूपमा स्थापित राजसंस्था आवश्यक छ । नेपालको स्थिरता, एकता र सार्वभौमसत्ता कायम रहिरहन सक्तैन । नेपालका राजाले आफ्नो समयकालमा नेपालको सार्वभौमसत्ताको संरक्षण र नेपाली जनताको सुख, समृद्धि र राष्ट्रनिर्माणमा सरिक हुने र जनतालाई अन्याय परेमा राजालाई जानकारी भएमा हुकुम प्रमांगी लगाएर इन्साफ दिने परम्परा थियो । ०५८ असोस १८ निर्वाचन गराउन नसक्ने भन्दै चुनाव मिति सार्न प्रधानमन्त्री शेरबहादुर देउवा राजालाई सिफारिस चढाएपछि एउटा अकल्पनीय अवस्था सिर्जना भयो । त्यसपछि नेताहरूबाट सहयोग नपाएपछि राजा ज्ञानेन्द्रले २०५९ माघ १९ गते तीन वर्षको लागि मात्र आफ्नै अध्यक्षतामा मन्त्रिपरिषद् गठन गर्नुभएको हो । माओवादी र अन्य नेताहरूले राजालाई सहयोग गर्न चाहेनन् । बरु भारतीय बाबुहरूको आदेश र आशीर्वाद लिन रुचाए । माओवादीलाई भारतीय गुप्तचर संस्था 'रअ' ले भारतमा सुरक्षाका साथ तालिम दिएर राखेको छ भन्ने कुरा कांग्रेसका गिरिजाप्रसाद र एमालेका माधव नेपाललाई थाहा थियो । तर नेपालको सार्वभौमसत्ताविपरीत भारतको यो कदमको विरोध उनीहरूले गरेनन् । अहिले ज्ञानेन्द्रको त्यो कदम आफ्नो महत्वाकांक्षाको लागि नभएर देशको अस्मिताको लागि भएको प्रमाणित हुँदैछ । त्यसैले नेपालमा राजसंस्थाको आवश्यकता महसुस गरेरै नेपाली जनताले ससम्मान राजा ज्ञानेन्द्रको ७१ औं जन्मोत्सव मनाउन लागेका हुन् । २०७२ सालको संविधानअनुसार स्थानीय निर्वाचन भए पनि अहिले नेपालमा पार्टीका नेता सबै हारेका छन्, असफल भएका छन् । राष्ट्रियताको अडान लिएकाले स्थानीय निर्वाचनमा एमालेले पहिलो स्थान प्राप्त गरेको छ । तर पनि नेपालका पार्टीहरूले विदेशी गुप्तचर संस्थाहरूसँग सहकार्य गर्दै आएकाले उनीहरूप्रति जनताको सम्मान छैन । पश्चिमाहरू नेपाललाई क्रिस्चियनकरण गर्ने र फ्री तिब्बतको नाममा चीन टुक्र्याउन चाहन्छन् । यो नेपालको लागि पनि राष्ट्रघाती सावित हुनेछ । माओवादीले यसलाई बुझ्न नसक्नु नै उसको ठूलो हार हो । यी षड्यन्त्रका नायक गिरिजाप्रसाद कोइराला मरेर गए पनि अरूले अझै चेतेका छैनन् । ०६३ को जनआन्दोलनको बेलामा राजाले राजनीतिक दलहरूको विरुद्धमा सेना प्रयोग नगर्नुको पछाडि उनीहरूले राष्ट्रघात गर्दैनन् भन्ने झीनो आशा राजाको थियो । त्यसमा नेपाली जनताको पनि विश्वास थियो । त्यसैले अब दलहरूले प्रायश्चितस्वरूप आफ्नो भूमिकाको समीक्षा गर्नु आवश्यक छ । राजा, राष्ट्रवादी, राजावादी, माओवादी तथा कांग्रेस, एमाले र पार्टीभित्र र बाहिरका सबै देशभक्तहरूको संयुक्त प्रयास र संकल्पमा हामी अघि बढ्नैपर्छ । त्यस अर्थमा असार २३ गते एउटा महत्वपूर्ण राष्ट्रिय अवसर सावित हुन सक्छ ।"
