शीर्षक,विवरण
अब नेतृत्वको अग्निपरीक्षा,"देश चुनावमय भएको बेला सामाजिक सञ्जालका भित्ता लेखिएका 'हाम्रो सबै राम्रो, अरू जति सबै नराम्रो' भन्ने अर्थ बोकेका एकले अर्कालाई खुइल्याउन प्रयोग गरिएका धेरै पीडादायी वाक्य पढेपछि यो लेख लेख्दै छु । चुनाव हुन्छ कि हुँदैन भन्ने गहिरो शंका चिर्दै पहिलो चरणको निर्वाचन सम्पन्न भएको छ । दोस्रो चरणको निर्वाचन हुन बाँकी भएको कारण हुँदैछ भन्न पनि सकियो । धेरैले यसलाई बीस वर्षपछि हुन गइरहेको स्थानीय तहको निर्वाचन भने पनि यो देश लोकतान्त्रिक गणतन्त्र भएपछि हुन लागेको पहिलो निर्वाचन हो, त्यसैले यो पहिलाका निर्वाचनभन्दा भिन्न छ, यसलाई अरूसँग तुलना गर्न मिल्दैन, यसले ऐतिहासिक जिम्मेवारी बोकेको छ । यो निर्वाचनपछि देशको अबको बाटो कस्तो हुन्छ भन्ने निर्धारण गर्नेछ । विशेषतः यो निर्वाचनले २०६२६३ को जनआन्दोलन, तथा मधेस आन्दोलनबाट स्थापित लोकतान्त्रिक गणतन्त्रामक व्यवस्था भनेको के हो भनी जनमानसले बुझ्ने आधार दिन सक्छ । त्यसैले यो निर्वाचनपछि आउने नेतृत्वले हालसम्म विभिन्न प्रकारका विभेदपूर्ण स्थितिमा बस्न बाध्य व्यक्ति समूहहरूको स्थितिमा परिवर्तन गर्न सक्ने हैसियत राख्नुपर्छ । देश लोकतान्त्रिक गणतन्त्रामक भएको दुई दसक भइसके पनि जनताले लोकतन्त्रको प्रतिफल प्राप्त गर्न सकेका छैनन् । अहिले पनि हिजो विभेद खप्न बाध्य व्यक्ति समूहहरू सदियौंदेखि स्थापित विभेदको चक्रमै बाँचिरहेका छन् । आज पनि हिजो सत्ता र स्रोतमा पहुँच भएका व्यक्ति समूहहरूको हालीमुहालीले नै निरन्तरता पाएको छ। त्यसैले यो निर्वाचनपछि आउने नेतृत्वले यो चक्र भत्काई घर, समाज र राष्ट्रमा नराम्रो गरी जरो गाडेर बसेको विभेदपूर्ण संरचनालाई रूपान्तरण गर्न सकेमा मात्र निर्वाचन सही अर्थमा सफल भएको मानिनेछ । अनि मात्रै लामो समयदेखि रहेको जनचाहनाअनुरूपको देश निर्माण हुने आधार तयार हुनेछ । त्यसैले अहिलेको नेतृत्वमाथि देश बदल्ने, विभेदले थिलथिलो बनाइएका व्यक्ति, समूहहरूको अनुहार बदल्ने जिम्मेवारी छ । यो हाम्रो र राम्रोको होडबाजीमा रुमलिएकाहरूबाट मात्र सम्भव छैन । यसको लागि आवश्यक छ, 'हाम्रो' को जालबाट बाहिर निस्केर 'सबैको' अनि 'राम्रो' बन्नु । अबको नेतृत्व त्यस्ता समूहको अधिकार अझ भनौं सबैको समानताको अधिकार सुनिश्चित गर्न अहिलेसम्म स्थापित सामाजिक, आर्थिक, राजनीतिक सोच र संरचनालाई विश्लेषण गर्दै त्यस्ता समूहहरूको आवाजलाई मूल प्रवाहमा ल्याउँदै रूपान्तरण गर्ने जिम्मेवारी बहन गर्न सक्ने हुनुपर्छ । परिवर्तन धेरै ठाउँमा आवश्यक छ । त्यसलाई खुट्याउन संवेदनशीलता चाहिन्छ सहानुभूति नभई समानुभूति अनुभूति गर्नु जरुरी छ । लामो समयदेखि विभेद खपेका व्यक्तिहरूभित्र एक प्रकारको के परिवर्तन होला र ? निराशाले घर बनाएको छ । त्यसलाई परिवर्तन सम्भव छ भन्ने सन्देश दिई आशामा रूपान्तरण गर्नु छ । परिवर्तनको लागि धेरै महत्वपूर्ण नलागे पनि व्यक्तिका जीवन घटना विश्लेषण हुनुपर्छ, परिवर्तन गर्ने क्षेत्रहरूको पहिचान सही हुनुपर्छ । विषयको सुरुआत आफैंबाट गर्छु, म सिराहा जिल्लाको एउटा सानो गाउँमा जन्में, हुर्कें । २०३१ सालमा एसएलसी परीक्षा राम्रै नम्बर ल्याएर पास गरेकी थिएँ । घरपरिवारको आर्थिक स्थिति त्यति साह्रै नराम्रो पनि थिएन । तर म छोरी भएकैले मलाई पढाउन मेरी आमाले ठूलो संघर्ष गर्नुपर्यो । मेरी आमाले छोरी पढाउने विचार गरेकैले परिवारका सदस्यहरूले उहाँले लगाएका वचन मेरो दिमागमा अझै ताजा छन् । मेरो आमाबुबा तराईमा बस्ने भएकाले काठमाडौं आउँदा उहाँहरूले हरेक पाइलामा भोग्नुपरेको विभेद, डेरा खोज्दा छिँडी कोठा मात्रै दिन मिल्ने, तिमीहरूलाई पनि भात खान आउँछ भनी भनेका भनाइहरू, घरपट्टिले बकुल्लाको गेडा निकालेर बोक्रा तिमीहरू तरकारी खान्छौ भनी हेपेर दिएको दृश्य, गरेको फरक व्यवहार मेरो आँखामा ताजै छन् । त्यसैगरी म आफैंले बीसबर्से बाहुनकी विधुवा बुहारीले नेवारसँग दोस्रो बिहे गर्ने हिम्मत गरेको पुरस्कारको रूपमा मैले पाएका तिरस्कार, सुन्नुपरेका वाक्य, गरिएको व्यवहार मेरो मानसपटलमा शिलालेखजस्तै गरेर लेखिएका छन् । पछि म जब डाक्टर भएर प्रसुति गृहमा काम गर्न थालें, त्यहाँ उपचार गराउन आउने महिला, जसको जीवन एक पोका रगत पाउने कि नपाउनेमा निर्भर हुन्थ्यो, छोरी पाएकै कारण, रगत लिन भनेर गएका श्रीमान् नफर्किंदा वा गरिब भएकै कारण हामी त्यतिखेर अस्पतालमा काम गर्ने ठूला मानिस भनिनेहरूद्वारा लगाइने वचनबाट ती महिलाको अनुहारमा देखिने पीडा, भित्रैदेखि समाजप्रति रहेको वितृष्णाले भरिएको अनुहार, म कहिल्यै बिर्सन सक्दिनँ । ती महिलाका अनुहार र डाक्टर, नर्सले लगाउने वचनले मलाई त्यतिखेर पनि सुत्न दिँदैनथे, अहिले पनि दिँदैनन् । मेरो कथा एउटा प्रतिनिधि कथा मात्रै हो । मभन्दा धेरै पीडा खपेका विभेद भोगेका, अनुभव बटुलेका व्यक्तिहरू यो देशमा परिवर्तनको लागि लागिरहेका छन्, न्यायको लागि पर्खिरहेका छन् । त्यसैले म जस्ता धेरैलाई यो निर्वाचनपछिका नेतृत्वहरूले यस्तो स्थितिमा परिवर्तन ल्याउन सक्ने क्षमता राख्नुपर्छ भन्ने लाग्छ । नेतृत्व राम्रो हुन सके यो निर्वाचन देशमा लोकतान्त्रिक गणतन्त्रात्मक व्यवस्था संस्थागत गर्ने दरिलो आधार हुन सक्छ । अहिले नेपाली जनताले खोजेको उनीहरूको जीवन रूपान्तरण गर्न सक्ने सोच, सीप र बुद्धिमत्ता भएका प्रतिनिधि हुन् । सीप र बुद्धिमत्ता विकसित गर्दै लैजान सक्ने कुरा हो, तर सोच संरचनागत कुरा हो । त्यसरी प्रतिनिधित्व गर्ने व्यक्ति कुन वातावरणमा हुक्र्यो, के गर्यो त्यस्ता कुराले निर्धारि गर्न सक्ने कुरा हो । उसलाई कुनै पार्टीको बिल्ला लगाउँदैमा वा लामो समयदेखि परिवर्तनको लागि दिलोज्यान दिनेहरूको असफलतामा केन्द्रित अभिव्यक्ति दिँदैमा सही सोच भएको मान्न सकिन्न । त्यसैले अहिलेको नेतृत्व, विशेषतः महिला, पछि पारिएका समूहबाट आएका प्रतिनिधिहरूको नेतृत्व भनेको अहिलेसम्म स्थापित शक्ति संरचनालाई थाम्न, त्यसैमा नेतृत्व गर्न आउने नभई त्यस्ता संरचनाहरूलाई पूर्णरूपले रूपान्तरण गर्नसक्ने क्षमतासहित आउनु जरुरी हुन्छ । यसको लागि पक्कै पनि उनीहरू 'हाम्रो' भन्ने सोचबाट बाहिर निस्कँदै 'हाम्रो' भनिएको स्थिति प्रयोग गरी 'राम्रो' मा रूपान्तरण हुन सक्ने हुनुपर्छ । अब महिला र पछाडि पारिएका समूहलाई सीमित अधिकार दान र बक्सिसको रूपमा दिएर मात्रै पुग्दैन । अबको नेतृत्व त्यस्ता समूहको अधिकार अझ भनौं सबैको समानताको अधिकार सुनिश्चित गर्न अहिलेसम्म स्थापित सामाजिक, आर्थिक, राजनीतिक सोच र संरचनालाई विश्लेषण गर्दै त्यस्ता समूहहरूको आवाजलाई मूल प्रवाहमा ल्याउँदै रूपान्तरण गर्ने जिम्मेवारी बहन गर्न सक्ने हुनुपर्छ । यो निर्वाचनमा केही महत्वपुर्ण पक्षहरू सतहमा आएका छन् । जनतामाझ केही महत्वपुर्ण सन्देश पुगेको छ । मैले देखेको सबैभन्दा सकारात्मक सन्देश भनेको यो निर्वाचनमा राजनीति भनेको फोहोरी खेल हो भनी राजनीतिमा वितृष्णा राख्ने युवाहरूले राजनीति भनेको परिवर्तनको आधार हो भन्ने मानेर वा भन्दै स्थानीय तहको निर्वाचनमा सक्रिय रूपमा समावेश हुन गरेको निर्णय, २१४० वर्षका युवा महिलाले वर्षौंदेखि राजनीति गर्नेहरूसँग प्रतिस्पर्धा गर्न गरेको हिम्मत, नयाँ योजना र प्रतिबद्धतासाथ देश बनाउँछु भन्ने परिकल्पना गर्ने समूहहरूको संलग्नता, विदेशमा पैसा कमाएर मात्र पुग्दैन आफ्नो देश बनाउन जिम्मेवारी पनि लिनुपर्छ भन्ने मान्यताका साथ राजनीतिमा होमिएका नयाँ समूहहरूबाट जनमानसमा पुगेको सन्देश । यसले राजनीतिप्रति सकारात्मक र ठूलो सन्देश छोडेको छ । हाम्रोजस्तो मुलुक, जहाँ सामन्तवाद, पितृसत्तात्मक सोच, 'राम्रो' मानिसभन्दा पनि 'हाम्रो' मानिस र हाम्रा सधैं राम्रा भन्ने सोच छ । त्यहाँ माथि उल्लिखित समूहहरूले अहिल्यै निर्वाचन जित्छन् वा जित्नुपर्छ भन्ने मलाई लागेको छैन । तर, यिनले सबैलाई एउटा दबाब सिर्जना गरेका छन् भन्नेमा कुनै दुविधा भने छैन । त्यसैगरी यो निर्वाचनले दिएको अर्को महत्वपूर्ण पक्ष हो, पितृसत्तात्मक सोच बोक्ने नेतृत्वद्वारा महिलाको स्थान दोस्रो नै हो भनी 'उप' मै 'चुप' लगाउन खोजे पनि, सूर्यलाई हल्केलाले छेक्न सक्दैन भने झैं आउँदा दिनमा सबै तह र तप्कामा विकसित हुने महिलाको नेतृत्व । यी सकारात्मक परिवर्तनलाई अब कसैले छेक्न सक्दैन । त्यसैले यो निर्वाचनले मजस्ता धेरै प्रकारका विभेद खपेर बाँच्न बाध्यहरूभित्र नयाँ ऊर्जाको सञ्चार गराएको छ । तर यो ऊर्जाभित्र पनि कताकता मन उकुसमुकुस भएको छ, डराएको छ । यसरी डराउनुको पछाडि अब आउने नेतृत्वले कस्तो काम गर्ला र त्यसमा आम मानिसले चाहेको परिवर्तनको लागि आधार तयार हुन्छ कि हुँदैन भन्ने शंका हो । हाम्रोजस्तो गरिबी, विभेद र कुसंस्कारको चपेटामा सदियौंदेखि बाँच्न बाध्य भएका व्यक्तिहरू कहिलेकहीं नेतृत्वमा पुगेपछि बरालिन थाल्छन् । आफ्ना पीडा र सिद्धान्त बिर्सन्छन् । यो तथ्यलाई अनुभूत गर्न धेरै टाढा जानु पर्दैन । लोकतन्त्र प्राप्तिपछि हाम्रै नेताहरूको व्यवहार हेर्दा पुग्छ । केन्द्रीय तहमा रहेका नेतृत्वहरू जिम्मेवार नहुँदा अहिले देश परिवर्तन हुने कुरो त परै जाओस्, भुइँचालोबाट थिलथिलिएका गरिबहरूले छानासम्म पाउन सकेका छैनन् । सबै दलका नेताको देशलाई भन्दा हाम्रोलाई कसरी माथि पुर्याउने भन्ने होडबाजी छ । यी सब हुँदाहुँदै पनि संविधान प्रगतिशील भएकाले अहिले स्थानीय निर्वाचनमा परिवर्तन गर्न सक्ने व्यक्ति समूहहरूको संलग्नता हुँदैछ । यो स्थिति संविधानले एकपटक देश बनाउनको लागि जनतालाई दिएको अवसर हो ! त्यसैले स्थानीय तहमा विजयी हुने नेतृत्व त्यसमा पनि पाखा लगाइएका समूहबाट आएका नेतृत्वले आफूले पाएको सीमित भए पनि शक्तिलाई कसरी प्रयोग गर्ने त्यसमा जिम्मेवार हुन जरुरी छ । यो गहन जिम्मेवारी हो। यस्तो गहन जिम्मेवारी बोक्न सक्ने नेतृत्वको छनोट गर्ने गहन जिम्मेवारी अहिले हामी जनताले एक तहमा पुरा गरेका छौं । भर्खरै पहिलो चरणको मतदान सकियो । यो मतदानको लागि भएको होडबाजीले हामीलाई अझै पनि हामी 'राम्रा' भन्दा 'हाम्रा' लाई अगाडि सर्ने प्रवृत्तिबाट ग्रसित छौं भन्ने पनि देखियो । तर अहिलेसम्मको इतिहास हेर्दा जहिले पनि नेपाली जनता नेताहरूभन्दा बुद्धिमान देखिएका छन् । नतिजाले के भयो भन्ने त प्रस्ट्याउनेछ । यहाँनेर सम्झनैपर्ने कुरा अहिले हामीले जम्मा तीन प्रदेशमा मात्रै मतदान गर्यौं । अब मतदान गर्न चार प्रदेश बाँकी छन् । यो पहिलो चरणको मतदानबाट पाठ सिकेर हामीले दोस्रो चरणको मतदानलाई अझ बढी उपलब्धिमूलक बनाउन सक्छौं । माथि भने झैं यो निर्वाचनले हामीले सर्वसाधारणले देशलाई परिवर्तन गर्ने मौका दिएको छ । हामीलाई संसारभर छोरीचेली बेच्ने, सस्तो मूल्यमा आफ्नो नागरिकलाई विदेशमा काम गराई उनीहरूको रगत र पसिनाले प्राप्त पैसाले अनावश्यक मात्रामा नेतृत्व पाल्ने, गरिबको झुपडी बनाउन नसक्ने, गरिबलाई सिटामोल ख्वाउन नसक्ने तर राष्ट्रको ढुकुटीबाट करोडौं रुपयाँ खर्च गरेर नेताको विदेशमा औषधी गर्न सक्ने भनेर चिन्ने गर्छन् । त्यो पहिचानलाई चुनौती दिँदै हामी भनेको सुन्दर शान्त देशका वासिन्दा हौं, हामीसँग हाम्रो देश बनाउने, गरिबीलाई चिर्ने, लामो समयदेखि सामन्तवादी, पितृसत्तात्मक सामाजिक संरचनाद्वारा स्थापित विभेदकारी मूल्यमान्यताका कारण सृजित कुसंस्कार, कुरीति र विभेदपूर्ण मूल्यमान्यता चिर्न सक्ने क्षमता हामीसँग छ भन्ने बोलेर होइन, गरेर देखाउनुपर्ने बेला आएको छ, अन्यथा मजस्ता धेरै न्यायको पर्खाइमा बसेका भुक्तभोगीहरू फेरि एकपटक भन्न बाध्य हुनेछन् । 'जुन जोगी आए पनि कानै चिरिएका !' छिमेकमा कान चिरिएका जोगीको बोलवाला भएको बेला हामीकहाँ पनि त्यस्तै स्थिति आयो भने अहिलेसम्म नेपाली जनबोलीमा थेगोको रूपमा रहेको पशुपतिनाथले जोगाएको देशमा परिवर्तन भई 'अब यो देश पशुपतिनाथले पनि जोगाउन सक्दैनन्' भन्ने हुनेछ ।"
महाभियोग खेल कहिलेसम्म,"प्रधानन्यायाधीशमाथि महाभियोगको प्रस्ताव पेस हुनु समग्र न्यायपालिका, लोकतन्त्र र कानुनको शासनसमेतको लागि दुर्भाग्य हो । संविधानतः सरकारी निर्णय तथा कामकारबाहीको न्यायिक पुनरावलोकन गर्ने, संविधान र कानुनको व्याख्या गर्ने अधिकार अदालतलाई छ । अदालत न्याय, कानुन र संविधानको संरक्षक पनि हो । संविधान र कानुनबमोजिम नागरिकको हकअधिकार रक्षा गर्ने निकाय पनि अदालत नै हो । न्यायको अन्तिम संरक्षक पनि अदालत हो । नेपालको संविधान २०७२ को धारा १०५ मा अदालतमा विचाराधीन मुद्दालाई प्रभावित पार्ने गरी र न्यायाधीशले आफ्नो कर्तव्यपालनको सन्दर्भमा गरेको निर्णयको संसद्मा समेत छलफल गर्न नपाइने भन्ने संवैधानिक व्यवस्था गरी न्यायिक सर्वोच्चतालाई स्वीकार गरिएको छ । तर अदालत पनि आफ्ना कामकारबाही र व्यवहारबाट समेत संयमित, निष्पक्ष र पारदर्शी देखिनुपर्छ, अदालतले आफ्नो सीमारेखा बिर्सनु हुँदैन भन्ने प्रश्न अहिले सरकार, सदन, सडकलगायत सर्वत्र देखिएको छ । यस प्रकारका प्रश्न यसअघि टनकपुर सन्धि, संसद् विघटन, तत्कालीन शाही आयोगको विघटनसमेतको विषयमा अदालतले गरेको फैसलाको सन्दर्भमा र सर्वोच्चको बहालवाला प्रधानन्यायाधीश खिलराज रेग्मी मन्त्रिपरिषद्को अध्यक्ष भएको विषयमा बेलाबेला देखा परेकै हुन्, तर महाभियोको प्रस्ताव नै पेस गरेर न्यायपालिकाको नेतृत्वको न्यायिक कामकारबाहीको बारेमा संसद्मा छलफलको विषय बनाइनु हामी सबैको लागि सुखद् होइन । प्रधानन्यायाधीश कार्कीको नेतृत्वमा न्यायपरिषद्बाट ८० जना न्यायाधीश नियुक्ति गरिएको विषय विवादरहित बन्न सकेन । नेपाल बार एसोसिएसन, महान्यायाधिवक्तको कार्यालयसमेतले सो सिफारिस प्रक्रियाको औपचारिक रूपमा नै विरोध जनाएका थिए । न्यायाधीशजस्तो गरिमामय पदको नियुक्तिको समय राजनीतिक पार्टीको निर्णयजस्तै मध्यरात रोजिनु जोकोहीलाई उपयुक्त लागेको थिएन । आफूले भनेको मान्छे न्यायाधीश नियुक्तिमा नपरेको भनी केही नेताहरू सो निर्णयप्रति सन्तुष्ट थिएनन् । नेपालको न्यायिक इतिहास हेर्दा जस्तोसुकै परिस्थिति र जस्तोसुकै निरंकुश शासन पद्धतिमा पनि न्यायपालिका डग्मगाएको छैन । यसैले पनि न्यायपालिकाले न्यायिक स्वतन्त्रता, निष्पक्षता र तटस्थतालाई काम, कारबाही र व्यवहारबाट देखाउन सक्नुपर्छ । न्यायपालिका बलियो भयो, स्वतन्त्र भयो, निष्पक्ष भयो भने मात्रै लोकतन्त्र, नागरिक स्वतन्त्रता र कानुनको शासनको रक्षा हुन सक्छ । निर्णय राम्रै भए पनि, मन स्वच्छ भए पनि लोकतन्त्र र कानुनको शासनमा समय, तरिका र कार्यविधि महत्वपूर्ण हुन्छ । अरू निकाय र पदाधिकारीले गर्ने हरेक कामकारबाहीको परीक्षण, अवलोकन गर्ने, प्रक्रिया पूरा गर्न अरूलाई आदेश र निर्देशन दिने न्यायपालिकाका कामकारबाहीमा कहींकतै पनि कार्यविधिगत त्रुटि देखिनु हुँदैन र प्रश्न उठ्नेसम्मको ठाउँ दिनु हुँदैन, यो न्यायिक मान्यता हो । प्रहरी प्रमुखको नियुक्ति विवाद नै महाभियोगको कारकतत्वको रूपमा देखा पर्यो । नेपाल सरकारले जयबहादुर चन्दलाई प्रहरी प्रमुखका नियुक्त गर्ने गरी गरेको निर्णय कार्यान्वयन नगर्न प्रधानन्यायाधीकै इजलासबाट अन्तरिम आदेश जारी भयो । प्रधानन्यायाधीशकै नेतृत्वको इजलासबाट सो निर्णय बदर गर्ने अन्तिम फैसलासमेत भयो । रिट निवेदक तथा प्रहरी प्रमुखका प्रतिस्पर्धी नवराज सिलवालमाथि सरकारी कागज किर्ते गरेको आरोपमा नेपाल सरकारले अनुसन्धान गर्न लाग्दा एउटै मितिमा बन्दीप्रत्यक्षीको रिट दर्ता भयो, सोही मितिमा प्रधानन्यायाधीश कार्कीकै इजलासबाट नवराज सिलवाललाई तत्कालै छोड्न र सो विषयमा अनुसन्धानसमेत नगर्नू भनी सरकारलाई आदेश दिने काम भयो । त्यसका साथसाथै नेपाल सरकारले दोस्रोपटक प्रहरी प्रमुख नियुक्ति गरेको निर्णय बदरको लागि नवराज सिलवालले दायर गरेको दोस्रो रिटको अन्तिम सुनुवाइको मिति पनि वैशाख १९ गते तोकियो । यसबाट पहिलो प्रहरी प्रमुख नियुक्तिमा असफल भइसकेको सरकार प्रधानन्यायाधीशबाट आउन सक्ने निर्णयबाट त्रसित भएको थियो । कुन मुद्दा कसको इजलासमा तोक्ने, कहिले तोक्ने, पेशी कहिले लगाउने, मुद्दामा कस्तो आदेश र निर्णय गर्ने भन्ने अधिकार संविधान र कानुनको अधीनमा रही सर्वोच्च अदालत र प्रधानन्यायाधीशलाई छ । तर न्याय सम्पादनका क्रममा कुनै विवाद र प्रश्न उठिसकेपछि अधिकार छ भन्दैमा जसले जस्तो प्रश्न उठाए पनि म न्याय सम्पादनमा निर्भीक छु, निष्पक्ष छु भन्ने आधारमा अलिकति पनि संयमता अवलम्बन नगरिने हो भने दुर्घटना हुन सक्छ । न्याय छिटो, छरितो हुनुपर्छ, न्यायमा सर्वसुलभ पहुँच हुनुपर्छ, न्यायका उपभोक्तलाई समान व्यवहार गरिनुपर्छ भन्ने न्यायमा सहज पहुँचसम्बन्धी मान्यता हो । कुनै विषयलाई अनावश्यक रूपमा अग्राधिकार दिइयो भने पनि न्यायालयप्रति शंका गर्ने अवस्था सिर्जना हुन्छ । यसतर्फ पनि न्यायपालिका संवेदनशील हुनैपर्छ । प्रहरी प्रमुखको नियुक्ति विवादका सम्बन्धमा प्रधानन्यायाधीशको कामकारबाहीप्रति सरकारले प्रश्न र शंका गरेपछि सर्वोच्च अदालतसँग पर्याप्त विकल्प थिए । फैसला गर्ने न्यायाधीश र इजलासको कमी थिएन, सर्वोच्च अदालतका सबै न्यायाधीशहरू सक्षम भएरै सो पदमा नियुक्त गरिएको होला । सर्वोच्च अदालतका अरू न्यायाधीशप्रति विश्वास नगरेर हो वा निर्णयको जसअपजस आफैंले लिन खोजेर हो वा इगोको भावनाले हो वा निडरता र निर्भीकताको उदाहरण दिन खोजेर हो प्रधानन्यायाधीशले वैधानिक विकल्पको प्रयोग गरिनन्, चाहिनन् । त्यसो किन गरिएन ? यसको विषयमा भविष्यमा अध्ययन हुने नै छ । यही विषय सरकारमा रहेका राजनीतिक पार्टीले प्रधानन्यायाधीशलाई प्रतिशोध साँध्ने माध्यम बनाए । प्रतिपक्षमा रहेका राजनीतिक दलसमेत महाभियोगको विपक्षीमा रहेकाले महाभियोगको प्रस्ताव संसद्बाट पारित नहुने निश्चितप्रायः हुँदाहुँदै पनि तह लगाउने नाममा संविधानले परिकल्पना गरेको पर्याप्त आधार र कारण नहुँदानहुँदै पनि न्यायपालिकाको प्रमुखमाथि महाभियोगको अन्तिम अस्त्र प्रयोग गरियो । प्रहरी प्रमुखको नियुक्तिको कारणबाट सरकार र प्रधानन्यायाधीशबीचको महाभियोगको विवाद शुक्रबारको सर्वोच्चकै अन्तरिम आदेशबाट संसद्सहित त्रिपक्षीय संवैधानिक विवादको रूपमा रूपान्तरण भएको छ । विवादको न्यायोचित समाधानतर्फ उन्मुख हुनुको सट्टामा राज्यका प्रमुख अंगकै बीचमा विवाद हुनु र सो विवाद पक्षविपक्षमा विभाजित हुनु लोकतन्त्र, कानुनको शासन, संवैधानिक सर्वोच्चता, स्वतन्त्र न्यायपालिकालगायत कसैको पनि हितमा हुन सक्दैन । सर्वोच्च अदालतका प्रमुखबाट नवराज सिलवालको मुद्दामा हतारहतारमा अन्तरिम आदेश र फैसला भए, एउटै इजलासबाट पटकपटक आदेशहरू भए भन्ने कारण देखाई महाभियोगको प्रस्ताव संसद्मा पेस भएको अवस्थामा संसद्, सरकारसमेतलाई सुनुवाइको मौका नै नदिई महाभियोगको कामकारबाही रोक्नू भनी भएको अन्तरिम आदेशले सरकार र पार्टीको प्रतिशोधसहितको निहित उद्देश्य त रोकेको छ, तर विवादको समाधान नहोस्, सरकार र न्यायपालिकाबीचको सम्बन्ध बिग्रँदै जाओस्, स्वतन्त्र न्यायपालिकामा राजनीतिक हस्तक्षेपको वातावरण बनोस्, न्यायिक र संसदीय सर्वोच्चताको विषयमा विवाद होस्, न्यायपालिकाकालाई संसद्मातहतमा राख्नुपर्ने जनमत सिर्जना होस्, देशमा कुनै न कुनै बहानामा अस्थिरता कायम रहिरहोस्, संविधान कार्यान्वयन हुन नपाओस् भन्ने चाहना राख्नेलाई थप बल पुगेको छ । संविधानबमोजिम महाभियोग लगाइएको हो, होइन ? महाभियोगको प्रस्तावमा लगाइएका आरोपहरू तथ्यपरक छन्, छैनन् ? अदालतबाट भएको फैसला र विचाराधीन मुद्दाको बारेमा संसद्मा प्रश्न उठाउन पाइन्छ, पाइँदैन ? कुनै मुद्दामा आदेश वा फैसला गरेको कार्य महाभियोगको आधार बन्न सक्छ, सक्दैन ? व्याख्या र विश्लेषणकै विषय हुन् यी । तर प्रधानन्यायाधीशको विरुद्धमा महाभियोग लगाउनै मिल्दैन र संसद्मा छलफल नै गर्न मिल्दैन भन्ने पनि होइन । नेपालको संविधान २०७२ को धारा १०१ मा महाभियोगको प्रस्ताव संसद्मा पेस हुने, छलफल गर्ने र निर्णय गर्ने अधिकार संसद्लाई रहेको देखिन्छ । त्यसैगरी धारा १०३ मा संसद्को विशेषाधिकारको संवैधानिक व्यवस्था छ । यसरी महाभियोगको प्रस्तावको विषयमा छलफल गर्न पाउने, निर्णय गर्न पाउने विशेषाधिकारलाई अदालतको अन्तरिम आदेशले ठाडो हस्तक्षेप त गरेन ? सर्वोच्च अदालतले आफ्नो संवैधानिक सीमा त भुलेन ? न्यायाधीशको अनुहारमा देखिएको मलिनता देखेर, महाभियोगको विपक्षमा देखिएको जनमतलाई देखेर कतै भावनामा बगेर त अन्तरिम आदेश गरिएन ? अहिले न्यायिक वृतमा र जनजनमा यस्तै प्रश्नहरू देखा परिरहेका छन् । अन्तरिम आदेशका स्पष्टसाथ संवैधानिक, कानुनी र न्यायिक मान्यता उल्लेख गरिदिएको भए, अन्तर्राष्ट्रिय अभ्यास उल्लेख गरिदिएको भए वा अन्तरिम आदेश आदेश छलफलको लागि विपक्षी बनाइएका सरकार र संसद्लाई बोलाई उनीहरूको कुरासमेत सुनेर आदेश गरिदिएको भए, आदेशमा भावना र चाहनाका कुरा उल्लेख नगरिदिएको भए अहिले भइरहेका टीकाटिप्पणीमा कमी आउँथ्यो र न्यायपालिकाप्रतिको आस्था, विश्वास र निष्पक्षतामा प्रश्न उठ्ने थिएन । राज्यका प्रमुख तीन अंग व्यवस्थापिका, कार्यपालिका र न्यायपालिकाको काम, कर्तव्य र अधिकारका बारेमा संविधानमा नै उल्लेख गरिएको छ । संविधानसभामार्फत नेपाली जनता स्वयंले निर्माण गरेको संविधान र संसद्ले निर्माण गरेका कानुनको राज्यका सबै अंग तथा नागरिकले अक्षरशः पालना गर्नुपर्छ । लोकतान्त्रिक मूल्य र मान्यता भएको मुलुकमा संविधान र कानुनभन्दा माथि कोही हुँदैन, संविधान र कानुनको सबैले परिपालना गर्नुपर्छ, एकले अर्काको अधिकारमा हस्तक्षेप गर्नु हुँदैन भन्ने मान्यता हुन्छ । बेलायतजस्तो लोकतान्त्रिक मुलुकमा लिखित संविधान नहुँदा पनि यही मान्यताले देश सञ्चालन भएकै छ । संघीय लोकतान्त्रिक गणतन्त्रात्मक देश नेपालमा त आफैंले निर्माण गरेको लिखित संविधान छ, संविधान र कानुनमा सबै कुरा लेखिएकै छन् । नेपालको संविधान २०७२ को प्रस्तावनामा नै लोकतान्त्रिक संसदीय शासन प्रणाली, स्वतन्त्र, निष्पक्ष, सक्षम न्यायपालिका र कानुनी राज्यलाई स्वीकार गरिएको छ । संविधानको धारा ७५(१) मा नेपालको कार्यकारिणी अधिकार यो संविधान र कानुनबमोजिम मन्त्रिपरिषद्मा निहित रहने संवैधानिक व्यवस्था गरिएको छ । त्यसैगरी धारा १२६(१) मा नेपालको न्यायसम्बन्धी अधिकार यो संविधान, अन्य कानुन र न्यायका मान्य सिद्धान्तबमोजिम अदालत तथा न्यायिक निकायबाट प्रयोग गरिने र धारा १२६(२) मा मुद्दामामिलाको रोहमा अदालतले दिएको आदेश वा निर्णयको सबैले पालना गर्नुपर्नेछ भन्ने व्यवस्था छ । कार्यपालिका, व्यवस्थापिका र न्यायपालिकाका आआफ्नै अधिकार र कर्तव्य तोकिएको भए पनि कुनै पनि निकाय निरंकुश नहोस्, एक निकायले अर्को निकायलाई अनधिकृत रूपमा हस्तक्षेप गर्न नपाओस् भन्नका खातिर शक्ति सन्तुलनसमेतको व्यवस्था गरिएको छ । संविधान र कानुन संशोधन र निर्माण, महाभियोग, न्यायिक पुनरावलोकन, संविधान र कानुनको व्याख्या आदि शक्ति सन्तुलनका आधारहरू हुन् । नेपालमा आजसम्म भइरहेको अभ्यास हेर्दा अझै पनि नेपालका राजनीतिक नेता कानुनको शासन, लोकतन्त्र र शक्तिपृथकीकरण तथा शक्ति सन्तुलनको सिद्धान्तप्रति व्यावहारिक रूपमा प्रतिबद्ध भएको पाइँदैन । नेपालका राजनीतिक दलका नेताहरूले आफैं संविधान र कानुन निर्माण गर्ने, आफैं सोको व्याख्या गर्ने, आफैं निर्णय गर्ने, आफूले गरेको निर्णय नै सर्वोत्तम भएको ठान्ने, आफूले गरेको निर्णयमा कसैले पनि औंला नउठाओस् भन्ने चाहना राख्ने प्रवृत्ति देखिएको छ । अहिले प्रधानन्यायाधीश सुशीला कार्कीमाथि महाभियोगको प्रस्तावको उपज पनि यही हो । राज्यका कुनै पनि अंगको आफ्नो अधिकार क्षेत्र र सीमा बिर्सनु हुँदैन । आफ्नो अधिकार प्रयोग गर्दा अरूको अधिकारमा हस्तक्षेप गर्ने, अरूको मानप्रतिष्ठामा आँच आउने प्रकृतिका कार्य कुनै पनि निकायले गर्नु हुँदैन । संविधान र कानुनको सबैले अक्षरशः पालन गर्नुपर्छ । प्रतिशोध र इगोको आधारमा कसैले पनि निर्णय गर्नु हुँदैन। न्यायपालिकाको नेतृत्वबाट भएका र देखिएका केही कमीकमजोरीका कारण महाभियोगजस्तो गम्भीर आरोप सामना गर्नुपर्ने परिस्थिति उत्पन्न भएको छ । यस अवस्थामा न्याय र अधिकारको अन्तिम निकाय न्यायपालिका र न्यायकर्मी अझ संवेदनशील र संयमित हुन जरुरी छ । नेपालको न्यायिक इतिहास हेर्दा जस्तोसुकै परिस्थिति र जस्तोसुकै निरंकुश शासन पद्धतिमा पनि न्यायपालिका डग्मगाएको छैन । यसैले पनि न्यायपालिकाले न्यायिक स्वतन्त्रता, निष्पक्षता र तटस्थतालाई काम, कारबाही र व्यवहारबाट देखाउन सक्नुपर्छ । न्यायपालिका बलियो भयो, स्वतन्त्र भयो, निष्पक्ष भयो भने मात्रै लोकतन्त्र, नागरिक स्वतन्त्रता र कानुनको शासनको रक्षा हुन सक्छ।"
तालमेलको निर्वाचन,"संघीय लोकतान्त्रिक गणतन्त्रको संविधान जारी भएपछि स्थानीय तहको पहिलो चरणको निर्वाचन सम्पन्न भएको छ । २०५४ मा लोकेन्द्रबहादुर चन्द प्रधानमन्त्री भएको बेला वामदेवले गराएको निर्वाचनपछि अहिले २०७४ मा भएको निर्वाचनलाई २० वर्षपछिको स्थानीय निर्वाचन भन्ने गरिएको छ । यो निर्वाचनले स्थानीय तहमा दलीय घेराभन्दा बाहिरका सक्षम तथा योग्य व्यक्तिको छनोटसमेत जनताले रुचाएको देखिएको छ । अहिलेको निर्वाचनमार्फत जनताले दिएको स्पष्ट निर्देश बुझेर आगामी मार्गचित्र तयार गर्नुपर्ने चुनौती राजनीतिक दलहरूसामु देखा परेको छ । उनीहरूले यसलाई आत्मसात गर्लान् या नगर्लान्, अर्को निर्वाचनमै प्रस्ट देखिने नै छ । अब उनीहरूले दलीय राजनीतिक खिचातानी नगर्ने, पुरानो मान्यताको पछि नलाग्ने र आर्थिक समृद्विको बाटो समात्नुपर्नेछ । ३० वर्षको निर्दलीय पञ्चायतकालमा दलको आधारमा नभई व्यक्तिको आधारमा स्थानीय निकायको निर्वाचन हुने प्रचलन रहेको थियो । २०५४ सालमा निर्वाचित स्थानीय निकायका जनप्रतिनिधिहरूको म्याद २०५९ सालमा सकिएपछि देश माओवादी हिंसाको चपेटामा परेको थियो । नेपाली कांग्रेसका धेरै नेताकार्यकर्ता गाउँमा व्याप्त हत्या र आतंकबाट सहरमा विस्थापित भएका थिए । २०५४ को स्थानीय निर्वाचनमा ७५ जिल्लामध्ये एमालेले ३६ जिल्लामा र कांग्रेसले २२ जिल्लामा निर्वाचन जितेका थिए । बाँकी जिल्लामा अन्यले जितेका थिए । त्यस्तै ५० नगरपालिकामा ४१ वटामा एमाले विजयी भएको थियो । माओवादीको हिंसा र आतंक र एमालेले चुनाव जित्ने आशंकामा तत्कालीन प्रधानमन्त्री शेरबहादुर देउवाले स्थानीय निकायको निर्वाचन गराउने आँट गरेनन् । राजा ज्ञानेन्द्रको प्रत्यक्ष शासनकालमा गृहमन्त्री कमल थापासमेत भएर गराएको स्थानीय निकायको नगर क्षेत्रको निर्वाचन दलहरूले बहिस्कार गरेकाले त्यो निर्वाचन पनि निर्दलीय पञ्चायतकै जस्तो रहेको थियो । त्यो निर्वाचनलाई दलहरू र अन्तर्राष्ट्रिय समुदायले मान्यता नदिएकाले त्यसलाई ज्ञानेन्द्रकालीन निर्वाचन भन्ने गरिएको छ । जसरी पञ्चायतकालकामा मात्र प्रधानमन्त्री भएकाको फोटो सिंहदरबारमा प्रधानमन्त्रीको लहरमा राखेर पनि प्रधानमन्त्रीको मान्यता नदिएर पूर्व विशिष्टले पाउने सम्मान र सुविधाबाट डा तुलसी गिरी र कीर्तिनिधि बिष्टलाई वञ्चित गरी भेदभाव र पूर्वाग्रह राखिएको छ । त्यस्तै २०६२ सालमा राजा ज्ञानेन्द्रले गराएको नगरपालिकाको स्थानीय निकायको निर्वाचनलाई पनि बिर्साउने कोसिस भएको छ । काठमाडौं महानगरपालिकाका मतदाता जसले २०६२ सालको निर्वाचनमा भाग लिएका थिए, अहिलेको निर्वाचनमा जस्तै प्रमुख, उपप्रमुख, वडाध्यक्ष र सदस्य गरी सातवटा चुनाव चिह्नमा छाप लगाएर प्रतिनिधि निर्वाचित गरेका थिए । त्यो बेला प्रमुख, उपप्रमुखको लागि एउटा र अन्यको लागि अर्को गरेर दुइटा मतपत्र प्रयोग भएको थियो । मतगणना एकैपटक धेरै टोली गठन गरेर अहिलेजस्तो ढिलाइ नगरी मतपरिणाम तुरुन्तै सार्वजनिक गरिएको थियो । इतिहास मेटेर मेटाउन सकिँदैन । काठमाडौं सहरी क्षेत्रमा पद्मशमशेर राणाले २००४ जेठ २९ गते पहिलो निर्वाचन गराएका थिए । राजनीतिक दलहरूले भाग लिएको पहिलो स्थानीय निर्वाचन २०१४ सालको काठमाडौं नगरपालिकाको निर्वाचन हो । सो निर्वाचनमा नेपाली कांग्रेसले मेयर र नेपाल कम्युनिस्ट पार्टीले उपमेयरमा जितेका थिए । ऐतिहासिक तथ्यको आधारमा काठमाडौंवासीका लागि अहिले भएको स्थानीय निर्वाचन पन्ध्रौं पटकको हो भने अन्य भागको लागि नगर क्षेत्रमा चौधौं र ग्रामीण क्षेत्रमा तेह्रौं निर्वाचन भएको छ । वैशाख ३१ गते पहिलो चरणमा तीन प्रदेश, ३४ जिल्ला र २८३ स्थानीय तहमा निर्वाचन भएको छ । देशको कुल एक करोड ४० लाख ५४ हजार ४८२ मध्ये ४९ लाख ५६ हजार ९२५ मतदाता सहभागी भएका छन् । ग्रामीण क्षेत्रमा २० वर्षपछि र नगर क्षेत्रमा १० वर्षको अन्तरालमा भएको यो निर्वाचनमा जनताको उत्साहजनक सहभागिता रहेको छ । निर्वाचन आयोगले प्रकाशित गरेको निर्वाचन भएको दिनको पछिल्लो विज्ञप्तिअनुसार ७३ प्रतिशत मत खसेको छ । सबैभन्दा बढी भक्तपुरमा ८३ प्रतिशत र सबैभन्दा कम मनाङमा ५३ प्रतिशत रहेको छ । निर्वाचनमा मतदाताले कुनै एक दलको बदला सबै दल र स्वतन्त्र उम्मेदवारहरूमध्येबाट रोजेर योग्य र सक्षमलाई मतदान गरेका छन् । त्यसैले यो निर्वाचनमा दलको आधारमा मात्र नभई व्यक्तिको सक्षमता, स्वच्छतालाई पनि प्राथमिकता दिइएको छ । नेताहरूभन्दा कार्यकर्ता आफ्नो विश्वास र आस्थामा अडिग छन् । यो निर्वाचनमा कांग्रेस, एमाले, माओवादी केन्द्र र राप्रपाबीच चुनाव जित्नको लागि भएको तालमेलले बहुदलीय व्यवस्थामा आस्था राख्नेको विश्वासमा धक्का पुगेको महसुस गरिएको छ । प्रत्येक दलले आआफ्नो आस्था, नीति र उद्देश्य खुलाएर निर्वाचन आयोगमा दल दर्ता गरेका हुन्छन् । महानगरपालिका, उपमहानगरपालिका, नगरपालिका र गाउँपालिकामा हिन्दु धर्म र संवैधानिक राजसंस्था राख्नुपर्छ भन्ने दलहरू र धर्मनिरपेक्ष र गणतन्त्र कायम गर्नुपर्छ भन्ने राप्रपा र एमाले संसदीय व्यवस्था र सर्वहारा एक दलको अधिनायकवाद कायम गर्न चाहनेहरू नेपाली कांग्रेस र एमाओवादी केन्द्र ,संघीयता नचाहने र चाहनेहरूबीच भएको चुनावी तालमेल अस्वाभाविक र कृत्रिम भएको र जसरी पनि निर्वाचन जितेर सत्ताको सुखभोग गर्नु मात्र रहेको छ । काठमाडौं महानगरपालिकामा एमाले र राप्रपा तथा भरतपुर नारायणगढ महानगरपालिकामा नेपाली कांग्रेस र एमाओवादी केन्द्रबीच भएको तालमेललाई नमुनाको रूपमा लिन सकिन्छ । खास गरेर भरतपुर नारायणगढ महानगरपालिकामा नेपाली कांग्रेस एक्लैले निर्वाचन जित्ने ठाउँमा पनि प्रधानमन्त्रीको लोभमा परेर माओवादीसँग तालमेल गरेर देउवाले इमानदार कांग्रेस कार्यकर्ताको शिर जर्बजस्ती झुकाइदिएका छन् । गिरिजाप्रसाद कोइरालाले राष्ट्रपति हुने आश्वासनमा प्रचण्डसँग साँठगाँठ गरेर संघीयता, धर्म निरपेक्ष र गणतन्त्र कायम गर्न अन्तरिम संविधान संशोधन गरेका थिए । पछि प्रचण्डले जिल्ल्याइदिए । यसपालि देउवालाई पनि प्रचण्डले गिरिजाप्रसादकै बाटो देखाउने अनुमान कांग्रेसीले नै गरेका छन् । यसको उदाहरण प्रचण्डले जेठको पहिलो हप्ता राजीनामा दिने र अर्को सरकार गठन नभएसम्म कामचलाउ सरकारको नेतृत्व गरेर सत्ता हस्तान्तरणमा ढिलाइ गर्ने अनुमान छ । दलहरूले केन्द्रमा गरेका विभिन्न दलहरूबीच भएको तालमेललाई मतदाताले बदर र अस्वीकार गरेका छन् । आफ्नो दलको उम्मेदवार नै नभएको प्रमुख वा उपप्रमुखमा पनि आफ्नो आस्थाका आधारमा मतदान गरेका छन् । यसपालि मतदाताले अन्तरघात वा अर्को दलको चुनाव चिह्नमा छाप नलगाएर दलीय इमानदारीको परिचय दिएका छन् । आफूले मन नपराएको उम्मेदवार अस्वीकार गर्ने नो भोट भनेको जस्तै उम्मेदवार नै नभएको भए पनि आफ्नै दलको चुनाव चिह्नमा छाप हानेर देखाएका छन् । कार्यकर्ताको मनोभावना नबुझेर मनोमानी गर्ने नेताहरूलाई जनताले पाठ सिकाएका छन् । यसले गर्दा नेताहरूमा भएको अहंकारमा ठेस लागेको छ । जनता सर्वेसर्वा हुन् भन्ने प्रमाणित भएको छ । भविष्यमा नेताहरूलाई जनताको चाहनाअनुसार चल्नुपर्ने रहेछ भनेर सचेत गराएको मान्नुपर्छ । अहिलेसम्म प्राप्त मतगणनाको घोषित परिणामअनुसार प्रमुख राजनीतिक दल कांग्रेस, एमाले र एमाओवादी केन्द्रले नै अग्रसरता लिएको पाइएको छ । राप्रपा एकीकृत भएपछि जनताको मत बढ्ने अनुमान भएकोमा हलो र गाई चुनाव चिह्नको विवादमा प्रकाशचन्द्र लोहनीले राप्रपा छोड्नु, राप्रपा अध्यक्षले आफ्नो दलको घोषित लक्ष र आदर्श त्यागेर सत्ताको पछि लागेकाले पछिल्लो संविधानसभाको निर्वाचनभन्दा पनि कम मत पाएको छ । अब नेपाली जनताले अहिलेको निर्वाचनमा प्रमुख तीन दललाई नै मत दिएजस्तै दोस्रो चरणको निर्वाचनमा अहिलेका तीन दल र मधेसीले खडा गरेको दल गरेर संविधानसभा निर्वाचनमा जस्तै प्रमुख चार राजनीतिक दलकै बोलवाला हुने अनुमान छ । यसपालिको मतपत्रमा निर्वाचन चिह्नको सिरियल मिलाउँदा प्रमुख राजनीतिक दललाई नै फाइदा हुने गरी राखिएको छ । कुनै एक दलप्रति मत हाल्नेलाई छाप लगाउन सजिलो भएको छ । जनताले स्थानीय निर्वाचनमा कुनै एक दलमा मात्र सीमित नरही मेयर, उपमेयर, वडाध्यक्ष र चारजनामा दलित, महिला र अन्य दललाई अलगअलग दल र व्यक्तिलाई मत दिएका छन् । निर्वाचन आयोगले मतदाता शिक्षा प्रभावकारी रूपले गर्न नसके पनि विगतका निर्वाचनमा भाग लिएको अनुभवका आधारमा जनताले आत्मविश्वासका साथ मतपत्रमा छाप लगाएका छन् । मतपत्र ठूलो र चुनाव चिह्न धेरै भएर मतपत्र धेरै बदर हुने आशंका गरिएकोमा त्यस्तो भएको छैन । मतदाताले जानीजानी तालमेल गरिएको अर्को दलको चुनाव चिह्नमा छाप लगाउनुभन्दा उम्मेदवार नभए पनि आफ्नै दलको चुनाव चिह्नमा छाप हानेर मेयरउपमेयरका मात्र मत आंशिक रूपमा बदर गराएका छन् । नेपाली जनताको चेतना र राजनीतिक स्तर धेरै माथि भएको यो निर्वाचनले प्रमाणित गरेको छ । अहिलेको निर्वाचनमार्फत जनताले दिएको स्पष्ट निर्देश बुझेर आगामी मार्गचित्र तयार गर्नुपर्ने चुनौती राजनीतिक दलहरूसामु देखा परेको छ । उनीहरूले यसलाई आत्मसात गर्लान् या नगर्लान्, अर्को निर्वाचनमै प्रस्ट देखिने नै छ । अब उनीहरूले दलीय राजनीतिक खिचातानी नगर्ने, पुरानो मान्यताको पछि नलाग्ने र आर्थिक समृद्विको बाटो समात्नुपर्नेछ ।"
"रियल मड्रिड ला लिगाको उपाधि नजिक, मालागासँग बराबरी खेले पुग्ने",काठमाडौंः रियल मड्रिड ला लिगा फुटबलको उपाधि नजिक पुगेको छ। ला लिगा अन्तर्गत गएराति भएको खेलमा सेल्टा डि भिगोलाई ४१ ले पराजित गर्दै रियल मड्रिड उपाधि नजिक पुगेको हो। लिगको एक खेलमात्र बाँकी रहँदा रियल मड्रिड दोस्रो स्थानमा रहेको बार्सिलोना भन्दा तीन अंकले अगाडि रहेको छ। सेल्टा भिगोमाथि ४१ को जित निकाल्दा रियलका लागि क्रिष्टियानो रोनाल्डोले दुई तथा करिम बेन्जिमा र टोनी क्रसले एकएक गोल गरे। सेल्टा भिगोका लागि गुइडेट्टीले सन्तोना गोल फर्काए। खेलको ६२ औं मिनेटमा लागो एस्पास दोहोरो पहेँलो कार्ड खाँदै मैदानबाट बाहिरिएपछि सेल्टा भिगो १० खेलाडीमा सीमित भएको थियो। जितपछि रियल मड्रिडलाई उपाधि उचाल्न एक अंकमात्रै चाहिएको छ। लिगको अन्तिम खेलमा मालागासँग बराबरी खेलेपनि रियल मड्रिडले ला लिगाको उपाधि जित्ने छ। सन् २०१२ मा ला लिगाको उपाधि उचालेको रियल मड्रिडले त्यसयता घरेलु लिगको उपाधि उचाल्न सकेको छैन। लिगका एक खेल बाँकी रहँदा रियलको ३७ खेलबाट ९० अंक छ भने दोस्रो स्थानमा रहेको बार्सिलोनाको ८७ अंक छ।
"रोनाल्डोको नयाँ कीर्तिमान, बने युरोपका शीर्ष पाँच लिगमा धेरै गोल गर्ने खेलाडी","काठमाडौंः रियल मड्रिडका स्टार खेलाडी क्रिष्टियानो रोनाल्डोले नयाँ कीर्तिमान बनाएका छन्। ला लिगा अन्तर्गत गएराति भएको खेलमा रियल मड्रिडले सेल्टा डि भिगोलाई ४१ ले हराउँदा दुई गोल गरेका रोनाल्डोले नयाँ कीर्तिमान कायम गरेका हुन्। सेल्टा भिगोविरुद्ध दुई गोल गरेका रोनाल्डो युरोपा शीर्ष पाँच लिगमा सबैभन्दा बढी गोल गर्ने खेलाडी बनेका हुन्। इंग्लिस प्रिमियर लिग र स्पेनिस ला लिगामा गरी अहिलेसम्म ३ सय ६७ गोल गरेका रोनाल्डो युरोपका शीर्ष पाँच लिगमा सबैभन्दा धेरै गोल गर्ने खेलाडी मात्र बने। योसँगै रोनाल्डोले सन् १९७१ मा इंग्ल्याण्डका जिम्मी ग्रेएभेसले बनाएको कीर्तिमानी भंग पनि गरे। चेल्सी, टोटनह्याम, वेष्ट ह्याम र एसी मिलानबाट खेलेका जिम्मीले लिगमा ३ सय ६६ गोल गरेका थिए। युरोपका शीर्ष पाँच लिगमा सर्वाधिक गोलकर्ताको तेस्रो स्थानमा वार्यन म्युनिखका पूर्व खेलाडी गेर्ड मुलर छन् भने बार्सिलोनाका लियोनल मेसी २ सय ४६ गोलका साथ चौथो स्थानमा छन्।"
