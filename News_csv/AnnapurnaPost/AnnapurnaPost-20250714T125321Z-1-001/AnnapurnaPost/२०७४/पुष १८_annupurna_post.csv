शीर्षक,विवरण
बेल्टरोड : कति अवसर ? कति चुनौती ?,"प्रधानमन्त्रीकोरूपमा केपी ओलीले आफ्ना दुई स्पष्ट प्रतिवद्धता नेपाली जनता र विश्व समुदायसमक्ष राखेका थिए। पहिलो थियोनेपालको भौगोलिक असुविधाको कारण नाकाबन्दीलगायतका रणनीति अवलम्बन गरेर मुलुकको आन्तरिक राजनीतिमा प्रवेश गरिरहने बाह्य हस्तक्षेपलाई अन्त्य गरेर मुलुकको आन्तरिक राजनीतिमा राष्ट्रिय स्वामित्वलाई पुनस्र्थापना गर्नु। दोस्रो, एउटा स्वतन्त्र र सार्वभौम राष्ट्रकोरूपमा नेपालको भविष्यलाई सुनिश्चित गर्न र भविष्यमा त्यस्तो नाकाबन्दीबाट हुने असरलाई न्यून पार्न समुद्रसम्मको वैकल्पिक मार्ग नेपाललाई आवश्यक छ र त्यसका लागि केरुङ भएर चीनको रेल प्रणालीसँग नेपाललाई जोड्नु। ओलीले चीनसँग सो सम्बन्धमा सम्झौता पनि गरे। आफू प्रधानमन्त्री हुँदाको त्यो प्रतिवद्धता दोहोर्याउन निर्वाचनमा विजयी भएलगत्तै उनी केरुङ पुगे। निश्चित हो, बेल्टरोड परियोजना सफल भएमा र ओलीको आगामी कार्यकालमा नै काठमाडौंबाट केरुङहुँदै सुविधाजनक चिनियाँ बन्दरगाहसम्मको रेलसुविधा नेपाललाई प्राप्त भएमा ओली नेपाली इतिहासकै महानायक बन्नेछन्। हजारौं अभाव र कमजोरीहरू रहँदारहँदै पनि गएको आम निर्वाचनमा केपी ओली, उनको दल र वाम गठवन्धनले पाएको जनमत पछाडि मूलतः ती दुई प्रतिवद्धताको प्रमुख योगदान थियो भनेर बुझ्न सकिन्छ। तर एउटा कुरा स्पष्ट छ, ओली नेतृत्वको भावी सरकारले आफ्ना ती प्रतिवद्धता पूरा गर्नुअघि मुलुकले धेरै कष्टकर झड्का बेहोर्नुपर्ने दिन आउन सक्दछ। त्यसैले आन्तरिक राजनीतिमा अत्यधिक संयम र सन्तुलन तथा परराष्ट्र नीतिमा असाधारण कूटनीतिक कौशल प्रदर्शन गर्न नसके ओली नेतृत्वको सरकारले त्यो ती झड्काहरूलाई सामना गर्न सक्ने छैन। निःसन्देह चीनद्वारा प्रस्तावित बेल्टरोड अभियान मानव इतिहासकै सबैभन्दा ठूलो परियोजना हो। महासंकल्प हो। चार दशककै अवधिमा अभाव, अनिकाल र महामारीको अन्त्यहीन लाग्ने भूमरीबाट मानव पुरुषार्थ र समृद्धिको महासागर बन्नमा चीनले पाएको सफलताको अद्वितीय अनुभव आफैंमा बेल्टरोडको महाअभियानको सबैभन्दा ठूलो ऊर्जा र पुँजी हो। एसिया र अफ्रिकाका मुलुकहरूको कुरै छोडौं युरोप र अमेरिकाका सर्वसाधारण मानिसको पहुँचमा समेत कहिल्यै आउन नसक्ने वस्तुहरू चीनले उनीहरूको हातमा पुर्याइदिएको छ। बेल्टरोड परियोजना सफल भएमा र केपी ओलीको आगामी कार्यकालमै काठमाडौंबाट केरुङहुँदै सुविधाजनक चिनियाँ बन्दरगाहसम्मको रेलसुविधा नेपाललाई प्राप्त भएमा ओली नेपाली इतिहासकै महानायक बन्नेछन्। बेल्टरोडको बाह्य पक्ष पनि त्यत्तिकै सवल छ। संसारका गरिब र विकासोन्मुख मुलुकमा गणना गरिने एक सय ५० मुलुक एक्काइसौं शताब्दीका आर्थिक विकासका बाहक शक्ति बन्नेछन्। आगामी एकदशककै अवधिमा विश्वमा आर्थिक र सामाजिक विकासको मूलशक्ति मानिने मध्यम वर्गको संख्यामा दोब्बरभन्दा बढी वृद्धि भएर पाँच अर्ब पुग्ने राष्ट्र संघलगायतका अन्तर्राष्ट्रिय संगठनहरूको प्रक्षेपण छ। पाँच अर्ब मध्यम वर्गीय समाजको उपभोगका सामग्रीहरूको मुख्य उत्पादक र आपूर्तिकर्ता राष्ट्रको रूपमा पनि चीनले आफ्नो उद्योग र यातायात पूर्वाधारलाई उन्नत र सक्षम बनाउने दायित्व बोकेको छ। राष्ट्र संघका अनुसार आगामी २०३० सम्म संसारको कुल जनसंख्या साढे आठ अर्ब नाघ्ने छ। ती एक सय ५० मुलुक र तिनका पाँच अर्ब मध्यम वर्ग र तीन अर्ब गरिब जनसंख्यालाई स्पर्श गर्ने र सम्भावनाको ढोका खोल्ने एउटा विराट र आकर्षक परियोजनाको प्रतीक बनेको यो चिनियाँ महासंकल्प एक्काइसौं शताब्दीको विश्वकै प्रमुख आर्थिक,राजनीतिक र रणनीतिक महत्वको कार्यक्रम बनिरहेको देखिन्छ। प्रतिष्ठित अमेरिकी थिंकट्यांक सेन्टर फर स्ट्रेटेजिक एन्ड इन्टरनेसनल स्टडिज (सीएसआइएस) अनुसार युरोप र एसियाका सबैजसो क्षेत्र समेटिने गरी आसियान, युरोपियन युनियन, भारत, जापान, इरान, रूस, दक्षिण कोरिया र टर्कीजस्ता प्रमुख क्षेत्रीय शक्तिहरूले परस्पर प्रतिस्पर्धी यातायात सञ्जालसम्बन्धी रणनीतिक कार्यक्रमको खाका विकास गरेका छन्। आआफ्ना मुलुकलाई केन्द्रमा राखेर विकास गरिएका त्यस्ता ठूला कार्यक्रमहरूमध्ये चीनद्वारा प्रस्तावित बेल्टरोड अभियान तुलनात्मक रूपमा धेरै व्यवस्थित सोच, रणनीतिक योजना, कार्यक्रम, लगानीको सिद्धान्त र राष्ट्रिय अन्तर्राष्ट्रिय प्रतिवद्धतासहित आएकोले त्यसले विश्वव्यापी चासो, सरोकार र उत्साह जन्माएको छ। अर्को कुरा, बाटोघाटो जस्ता कुरा निर्माण भइसकेपछि आफैं वृहत सञ्जालतर्फ जोडिन जानु उसको प्रकृति हो। समुद्रबाट जति हजार किलोमिटरको दूरीको नदीको पनि अन्तिम गन्तव्य समुद्र भएजस्तै ढिलोचाँडो अन्ततः माथि उल्लेखित मुलुकहरूले निर्माण गर्ने यातायात सञ्जाल पनि बेल्ट रोडसँग जोडिने नै हो। संसारकै सबैभन्दा ठूलो औद्योगिक सामग्रीहरूको उत्पादक र संसारकै सबैभन्दा ठूलो उपभोक्ता बजार मुलुकसँग नजोडिने त्यस्तो सञ्जालको आर्थिक सम्भावना पनि रहँदैन। असाधारण अवसर र सम्भावना गएको अक्टोबर १७ मा अन्जा मेनुयलले दी अट्लान्टिकमा उल्लेख गरेअनुसार साँच्चै चीन शान्तिपूर्वक विश्व व्यवस्थामा परिवर्तन ल्याइरहेको छ। बेल्टरोड अभियानमा सामेल हुने प्रतिबद्धता जनाएका एसिया, युरोप र अफ्रिकाका ७० भन्दा बढी मुलुकहरूले विश्वको कुल गार्हस्थ उत्पादनको ४० प्रतिशत हिस्सा ओगट्छन्। ती मुलुकहरूमा यातायात र अन्य पूर्वाधार विकासका लागि चीनले प्रतिवर्ष एक सय ५० अर्ब डलर लगानीगर्ने जानकारी अन्तर्राष्ट्रिय समाचारमाध्यमहरूले दिइरहेका छन्। चिनियाँ मामिला विज्ञ अमेरिकीहरू डोरिस नेस्बिट,जोन नेस्बिट र लरेन्स ब्राहमको हालै प्रकाशित पुस्तक अनुसार २०१६मा मात्रै चीन र बेल्टरोड कार्यक्रम क्षेत्रका मुलुकहरूमाझ एक हजार अर्ब डलरभन्दा बढी रकमको व्यापार भयो। यो रकम चीनको कुल व्यापारको एक चौथाई थियो। यसले विश्वको झन्डै साढे चार अर्ब जनसंख्या अर्थात विश्वको कुल जनसंख्याको ६२५५ प्रतिशतलाई समेटेको छ। बेल्टरोड क्षेत्रमा पर्ने ती मुलुकको कुल गार्हस्थ उत्पादन २१ हजार डलर भन्दा बढी छ। साउथ चाइना मर्निङ पोस्टमा गएको सेप्टेम्बर २७ मा प्रकाशित एउटा सामग्रीअनुसार बेल्टरोड परियोजनाअन्तर्गत प्रारम्भिक चरणमा प्रक्षेपित योजनाहरूका लागि मात्रै चार हजार अर्ब डलरदेखि ८ हजार अर्ब डलर लाग्ने अनुमान छ। अध्ययनहरूले बताएअनुसार बेल्टरोड परियोजनाको सम्पूर्ण कार्य सम्पन्न भइसक्दा हुने खर्च भने २१ हजार अर्ब डलरभन्दा माथि हुनेछ। यो भनेको अमेरिकाको कुल गार्हस्थ उत्पादन भन्दा तीन हजार अर्ब डलर बढी र चीनको भन्दा झन्डै दोब्बर बढी हो। असम्भव जस्तो लाग्ने यत्रो विराट परियोजनाले निर्माणगर्ने अवसरले संसारभरका निर्माण व्यवसायी र निर्माण सामग्री उत्पादक र अन्य व्यवसायिक क्षेत्रमा असाधारण सनसनी मच्चाएको छ। गएको डिसेम्बर २९ मा सिन्ह्वाले उल्लेख गरेअनुसार हालै जापानका दुई सय पचास उद्योग र व्यापार क्षेत्रका अग्रणी व्यक्तित्वहरूले उक्त परियोजनामा संलग्न रहने इच्छा जाहेर गरेका छन्। लाग्दछ, परियोजना अघि बढ्दै जाँदा संसारको कुनै मुलुक यसले प्रदान गर्ने अभूतपूर्व अवसरबाट अलग रहन नसक्लान्। २०१७ को जनवरीदेखि नोभेम्बरसम्मको अवधिमा चीनले १७४ मुलुकका पाँच हजार भन्दा बढी आयोजनाहरूमा एक सय सात अर्ब ५५ करोड डलर प्रत्यक्ष लगानी गरिसकेको छ। सोही मितिमा सिन्ह्वाले दिएको जानकारीअनुसार चीनले बेल्टरोड क्षेत्रमा ७५ समुद्रपार आर्थिक र व्यापारिक सहयोग केन्द्रहरू स्थापना गरेको छ। साढे तीन हजार चिनियाँ प्रतिष्ठानहरू ती केन्द्रहरूमा काम गर्न गएका छन्। चिनियाँ प्रतिष्ठानहरूले सम्बन्धित मुलुकलाई दुई अर्ब २१ करोड डलर कर बुझाएका छन् र दुई लाख भन्दा बढी रोजगारी ती मुलुकमा सिर्जना गरेका छन्। सिल्करोड फन्डले मात्रै पनि हालसम्म सात अर्ब डलरका १७ वटा आयोजनाहरूमा लगानी पनि गरिसकेको छ। स्वाभाविक हो, संसारको सबैभन्दा ठूलो जनसंख्यालाई समृद्ध जीवन प्रदान गर्न चीनको आर्थिक विकासका कार्यक्रमहरू निरन्तर गतिमान भइरहनुपर्ने अवस्थामा आफ्ना उद्योगहरूका लागि संसारका हर कुनाबाट कच्चापदार्थ आयात गर्न र उत्पादित सामानहरू निर्यात गर्ने सुगम यातायात र बजारविना चीनले आफ्ना आर्थिक विकासका गतिलाई तीव्र बनाइ रहन सम्भव छैन। मुलुकभित्र ठूलाठूला संरचना निर्माणका कार्यहरू कम हुँदै गएको अवस्थामा सरकारी स्वामित्वका ती बडेबडे निर्माण उद्योग र कम्पनीहरूको अस्तित्व रक्षाको लागि पनि उसलाई भीमकाय पूर्वाधार विकास र निर्माणका क्षेत्र अत्यावश्यक हुने नै भए। ती सबै आवश्यकता बेल्टरोडले पूरा गर्ने उसको लक्ष देखिन्छ। चीनसँग विदेशी मुद्रा र अमेरिकी ऋणपत्रहरूको विशाल सञ्चिति छ। गएको अक्टोबर ९ मा रोयटर्सले दिएको जानकारीअनुसार त्यसको परिमाण तीन हजार एक सय नौ अर्ब डलर छ। त्यो विराट धनराशीको ठूलो हिस्सालाई बेल्टरोड क्षेत्रका परियोजनाहरूमा खर्च गर्ने लक्ष चीनले राखेको छ। थोरै ब्याज आउने अमेरिकी ऋणपत्रलाई आकर्षक मुनाफाका क्षेत्रमा लगानीगर्ने उसको चाहना पनि त्यहाँ अभिव्यक्त भएको अलजजिराले गत मे १७ मा नै उल्लेख गरेको थियो। विकास परियोजनाहरू आर्थिकरूपमा कत्तिको दीगो र भरपर्दा नीति र कार्यक्रमहरूसहित क्रियाशील छन् भनेर अनुगमन र मूल्यांकन गरिरहने अन्तर्राष्ट्रिय कम्पनीहरूले बेल्टरोड अभियानमा चीनले गरिरहेका लगानीहरू आर्थिक आधारमा भन्दा राजनीतिक र रणनीतिक लक्षले बढी निर्देशित देखिएको बताएको छ। त्यसैले त्यस्तो चिनियाँ लगानी सुरक्षित नभएको रोयटर्स, अल जजिरा फिनान्सियल टाइम्सलगायतका माध्यमहरूले धेरै अघिदेखि बताउँदै आएका छन्। आफ्नो मुलुकको आर्थिक हितहरूको सुरक्षाकोलागि पाकिस्तानलगायत मध्य एसियाका मुलुकहरूमा राजनीतिक र आर्थिक स्थिरता अत्यावश्यक भएकोले बेल्टरोड परियोजनाहरूको माध्यमबाट ती मुलुकमा त्यस्तो स्थिरता आउने चिनियाँ अपेक्षा देखिन्छ। तर चीनका त्यस्ता अपेक्षाहरू ती मुलुकहरूलाई निरन्तर अस्थिर बनाइराख्ने अन्य शक्तिराष्ट्रहरूका रणनीतिका कारण सजिलै सम्भव देखिन्न। चाइनापाकिस्तान इकोनोमिक कोरिडोरकाप्रति त भारतले खुला विरोध नै गर्दै आइरहेको छ। चीनको बेल्टरोड अभियानको विकल्पमा जापान र अमेरिकाको सहयोगमा भारतले अलग्गै रेसम मार्गबारे अध्ययन गरिरहेकोबारे गएको जेठ २३ गते अन्नपूर्ण पोस्टमा भारतीय र जापानी रेसम मार्ग शीर्षकअन्तर्गत यो पंक्तिकारले चर्चा गरेको थियो। हालै आएर चीन, पाकिस्तान र अफगानिस्तानबीचको एउटा त्रिपक्षीय बैठकमा चीनले चाइनापाकिस्तान इकोनोमिक कोरिडोरलाई अफगानिस्तानसम्म विस्तारगर्ने प्रस्ताव राखेर नयाँदिल्ली र अमेरिकालाई अर्को रणनीतिक झट्का दिएको छ। अफगानिस्तानसँगको आफ्नो सम्बन्धलाई पाकिस्तानविरुद्धको रणनीतिक साधनको रूपमा उपयोग गरिआएको भारतलाई चित्त बुझाउन यसलाई भारतविरुद्ध लक्षित नभएको प्रतिक्रिया चिनिया, विदेश मन्त्री वाङ् यीले दिएको गएको डिसेम्बर २७ मा एसिया टाइम्स लगायत विभिन्न भारतीय पत्रपत्रिकाहरूले उल्लेख गरेका छन्। तर पनि चीनको यो प्रस्तावको आकर्षण लाई अस्वीकार गर्न अफगानिस्तानलाई कठिन हुने देखिन्छ। अफगानिस्तान पनि यसमा सामेल भएपछि एकातिर भारतको चीनपाकिस्तान सम्वन्धमा रहेको एउटा महत्वपूर्ण तुरूप खोसिनेछ, अर्को चीनपाकिस्तान इकोनोमिक कोरिडोर र बेल्टरोडको विकल्पमा भारतीय पहलमा इरानको चबहार बन्दरगाह लाई अफगानिस्तान हुँदै मध्य एसिया र रूस जोड्ने कोरिडोर निर्माणसम्बन्धी गत मेमा सम्पन्न त्रिपक्षीय सम्झौताको महत्व पनि ओझेलमा पर्ने छ। एक क्षेत्र एक पासो र चीनियाँ ऋणको गलपासो राजनीतिकरूपमा अस्थिर र आतंककारी गतिविधि बढ्दै गएका कारण मध्य एसियामा कार्यरत चिनियाँ व्यवसायीहरूले वन बेल्ट वन रोड लाई वन बेल्ट वन ट्रयाप भन्ने गरेको दी इकोनोमिस्टले उल्लेख गरेको छ। बेल्टरोड रणनीतिमा चीनले वन वे ट्राफिक नीति अवलम्बन गरेको ब्रिटिस दैनिक फिनान्सियल टाइम्सको टिप्पणी छ। उसका अनुसार हरेक दिन युरोपले चीनबाट एक अर्ब युरोबराबरका सामान खरिद गर्दछ तर चीनले भने युरोपबाट त्यसको आधा मूल्यका वस्तुहरूमात्रै आयात गर्दछ। फिनान्सियल टाइम्समा जर्ज उट्केले उल्लेख गरेअनुसार हरेक साता चीनबाट जर्मनीका लागि पाँचवटा सामानले भरिएका रेल छुट्छन् तर फर्किंदा एउटा रेलले मात्र सामान बोकेको हुन्छ र अन्य चार रित्तै फर्किएका हुन्छन्। यसले बेल्ट रोडलाई दुवै पक्षमाझ आर्थिकरूपमा आकर्षक र राजनीतिकरूपमा स्वीकार्य बनाउन समस्या रहेको देखिन्छ। यस्तो स्थितिमा विश्लेषकहरूको चेतावनीयुक्त निष्कर्ष छबेल्टरोड परियोजना चीनका लागि सेतो हात्ती पनि बन्न सक्दछ। ७ अप्रिल २०१६मा ग्लोबल टाइम्सले पाकिस्तानको शान्ति सुरक्षाको साविकको स्थिति अत्यन्त खतरनाक बन्दै गएको अवस्थामा हिन्द महासागरमा चीनको रणनीतिक हितरक्षा र एक्काइसौं सताव्दीको जलमार्गको सफलताको लागि श्रीलंका निर्णायकरूपमा महत्वपूर्ण रहेको बताएको थियो। तर वास्तविकता के बताइएको छ भने चिनियाँ अनुदान र ऋण सहयोगमा निर्मित श्रीलंकाको हम्बनटोटा बन्दरगाह र नजिकैको अन्तर्राष्ट्रिय विमानस्थल आर्थिकरूपमा लाभकारी भएनन्। तर चीनले ऋणको किस्ता तिर्न ताकेता गरिरहेपछि र अन्य कुनै उपाय फेला नपरेपछि श्रीलंकाले अन्त्यमा सो बन्दरगाह नै ९९ वर्षको लागि चीनलाई ठेक्कामा दिएकोबारे गएको डिसेम्बर १२ मा न्युयोर्क टाइम्सले उल्लेख गरेको छ। एस अकबर जैदीले २० सेप्टेम्बर २०१६मा भारतीय दैनिक हिन्दुमा उल्लेख गरेअनुसार पाकिस्तानका सेनाप्रमुख जनरल राहिल शरिफले शत्रुवत सम्बन्ध भएका भारतीय जासुसी संगठन रअलगायतका अन्य त्यस्ता संगठनहरूले चाइनापाकिस्तानी इकोनोमिक कोरिडोर परियोजनालाई ध्वस्त पार्न हरसम्भव गरिरहेका छन्। पाकिस्तानविरोधी क्रियाकलापको लागि पाकिस्तानको सिन्ध र बलुचिस्तान प्रान्तमा भारतीय जासुसी संस्थाहरूको त्यस्तो उपस्थितिलाई रअ सम्बन्धमा पुस्तक लेख्ने रअ सम्बद्ध भारतीय लेखकहरूले नै उल्लेख गरिरहेको सन्दर्भमा शरिफको भनाइको सत्यताबारे धेरै सोचिरहनु परोइन। हिन्दुले नै प्रेस ट्रस्ट अफ इन्डिया र एएफपीले बेइजिङबाट सम्प्रेषित समाचारलाई आधार मानी १८ अक्टोबर २०१६ मा दिएको जानकारीअनुसार भारत, जापान र अमेरिकाले सीपीईसीको विरोध गरिरहेको र पाकिस्तानभित्रका असन्तुष्ट पक्षसमेत त्यसबाट प्रेरित भएर चिनियाँ परियोजनाविरुद्ध अतिवादी क्रियाकलाप गरिरहेका छन्। केही विश्लेषकहरूको मतमा क्षेत्रमा विकास, समृद्धि, पूर्वाधार निर्माणसुधार जस्ता कुराहरू भनेका चीनका दोस्रा तेस्रा प्राथमिकता हुन्, पहिलो प्राथमिकता त युरेसियाको विशाल भूभागदेखि अफ्रिकी महादेशसम्म उपलब्ध बहुमूल्य खनिज सम्पदाहरूमाथिको नियन्त्रण हो। यसका लागि चीनले उक्त क्षेत्रका मुलुकहरूलाई दीर्घकालीन रूपमा ऋणको पासोमा बल्झाइरहने र तिनको दोहन गरिरहने गर्छ। प्रोजेक्ट सिन्डिकेटमा ब्रह्म चेल्लानीले यसलाई चिनियाँ ऋणको गलपासो कूटनीति भनेर सम्बोधन गरेका छन्। १८ अक्टोबर २०१६ मा प्रमुख पाकिस्तानी दैनिक डनमा सीपीईसी कुड बिकम अनादर इस्ट इन्डिया कम्पनी शीर्षकमा एउटा समाचारमूलक लेख प्रकाशित थियो। पाकिस्तानी संसद्को उच्च सदनको एक समितिका सभापति ताहिर मसहादीले समितिको बैठकमा भनेका उक्त कुराले बेल्ट रोडको भविष्यबारे आशंका जन्माउने ठाउँ दिएको छ। सीपीईसीकै अंग बनेको ग्वादर बन्दरगाह र वरिपरीको मुक्त व्यापार क्षेत्रको विकास समेतलाई चीनले ५६ अर्ब डलर खर्च गर्दछ। बन्दरगाह र वरिपरीको मुक्त व्यापार क्षेत्रलाई चीनले ४० वर्षको लागि ठेक्कामा लिएको छ। दुवै संरचनाबाट हुने आयको क्रमशः ९१ र ८५ प्रतिशत आयमा चीनको हिस्सा हुने सम्झौता भएको बारे हङकङबाट प्रकाशित हुने एसिया टाइम्सले नोभेम्बर २९ मा समाचार दिएको छ। ४० वर्षसम्म आयको त्यत्रो हिस्सा चीनको भागमा जाने र ४० वर्षपछि चीनले निर्माण गरिदिएका भौतिक संरचनाको आयु पनि लगभग समाप्त हुने अवस्थामा ती फिर्ता हुँदा तिनलाई पुनर्निर्माण गरेर सञ्चालन गर्न त पाकिस्तानले सक्दछ ? भन्ने प्रश्न पनि त्यहाँ गम्भीररूपले उठिरहेकोबारे एसिया टाइम्समा एफएम शाकिलले लेखेका छन्। पुनः डिसेम्बर १२ मा एसिया टाइम्समा शाकिलले नै पाकिस्तानको राजनीतिक अन्यौल, अशान्ति, अराजकता, हिंसाको स्थितिमा चीनले सीपीईसीअन्तर्गतका कतिपय सडक र औद्योगिक क्षेत्र निर्माणको कार्यलाई स्थायी वा अस्थायीरूपमा स्थगन गरेको उल्लेख गरेका छन्। चीनले उच्च रणनीतिक प्राथमिकताका आयोजनाहरू सञ्चालन गर्न चासो देखाइरहेको तर पाकिस्तानमा आर्थिक गतिशीलता निर्माण गर्ने परियोजनाहरूलाई भने स्थगन गर्ने प्रस्ताव गरेकोमा पाकिस्तानीहरू असन्तुष्ट रहेकोबारे पनि शकिलले उल्लेख गरेका छन्। बेल्ट रोडमा जोडिने उत्कट अभिलाषा राख्ने र केरुङ काठमाडौं रेल्वेबारे व्यग्रतापूर्वक प्रतीक्षा गरिरहेको नेपालले श्रीलंका र पाकिस्तानको अनुभवबाट शिक्षा लिन सक्छ सक्दैन त्यो भने भविष्यले नै बताउला। भट्टराई नेपाल इन्स्टिच्युट फर स्ट्याटिजिक स्टडिज (निस)सँग सम्बद्ध छन्।"
यसरी बनाउनुपर्छ राष्ट्रिय आयोजना,"२०४६ सालको परिवर्तनपछि नेपाली समाजमा कुनै पनि ठूला राष्ट्रिय आयोजना समयमा सकिएनन्। आयोजना समयमा नहुनुका अनेक कारणमध्ये माओवादी युद्ध, राजनीतिक अस्थिरता र अव्यवस्थित कर्मचारीतन्त्र प्रमुख हुन्। हाम्रो पूर्वाधार नीति पुरानै छ। त्यसमा समयसापेक्ष परिवर्तन नगरिनु अर्को कारण हो। एक निर्माण व्यवस्थापन विद्यार्थीको हैसियतले हेर्दा नेपाली पूर्वाधार निर्माण तथा त्यसको गुणस्तर सुधारको लागि अहिलेका नीतिऐन तथा हाम्रो सम्पूर्ण सोच नै बदल्न जरुरी छ। नेपाल, भारत तथा अमेरिकाका निर्माण देखेकोभोगेको र पढेको अनुभवबाट हेर्दा राष्ट्रिय आयोजना निर्माण गर्दा कस्ट बेनिफिट एनलाइसिस र इनरमेन्टल इम्प्याक्ट तथा प्राप्त प्रतिफललाई महत्वका साथ हेर्नुपर्ने हुन्छ। नेपाल विद्युत् प्राधिकरणका कार्यकारी निर्देशक कुलमान घिसिङको लेक लाइटिङ फिलिप्स कम्पनीलाई दिने निर्णयको केहीले विरोध गरे। कालीगण्डकी आयोजनामा चीनको गेजुवा कम्पनी छोडेर नेपालीले लगानी गर्नेमा विरोधाभास देखिन्छ। त्यस्तै, अर्को राष्ट्रिय आयोजना फास्ट ट्र्याक को विषय पनि विरोधाभासयुक्त छ। यसबारेमा डा सूर्यराज आचार्यले पूर्वाधार निर्माणमा आर्थिक, वातावरणीय तथा सामाजिक महत्वबारे जहिल्यै औंल्याउने गरेका छन्। पछिल्लोपटक मुग्लिङनारायणगढ सडक विस्तारमा ढिलासुस्तीका खबर आए। निर्माण व्यवसायीको कारणले मात्र त्यसमा ढिलासुस्ती भएको थियो त ? यसले हामी राष्ट्रिय गौरवको आयोजनाजस्ता पूर्वाधारका योजनामा राजनीतिक र आर्थिक रूपले सशक्त छौं त भन्ने प्रश्न उठ्छ। तर नेपाली आयोजनाको प्रोजेक्ट डेलिभरी मेथडमै धेरै कमजोरी देखिन्छ। कमजोरी हटाउन अन्तर्राष्ट्रिय बजारमा विविध प्रणाली र प्रक्रियाको प्रयोग भएको पाइन्छः सबै पक्षलाई जिम्मेवार बनाउन हाम्रा पूर्वाधार नीति समय बदल्नैपर्छ। निश्चित र स्पष्ट नीतिले पूर्वाधार निर्माणमा भइरहेको बेथिति हट्न सक्छ। क डिजाइन बिड बिल्डः यो प्रणालीमा डिजाइनले डिजाइन गर्दछ र बिडिङ प्रक्रियाबाट कन्ट्र्याक्टरको छनोट गर्दछ। यसमा डिजाइन र कन्स्ट्रक्सन टिमको विधामा कोल्याब्रेसन हुँदैन। त्यसो हुँदा निर्माण समयमा आउने समस्या डिजाइनमा समेटिएको हुँदैन। धेरैजसो नेपाली सरकारी आयोजना डिजाइन बिड बिल्ड बाट निर्माण गरिन्छ। यो प्रक्रियामा कम मूल्य लिने बिल्डरले आयोजनाको निर्माण अनुमति पाउँछन्। क्षमता, अनुभव तथा प्रतिबद्धताभन्दा पनि सबैभन्दा कम लागतको बिल्डरले आयोजनाको नेतृत्व गर्ने हुँदा प्रायः आयोजना समयमा सकिँदैन र गुणस्तर पनि हुँदैन। ख डिजाइन बिल्डः डिजाइन तथा कन्स्ट्रक्सन एउटै पक्षबाट गरिने हुँदा यसमा जिम्मेवारीपना हुन्छ। निर्माणमा आउन सक्ने सबै किसिमका समस्या एउटै समूहमा छलफल गरिने हुँदा आयोजना समयमा सकिने र बजेटभित्र पर्ने सम्भावना बढी हुन्छ। सामान्यतः निजी आयोजनाले यो प्रक्रियामा बिडिङ गर्ने चलन छ। डिजाइन टिम र कन्स्ट्रक्सन टिम एउटै हुने हुँदा व्यवस्थापनको बोझ पनि कम हुन्छ। डिजाइन बिडले विशेषगरी राष्ट्रिय महत्वको आयोजनाको धेरै निर्माणसम्बन्धी समस्याको समाधान गर्न सक्छ। ग) ग्यारेन्टेड म्याक्सिमम प्राइस (जीएमपी) : नेपाली समाजका लागि सबैभन्दा उत्तम यो विकल्प हुनसक्छ। यसमा कन्ट्र्याक्टरले आफ्नो प्रोजेक्ट ठेक्काको अधिकतम तथा न्यूनतम मूल्य तोकेको हुन्छ। यसको मुख्य फाइदा मूल्य तथा गुणस्तरमा एकरूपता हो। यो विधिमा ग्राहक कन्ट्र्याक्टर तथा उपभोक्ता दुवैको जित हुन्छ। आयोजना समयमा सक्दा कन्ट्र्याक्टरले इन्सेटिभ्स धेरै पाउने, उपभोक्ताले आयोजनाको उपभोग पाउने तथा ग्राहकले पनि आयोजनाबाट मुनाफा कमाउने हुँदा जीएमपी अमेरिकामा धेरै चलनचल्तीमा छ। आयोजना ढिला भए पेनाल्टी पनि धेरै तिर्नुपर्ने हुने हुँदा यसमा ठेकेदारको जवाफदेही बढ्छ। यसमा ठेकेदार तथा डिजाइन टिम क्वालिटी बेस्ट सेलेक्सन अनुसार छान्न पनि सकिन्छ। घ) इन्टिग्रेटेड प्रोजेक्ट डेलिभर : यो तरिका अमेरिकामा पनि नयाँ हो। विशेषगरी हस्पिटल तथा ठूला कम्प्लेक्स निर्माणमा यो डेलिभरी प्रयोग गरिन्छ। यो विधिमा रिक्स एन्ड रिवार्ड सबै पार्टीले समानुपातिक रूपमा बाँडेर लिन्छन्। त्यसैले यो तरिकामा सबैले आफ्नो विशिष्ट योगदान गर्छन्। ग्राहक, ठेकेदार, डिजाइन टिम, ट्रेट ठेकेदार सबैलाई यसमा उही रूपमा सहभागी गराइएको हुन्छ। यो प्रक्रियामा सबैको जित र सबैको हार हुन सक्छ। त्यसैले व्यवस्थापकहरू धेरै मेहनतका साथ आयोजना प्रक्रियामा क्वालिटी बेस्ट सेलेक्सन गरी अघि बढ्छन्। यस्ता अनेक किसिमका व्यवस्थापकीय विधि हुँदाहुँदै हामी किन सधैं राष्ट्रिय आयोजनामा सबैभन्दा कम लागतको बिडरलाई आयोजना सुम्पन्छौं ? प्रश्न यो हो। कम लागतका बिडरबाट तोकिएको समयमै आयोजना सम्पन्न गर्ने र गुणस्तर पाउने अपेक्षा कसरी गर्ने ? क्वालिटी बेस्ट सेलेक्सन (क्यूबीएस) ले कम्पनीको आर्थिक प्राविधिक तथा सम्पन्न आयोजना, त्यसको किसिम सबै पक्षको मूल्यांकन गरी गुणस्तरलाई तथा समयलाई प्राथमिकता दिँदै आयोजना सम्पन्न गर्छ। राजनीतिक नेतृत्वबाट सधैं आफ्नो फाइदा हेर्ने प्रचलन रहेको हाम्रो समाजमा क्वालिटी बेस्ट सेलेक्सन कहिले सुरु होला ? क्यूबीएस प्रक्रियाबाट छानिएका ठेकेदारले समयमा काम पूरा नगरे ठूलो जरिबाना तिर्नुपर्ने सर्त हुन्छन्। धेरैजस्तो अवस्थामा कम्पनीको क्षमतामा प्रश्न उठ्ने हुनाले क्यूबीएसमा कन्ट्र्याक्टर आयोजनाप्रति बढी जवाफदेही हुन्छ। सडक र जलविद्युत् आयोजना बन्दा जनतालाई छिटै लाभ हुन्छ। त्यस्ता आयोजनामा हामीले उपभोक्ता हितलाई कति प्राथमिकतामा राख्छौं ? त्यसैले आयोजनामा सुरुवाती आयोजना लागत मात्रै हेर्ने हाम्रो नीति र खरिद ऐन आफैंमा वाधक हुन्। कुनै पनि आयोजनामा समय, मूल्यलागत र गुणस्तरसहित तीन पक्ष हुन्छन्। तर हाम्रोमा तीनै पक्ष कमजोर छन्। हाम्रोमा आयोजना धेरै ढिला, मूल्य सधैं धेरै र गुणस्तर पनि धेरै कम हुने गर्छ। यसको दोषी को ? इन्जिनियर, ठेकेदार, सरकारी कर्मचारी, सिंगो राजनीति वा हाम्रो संस्कार ? सबै पक्ष उत्तिकै जिम्मेवार छन्। सबै पक्षलाई जिम्मेवार बनाउन हाम्रा पूर्वाधार नीति समय बदल्नैपर्छ। निश्चित र स्पष्ट नीतिले पूर्वाधार निर्माणमा भइरहेको बेथिति हट्न सक्छ। कन्ट्रक्सन म्यानेजमेन्टमा स्नातकोत्तर पनेरू अमेरिकाको एसएसओई ग्रुपमा कार्यरत छन्।"
विकासको गुजराती रवैया ?,"बाहिर आइरहेका खबरहरू सही हुन् भने केही दिनमा एमालेनेता केपी ओली नेतृत्वको सरकार बन्नेछ। माओवादी केन्द्र पार्टी एकताको प्रक्रिया सुचारु रहेको विश्वासमा सरकारमा सामेल हुनेछ। यसरी बनेको सरकार स्थिर हुने दलिल स्थापित छ। पाँच वर्ष सत्ता समीकरणको चाकाचुली धेरै नमच्चाई विकास र समृद्धिको एकसूत्रीय एजेन्डामा दत्तचित्त हुने बाचाकसम सार्वजनिक छ। नेपाली राजनीतिमा स्थापित यो मोहक कार्यसूचीमा अडिग रहन एमाले र माओवादीलाई सञ्चारमाध्यम र चल्तीका बुद्धिजीवीको ठूलो जोड छ। एकछिनलाई मानौं यी सबै आश्वासन पूरा हुन थाले। एमाले र माओवादीले सरकार बनाए, त्यसलाई स्थिरता दिए। यसैबीच पार्टी एकताको प्रक्रिया दाबीअनुरूप अघि बढ्यो र केही समयमा सत्तासीन दुई पार्टी एक बने। अब प्रश्न उठ्छ, उनीहरूले जनमतबाट अनुमोदन गराएको विकास र समृद्धिको एजेन्डा कसरी अघि बढ्छ ? सरकार बनेको कति समयमा उनीहरूले सो कार्यसूचीलाई ठोस आकार दिनेछन् ? नेपाललाई विकसित र समृद्ध बनाउन के के गर्नेछन् ? के कुनै खास विकास मोडलको आविष्कार गर्नेछन् वा कतै प्रचलित मोडलको अनुशरण ? त्यो मोडलले नेपाली समाजका विशिष्टतालाई कति सम्बोधन गर्नेछ ? यी प्रश्नहरूका उत्तर दिइएका छैनन्। एमालेनिकट अर्थशास्त्री तथा पूर्व गभर्नर युवराज खतिवडालाई समृद्धिसम्बन्धी केही प्रश्न सोध्नुबाहेक कुनै ठोस उत्तर खोज्ने प्रयत्न भएका छैनन्। पत्रपत्रिकाका विचारपृष्ठ र सम्पादकीय मूलतः कमजोर बनेको कांग्रेसलाई सुध्रिन उपदेश दिने तथा वाम एकता को दीर्घायू र सुस्वास्थ्यको कामना गर्नेमा सीमित छन्। काठमाडौंमा हुने गोष्ठी र साँझेभेलामा भेट भएका नेतालाई कसैले सोध्यो भने, उनीहरू विकासका लागि कुल गाहस्र्थ उत्पादन बढाउनमा लागिपर्ने बताउँछन्। बिजुली उत्पादन र विदेशी लगानीका लागि उचित वातावरणका कथा पनि हाल्छन्। चिनियाँ सहयोगका आशा भरोसाप्रति मुस्कुराउँछन्। बस्। आर्थिक वृद्धिको मोहजाल एमाले र माओवादी केन्द्रका अध्यक्षद्वयले शिक्षा र स्वास्थ्यमा निजी लगानी र कर्पोरेट बजारको प्रवेशलाई सकारात्मक मानेका छन्। यी दुई क्षेत्रको समग्र जिम्मा राज्यले लिन नसक्ने भएकाले बजारको प्रवेशलाई अनिवार्य मानिएको अन्दाज गर्न सकिन्छ। मुनाफालाई केन्द्रमा राखेर गरिने शिक्षा र स्वास्थ्यका निजी उद्यमलाई कडाइका साथ नियमन गर्ने सवालप्रति उनीहरूको उदासीनता प्रष्ट छ। निर्वाचनताका दुवै शक्तिशाली अध्यक्षहरूले आवश्यक मापदण्ड नपुगेका निजी स्वास्थ्य शिक्षण केन्द्रहरूका सम्बन्धनका मागप्रति देखाएको ऐक्यबद्धता नै पर्याप्त सन्देश हो। शिक्षा र स्वास्थ्यमा कर्पोरेट बजारलाई नियमनको उल्झनमा नपार्ने उनीहरूको उद्देश्यले विकासको गुजराती रवैयाको झल्को दिन्छ। नरेन्द्र मोदी नेतृत्वमा भारतको गुजरात राज्यले विकासमा ठूलो फड्को मारेको कथा भारतमा जतिकै नेपालमा पनि चर्चित छ। मोदीले गरेका विकासे तरक्की हेर्न गुजरात पुग्ने नेपाली व्यापारी र उद्यमीहरूको संख्या ठूलो छ। अहमदाबाद, सुरत, बरोदा र राजकोट जस्ता सहर पुगेर त्यहाँका ठूला बाटा, उद्योग, बजार र अग्ला घरका फोटा खिचेर आउनेहरूको संख्या उति नै। नेपाली राष्ट्रवादले मोदीमायाको जालो नच्यातेसम्म धनाढ्य नेपालीबाट गुजराती विकासका कथा सामाजिक सञ्जालमा छाउने क्रम द्रुत थियो। वाद र सिद्धान्तमा फसेकाले विकास गर्न नसकेको भनेर नेपालका पार्टीको आलोचना गर्नेहरूले समेत गुजरातलाई नै मोडल बनाउने सल्लाह दिने गर्थे। एमाले र माओवादीले सरकार बनाउन र त्यसलाई स्थिरता दिन सफल भए भने उनीहरूले जनमतबाट अनुमोदन गराएको विकास र समृद्धिको एजेन्डा कसरी अघि बढ्छ ? नेपाललाई विकसित र समृद्ध बनाउन के के गर्नेछन् ? के कुनै खास विकास मोडलको आविष्कार गर्नेछन् वा कतै प्रचलित मोडलको अनुशरण ? भारतको प्रधानमन्त्रीका रूपमा मोदीको उदय हुँदै गर्दा सिंगो भारतमा गुजराती मोडल अपनाइने खबरले यहाँका ठूला व्यापारीलाई हौस्याएको थियो। विकास र समृद्धिका कोरा सपनामा विश्वास गर्ने राजनीतिक दलका नेताकार्यकर्ता पनि मोदीबाट हदैसम्म प्रभावित थिए। प्रधानमन्त्री निर्वाचित भएर पहिलोपटक नेपाली संसद्मा आइपुगेका मोदीको पानी र जवानी भाषणबाट भावविह्वल भएर पत्रपत्रिकामा उनलाई जवाहरलाल नेहरू जतिकै उच्च व्यक्तित्व भएको भनेर प्रशंसा गर्न थालियो। भारतमा विकासपुरुषको रूपमा उनको जसरी आक्रामक प्रचार गरियो, त्यसको प्रभाव नेपालका नेता, कार्यकर्ता, नीतिनिर्माता तथा अर्थशास्त्रीहरूमा समेत पर्यो। प्रभावितहरू सबै उनले गुजरातमा गरेको ग्रोथ का आँकडा सुनाउँथे। सन् २००३२००४ देखि २०११२०१२ सम्म आइपुग्दा गुजरातको आर्थिक वृद्धिमा उल्लेख्य फरक आएको सत्य हो। तर त्यसले गुजरातका बहुसंख्यक जनतामा के फरक पारेको छ भनेर नहेर्दा विकासको कथा अपूरो हुन्छ। अर्धसत्यको झन्डा हल्लाएर नेपालमा गुजराती मोडल दोहोर्याउने सपना बाँड्नेहरू अहिले मोदीको नाम लिन अन्कनाउँछन्। तर समृद्धिको सपनामा आर्थिक वृद्धिको मोदी छाया मडारिएको स्पष्ट देख्न सकिन्छ। स्मार्ट सिटीका गफ, मेट्रो रेलका किस्सा आदिले गुजराती शैलीकै छनक ल्याउँछ। मोदाीको पदचिन्ह पछ्याउँदै विकासपुरुषको रूपमा नेपालमा उदाउन खोजेका भावी प्रधानमन्त्री ओलीको विकासकथ्य कत्ति पनि फरक छैन। गुजराती विकासका बाइप्रोडक्ट गुजराती विकासको सम्यक अध्ययन गरेकी अर्थशास्त्री इन्दिरा हिर्वेका अनुसार गुजरातमा मूलतः तीन पक्षमा पर्याप्त ध्यान पुयाइएको थियो। कर्पोरेट लगानी भित्र्याउनका लागि चाहिने पूर्वाधारको द्रुत विकास, कर्पोरेट एकाइहरूको सहज सञ्चालनका लागि शासन प्रणालीमा ठूलो फेरबदल, लगानीको आयतन बढाउन इतिहासमा सबैभन्दा बढी कर्पोरेटलाई सरकारी सहुलियत र सुविधा। सडक, एयरपोर्ट र ऊर्जाजस्ता पूर्वाधार वृद्धिमा विशेष जोड दिइएको थियो। लगानी प्रस्तावहरू सहजै पास गराउन औपचारिक झन्झटहरू घटाइयो, बैंकको ऋण सहज बनाउन हरसम्भव प्रयत्न गरियो। सामान र सेवा बिक्रीमा लगाइने करको दायरा पनि घटाइयो। जल, जंगल, जमिन जस्ता प्राकृतिक स्रोत दोहनमा निजी कर्पोरेट कम्पनीहरूलाई काफी सहुलियत दिइयो। यसरी कर्पोरेटलाई प्रसस्त सहुलियत दिएका कारण शिक्षा र स्वास्थ्यजस्ता क्षेत्रमा राज्य सरकारको लगानी न्यून बन्न पुग्यो। साधारणतया कुल आयको ५ देखि ६ प्रतिशत शिक्षामा लगानी हुने गरेकोमा २ प्रतिशतमा झर्यो, स्वास्थ्यमा ४ देखि ६ प्रतिशत लगानी हुने गरेकोमा त्यो घटेर ०८ प्रतिशतमा पुग्यो। यही दौरान गुजरात राज्यका ४५ प्रतिशत बालबालिका कुपोषणका सिकार भए भने मातृ मृत्युदर घट्नुपर्नेमा दिनदिनै बढ्न थाल्यो। नब्बे प्रतिशत बढी मजदुर अनौपचारिक क्षेत्रमा कार्यरत छन्। गुजरात राज्यका आदिवासीहरूको अवस्था झनै चिन्ताजनक छ। धेरैजसो काम पाइने आशामा सहर पस्न थालेका छन् जहाँ आधारभूत आवश्यकताहरूबाट समेत वञ्चित भएर उनीहरूले सडकमा जीवन गुजार्नु परेको छ। उत्पादनमा ह्रास आएसँगै रोजगारी घट्न थालेको छ। उद्योगहरूमा नयाँ र किफायती प्रविधिको प्रयोग बढ्न थालेपछि थोरै मानवीय श्रमबाट धेरै उत्पादन गर्न थालियो। फलस्वरूप, रोजगारीको मात्रा वृद्धि भएन। बजारमा बढ्दै गएका रोजगारआकांक्षीहरूको संख्यालाई सम्बोधन गर्न निर्माण कम्पनी, सेवा क्षेत्र र यातायत मात्रै रहे। अर्थशास्त्री हिर्वेलगायतले सम्पादन गरेको पुस्तक ग्रोथ अर डिभेलोपमेन्टः ह्वीच वे इज गुजरात गोइङ मा उल्लेख गरेअनुसार यी क्षेत्रमा पाइने रोजगारी नियमित रोजगारी थिएन, बरु थोरै वेतनमा केही समयका लागि दिइने जागिर थियो। यस्ता रोजगारीमा सामाजिक सुरक्षाका प्रावधान हुँदैनन् र मजदुरका आधारभूत माग राख्नलाई कुनै बलियो संगठन निर्माणको गुन्जायस पनि हुँदैन। त्यसैले विज्ञान र प्रविधि पढ्न हौस्याएका युवा पढाइ सकेपछि दिगो कामको खोजीमा भौंतारिएका छन्। तिनै बेरोजगार युवा सरकारप्रतिको आफ्नो रोषलाई विभिन्न माध्यममार्फत व्यक्त गरिरहेका छन्। पटेल जातिका लागि आरक्षणको माग गर्दै सडकमा उर्लिएका युवा मूलतः मिहिनेतले पढेलेखेर रोजगारी नपाएका युवा हुन्। हिर्वेलगायत अनुसन्धाताहरूको निश्कर्ष छ, वृद्धि माथिल्लो वर्गका लागि मात्रै भएको छ, आधारभूत तहका जनतामा पुगेको छैन। केन्द्र र राज्य सरकारले बनाएका गरिबमुखी कार्यक्रम कुनै पनि लागू भएका छैनन्। त्यसैले गुजरात मोडलबारे गरिएका हल्ला निराधार र झुटा हुन्। नवउदारवादको बाटो समाजवाद ? सतहमा देखिएका प्रारम्भिक संकेत हेर्दा, अहिले लगाइएको विकास र समृद्धिको नारा गुजराती शैलीको नवउदारवादी अर्थव्यवस्था बलियो बनाउने यत्न हो। रेमिटेन्सका भरमा चलेका केही सहरबजारबाहेक अन्यत्र मध्यम वर्गसमेत राम्रोसँग हुर्कन नसकेको मुलुकमा नवउदारवादी विकासको प्रभाव कस्तो पर्नेछ भन्नेमा कसैले ठोस अध्ययन गरेको थाहा पाइएको छैन। अन्यत्रका अनुभव हेर्दा, नवउदारवादमा समान वितरणको सवाल असान्दर्भिक हुन्छ भने राज्य पनि आफ्ना मुख्य दायित्वबाट विस्तारै पछि हट्दै जान थाल्छ। गुजरात नै दोहोरियो भने त रोजगारीका सम्भावना अझ क्षीण हुँदै जान्छन्। त्यसउपर पेट्रोनक्लाइन्ट सम्बन्धमा जेलिएको भीमकाय पार्टी संगठनको प्रभाव थेग्नुपर्ने समस्या छ। यस्तो सम्बन्धमा अडिएको बलियो संगठनले प्रगतिशील काम गर्नमा होइन, भएका स्रोत दोहन गर्नमा पार्टीमाथि बढी दबाब दिन्छ। दक्षता र सीपभन्दा बढी हिजो पार्टीका नेतालाई चुनाव जिताउन काम गरेका वा पैसा उठाएका कार्यकर्तालाई जागिर लगाउने संयन्त्रका रूपमा पार्टीले सरकार चलाउँछ। साथै, निर्वाचन जित्न पैसाको थैलो नेताका दैलामा पुर्याएका ठग ठेकेदार, भ्रष्ट व्यापारी र जागिरेका कब्जामा सिंगो सरकार फस्ने सम्भावना पनि उत्तिकै हुन्छ। क्रोनि क्यापिटलिज्म को कचल्टिएको सुपथ उदाहरण नै नेपाल बन्न सक्छ। नवउदारवादी विकासे मोडलबारे भारतमा लामो समयदेखि बहस हुँदै आएको छ। साथै, क्रोनि क्यापिटलिज्म का अभ्यासले निम्त्याएका ठूला समस्या पनि त्यहाँ देख्न पाइन्छ। अहिले नेपालमा विकास र समृद्धिका हल्ला गर्नेले समेत ती बहसको अध्ययन गरे फाइदा हुन्छ। समाजवादका उडन्ते गफ गर्नुभन्दा बढी हितकर अमत्र्य सेन र जगदीश भगवती जस्ता विद्वानका बीचमा भएका विकाससम्बन्धी विमर्श खोजेर पढ्नु वेश हुन्छ। सेन यहाँका कथित वामले आफूलाई दाबी गरेका जस्ता वाम होइनन् तर उनका तर्क ध्यानसँग मनन गर्दा मात्रै पनि अब बन्ने भनिएको स्थिर सरकारले ठूला नकाम गर्नबाट आफूलाई जोगाउन सक्दो हो। नत्र उही पुरानो वृद्ध भत्ता लाई नै समाजवादी भ्रुण भनेर जनता झुक्यारहनुपर्ने दुःख बेहोर्नुपर्ने हुन्छ।"
दुई खेलमा ३८ गोल,"काठमाडौं : राखेप च्याम्पियनसिपअन्तर्गत राजधानीमा जारी १६औं राष्ट्रिय महिला लिग फुटबल प्रतियोगितामा सोमबार दुई खेलमा ३८ गोल भएको छ । एन्फा कम्प्लेक्स सातदोबाटोमा भएको खेलमा एपीएफले मध्यपश्चिमाञ्चललाई २६० गोलले हरायो । एकपक्षीय खेलमा मध्यपश्चिम खेलभर निरीह देखिएको थियो । एपीएफले पहिलो हाफमा १४ र दोस्रो हाफमा १२ गोल गरेको थियो । एपीएफका लागि सावित्रा भण्डारी एक्लैले १२ गोल गरिन्। खेल सुरु भएको तेस्रो मिनेटमा खाता खोलेकी सावित्राले १५औं, १७औं, २४औं, ३४औं, ४०औं, ४७औं, ५२औं, ५९औं, ६०औं, ७७औं र दोस्रो हाफको इन्जुरी समयमा गोल गरेकी थिइन् । अनिता केसीले पाँच गोल गरिन् । अञ्जली योञ्जनले चार, रेखा पौडेलले दुई तथा अनिता बस्नेतले एक गोल थपेका थिए। यसैगरी अर्को खेलमा त्रिभुवन आर्मी क्लबले पश्चिमाञ्चललाई १२० गोलले हरायो । आर्मीको जितमा दीपा राईले पाँच गोल गरिन् । कृष्णा खत्रीले ह्याट्रिक पूरा गरिन् । दीपाले ४४ औं, ६३औं, ६९औं, ७८औं र ८२औं मिनेटमा गोल गरेकी थिइन् । कृष्णाले २७औं, ४९औं र ८१औं मिनेटमा गोल गरिन् । इन्दिरा राईले ७२औं र ७५औं मिनेटमा दुई गोल थपिन् । पूजा रानाले ३६औं तथा शर्मिला थापाले ५४औं मिनेटमा एकएक गोल गरेका थिए।"
नेपालले नेत्रहीन एकदिवसीय विश्वकप क्रिकेट खेल्ने,"काठमाडौं : नेपालले पाँचौं नेत्रहीन एकदिवसीय विश्वकप क्रिकेटमा पहिलोपटक सहभागिता जनाउँदै छ। यसअघि टीट्वेन्टी विश्वकपमा अनुभव बटुलिसकेको नेपालले एकदिवसीय क्रिकेटमा पहिलोपटक भाग लिन लागेको हो। टीट्वेन्टी विश्वकपमा अहिलेसम्म नकआउट चरणमा पुग्न नसकेको नेपालले एकदिवसीय विश्वकपलाई भने यादगार बनाउने लक्ष्यमा छ। आगामी जनवरी ७ देखि २१ सम्म हुने विश्वकप पाकिस्तान र दुबईले संयुक्त रूपमा आयोजना गर्दैछन्। नेपालले पाँच महिनादेखि आफ्नो तयारी गरिरहेको नेत्रहीन क्रिकेट संघ नेपालका अध्यक्ष पवन घिमिरले बताए। यसअघिका चौथो संस्करणमा आर्थिक अभावका कारण सहभागिता जनाउन नपाएको नेपालले यो सहभागितालाई ठूलो सफलताका रूपमा लिएको छ। सीमित स्रोतसाधनमा नेपाली नेत्रहीन क्रिकेट आफ्नो सहभागितालाई नै ठूलो सफलताका रूपमा लिन बाध्य छन्। यद्यपि, नेत्रहीन क्रिकेट संघले अपर्याप्त स्रोतमा आफ्नो छोटो समयको तयारी गरेको थियो। भदौमा टोली छनोट गरेको संघले खेलाडीलाई १५ दिन विशेष क्याम्पमा राखेको थियो। संघ, खेलाडी र प्रशिक्षक कम लगानी र थोरै समयमै विश्वकपमा ऐतिहासिक सफलता देखेको बताउँछन्। यसपटकको विश्वकपमा सुरक्षाका कारण ६ राष्ट्रको मात्र सहभागिता छ। दुई देशबीच चिसो सम्बन्ध रहे पनि भारतले भने पाकिस्तान भ्रमण गर्दैछ। वेस्ट इन्डिज, साउथ अफ्रिका र इङ्ल्यान्डले भने सुरक्षाको कारण देखाउँदै अन्तिम समयमा सहभागिता रद्द गरेका छन्। आयोजकले एसियाका राष्ट्रबाहेक अन्य देशको खेल दुबईमा राखे पनि तीन देशले अन्तिम समयमा भ्रमण रद्द गरेका हुन्। राउन्ड रोविन लिगका आधारमा हुने प्रतियोगितामा नेपालले दुई खेल जित्ने सके सेमिफाइनल यात्रा तय गर्नेछ। नेपाली टोलीका प्रशिक्षक रिजन प्रजू र कप्तान कृतन श्रेष्ठ दुवाल नेपालको सेमिफाइनल यात्रा टाढा नरहेको बताउँछन््। यसपटक हामीले धेरै मेहनत गरेका छौं। कमजोर पक्ष ब्याटिङमा पनि निकै सुधार आएको छ। भारत र पाकिस्तानबाहेक अन्य देशसँगको जित खासै टाढा छैन। यसअघि पनि हामीले बलियो मानिएका साउथ अफ्रिका र न्युजिल्यान्डलाई हराएका छौं, प्रशिक्षक रिजन भन्छन्। कप्तान कृतन प्रशिक्षकको भनाइमा समर्थन गर्दै भन्छन्, जितका लागि नतिजाभन्दा पनि मेहनत आवश्यक हुन्छ। हामी उत्कृष्ट खेल्नेछौं। नेपालले पहिलो खेल जनवरी ८ मा पाकिस्तानको लाहोरमा बंगलादेशसँग खेल्नेछ। यसअघि सन् २०१२ को टीट्वेन्टी विश्वकपमा बंगलादेशलाई हराए पनि अहिले बंगलादेशले ठूलो फड्को मारेका संघका अध्यक्ष घिमिरेले बताए। सन् २०१७ को टीट्वेन्टी विश्वकपमा दक्षिण अफ्रिका र न्युजिल्यान्डलाई हराए पनि नेपाल नकआउट चरणमा पुग्न असफल भएको थियो। नेपालले जनवरी ९ मा भारतविरुद्ध खेल्नेछ। त्यसको भोलिपल्ट जनवरी १० मा पाकिस्तानविरुद्ध खेल्नेछ। त्यसपछि नेपाल जनवरी ११ मा दुबई प्रस्थान गर्नेछ। दुबईमा नेपालले चौथो खेल जनवरी १३ मा अस्ट्रेलिया र पाँचौं खेल जनवरी १५ मा श्रीलंकाविरुद्ध खेल्नेछ। यसअघि सन् १९९६ को पहिलो विश्वकप साउथ अफ्रिकाले जितको थियो। सन् २००२ र २०१४ मा भारत तथा सन् २००६ मा पाकिस्तान च्याम्पियन बन्यो। पछिल्लो संस्करणमा भारत विजेता र पाकिस्तान उपविजेता बनेका थिए।"
अन्तर्राष्ट्रिय तेक्वान्दोमा नेपालकी पुष्पालाई स्वर्ण,"इटहरी : नेपालकी पुष्पा श्रेष्ठले अन्तर्राष्ट्रिय ओपन फ्रेन्डसिप तेक्वान्दो च्याम्पियनसिपमा स्वर्ण पदक जितेकी छन्। इटहरी रंगशालाको कभर्ड हलमा सोमबारदेखि सुरु भएको च्याम्पियनसिपमा पुष्पाले महिला ३७ केजी तौल समूहमा स्वर्ण जितेकी हुन्। फाइनलमा उनले नेपालकी अनुजा परियारलाई पराजित गरिन्। पहिलो दिन महिला ३५ केजी तौल समूहमा नेपालकी सावित्रा तामाङ र ४६ केजीमा नेपालकी सिमोन सुनुवारले स्वर्ण जिते। पुरुष ३३ केजी तौल समूहमा नेपालका सुजन सिलवालले नेपालकै रोशन चौधरीलाई पराजित गर्दै स्वर्ण पदक हात पारे। महिला २९ केजीमा भारतकी नयना ताराले स्वर्ण जितिन्। यसैगरी पुम्सेतर्फ नेपालकी पुनम देवकोटा, सिंहा लिम्बू, सुस्मिता तामाङ, रविन गुरुङ, निशा दरनालले स्वर्ण जितेका छन्। च्याम्पियनसिपमा नेपालसहित अमेरिका, क्यानडा, भारत, बंगलादेशलगायत १२ देशका सात सय २१ खेलाडीको सहभागिता छ। यसअघि प्रतियोगिताको उद्घाटन युवा तथा खेलकुद मन्त्री राजेन्द्र केसीले गरेका थिए। उद्घाटन कार्यक्रमलाई सम्बोधन गर्दै मन्त्री केसीले राजधानीबाहिर अन्तर्राष्ट्रिय स्तरको प्रतियोगिता हुनु गर्वको कुरा भएको बताए। उनले आगामी दिनमा इटहरीबाट पाठ सिकेर अन्य क्षेत्रले पनि यस्ता प्रतियोगिता गर्नुपर्ने बताए। राष्ट्रिय खेलकुद परिषद्का सदस्यसचिव केशवकुमार विष्टले इटहरीमा अन्तर्राष्ट्रिय तेक्वान्दो च्याम्पियनसिप गरेर जस्तोसुकै अन्तर्राष्ट्रिय प्रतियोगिता पनि आयोजना गर्नसक्ने सन्देश दिएको बताए। उनले इटहरीलाई खेलकुदको राजधानीका रूपमा विकास गर्ने लक्ष्यअनुसार विभिन्न खेलकुद प्रतियोगिता गराउँदै आएको बताए। प्रतियोगिता मंगलबारसम्म सञ्चालन हुनेछ। प्रतियोगितामा उत्कृष्ट खेलाडीलाई ५० हजार रुपैयाँ पुरस्कार प्रदान गरिनेछ। उत्कृष्ट प्रशिक्षकलाई २५ हजार रुपैयाँ पुरस्कार प्रदान गरिने प्रतियोगिताका संयोजक राष्ट्र राईले जानकारी दिए।"
खप्तड गोल्डकपको तयारी सुरु,"काठमाडौं : पुस २१ देखि माघ १ गतेसम्म धनगढीमा आयोजना हुने दोस्रो अन्तर्राष्ट्रिय आमन्त्रण नेपाल आइस सुदूरपश्चिम खप्तड गोल्डकप फुटबलको तयारी सुरु भएको छ। चौधरी गुप्रको नेपाल आइसले मुख्य प्रायोजन गरेपछि आयोजक सुदूरपश्चिम ११ स्पोर्ट्स क्लब प्रतियोगिताको तयारीमा जुटेको हो। सुदूरपश्चिम११ स्पोटर्स क्लबको आयोजनामा हुने प्रतियोगिता सञ्चालनमा लागि विभिन्न उपसमिति बनाइएको जानकारी क्लबका अध्यक्ष सुरेश हमालले दिए। गोल्डकपमा लागि मैदान र अस्थायी प्यारापिट निर्माणको काम पनि सुरु भएको छ। प्रतियोगिताको माध्यमले सुदूरपश्चिमको समग्र विकास र खेल पर्यटनको विकास गर्ने उद्देश्यले अघिल्लो वर्षदेखि थालिएको प्रतियोगितालाई भव्य रूपमा सम्पन्न गर्न सबैको सहयोग आवश्यक रहेको प्रतियोगिताका संयोजक धुव्र भट्टराईले बताए। धनगढी रंगशालामा पहिलो पटक प्रदेश नम्वर ७ मा अस्थायी प्यारापिट बनाएर दर्शकलाई फुटबल हेर्ने व्यवस्था मिलाउन लागिएको छ। रंगशालामा तीनवटा प्यारापिट पक्की भए पनि दर्शक बढ्न सक्ने अनुमान गरेका छौं, भट्टराईले भने। प्रतियोगिताको नाम दोस्रो अन्तर्राष्ट्रिय आमन्त्रण नेपाल आइस सुदूरपश्चिम खप्तड गोल्डकप२०७४ रहनेछ। प्रतियोगितालाई नेपाल टेलिकमले सहप्रायोजन गर्ने भएको छ। करिब एक करोड १० लाख रुपैयाँ खर्च हुने गोल्डकपमा स्वदेश र विदेशका गरी १२ वटा टोलीको सहभागिता रहनेछ। नकआउटका आधारमा हुने प्रतियोगितामा रुस्लान थ्री स्टार क्लब, साबिक विजेता लक्ष्मी हुन्डाई मनाङ मस्र्याङ्दी क्लब, त्रिभुवन आर्मी क्लब, नेपाल एपीएफ क्लब, सीएमजी क्लब संकटा, च्यासल युथ क्लब, रमपम झापा११, सहारा क्लब, अग्नि रूपन्देही११, धरान फुटबल क्लब र आयोजक सुदूरपश्चिम११ सहभागी हुनेछन्। यसैगरी भुटानको डुक स्टारले पनि भाग लिनेछ। थ्री स्टारले एक वर्षपछि घरेलु फुटबलमा यही प्रतियोगितामार्फत पुनरागमन गर्न लागेको हो। प्रतियोगिताको विजेता टोलीले ११ लाख ११ हजार एक सय ११ रुपैयाँ र उपविजेताले पाँच लाख ५५ हजार पाँच सय ५५ रुपैयाँ पुरस्कार प्राप्त गर्नेछन्। गत वर्ष विजेताले पाँच लाख रुपैयाँ प्राप्त गरेको थियो। यस पटकको रकमपछि खप्तड गोल्डकप देशकै सर्वाधिक धनराशिको फुटबल प्रतियोगिता बनेको क्लबका उपाध्यक्ष योगेन्द्र चन्दले बताए। प्रतियोगिताको सर्वोत्कृष्ट खेलाडीले मोटरसाइकल पुरस्कार पाउनेछ। यसैगरी उत्कृष्ट गोलरक्षक, उत्कृष्ट रक्षक, उत्कृष्ट मिडफिल्ड, उत्कृष्ट स्ट्राइकर, उदीयमान खेलाडी, सर्वाधिक गोलकर्ता र फेयर प्ले टोलीले पनि १५१५ हजार रुपैयाँ प्राप्त गर्नेछन्। हरेक खेलेको म्यान अफ दी म्याचलाई पनि १० हजार रुपैयाँ पुरस्कार प्रदान गरिने आयोजकले जनाएको छ।"
