शीर्षक,विवरण
किन हार्यो कांग्रेस ?,"वैशाख ३१ र असार १४ गते भएको स्थानीय तहको निर्वाचनमा एमाले पहिलो र नेपाली कांग्रेस दोस्रो भएका छन् । यसअघि २०७० मा भएको संविधानसभा चुनावमा कांग्रेस पहिलो र एमाले दोस्रो शक्ति भएका थिए । चार वर्षमा शक्ति समीकरण बदलिएको स्थानीय तहको चुनावको परिणामले देखायो । किन कांग्रेस दोस्रो स्थानमा खुम्चनुपर्यो ? जब कि कांग्रेसको नेतृत्वमा संविधानसभाले संविधान पारित गर्यो । स्थानीय तहको सफल निर्वाचनले संविधान कार्यान्वयन र मुलुकले स्थिरतातर्फ फड्को मारेको छ । कांग्रेसले गम्भीर रूपमा आत्मसमीक्षा गर्नु जरुरी छ । ६ महिनापछि नै दुइटा महत्वपूर्ण निर्वाचन सम्पन्न गरिसक्नुपर्नेछ, अन्यथा यो व्यवस्था नै रहने छैन । त्यसकारण पनि कांग्रेसले यो चुनावमा कहाँ के कमीकमजोरी भयो ? समीक्षा गरी निदान खोज्नु जरुरी छ । स्थानीय तहको चुनाव सुरु हुनुपहिले प्रजातन्त्रवादी बुद्धिजीवीको एउटा भेलामा महामन्त्री डा शशांक कोइराला प्रमुख अतिथि हुनुहुन्थ्यो । उहाँलाई नै सम्बोधन गरेर पंक्तिकारले भनेको थियो, 'स्थानीय तहको चुनाव हुँदैछ यतिबेला कांग्रेसको आन्तरिक अवस्था हेर्दा चुनावमा कांग्रेसलाई हराउन अरूको आवश्यकता पर्ने छैन, कांग्रेस हराउन कांग्रेस नै काफी हुनेछ । कांग्रेस केन्द्रदेखि गाउँसम्म विभाजित छ ।' नभन्दै भयो पनि त्यही । देशभरका कार्यकर्ताले यही कुरा महसुस गरेका थिए । सबभन्दा पहिले त टिकट दिनमा नै ढिला गरियो, मनोनयन पत्र दर्ता गर्नु अघिल्लो रातसम्म खुसुक्क सिफारिस पत्र दिइयो । पत्र पाउने पात्र ठीक थिए या थिएनन् भन्दा पनि जुन प्रक्रियाबाट टिकट दिइयो ठूलो संख्यामा कार्यकर्ताले त्यसलाई अपमान महसुस गरे । त्यसले कार्यकर्ता स्वस्पूर्त रूपमा परिचालन भएनन् । कार्यकर्ताको भावना नबुझेर टिकट दिइएको हुँदा कति ठाउँमा विद्रोह पनि भयो र व्यापक रूपमा अन्तर्घात भयो । नेताको नजिक, केन्द्रमा पहुँचको आधारमा टिकट दिइयो । कतिपय उम्मेदवार कार्यकर्तामाझ नै परिचित थिएनन् । स्थानीय तहको चुनावमा पार्टीको नाम र झन्डाबाहेक सबै विषय स्थानीय थिए, जनताले वर्षौंदेखि भोगेका पीडा खानेपानी, बाटो, विद्युत्, शिक्षा र स्थास्थ्य अनि २० वर्षदेखि जनताले भोग्नुपरेको भ्रष्टाचार, गुन्डा नाइकेको दबदबा । यति ठूलो अव्यवस्थित रूपमा चुनाव भयो कांग्रेसको संयन्त्रले काम गरेको थिएन, विद्रोह गर्ने, अन्तरघात गर्ने केन्द्रका नेताकै पहुँचका मान्छे थिए । तिनीहरूमाथि छानबिन र कारबाही भएन । कठोर समीक्षा गरेर पार्टी सुधार्नेतर्फ कांग्रेस लागेन भने फेरि पनि भन्नुपर्ने हुन्छ कांग्रेसलाई हराउन विरोधी शक्ति आवश्यक पर्ने छैन । कांग्रेस नै कांग्रेसको पराजयको कारण बन्नेछ । नेपाली जनताको चेतनाको स्तर लामो समयदेखि प्रजातन्त्रको अभ्यास गरेका भारतीयहरूको भन्दा हाम्रो सर्वसाधारण जनतामा बढी छ । प्रजातन्त्र स्थापनापछि नै सूचनाको हक जनताको घरदैलोमा पुर्याउन हामीले व्यापक रूपमा एफएम रेडियो प्रसारण सुरु गर्यौं । पुग नपुग तीन करोड जनसंख्या भएको मुलुकमा अहिले ६ सय एफएम रेडियो दर्ता भएका छन् । तीमध्ये अधिकांश चालू छन् । तिनले २४ सै घन्टा जनतामा सूचना प्रवाह गरेका छन् । बिहान ६ बजे काठमाडौंका तथाकथित बुद्धिजीवीले मुलुकमा भएका घटनाको जुन जानकारी पाउँछन्, सुदूर पहाडी जिल्ला हुम्ला र ताप्लेजुङका जनताले पनि त्यही सूचना पाउँछन् । अहिले एफएम रेडियोलाई पनि पछाडि पार्दै मानिसका हातहातमा मोबाइल पुगेको छ । सामाजिक सञ्जालमार्फ त देशमा भएगरेका घटनाबारे जनता तुरुन्तै सुसूचित हुन्छन् । यत्रो व्यापक र जनस्तरमा चुनाव भयो एकदुइटा साना घटनाबाहेक कहींकतै हिंसात्मक दंगा भएन । कुनै साम्प्रदायिक घटना भएन । जातीय आधारमा राजनीति गर्नेहरूले विगत १० वर्षदेखि जनताजनतामा विभाजित गर्ने कोसिस नगरेका होइनन्, तर चुनावी परिणामले तिनले नराम्रोसँग झापड पाएका छन् । मधेसी जनसंख्या बाहुल्य रहेका क्षेत्रबाट पहाडी महिला जितेकी छिन् भने राई, लिम्बू, मगर र गुरुङ बाहुल्य भएको ठाउँमा क्षेत्री बाहुन विजयी भए । उम्मेदवारको योग्यता र लोकप्रियता हेरेर जनताले मत दिए । यो नेपाली जनताको सहिष्णुता र प्रजातन्त्रप्रतिको अनुपम चरित्र हो । दुर्भाग्य हामीले प्रजातन्त्रको लामो अभ्यास गर्न पाएनौं । हामीले अभ्यास गर्न पाएको भए विश्वलाई नै नमुना प्रजातन्त्र देखाउने थियौं । जनतामा प्रजातन्त्रप्रति यति गहिरो अनुराम हुनु र तिनै जनताको हक अधिकारको निम्ति विगत ७० वर्षदेखि निरन्तर संघर्ष गरेको र आफ्नै नेतृत्वमा युगान्तकारी परिवर्तनको नेतृत्व पनि गरेको पार्टी कांग्रेसले यो चुनावमा किन अपेक्षित परिणाम ल्याउन सकेन । यसमा सबभन्दा गम्भीर समीक्षा कांग्रेसबाट हुनु जरुरी छ । अन्यथा अब छिटै हुने प्रान्त र संसद्को चुनावमा कांग्रेसले नराम्रो परिणाम भोग्नुपर्नेछ । सांगठनिक कमीकमजोरी र घातअन्तरघातका अतिरिक्त चुनावभन्दा पहिले भएका चारपाँचवटा काण्ड कांग्रेस पराजयका कारण हुन पुग्यो । अख्तियार दुरुपयोग अनुसन्धान आयोगका तत्कालीन प्रमुखविरुद्धको महाभियोग प्रस्तावप्रति अनिच्छुक रहनु तर प्रधानन्यायाधीश सुशीला कार्कीविरुद्धको प्रस्तावमा कांग्रेसले जुन अग्रता देखायो, त्यसलाई जनताले पटक्कै रुचाएनन् । आफ्नो स्थापनाकालदेखि न्यायपालिकाको स्वतन्त्र र सम्मानजनक अधिकारको निम्ति लडेको कांग्रेस, कांग्रेसकै नेतृत्वबाट अदालतमाथि प्रहार हुँदा कार्यकर्ताले शिर निहुर्याएर हिँड्नुपर्यो । प्रतिशोध साँध्न गरिएको यो निर्णय थियो । यसले नेपालीमा चर्चित उखानलाई सम्झना दिलाउँछ 'बूढी मरीभन्दा काल पल्क्यो' भन्ने डर । कांग्रेसले नै अदालतप्रति प्रतिशोध राखेर महाभियोग ल्याउँछ भने स्वतन्त्र न्यायालयको अस्तित्व स्वीकार नगर्ने सर्वसत्तावादीको निम्ति यसले ढोका खोलिदियो । आईजीपी र राजदूत नियुक्ति प्रकरणमा कांग्रेसले लिएको अडानले पनि कांग्रेसका स्वाभिमानी कार्यकर्ताको शिर निहुरिएको छ। सम्पूर्ण कार्यकर्ताको तेजोबध गर्ने काम माओवादीसँगको चुनावी तालमेलले गर्यो । 'नेपाली कांग्रेस जिन्दावाद । भोट केमा ? हँसियाहथौडामा' यो नाराका साथ कार्यकर्ताले चुनावमा सहभागी हुनुपर्यो । द्वन्द्वकालमा माओवादीले 'कांग्रेसलाई खोजीखोजी', 'पञ्चलाई रोजीरोजी' र 'एमालेलाई सोधीसोधी' नारा लगाएर काटेका थिए । तिनै माओवादीसँग कांग्रेसले चुनावी तालमेल गर्दा कांग्रेसले अहिलेसम्म अपनाउँदै आएको लोकतन्त्रप्रतिको प्रतिबद्धताको मर्मस्थलमा प्रहार भएको छ । जनताको भावनाविपरीत गरिएको यो तालमेललाई कांग्रेसले पटक्कै मन नपराएको भरतपुर महानगरपालिका र बुटवल उपमहानगरपालिकाको परिणामले देखायो । बुटवलको निर्वाचन परिणाम नै घोषित भयो । त्यहाँ कांग्रेसले अत्यन्त लोकप्रिय उम्मेदवार उठाएको थियो । माओवादीसँगको तालमेलकै कारण उनले हारे । भरतपुरमा पनि हार्ने निश्चित भएर नै माओवादीले मतगणनास्थलमा आक्रमण गरेर मतपत्र च्यातेको भन्ने गणना गरिसकेको मत संख्याले देखाउँछ । भरतपुर त्यो ठाउँ हो, जहाँ २०१८ सालमा कांग्रेसले सशस्त्र विद्रोह गरी दुई दिनसम्म सम्पूर्ण प्रशासन आफ्नो कब्जामा लिएको थियो । काठमाडौंबाट थप सेना गएपछि विद्रोहीको कब्जाबाट भरतपुर मुक्त गर्यो । त्यतिबेला कांग्रेसी कार्यकर्ता कति मारिए, त्यसको अभिलेख स्वयं कांग्रेससँग छैन । भरतपुर अस्पतालमा नियुक्ति पाएर काम गर्न गएका डा मथुराप्रसाद श्रेष्ठका अनुसार काठमाडौंबाट थप सेना गएपछि त्यस क्षेत्रलाई पुनः फिर्ता लिन सेना सफल भयो । विद्रोहीलाई कब्जामा लिएपछि खाडल खन्न लगाएर जिउँदै खाडलमा हालेर माटोले उनीहरूलाई पुर्न लगायो । चेतना कम भएका दूरदराजका कुनै ठाउँमा कांग्रेस माओवादी तालमेलले चुनाव जिते पनि सहरी क्षेत्रमा कहीं पनि माओवादीसँगको तालमेलबाट कांग्रेसले चुनाव जितेन । एमाले र पञ्चले कांग्रेसको खिल्ली उडाउने मौका पाए । पार्टीले अपनाउँदै आएको सिद्धान्तमाथि नै स्खलन आएपछि कारण खोज्नेतर्फ कांग्रेसको ध्यान नजानु आम प्रजातन्त्रवादीको निम्ति चिन्ताको विषय हो । कांग्रेस सत्ता भागबन्डामा नै रुमलिएको छ । संस्थापन पक्षले त आफ्ना यी कमीकमजोरी उजागर हुने भयले बैठक नबोलाएको अनुमान गर्न सकिन्छ, आफूलाई संस्थापन इतरको दाबी गर्नेहरूले देखाएको उदासीनताबाट कार्यकर्ता निराश भएका छन् । महाधिवेशनपछिको सबभन्दा ठूलो निकाय महासमिति हो । पछिल्लो महाधिवेशन पछि महासमिति बैठक बोलाइएको छैन । जब कि विधानले प्रत्येक वर्ष महासमितिको बैठक बोलाउने व्यवस्था गरेको छ । अहिले कांग्रेसले लिएको नीति र अडानप्रति गम्भीर रूपमा प्रश्न उठेको छ राष्ट्रियताप्रतिको प्रतिबद्धता र छिमेकी भारत र चीनसँग सम्बन्धमा पनि सन्तुलन गुमाएको हो कि भन्ने आशंका कार्यकर्ताले नै गरेका छन् । त्यसकारण पनि कांग्रेसले महासमितिको बैठक बोलाउनु आवश्यक छ । अब हुने संसद् र प्रान्तको चुनाव स्थानीय तहको चुनावभन्दा धेरै गम्भीर र महत्वको हुने कुरामा कुनै द्विविधा छैन । स्थानीय तहको चुनावमा भएको अन्तरघात, विद्रोह र नेपाली समग्र राजनीति र खास गरेर कांग्रेसमा स्थापित भएको महागुन्डा नाइके (डन) माथि कठोर समीक्षा गरेर सुधार्नेतर्प कांग्रेस लागेन भने फेरि पनि भन्नुपर्ने हुन्छ, कांग्रेसलाई हराउन विरोधी शक्ति आवश्यक पर्ने छैन । कांग्रेस नै कांग्रेसको पराजयको कारण बन्नेछ ।"
राजनेता हुने योग्यता,"राजनीतिक नेतृत्व वा राजनेताको सफलताको लागि कस्ता गुण आवश्यक पर्छन् भन्नेबारेमा धेरै लेख लेखिएको र विचार व्यक्त भएको पाइन्छ । हुन त यो कुरा ठाउँ र समयअनुसार फरक पर्ने र सोहीअनुसार निर्धारण हुने कुरा पनि हो र महात्मा गान्धी, जर्ज वासिंटन, अब्राहम लिंकन, एडोल्फ हिटलर, नेल्सन मण्डेला, फिडेल क्यास्ट्रो, र विन्स्टन चर्चिल जस्ता संसारका केही स्थापित राजनेताहरूको जीवनी, काम र तिनका गुण र विशेषतालाई एकै ठाउँमा राखेर गहिरोसँग हेर्दा एउटा चाखलाग्दो निष्कर्षमा पुग्न सकिन्छ । जसअनुसार, एकमा प्रतिबद्धता र समर्पण, दुईमा साहस र सही योजना गर्ने क्षमता, तीनमा ज्ञान, दूरदृष्टि र स्पष्टता आउने देखिन्छ भने त्यसपछि आउँछ भाषणकला, उत्प्रेरणा क्षमता आदिआदि यी गुणहरूको महत्वमा कुनै द्विविधा त छैन, तर सँगै देश, काल र परिस्थिति यस्तै अर्को महत्वपूर्ण पक्ष हो, जसले आफ्नो आवश्यकताअनुसार राजनेताको गुण परिभाषित गर्दछ । माथिको कुराको सर्वकालिक वैधता (युनिभर्सल भ्यालिडिटी) हुँदाहुँदै पनि नेपालको वर्तमान सन्दर्भमा राजनेतामा जनताले देख्न चाहेको कुराको छुट्टै लिस्ट तयार गर्न सकिन्छ अथवा नेपालीले सम्भावित राजनेताबाट खोजेको आवश्यक योग्यताको सूची तयार गर्न सकिन्छ । नेपालमा राजनेताको लागि सामान्य जनजीवनबाट आएको व्यक्तिभन्दा अलिक भिन्न खालको पृष्ठभूमि र व्यक्तित्व भएको व्यक्तिको खोजी हुने गरेजस्तो देखिन्छ । यसका अतिरिक्त खोजिने कुरा त्याग र उत्सर्ग हो । आफ्नो नाममा छाता र सुराहीबाहेक कुनै सम्पत्ति नभएको, आफ्नो लक्ष्यमा हिँड्दै गर्दा बिहे र घरजम गर्नसमेत नभ्याएको भनेर चिनिएका कृष्णप्रसाद भट्टराई एउटा समय राजनेताको रूपमा स्थापित हुनै थाल्नुभएको थियो । तेस्रोमा आजभोलि आएर नेतामा विशिष्ट ज्ञान, पढाइ र अनुभवको पनि खोजी हुन थालेको छ । त्यसपछि भनेको आचरण, संस्कार, प्रस्तुति, दैनिकी, संगत र सहयोगी वृत्त आदि कुरामाथि पनि धेरै विचार गर्न थालिएको छ । यी सबै कुरा उपयुक्त र जाएज त हुन्, तर सबैभन्दा पहिलो र दोस्रो गुण भएको व्यक्ति पाउन निकै कठिन हुने कुरा हो । विगत बीसतीस वर्षमा राजा ज्ञानेन्द्रदेखि विभिन्न नेताहरू चर्चाको चुलीमा रहे, तर तिनको राजनेता बन्ने बाटो अधुरै टुंगियो । धेरैको मुद्दामा श्रीमती, छोराछोरी, परिवार एवं आसेपासेको क्रियाकलाप र ती नेताले तिनको इच्छापूर्तिको लागि आफ्नो पदीय दायित्व बिर्सेर 'फेबर' गरिदिएको घटना सार्वजनिक हुनेबित्तिकै तिनको बनेको इमेज पनि सखाप हुने गरेको देखिन्छ र त्यसो हुनु नाजायज पनि हैन । तर प्रश्न के भने, परिवार नै नभएको वा परिवारको पटक्कै केही 'फेबर' नगर्ने लोभ, पापबाट मुक्त नेता पाउन यो देशले अर्को एक युग कुर्न पनि पर्न सक्छ । प्रस्ट हो, किसुनजीमा देखिएको सम्भावनाले मूर्तरूप लिन पाएन र त्यसले किसुनजीलाई त के भो र तर देशले एउटा सुन्दर सम्भावनालाई आफ्नो हातबाट युगौं पछाडिसम्म धकेल्यो । त्याग र उत्सर्गको यस्तो बढी खोजी गर्ने हाम्रो सामाजिक मनोविज्ञान निकै चाख लाग्ने खालको छ । यसो भनिरहँदा कतिको मनमा के प्रश्न उठेको हुन सक्छ भने के त्यसो भए हाम्रो समाजमा त्याग, परोपकार, सदाचारजस्ता गुण स्थापित हुन थालेको हो भन्ने । तर वास्तविकतामा त्यसो हो भन्ने देखिन्न । भ्रष्टाचार, अनियमितता, जथाभावी, अधिकारको दुरुपयोगको शृंखला दैनिक जनजीवनमा तलैसम्म घुसेको देखिन्छ । सानोतिनो अनियमितता सेवा दिने र सेवाग्राही दुवैका लागि सामान्य भइसकेको छ । समाजमा भ्रष्टाचारविरुद्ध खुलेर बोल्नेको जमात धेरै सानो छ । अब प्रश्न उठ्छ यो समाजको द्वैध मानसिकता कसरी त ? यो बुझ्नको लागि नेपाली सामाजिक मनोविज्ञानको दुइटा परस्परविरोधी (तात्कालिक र दीर्घकालिक) रणनीतिहरू बुझ्नुपर्छ । ज्यादाजसो मान्छे के चाहन्छन् भने समाजमा न्याय स्थापित होस्, शान्ति होस्, मिलेर बस्न सकियोस् । विद्यमान स्थिति त्यसअनुकूल छैन, दिनदिनका क्रियाकलापमा भ्रष्टाचार, अनियमितता, जथाभावी, अधिकारको दुरुपयोग देख्नु वा भोग्नुपरेको छ । हाम्रो मनोविज्ञानले भनेको हुन्छ, यो सब खराबी म एक्लैले परिवर्तन गर्न सक्ने हैन, त्यसैले समाजमा अरूसरह भएर बाँच्नको लागि अहिलेको लागि यसैभित्र पस्नुबाहेक अर्को उपाय छैन । यसरी र यसकारण दैनिक जीवनमा भ्रष्टाचार, अनियमितता, जथाभावी एवं अधिकारको दुरुपयोग संस्थागत हुँदै गइरहेको छ । हो, यसैको अर्को पाटोमा जोडिन आउँछ त्यागी एवं उदाहरणीय नेताको खोजीको कुरा, जसले माथि भनेजस्तो खराबीको अन्त्य आफैंबाट सुरु गरोस् र गर्ने हिम्मत राखोस् । आम मानिस चाहन्छन् त्यो सदाचार, न्याय, शान्ति ल्याउने कामको नेतृत्व राजनेताले गर्नुपर्छ । त्यसको लागि उनी स्वयं त्यागी र उदाहरण दिने खालको हुनुपर्छ । त्यसैकारण परिवारको बारबन्धनबाट मुक्त व्यक्ति भए मात्र त्यस्तो साहस गर्न सक्छन् भन्ने आमधारणा रहेको हो । आम मानिस सोच्छन् कि यसरी जब त्यस्ता राजनेताले परिवर्तनको नेतृत्व गर्छन् र जब समाजमा सदाचार, न्याय र शान्ति स्थापित हुन थाल्छ, त्यसपछि म पनि त्यसै गरौंला । हो, यसरी यस्तो द्वैध मनोविज्ञान नबुझी न समाजलाई न कुनै वर्ग र तप्कालाई मात्र गाली गरेर अहिलेको विकृति र विसंगति समाधान हुने हो । यस अर्थ पनि यो देशमा राजनेताको अत्यन्त खाँचो भइसकेको छ र तिनको नेतृत्वबाट मात्र समाजमा मौलाइरहेको भ्रष्टाचार, हिंसा, हत्या, घृणा जस्ता विकृतिको अन्त्य सम्भव हुने देखिन्छ । नेपालमा हाल जीवितै त्यस्ता अन्य केही नेता छन्, जसलाई पनि राजनेता बन्ने अवसर नजिकनजिक आएको थियो, जो दुर्भाग्यवश तिनले चिनेनन् वा त्यस्तो बन्न चाहेनन् । त्यस अर्थमा भन्ने हो भने, किसुनजीबाट त्यो सामाजिक आवश्यकता पूरा गर्न नसक्नुमा नेपाली समाजको ठूलो कमजोरी भएको हो । यो कुन अर्थमा पनि भने सम्पत्ति नभएका, बिहेबारी नगरेका वा जिन्दगीभर राजनीतिमा लागेका त कति होलान् कति, तर राजनेताको लागि चाहिने गुण त्यति मात्र होइन । अब नेपाली समाजले एकपटक गरेको गल्तीबाट सिकेर नयाँ राजनेताको पहिचान गर्दै तिनलाई स्थापित गर्नु आवश्यक भइसकेको छ । सम्पर्क इमेल :  :"
रुखो पाखोमा रसिलो 'ड्रागन फ्रुट',"डा सूर्यप्रसाद पाण्डे अचम्मको 'ड्रागन फ्रुट' को व्यावसायिक खेती नेपालमा सम्भव छ र यसको खेती यसरी गर्नुपर्छ भनेर विज्ञान, प्रविधि र तौरतरिका मात्र होइन, प्रदर्शन गरेरै साबित गरेका छन् । यी तिनै पाण्डे हुन्, जो नेपालमा नयाँ फलफूल खेती सुरुआत गर्ने भनेर प्रख्यात छन् ।उनी नयाँ परिचय दिइरहनुपर्ने व्यक्ति पनि होइनन् । ज्यादै महँगो किवी फलको नेपाली नाम ठेकी फल हो र यो नेपालको रैथाने फल हो भनेर उनैले खोजी गरेर पत्ता लगाएका हुन् । जो अहिले देशव्यापी रूपमा फैलिइरहेको मात्रै छैन, नेपालबाट विदेश निर्यात पनि हुन थालेको छ । ठेकी फलको खेती नेपालीले मज्जाले गर्न सक्छन् भन्ने अनुसन्धान गरेर सफल भएपछि पाण्डेले त्यसको लागि रैथाने नेपाली प्रविधि विकास गरे । स्वेदशमै उत्पादन गरेर बजारमा किवीको चर्को मूल्यलाई आधै कम गरेर पनि देखाए । नेपाली जिब्रोमैत्री बनाउने मात्र होइन, त्यसका अनेक उत्पादनको प्रयोग पनि गरे । किवी फल खाने मात्र होइन, यसको जामजेली, सर्वत, वाइन, बियाँको तेलसमेत उत्पादन गर्न सकिने नेपाली प्रविधि पनि विकास गरेका छन् । ठेकी फल उत्पादन विधि यो हो भनेर व्यावसायिक रूपमा किबी फलाएर देखाउने मात्र होइन, कमाइ गरेर किसान धनी बन्न सक्छन् भन्ने प्रमाणित गर्ने व्यक्ति पनि हुन् डा पाण्डे । उमेरले ७० पुगिसकेका पाण्डे नेपालका बिरलाकोटीका त्यस्ता कृषि वैज्ञानिक हुन्, जो कुरा होइन, काम गरेर देखाउने धरतीपुत्र हुन् । वरिष्ठ वैज्ञानिकको सरकारी जागिर र विदेशको आकर्षण छोडेर आफूलाई लागेको काम गर्ने र त्यसैबाट जीवनयापन गर्न नेपाली किसानले पनि सक्छन् भन्ने प्रमाणित गर्ने हुटहुटी भएका व्यक्तित्व पनि हुन् । किवीलाई नेपालमा फैलाउने यी वैज्ञानिक त्यो फलको उत्पादन, विकास र सफलतापछि हात बाँधेर पैसा कमाउन मात्रै अल्झिएनन् । नेपाली गरिब किसानलाई श्रापको रूपमा रहेका पूर्व, दक्षिण र पश्चिम फर्र्र्किएका, पानी अत्यन्त कम पर्ने, ढुंगा धेरै र माटो अत्यन्तै कम भएका सुख्खा भिराला पाखाहरू भएका किसानलाई कसरी समृद्ध बनाउने भन्ने हुटहुटीले जोतिइरहेका रहेछन्, एक दिन सिफलमुनि कालोपुलको छेउमा भेटिएपछि थाहा पाइयो । उनको पाइला पछ्याउँदै जाँदा पुगियो काभ्रे, सिन्धुली र रामेछापको संगम नै भने हुने तिमाल गाउँपालिकाको पूर्वी सीमान्त गाउँ ठूलो पर्सेलमा !ठूलो पर्सेल उनको जन्मथलो पो रहेछ ! पाण्डेले भने, मलाई खान, बस्न र खर्च गर्न समस्या छैन । मैले पढें, उच्च शिक्षा पाएँ तर आफू जन्मिएको ठाउँलाई के गरें त ? मेरो ज्ञानको प्रयोग गरें ? मलाई यसले हुटहुटी लगाइरहन्थ्यो । मेरो जन्मभूमिको ऋण चुक्ता गर्न र यहाँका वासिन्दाको मुहार हँसिलो बनाउने उद्देश्यले जीवनको अन्तिम यात्रामा चार वर्षदेखि जोतिइरहेको छु । बल्ल सफलता हात लागेको छ र अब ढुक्क बनेर भन्न सक्छु, हो यहाँ यो काम गरेर धनी बन्न सकिन्छ ! उनको जन्मभूमि, जसलाई उनका बाबु देवीप्रसाद र आमा दुर्गाकुमारी पाण्डेले जीवनभर छोडेनन् । बाबुलाई आमाले जीवनभर साथ दिइन् । बाबु र आमाको निधनपछि सात दाजुभाइ र चार दिदीबहिनीले आमाको किरिया बस्दाबस्दै कोरामै एउटा निर्णय गरे, पुर्खाको थाँतथलो नचिर्ने र नबेच्ने ! हाम्रो सगोलको ७०८० रोपनीजति (असी प्रतिशत ढुंगा र २० प्रतिशतभन्दा कम माटो भएको भिरालो पाखो बारी) रुखो पाखो जमिनको सदुपयोग गर्ने र नमुना फार्म बनाउने । यो अचम्मको फलको नेपाली नाम राख्न सकेको छैन, तर यसको फूलको नाम भने मैले राखें रातकी रानी ! साँझ परेपछि फुल्ने, रातभरि मग्मगाउने र भोलिपल्ट घाम उदाएपछि ओइलाउने । फूल फुलेको पैंतालीस दिनमा पाकेर खान तयार हुने यो रसिलो, स्वादिष्ट र गुणकारी फलको नेपाली नाम के राख्ने होला ? कृषि नै अध्ययन गरेका र कृषि कर्ममै रमाउने दाजु नै हुन् भनेर भाइहरूले मलाई हौस्याए । उनीहरूले भने, दाजु सूर्य, तिमीले पढेको र जानेको ज्ञानलाई बाबुआमाको रुखो थाँतथलोको विकास गर्न नेतृत्व गर । यही कामको लागि हरेक भाइले पाँच लाख रुपैयाँ बीउ पुँजीको रूपमा लगानी गर्न पनि सहमति जनायौं । अन्कनाएर नेतृत्व लिएँ मैले डा पाण्डेले भने, किनभने यो ठाउँमा कृषि कर्म गर्न असाध्यै गाह्रो छ । भाइहरूले फुटेर होइन, एकजुट भएर दिएको जिम्मेवारीलाई कसरी नाइँ भनौं ? मैले चुनौती स्वीकार गरें बाबुबाजेको थातथलो रुखो भएर के भयो ? विज्ञान, प्रविधि र स्थानीय ज्ञानबुद्धि लगाएर नमुना फार्म बनाउने ! डा पाण्डेले चुनौती स्वीकारेपछि प्रकृतिले भार अरू थपिदिइन् । त्यसै पनि वर्षायामसमेत पानी नपर्ने 'रेन स्याडो' क्षेत्रमा पर्ने उनको जमिनमा पानीको समस्या हुने नै भयो । ०७२ वैशाखको भुइँचालोपछि खानेपानीको खोल्साको पँधेरो पनि सुक्यो । डा पाण्डे रन्थनिए । के गर्ने, के नगर्ने ? काम छोडौं, हुतिहारा भइने । काम थालौं, खानेपानीको स्रोतसमेत बिलाउँदै गएको रुखो पाखोमा कसरी खेतीपाती गर्ने ? अध्ययन, अनुसन्धान, खोजबिन र भेटघाटमै महिनौं बिताए।मलाई एउटै चिन्ता, कसरी काम सम्पन्न गर्ने ? घरपरिवारले भने बूढो त खुस्क्यो कि क्या हो भन्ने शंका पो गर्न थाले । भाइहरूले पनि गाउँका चुनौती सुनेर कृषि पढ्नेहरू हाम्रो दाइ जस्ता हुन्छन्, गफ गर्छन् काम गर्न नमिल्ने बहाना बनाउँछन् भनेको धुइरोधुइरो सुनें । तर डा पाण्डेले हरेस खाएनन् । यी अनि यस्तै टीकाटिप्पणी र आफैंले खोजेको दुःखले मलाई भने निराश होइन, झन्झन् आशावादी बनाइरह्यो । उनले भने, किनभने सजिलो ठाउँ र सबै कुरा उपलब्ध भएपछि त जसले पनि काम गर्न सकिहाल्छ । चुनौती भएको ठाउँमा विज्ञान, प्रविधि र अनुभव लगाएर उपलब्धि हासिल गर्नु पो सफलता हो भन्ने दृढता मनमा कायम राखिरहें, हरेस खाइनँ । पहिला त दाजुभाइहरूबीच छलफल हुँदा बुबाआमाको नाममा गुठी बनाएर यहाँको काम सञ्चालन गर्ने सोच थियो । र, गुठी कसरी सञ्चालन गर्ने भनेर अनेक गुठीहरू हेर्न गइयो । मान्छेहरू भेटेर सरसल्लाह गरियो । त्यसक्रममा के निष्कर्षमा पुगियो भने गुठी स्थापना त गरौंला, तर त्यसको जिम्मेवारी पछिसम्म कसले लिन्छ ? लाभांशमा झगडा पर्छ होला जस्तो लाग्यो । हाम्रा चर्चित गुठीहरूसमेत त्यसैमा अल्मलिएको पत्तो लाग्यो । अनि हामी कम्पनी बनाउन लाग्यौं । त्यसैले विद्यार्थी हुँदा पढेका, कृषि वैज्ञानिकहरूले प्राप्त गरेका सफलताअसफलताका कुरा सम्झने, पढ्ने, छलफल गर्ने र इन्टरनेटको सहयोगमा आफ्ना चुनौतीका समाधानबारे म एकोहोरिएर लागिरहें । साथीभाइ र विज्ञहरूसँग सम्पर्क गरें । माटो जचाएँ । वार्षिक पानी पर्ने डाटाहरू खोजें । भूस्खलनबारे जानकारी लिएँ । माटो त के भन्नु, गेग्रान । जमिनको उर्वरा शक्ति परीक्षण गरें । एकदमै रुखो । माटोको विषयमै मैले पीएचडी गरेकोले आफ्नो जमिनको माटोको शक्ति के हो भन्ने जान्नको लागि निकै समय व्यतीत गरें । तापक्रम हिउँद वर्षामा कति हुन्छ भन्ने खोजी गरें । अन्त्यमा, म निष्कर्षमा पुगें । यो 'रेन स्याडो' अर्थात् वर्षामा पनि खासै पानी नपर्ने ठाउँ भएकाले यसको लागि विशेष प्रविधि चाहिन्छ । त्यसैले मैले यो ठाउँलाई पानी कम हुने ठाउँमा गरिने खेतीपाती, पशुपालन र जीवनयापनको लागि चाहिने अनुसन्धान गरेर सिद्धान्त निर्माण, प्रविधिको विकास र त्यसको व्यावहारिक प्रयोग गर्ने केन्द्रको रूपमा विकास गर्न लागिपरेको छु । यहाँको नम्बर एक समस्या भनेको नै पानी हो । त्यसैले यसको लागि वर्षाको पानी संकलन गरेर वर्षभरि प्रयोग गर्ने प्रविधि अपनाइएको छ । रुखो पाखोमा चिस्यान कायम राख्नेलगायतका प्रविधि विकास गरिएको छ । दोस्रो समस्या भनेको, यहाँको माटोको उर्वराशक्ति एकदमै कम छ । खासमा यहाँ त माटो भन्ने नै छैन । मात्र गिटी नै गिटी छ । ढुंगाको ग्यांग्रिङमा मल मिसाएर जति उत्पादन हुन्छ, आम्दानी त्यही हो ।त्यसैले यहाँको बाली सुक्खा खप्ने नै लगाउनुपर्ने बाध्यता भएकाले मैले पानी थोरै चाहिने, थोरै मेहनत गरे पुग्ने तर उच्च मूल्य प्राप्त गर्ने खेतीबारे खोजी गरें । यसको लागि अन्नबालीभन्दा फलफूल छनोट गरेको छु । अनि त्यस्ता बोटबिरुवा खोजेर त्यसको प्रविधि विकास गर्न लागेको छु । यसैको लागि हामीले वर्षाको पानी संकलन र भण्डारन गर्न अढाइ लाख लिटर क्षमताको प्लास्टिक पोखरी बनाएका छौं । यस पोखरीबाट बढी भएर बग्ने पानी पनि खेर जान नदिन पच्चीसतीस हजार लिटरको अतिरिक्त भण्डारन पोखरी बनाइएको छ ।यसरी जम्मा गरिएको पानी मरुभूमिमा जसरी हामीले पनि थोपा सिँचाइ (ड्रिप इरिगेसन) प्रविधिमार्फत प्रत्येक बिरुवामा पानी पुर्याउँदैछौं, तर यो प्रविधि अलि खर्चिलो छ । त्यसैले यो खर्च पनि धान्न सक्ने 'हाइभ्यालु क्रप' खेती गरेका छौं । हामीले गरेको मध्ये एक अनार हो । यसमा सफल भइयो । यस्तो प्रतिकूल मौसममा पनि रसिलो अनार बोटले थाम्न नसक्ने गरी मज्जाले उत्पादन हुने रहेछ । त्यस्तै अनौठो फल ड्रागन फ्रुटको खेतीमा पनि सफलता पाइयो । यसले अब चमत्कार नै देखाउँछ भन्ने लागेको छ । जो आए पनि यो नयाँ फल देखेर छक्क पर्छन् ! मैले यो बिरुवाको फल खाँदा मात्र आनन्द आउने होइन, यसको बोटलाई हेर्दा पनि मन प्रसन्न हुने तरिका अपनाएको छु, जो लगानीको हिसाबले सस्तो पनि छ । विकसित सहर र उदाइरहेका गाउँलाई पनि यसबाट सेवा नै पुगेको छ । त्यो के भने, बागमती अञ्चलमा मात्र दस लाख मोटरसाइकल छन् । तिनको टायर फाल्ने ठाउँको अभाव छ, राजधानीमा । तर मैले किनेर त्यसैलाई प्रयोग गरेर ड्रागन फ्रुटका बिरुवालाई चित्ताकर्षक बनाएको छु । 'क्याक्टस' अर्थात् सिउँडी जातिमा पर्ने यो बिरुवामा यस्तो फल फल्छ र यो यति मीठो, रसिलो र गुणकारी हुन्छ भन्ने थाहा पाएपछि जो पनि भन्छ, म पनि गर्छु यसको खेती भन्छन् । जति पैसा परे पनि तिर्छु, तर यसको बिरुवा चाहियो डाक्टर साहेब भन्छन् !ड्रागन फ्रुट पोहोरदेखि फल्न थालेको छ । यो फल मीठो मात्र छैन, औषधीय गुणले पूर्ण छ । यो फल खाएपछि पेट खलास हुन्छ र कब्जियतको दोष ठीक पार्छ । यो फलबाट उच्चस्तरको आइसक्रिम, इनर्जी डिंक, वाइन र ब्रान्डी बनाउन सकिन्छ ।यसको मुन्टाको गजबको तरकारी बन्छ । फूल फुलेको ४५ दिनमा फल तयार हुन्छ । जो जेठदेखि असोजकात्तिकसम्म फुलिरहन्छ र फलिरहन्छ । फूल फुलेको चारपाँच दिनपछि फूलका पात सुकिसक्छ । सुकेको फूलको स्पेसल चिया बन्छ । यो फूलको विशेषता के भने यो राति मात्र फुल्छ । त्यसैले मैले यसको नाम नै राखेको छु, रातकी रानी !अनुसन्धानबाट के निस्किएको छ भने सुनकोसी नदीको पश्चिमपट्टिको यो डाँडोमा गर्मी अत्यधिक छ । त्यो गर्मी धान्न ड्रागन फ्रुटलाई छायाँ चाहियो । त्यत्तिकै छायाँ दिएर के गर्नु भनेर बहुमूल्य मेकाडेमिया नटलाई छायादार बिरुवाको रूपमा सुरु गरेको छु । मधिसे बदाम वा काजुभन्दा मूल्यवान् मेकाडेमियानटसहित यो जमिनमा मेरो पाँचतले खेतीको प्रयोग पनि सफल भएको छ । सबैभन्दा माथि मेकेडेमियानट, त्यसमुनि ड्रागन फ्रुट, त्यसमुनि भुइँकटहर, हावाबाट पुग्ने क्षति रोक्न (बिन्डब्रेकर) ट्रेफ्रासिया र सबैभन्दा तल भुइँघाँस जसले हावामा भएको नाइट्रोजन अर्थात् युरिया सोसेर निःशुल्क रूपमा माटोमा भण्डारन गराउँछ । यो घाँसले बाख्रापालनलाई पनि बढावा दिनेछ, जो हाम्रो खेतीसँग जोडिएको पशुपालनको अर्को पाटो हो ।"
लोकतन्त्रको उपहास,"भर्खरै मात्र स्थानीय तहको दोस्रो चरणको निर्वाचन सम्पन्न भएको छ । नेपाली जनताले दुई चरणको निर्वाचनमा उत्साहजनक सहभागिता जनाएका छन् । प्रजातन्त्रमा निर्वाचन एउटा प्रक्रिया मात्र नभएर आन्दोलन पनि हुने गर्छ । कारण यदि जनताले चाहे भने निर्वाचनको माध्यमबाट राजनीतिमा कायम विकृति बढारेर समाज परिवर्तनको मार्ग प्रशस्त गर्न सक्छन् । तर यसो हुनको लागि केही अवस्था विद्यमान हुनुपर्छ । प्रथम, निर्वाचन निष्पक्ष हुनुपर्छ । दोस्रो, मतदाताले मत प्रयोग गर्दा विवेकको प्रयोग गरेको हुनुपर्छ । तेस्रो, जनताले उत्तम विकल्पको छनोट गर्ने अवसर प्राप्त गर्नुपर्छ । चौथो, निर्वाचित जनप्रतिनिधिले जनआकांक्षाअनुरूप कार्य गर्नुपर्छ । त्यसो हुन सकेमा मात्र समाजले सकारात्मक परिवर्तनको दिशा अवलम्बन गर्न सक्छ । हामीकहाँ अझै स्थानीय तह निर्वाचनको तेस्रो चरण र राज्य एवं संघीय व्यवस्थापिकाको निर्वाचन सम्पन्न हुन बाँकी छ । निर्वाचन सम्पन्न हुन बाँकी मात्र नभएर ती तहको निर्वाचन समयमा सम्पन्न हुने हो वा होइन भन्ने कुरा पनि सुनिश्चित भइसकेको छैन । तापनि आजसम्म सम्पन्न निर्वाचन परिणामले केही संकेत दिएको छ । जसअनुसार पहिलो कुरा, दोस्रो संविधानसभा निर्वाचनमा प्रमुख पार्टीको रूपमा रहेका तीन ठूला पार्टीले आफ्नो पूर्वावस्था कायम राख्न सफल भएका छन् । फरक केमा देखिन्छ भने त्यतिबेला पहिलो शक्तिको रूपमा रहेको नेपाली कांग्रेस यतिबेला दोस्रो र दोस्रो शक्तिको रूपमा रहेको एमाले पहिलो शक्तिको रूपमा देखापरेका छन् । अनि तेस्रो शक्ति कायम हुन पुगेको माओवादी केन्द्रको प्रस्तुति अन्य दुई दलको तुलनामा कमजोर रहेको छ । दोस्रो, यस निर्वाचनमा केही साना र नयाँ उदय भएका पार्टीको प्रस्तुति निकै कमजोर रह्यो । निर्वाचन परिणामअनुसार राप्रपा (नेपाल), संघीय समाजवादी फोरम, फोरम लोकतान्त्रिक, राष्ट्रिय जनमोर्चा, नेपाल मजदुर किसान पार्टी, नेकपा माले, नेकपा माओवादी (क्रान्तिकारी), नयाँ शक्ति पार्टी, साझा पार्टी र विवेकशील पार्टी जस्ता दलको प्रस्तुति निकै कमजोर देखा पर्यो । यसबाट एकथरीले नेपाली जनताले विकल्प नचाहेको अर्थ लगाउने गरेका छन् । तेस्रो, निर्वाचन परिणामले संविधान संशोधन नभई निर्वाचन सम्पन्न हुन दिँदैनौं, निर्वाचन गर्न खोजे आन्दोलनको आँधीबेहरी ल्याइदिन्छौं भन्ने मधेसवादी दलको दाबी झूटो प्रमाणित हुन पुगेको छ । उनीहरूको दाबीविपरीत तराईका जनताले उत्साहपूर्वक निर्वाचनमा सहभागिता जनाएका छन् । चौथो, यसपटकको निर्वाचनमा एउटा प्रवृत्ति देखा परेको छ । त्यो हो, अघिल्ला निर्वाचनमा सरकारी शक्तिको दुरुपयोग गरेर निर्वाचनमा व्यापक धाँधली गरिने गर्दथ्यो । तर यसपटक सानातिना विवादबाहेक सरकारी शक्तिको दुरुपयोगका घटना भएनन्, जुन सकारात्मक हो । यतिबेला जनतासामु स्थापित इमानदार नेतृत्वको अभावका कारण उनीहरू पुरानै नेतृत्वले दिने गरेका भ्रममा बाँच्न विवश छन् । तापनि जनता एवं दलीय नेतृत्व दुवैले बिर्सन हुने छैन, जनतालाई आफ्नो नेतृत्व चयन गर्न प्राप्त वर्तमान अवसर अन्तिम होइन । यति हुँदाहुँदै पनि यसपटकको निर्वाचन प्रक्रिया र निर्वाचन परिणाम हेर्दा केही त्यस्ता लक्षण देखा परेका छन्, जुन कुनै अर्थमा सकारात्मक छैनन् । तिनले निर्वाचनको निष्पक्षतासँगै निर्वाचनको माध्यमबाट परिवर्तनको ग्यारेन्टी गर्दैनन् । तीमध्ये पहिलो कुरा, स्थानीय तहको संरचना निर्माणसँग सम्बन्धित रहेको छ । स्थानीय तहको संरचना राष्ट्रको आवश्यकता र जनताको सुविधालाई ख्यालमा राखेर होइन, दलविशेषको स्वार्थलाई मध्यनजर राखेर गरिएको छ । अहिलेको निर्वाचन परिणाम धेरै हदसम्म त्यसै कार्यको परिणति पनि हो भन्न सकिन्छ । दोस्रो, वर्तमान निर्वाचनमा कुनै पनि पार्टीका स्थानीय कमिटी एवं कार्यकर्ताले आफ्नो उम्मेदवार छान्ने अधिकार प्रयोग गर्न पाएनन् । उनीहरूको कार्य विवेकलाई बन्धक राखेर मतदान गर्नेसम्म मात्र सीमित रह्योक । तेस्रो, वर्तमान निर्वाचनमा दलहरूबीच जस्तो किसिमका गठबन्धन निर्माण भए, त्यसले अब नेपाली राजनीतिमा आदर्श, विचार र नैतिकता भन्ने कुरा बाँकी रहेन भन्ने देखाउँछ । हुन त वर्तमान संविधानले नै देशमा राजनीतिक विचारधाराको होइन, स्वार्थको प्रधान्यता हुने किसिमको व्यवस्था गरेको छ । कारण संविधानले देशमा संसदीय शासन व्यवस्था रहने भने ता पनि देशमा कायम राजनीतिक व्यवस्था भने वर्णशंकर प्रकृतिको छ । जहाँ बहुमतीय सरकारको सम्भावना नै देखिँदैन । जसले गर्दा दलहरूका निम्ति सत्ता स्वार्थबाहेक अरू सबै कुरा गौण हुन पुगेका छन् । यस कुरालाई सरकार गठन र सञ्चालनसँगै दलहरूबीच भर्खरै सम्पन्न निर्वाचनमा भएको गठबन्धनले राम्रो गरी प्रस्ट्यारएको छ । यस निर्वाचनमा गणतन्त्रवादी एवं राजतन्त्रवादी, संघीयतावादी एवं संघीयताविरोधी, धर्म निरपेक्षतावादी एवं सापेक्षतावादी, पुँजीवादी एवं समाजवादी कुनै आधारमा भिन्नता देखिएन । हुन त एकथरीको तर्क स्थानीय तह निर्वाचन राजनीतिक विचार कार्यान्वयनको लागि नभएर स्थानीय समस्या समाधान र विकासको लागि भएको भन्नेसमेत रहेको देखिन्छ । त्यसो नै हो भने स्थानीय तहको निर्वाचन गैरदलीय आधारमा सम्पन्न गर्ने व्यवस्था भएको भए उपयुक्त हुने थियो । तर त्यसो नगरी महत्वाकांक्षी दलीय घोषणापत्र जारी गरेर निर्वाचनमा जाने, तर निर्वाचन जित्ने हेतुले अपवित्र गठबन्धनसम्म गर्ने कार्यले दलहरूको चरम अवसरवादी चरित्रलाई देखाउँछ । विचार गरौं त, जुन दल आफ्ना घोषित आदर्शप्रति इमानदार छैन, त्यसले निर्वाचन प्रयोजनको लागि जनतामाझ व्यक्त आश्वासन एवं प्रतिबद्धताप्रति कुन हदसम्म इमानदारी देखाउला ? यसरी राजनीतिलाई अवसरवादमा परिणत गर्ने दलहरूको कार्यले दलीय प्रणालीप्रति नै वितृष्णा जगाउने कार्यमात्रै गर्नेछ । चौथो, स्थानीय निर्वाचनहरूमा उम्मेदवारीको वितरण आर्थिक चलखेलका आधारमा भएको पाइयो । अधिकांश पदहरूमा पार्टी एवं केन्द्रीय नेताहरूलाई आकर्षक रकम बुझाउने व्यक्तिहरूलाई उम्मेदवार बनाइएका व्यापक घटना सार्वजनिक भएका छन् । यससँगै निर्वाचनमा मतको व्यापक खरिदबिक्री जस्ता कुराले गैरप्रजातान्त्रिक प्रक्रियालाई सघाएको प्रस्टै छ । जसले गर्दा पार्टीका असन्तुष्ट कार्यकर्ताले अन्तर्घात गरेका घटना सामान्य बन्न पुगेका छन् । पाँचौं, निर्वाचनमा लगभग सबैजसो राजनीतिक पार्टी सम्बद्ध उम्मेदवारहरूले घोषणापत्र, भाषण एवं अन्तरसंवादको माध्यमबाट जनतासामु झूटा र असम्भव आश्वासन र प्रतिबद्धताहरू व्यक्त गरेको पाइयो, जसमध्ये स्मार्ट सिटीको निर्माण, मेडिकल कलेजको स्थापना, सामाजिक सुरक्षा योजना, रोजगारको सिर्जना, द्रूत विकास, संविधान संशोधनजस्ता आश्वासन प्रमुख रहेको देखियो । यीमध्ये प्रायः सबैको परिपूर्ति स्थानीय तहबाट सम्भव हुने छैन । बरु उल्टै स्थानीय तह प्रतिनिधिबाट राष्ट्रिय स्रोतको दुरुपयोगसँगै जनतामाथि अथाह र अनावश्यक कर एवं आर्थिक बोझ थोपरिनेछ । जुन कुराबाट आहत जनताले स्थानीय तह प्रतिनिधिकै पदमुक्तिको माग र त्यसको लागि आन्दोलन गर्न पुग्नेछन् । यससँगै स्थानीय तह, राज्य र केन्द्रीय सरकारबीच संविधानप्रदत्त अधिकारको प्रयोगको विषयलाई लिएर व्यापक विवाद र द्वन्द्वको अवस्था सिर्जना हुन पुग्नेछ । जसले गर्दा जनता जिल्लाराम पर्नेबाहेक उनीहरूले खासै केही प्राप्त गर्ने छैनन् । राष्ट्र निर्माण र देश विकासको कुरा योग्य, सक्षम, निःस्वार्थ एवं दृष्टिकोणयुक्त नेतृत्वबाट मात्र सम्भव हुन सक्छ । त्यसैगरी राजनीतिक नेतृत्वको विकास शून्यमा हुने कुरा होइन । यसमा जनताको विवेकपूर्ण मत, समर्थन र सहयोगको विशेष भूमिका रहेको हुन्छ । तर जब जनता नै क्षणिक उन्माद, उक्साहट, प्रलोभन र पूर्वाग्रहबाट वशीभूत भई आफ्नो मतको दुरुपयोग गर्न पुग्छन् भने राष्ट्र एवं जनताको अवस्थामा कहिल्यै सुधार सम्भव हुन सक्दैन । वर्तमान अवस्थामा त्यही भइरहेको छ । देशमा प्रजातन्त्र र विकासको नाममा विगत २७ वर्षदेखि राष्ट्रिय ब्रह्मलुट मच्चाउने, जनताको जीवनस्तर रसातलमा पुर्याउने, सत्तास्वार्थ पूर्तिको लागि राष्ट्रिय स्वाभिमानलाई तिलान्जली दिन पछि नपर्नेहरूलाई उनीहरूको व्यवहारमा कत्ति पनि सुधार नआउँदै झुट्टा आश्वासनको फेर र दलीय अन्धभक्तिका कारण समाजका अगुवा छान्नु भनेको बिरालोलाई दूधको साक्षी बनाउनुजस्तै हो । यससँगै के कुरा पनि स्पष्ट छ भने यसरी निर्वाचित जनप्रतिनिधिले निर्वाचनमा बाँडेका आश्वासनमध्ये कमै मात्र पूरा गर्न सक्षम हुनेछन्, जसबाट दल एवं तिनका प्रतिनिधिले जनतालाई झुक्याएको कुरा प्रमाणित हुन जानेछ । जुन कुरोले जनतामा निराशा र आक्रोशको अवस्था उत्पन्न हुन पुग्नेछ । यसपटकको निर्वाचनको एउटा रोचक कुरा एमाले पार्टीले प्राप्त गरेको सफलता रहेको छ । निर्वाचनअघि र निर्वाचनका क्रममा एमाले पार्टीले आफूलाई जनसमक्ष प्रखर राष्ट्रवादीको रूपमा प्रस्तुत गर्दै अनपेक्षित जनमत बटुल्न सफल भएको छ । तर यो स्पष्ट छ, एमाले पार्टीले जनसमक्ष देखाएको राष्ट्रवादी पाइन कायम राख्ने र जनसमक्ष छरेका आश्वासनको परिपूर्ति दुवै कार्य गर्न सक्ने छैन । यो किनभने एमाले गुणले राष्ट्रवादी नभएर परिबन्दले राष्ट्रवादी बन्न पुगेको पार्टी हो । यसका लागि एकातिर एमालेका महाकाली सन्धिदेखिका राष्ट्रियताविरोधी हर्कतलाई हेर्नु उपयुक्त हुन्छ, भने अर्कोतिर एमाले क्याणडरहरूले देशमा एनजीओहरूको माध्यमबाट विदेशीहरूको स्वार्थपूर्तिमा सघाएको अनि देशका विश्वविद्यालयलगायतका संस्थाहरूमा उनीहरूको तर्फबाट नियुक्त व्यक्तिहरूले प्रस्तुत गरिरहेको कार्यशैली हेर्नु पर्याप्त हुनेछ । देशको शिक्षा, स्वास्थ्यलगायतका जनसरोकारका क्षेत्रहरूलाई निजीकरण गर्न र निजामती सेवालाई चरम राजनीतीकरण गरेर शासन संयन्त्रलाई पंगु बनाउने दिशामा उक्त पार्टीको भूमिका अग्रणी रहेको कुरालाई कसैले पनि नकार्न सक्दैन । यदि एमालेले देश र जनताका पक्षमा केही कार्य गर्ने हो भने पहिले उक्त पार्टीले आफूले राष्ट्रिय जीवनका हरेक क्षेत्रमा कब्जा जमाएर आर्थिक उपार्जनको निम्ति सत्ताको दुरुपयोग गर्ने कार्यलाई रोक्नुपर्छ । यति मात्र नभएर हिजोका दिनमा कांग्रेसमाओवादीद्वारा सत्ता प्राप्तिको लागि विदेशीको दलाली गर्ने र कथित मधेसवादी दलहरूद्वारा भारतीय दूतावासको निर्देशनमा जारी राष्ट्रविरोधी गतिविधिद्वारा प्रेरित संविधान संशोधनको विरोधमा सशक्त रूपमा उत्रने एमाले पार्टी क्षेत्र नम्बर २ को निर्वाचन र सत्ता स्वार्थलाई लिएर राष्ट्रिय जनता पार्टी (राजपा) सँग नजिकिँदै जान थालेका लक्षण देखा परिरहेका छन् । हुन त एमालेले आफ्नो राष्ट्रवादी ! अडान कायम राख्दा मधेसवादी ? दलहरूसँग बिग्रिएको सम्बन्ध सुधार गर्न पहल गर्ने कार्यलाई अन्यथा मान्न हुँदैन । दोस्रो चरणको स्थानीय तह निर्वाचनले कथित मधेसवादी दलहरूका राष्ट्रविरोधी गतिविधिसँग तराईका नेपाली जनता सहमति राख्दैनन् भन्ने प्रमाणित गरिदिएको छ । यति हुँदाहुँदै पनि तराईवासी नेपालीको सत्तापक्षसँग कायम भावनात्मक दूरी मेट्न दलीय नेतृत्व र सरकारी पक्षबाट इमानदार पहल हुनु आवश्यक छ । तर त्यसको लागि इमानदार पहल गर्नुको सट्टा सत्ता स्वार्थका निम्ति प्रयोग गर्ने कार्यले विषयलाई अझ जटिल बनाएको छ । यदि एमाले पार्टीले तराईका जनतालाई विश्वासमा लिन इमानदार पहल गरे त ठीकै हो । तर जनताले राष्ट्रियताको रखबारी गर्ने हेतुले दिएको अभिमतलाई आफ्नो विगतको राष्ट्रविरोधी भूमिकालाई पुनरोदय गराउने र आफ्ना विभिन्न संयन्त्रमार्फत जारी राष्ट्रिय लुटको प्रक्रियालाई अझ गति दिने हेतुले प्रयोग गर्छ भने यो एमालेलाई प्राप्त जनमतको दुरुपयोग मात्र नभएर जनताप्रति विश्वासघातसमेत हुनेछ । यद्यपि कतिपयलाई यतिबेला एमाले पार्टीलाई दोषी करार गरिहाल्ने समय होइन भन्ने लाग्न सक्छ, तापनि यतिबेला जनताले अलि बढी भरोसा गरेको पार्टीलाई सजग गराउन ढिलो गर्ने समय भने अवश्यै होइन भन्ने कुरा बुझिराख्नु जरुरी छ । नेपालका राजनीतिक पार्टीहरू एवं तिनको नेतृत्वले विगत एवं वर्तमानमा देखाएको जनविरोधी, भ्रष्ट, अवसरवादी, संकीर्ण, पूर्वाग्रही, र राष्ट्रघाती चिन्तन एवं कार्यशैलीका कारण नेपाली जनता कसैबाट पनि निश्चिन्त भइहाल्ने स्थितिमा छैनन् । किनभने दलीय नेतृत्व आफू सुध्रनेभन्दा जनताबीच नयाँ किसिमले भ्रम छरेर जनताको जुझारुपनलाई भुत्ते तुल्याउँदै आफ्ना विगतका विकृतिलाई जारी राख्ने प्रयासमा रहेको पाइन्छ । राजनीतिक नेतृत्व लोकतन्त्रको नाममा झूटतन्त्रलाई स्थापित गर्न निकै प्रयत्नशील छ । वर्तमान निर्वाचन परिणामबाट उनीहरूले आफूलाई सफल भएको ठानेका छन् । त्यसैले यसबाट जनताका आकांक्षा पूरा हुने होइन, लुटिने नयाँ प्रक्रियाको थालनी भएको छ । यस किसिमको अवस्थाबाट निकास भनेकै जनताले सबै किसिमका भ्रमहरूबाट मुक्त भई इमानदार, राष्ट्रवादी, जनपक्षधर एवं दृष्टिकोणयुक्त नेतृत्वको छनोट गर्नु नै हो । हो, यतिबेला जनतासामु स्थापित इमानदार नेतृत्वको अभावका कारण उनीहरू पुरानै नेतृत्वले दिने गरेका भ्रममा बाँच्न विवश छन् । तापनि जनता एवं दलीय नेतृत्व दुवैले बिर्सन हुने छैन, जनतालाई आफ्नो नेतृत्व चयन गर्न प्राप्त वर्तमान अवसर अन्तिम होइन । यदि परिवर्तनका उपलब्धि कायम रहे भने उनीहरूले पटकपटकका निर्वाचनमार्फत राजनीतिक नेतृत्वलाई सबक सिकाउने अवसर पाइरहनेछन् । त्यसैले नबिर्सौंं, यो अवस्था तात्तिने, मात्तिने, हतोत्साही हुने नभएर सबैले राष्ट्र, जनता र आफ्नो आदर्शप्रति इमानदार भएर अघि बढ्ने अवसर हो ।"
