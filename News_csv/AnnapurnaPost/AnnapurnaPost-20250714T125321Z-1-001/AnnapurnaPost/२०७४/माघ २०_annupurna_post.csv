शीर्षक,विवरण
मनु त उसै भेटिएका,"लेखकले कथा लेख्छ, पाठकले पढ्छ, कथा लेख्नुमा पनि कथा हुन्छ र कथा पढ्नुमा पनि अर्को कथा हुन्छ। एउटा कथा लेख्नु कथा लेख्नु मात्र होइन। र, एउटा कथा पढ्नु एउटा कथा पढ्नु मात्र होइन।लेखकले कसरी लेख्न सुरु गर्छ, त्यसमा एउटा कथा हुन्छ र लेखक कसरी पाठकसम्म पुग्छ, त्यसमा पनि अर्को कथा हुन्छ। मनु ब्राजाकी मसम्म कथा बनेर आएका थिए।त्यो जेठको चर्को दिन थियो। कैयौं दिन पानी पर्ने सम्भावना देखिँदैनथ्यो। र, त्यही उराठलाग्दो दिन मैले कटासे बजारको एउटा किराना पसलमा मधुपर्क भेटेको थिएँ, जसका अगाडि र पछाडिका धेरै पन्ना गुँड (सखर) का डल्लाको कबच बनेर गइसकेका थिए। बाँकी जति पन्ना थिए, ती पनि फुलिसकेका थिए र ती फिक्का बेसार रङका देखिन्थे। मैले पत्रिका समाएँ। मैले जीवनमा पहिलोपल्ट साहित्यिक पत्रिका समाएको थिएँ। बजारमा दफा नम्बर ४०२ जस्ता पत्रिका त छ्यासछ्यास्ती पाइन्थे। तर, कुन दफाको चेपबाट मधुपर्क बजार आइपुग्यो, मलाई थाहा छैन।मलाई पत्रिकामा छापिएका स्केचहरू आकर्षक लागेका थिए। सायद, त्यसैले पनि मैले पत्रिका घर ल्याएँ हुँला ! खडेरीमा सुक्दै गएका खोला र बजारका नालीहरूमा सुक्दै गएका हिलोले अत्यासलाग्दो गन्ध फालिरहेका थिए। म मधुपर्कको संसारमा पसें। खडेरीमा खेत मात्र होइन, मानिसका आँत पनि तिर्खाले प्याकप्याक भइरहेको हुन्छ। मधुपर्क पल्टाउँदै जाँदा मैले दिनेश अधिकारीको कविता देखें उखुको मुरली ! स्केचमा एक युवक उखुको डाँठलाई मुरलीजसरी बजाइरहेको थियो। मैले अबेरसम्म स्केच हेरिरहें। सायद, त्यसबेला मलाई उखु खाने रहर पनि जागेको हुनुपर्छ। मैले कविता पनि पढें, बुझिनँ। तर, मैले जीवनमा पहिलोपटक कोर्सका किताब बाहिर छापिएको कविता पढेको थिएँ। पन्ना पल्टाउँदै जाँदा त्यही भेटिए मनु ब्राजाकी।उनको कथाको शीर्षक सायद, मैसापका आँखा थियो। स्केचमा एउटी महिला थिइन्। उनको शरीर आकर्षक नै बनाइएको थियो। तर, ओठ र आँखा भने हेर्दा असहज लाग्दा देखिन्थे। मैले कथा पढें, यही कथा नै मैले कोर्सबाहिर पढेको साहित्यिक कथा थियो। कथाको सार पनि यस्तै थियो मैसाप आकर्षक थिइन् तर उनलाई आफ्ना आँखा झन् धेरै सुन्दर छन् भन्ने लाग्थ्यो। घरमा आगन्तुकहरू आउँदा उनी आँखालाई अझै शान दिन असहज तरिकाले घुमाउँथिन् र ओठलाई एक कुनातिर थुपार्थिन्। तब उनका आँखा र ओठले सौन्दर्य गुमाउँथे। कथा यही थियोजस्तो लाग्छ, मैले कुनै पनि पुस्तकमा मनु ब्राजाकीको यो कथा देखिनँ। भन्नेहरू मनु ब्राजाकी साहित्यिक पत्रिकाका सम्पादकहरूसित पैसा माग्न पुग्छन् र सम्पादकहरू त्यही कागज र कलम दिएर कथा लेख्न लगाउँछन् र पैसा दिन्छन् पनि भन्थे। गरिमा पत्रिकामा छापिएको भगवान् शीर्षकको छोटो र गज्जबको कथा ब्राजाकीले सम्पादककै कक्षमा एकै सिटिङमा लेखेर दिएका हुन् रे ! कथा केका बारेमा थियो, अन्त्यमा कस्तो चमत्कार गरिएको थियो, मलाई सम्झना छैन। यति सम्झना छ मैसापका आँखाको वर्णन। धेरैले नमान्लान्, तर म मान्छु यसरी नै संसारका महान् कथाकारहरू पाठकको हृदयको कुनै न कुनै तहमा मसिना डिटेल मा बाँचिरहन्छन्। काठमान्डु आएपछि मनु ब्राजाकीसित मेरो धेरै वर्षपछि जम्काभेट भयो समाचारपत्रमा। समाचापत्रले सौगात नामको परिशिष्टांक प्रकाशन गथ्र्यो, म्यागेजिन आकारमा। त्यसमा मनु ब्राजाकीको उपन्यास छापिन्थ्यो धारावाहिक रूपमा। उपन्यासको शैली आकर्षक थियो, तर केही अंकपछि त्यो रोकियो। धेरैपछि, कुनै अन्तर्वार्तामा ब्राजाकी त्यो उपन्यास पूरा गर्न नसकेकोमा पछुतो मानिरहेका देखिन्थे।त्यसबेला म गजलकार थिएँ।त्यसैले मनु ब्राजाकीलाई गजलकारका रूपमा फेला पारें गजल गंगामा। यो गजल संग्रह धेरै नयाँ गजलकारका लागि स्कुलजस्तै थियो। मैले मनु ब्राजाकीका कथा त्यसबेलादेखि गम्भीर रूपमा पढ्न थालेको थिएँ, जतिबेला उनले लेख्नुपर्ने जति कथा लेखिसकेका थिए। बगर प्रकाशनले छापेको भविष्य यात्रा मैले पहिलोपल्ट पढेको उनको कथा संग्रह थियो। तिम्री स्वास्नी र म उनको चर्चित संग्रह भए पनि उनको मास्टरपिस् भविष्ययात्रा हो भन्ने आत्मविश्वासमा म अहिले पनि छु। त्यही संग्रहमा एउटा कथा छ, जसको कल्पनाले पनि मलाई अहिले रन्थनाउँछ।ग्राहक होटेलमा बसेका छन् र उनलाई रात बिताउन युवती चाहिएको छ। आफ्नो सबैभन्दा प्यारो गेस्टको लागि केटी खोज्न दलाल सहरभरि भौंतारिन्छ। उसको सम्पर्कमा भएका कर्लगलहरू सबै अन्यत्रै व्यस्त छन्। आखिरमा ऊ आफ्नी श्रीमतीसम्म पुग्छ। र, श्रीमतीलाई हाकिमसित एक रात बिताइदिन आग्रह गर्छ। श्रीमतीले नमानेपछि ऊ फेरि सहरभरि भौंतारिन्छ। मनु ब्राजाकी समयको अर्को छेउमा आफ्ना कथाहरूमा बाँचिरहनेछन्। जीवनका अनेक संकटहरूमा पाठकले मनु ब्राजाकीका पात्रहरू आफूसित जोडिएको महसुस गर्नेछन्। र, उनलाई कथाका डिटेलहरू मा सम्झिरहनेछन्। आफ्नो सबैभन्दा महँगो ग्राहक आफ्नो हातबाट फुत्किँदै गएको महसुस हुन्छ, उसलाई। र, ऊ थकित भएर होटलमा पुग्छ। र, आफ्नो ग्राहकका अगाडि सुरुवाल खोलेर घोप्टो पर्छ ! यसरी रन्थनाउने धेरै कथा छन्, भविष्ययात्रामा। र, यो मेरो प्रिय कथासंग्रह हो। चमत्कारिक शैली, नवीनतम् विषय र चमत्कारिक अन्त्य मनु ब्राजाकीका विशिष्टता हुन्। त्यसपछि मैले मनु ब्राजाकीका प्रायः सबै कथा पढें। तिम्री स्वास्नी र म कथाको जस्तो शैली, उफान र वर्णन सबै कथामा कहाँ हुन्छन् र ! मनु ब्राजाकीका कथाहरू जति चमत्कारिक छन्, उनको जीवनशैली पनि त्यतिनै चमत्कारिक ढंगमा वर्णन गर्थे उनका समकालीनहरू। भन्नेहरू मनु ब्राजाकी साहित्यिक पत्रिकाका सम्पादकहरूसित पैसा माग्न पुग्छन् र सम्पादकहरू त्यही कागज र कलम दिएर कथा लेख्न लगाउँछन् र पैसा दिन्छन् पनि भन्थे। गरिमा पत्रिकामा छापिएको भगवान् शीर्षकको छोटो र गज्जबको कथा ब्राजाकीले सम्पादककै कक्षमा एकै सिटिङमा लेखेर दिएका हुन् रे ! साहित्यिक जमघटमा मनु ब्राजाकीका कथाको चर्चा त हुन्छ नै, त्योभन्दा धेरै मनुको मदिराप्रेमको हुन्छ। र, विनापारि श्रमिक रचना नछाप्ने लेखकका रूपमा पनि उनको चर्चा हुन्छ। उनी हवाई पत्रिकाले साभार गरेको गजलको पारि श्रमिक माग्न हवाई सम्पादकको कोठासम्म पुगेको किस्साकिस्सा चर्चित छ। ०६४ सालमा मैले पहिलोपटक मनु ब्राजाकीसित साक्षात्कार हुने मौका पाएको थिएँ। जनक पौडेल, सुदिप कोइरालासहित म मनु ब्राजाकीको भैंसेपाटीको घरमा पुगेको थिएँ। नयाँ पत्रिकाका लागि मदिरा संवाद गर्नु थियो। मनु ब्राजाकीको आँगनमा एउटा मात्र रातो गुलाफ फक्रिरहेको थियो। र, भित्र मनु गुलाफैबाट सापटी मागेजसरी बसेका थिए। उनका त्वचाहरू असहज तरिकाले चाउरी परेका थिए। र, उनका हात काँपिरहन्थे। मैले मनुको आवाज मोटो होला सोचेको थिएँ, तर उनको आवाज असाध्यै मसिनो थियो। उनका दाँत फुक्लिसकेका थिए। तर, माथिल्लो लहरमा एउटा मात्र दाँत थियो। उनी हाँस्दा त्यो एउटा मात्र दाँत नदेखियोस् भनेर हत्केलाले मुख छोप्थे र आफ्नो दाँतलाई हाँस्यरसमा मुसोको दाँतसित तुलना गर्थे। किस्सामा सुनिएजस्तै उनले हामीलाई घरभन्दा अलिपरको मदिरालयमा पुयाएका थिए। उनी चुस्की लिँदै हाम्रो प्रश्नको उत्तर दिइरहेका थिए। त्यही छेउको एउटा टेबुलमा प्रभात देवकोटा (? ) मोटो कागजका ढड्डामा घोप्टो परेका थिए। मनुलाई देखेर उनले एकछिन कुरा गरे। र, कागजको ढड्डामा फेरि घोप्टो परे। तर, उनलाई हामीले मनुलाई रक्सीका विषयमा मात्र सोधिरहेको मन परेको रैनछ। सायद, कामको चापमा उनी बढी पिइरहेका थिए। अन्तर्वार्ताकै बीचमा उनी झर्किंदै आए। मनु ब्राजाकीजस्तो महान् लेखकलाई यस्ता बेकारका प्रश्न सोध्ने भनेर मुक्का ताक्न थाले। मदिरालय युद्धभूमि हुने खतरा भइसकेको थियो। मनुले नै थामथुम पारेर हामीलाई अर्को मदिरालयमा पुयाए। हामीले केही घन्टा कुरा गयौं। छुट्टिने बेलामा मनुले भनिहाले, बुद्धिबाबू ! तपाईंले मेरो अन्तर्वार्ता छापेर पत्रिका भर्नुहुन्छ। पत्रिका भरेवापत मलाई पनि त पारि श्रमिक चाहियो नि ! थोरै तलबमा धेरै लेख्नुपर्ने दिन थिए ती !अन्तर्वार्ता लिएवापत पारि श्रमिक दिनुपर्छ भन्ने मलाई थाहा थिएन। तीनैजनाका गोजीमा भएका पैसा जम्मा पार्दा तीन सयजति भयो। उनले मुस्कुराउँदै लिए। र, लर्खराउँदै अँध्यारा गल्ली हुँदै गए।मैले यी सबै कुरा लेखेको थिएँ। छापिएपछि पहिलो फोन नै प्रभातले गरे। उनले भने तपैंको प्रश्न सोध्ने शैली खराबजस्तो लागे पनि लेख त राम्रो लेख्नुभयो। अचेल पनि भेटघाटमा खगेन्द्र संग्रौला भनिरहनुहुन्छ, केटा ! तैंले त्यसरी मनु ब्राजाकीजस्तो महान् कथाकारलाई त्यसरी बाटामा नै छोड्नु हँुदैनथ्यो। घर पुगे कि पुगेनन् भन्ने चिन्ता भइरह्यो ! र, अहिले मलाई पनि लाग्छ घरसम्म पुयाएर फर्के पनि हुने नि ! त्यसपछि, मनु ब्राजाकीसित साक्षात्कार हुने मौका मिलेन। उनी अमेरिकातिर बढी बस्थे क्यारे ! उनी संसारको जुन कुनामा बसे पनि साहित्यिक सर्कलमा भने छाइरहे। कवि विमल निभा प्रायजसो मनुको भाषणको चर्चा गरिरहनुहुन्छ। जीवनमा हजारौं भाषण सुने पनि उहाँ विस्तृत रूपमा सम्झना भएको भाषण नै मनुको हो भन्नुहुन्छ। मैनाली कथा पुरस्कार (? ) पाएपछि मनुले आफ्नो बोल्ने पालोमा दुईतीनवटा गोजी छामिसकेपछि एउटा कागजको टुक्रा फेला पारे। उनले बोल्नुपर्ने कुरा लेखेरै ल्याएका रैछन्। उनले पढे, पुरस्कार पाएर खुसी लागेको छ। धन्यवाद। निभा अहिले पनि सोचिरहन्छन् मनुले त्यति सानोे भाषण पनि किन लेखेर ल्याए ? जीवनभरि किस्सागोई गरेर बाँच्नेहरू पनि आखिरमा आफू नै किस्साहरू बन्दा रैछन्। तर, पनि समयका पन्नाहरूमा विस्तारै किस्साहरू हराउँदै जान्छन् र केवल बाँकी रहन्छन्, सृजनाहरू। मनु ब्राजाकी समयको अर्को छेउमा आफ्ना कथाहरूमा बाँचिरहनेछन्। जीवनका अनेक संकटहरूमा पाठकले मनु ब्राजाकीका पात्रहरू आफूसित जोडिएको महसुस गर्नेछन्। र, उनलाई कथाका डिटेलहरू मा सम्झिरहनेछन्। तिम्री स्वास्नी र म की नायिका कथावाचकलाई भन्छिन्, तिमी त उसै भेटिएको !मनु ब्राजाकी मधुपर्कमा पन्नामा उसै भेटिएका थिए। तर, जीवनमा उसै भेटिएका मानिसहरू नै सबैभन्दा चमत्कारिक कथा दिएर जाँदा रैछन्।"
क्यान्सर : अधबैंसेलाई पिरोल्दै,"१ २८ वर्षकी हुँदा चाबहिलकी सत्यभामा शाहलाई जीउ दुख्यो। हिँड्दा पेट नै खसेजस्तो हुन्थ्यो। ३५ वर्षीया साह अहिले खुसी हुँदै भन्छिन्, क्यान्सर भएको पाठेघरको मुख काटेर फालियो। पाठेघर फाल्नुपरेन। २ रामेछापकी मैया बस्नेतलाई पनि योनि (भल्भा) को क्यान्सर भएको छ। उनी भन्छिन्, डाक्टरले दस वर्षअघि नै क्यान्सर हुन सक्छ है भनेर सचेत गराएका थिए। तर अचेतजस्तो भएर घरमै बसियो। अहिले आत्तिएर के गर्ने ? ३ नेपाली सेनामा कार्यरत युवकसँग प्रेम बसेपछि कलिलै उमेरमा विवाह गरेकी पारु श्रेष्ठलाई अधबैंसे उमेरमै पाठेघरको मुखमा क्यान्सर हुनुअगावैका लक्षणहरू देखा परेका छन्। ३५ वर्षीया श्रेष्ठ भन्छिन्, लोग्ने साथमा नभएको बेला झन् चिन्ता लाग्ने रहेछ। माथिका यी महिला मात्र होइन, अधबैंसे उमेरमा विभिन्न किसिमका क्यान्सर रोगबाट पीडित हुने हजारौं छन्। कपालका रौं र नङबाहेक शरीरका जुनसुकै अंगमा क्यान्सर देखिन सक्ने वरिष्ठ छाती तथा क्यान्सर रोगविशेषज्ञ डा मदनकुमार पिया बताउँछन्। उनी भन्छन्, पहिला वृद्धावस्थामा भएका नेपालीलाई क्यान्सर लागेको बढी पाइन्थ्यो। अहिले युवावस्थामै फोक्सोको क्यान्सर देखिन थालेको छ। वयस्क अवस्थामा पिरोल्न थालेको छ। नेपाली महिलामा सबैभन्दा बढी सताएको पाठेघरको मुखको क्यान्सरले विशेषगरी अधबैंसेलाई पिरोलिरहेको छ। धूमपान गर्नेहरूलाई फोक्सोको क्यान्सर बढी देखिएको छ। डा पियाका अनुसार २५ वर्षको युवामा समेत फाट्टफुट्ट रूपमा देखिन थालेको छ। औसतरूपमा सामान्यतया ५५ वर्षका महिला र पुरुषमा क्यान्सर देखिने गरेको थियो। तर पाठेघर र स्तन क्यान्सर महिलामा ४० वर्ष नपुग्दै देखा पर्न थालेको क्यान्सर रोगविशेषज्ञहरू बताउँछन्। क्यान्सरको सुरुवाती अवस्थामा चरण देखा परेको भन्दै सम्झाइबुझाइ गरे पनि तनाव लिने महिला धेरै देखिने गरेका छन्। ह्युमन पापिलोमा भाइरस संक्रमण हुनासाथ धेरै नेपाली चेलीहरूलाई दुःख दिइरहेको पाठेघरको मुखको क्यान्सर हुने सम्भावना रहँदैन। वीर अस्पताल चिकित्सा स्वास्थ्य विज्ञान प्रतिष्ठानमा एसोसिएट प्रोफेसरसमेत रहेका डा जितेन्द्र परियार भन्छन्, विवाहित महिलामा परीक्षण गर्ने हो भने अधिकांशको पोजेटिभ देखिन्छ। पोजेटिभ आउनेबित्तिकै क्यान्सर हुँदैन। शरीरभित्र रहेको प्रतिरोधात्मक शक्तिले पचाउँछ। आत्तिइहाल्नु पर्दैन। भीआईए जाँच गर्ने र सोहीअनुरूप सतर्क रहने हो भने महिलालाई पाठेघरको क्यान्सर हुनबाट धेरै हदसम्म जोगाउन सकिन्छ। डा सरिता घिमिरे, क्यान्सर रोगविशेषज्ञ२ बिहेबारी भइसकेका विशेषगरी ३० वर्षदेखि ६० वर्ष उमेरका महिलालाई पाठेघरको मुखको क्यान्सर हुने सम्भावना बढी हुन्छ। डा जितेन्द्र परियार, स्त्री क्यान्सर रोगविशेषज्ञ, निजामती अस्पताल सरकारी अस्पताल, निजी अस्पताल र क्लिनिकमा कार्यरत चिकित्सकहरूले बिरामीमा गरिने काउन्सिलिङ र स्वास्थ्यकर्मीको व्यवहारले पाठेघरको मुखको क्यान्सरका लक्षण मात्र देखिने बिरामीमा गहिरो प्रभाव पर्ने गरेको छ। विशेषगरी प्रारम्भिक संकेतहरू देखिनेबित्तिकै पाठेघर फाल्नुपर्छ भन्ने सुझावले चहराएको घाउमा नुनचुक छरे झैं हुने बिरामीहरूको अनुभूति छ। यसको पहिचान समयमै भएन भने वा उपचार भएन भने मात्र दसदेखि पन्ध्र वर्षमा क्यान्सरमा परिवर्तन हुन सक्ने डा परियार बताउँछन्। बर्सेनि ३० हजार थपिन्छन् धूमपान एवं सुर्तीजन्य पदार्थ र मदिरा सेवन युवायुवतीमा दिनचर्या झैं बन्न पुगेको छ, जसबाट मुख, फोक्सोको क्यान्सर र पाचन प्रणालीको क्यान्सरका बिरामीको संख्या बढ्ने सम्भावना बढिरहेकोमा क्यान्सर रोगविशेषज्ञहरूले चिन्ता व्यक्त गरेका छन्। क्यान्सरका बिरामी कति छन् ? यसबारेमा अस्पतालमा उपचार गराउन आएका बिरामीका आधारमा अनुमानमा आधारित तथ्यांक छ। वरिष्ठ क्यान्सर रोगविशेषज्ञ राजेन्द्र बरालका अनुसार जनसंख्यामा आधारित तथ्यांकमा गृहकार्य भइरहेको छ। अस्पतालमा आधारित तथ्यांकलाई आधार मान्दा पुरुषमा फोक्सो र महिलामा पाठेघरको मुखको क्यान्सर भएका बिरामी बढी देखिएका छन्। महिलामा स्तनको क्यान्सर दोस्रो ठूलो समस्याका रूपमा देखिएको छ। भक्तपुर क्यान्सर अस्पताल र भरतपुर क्यान्सर अस्पतालमा आउने क्यान्सर लागेकाहरूको अध्ययन गर्दा के देखिन्छ भने ती दुई अस्पतालमा फरकफरक क्यान्सर लागेका बिरामी उपचारका लागि बढी धाउने गरेका छन्। नेपाल अर्बुद रोग निवारण संस्थाका उपाध्यक्ष डा बराल भन्छन्, बर्सेनि तीसदेखि पैंतीस हजार नयाँ क्यान्सरका बिरामी थपिने गरेका छन्। थपिएका नयाँ बिरामी क्यान्सरको सुरुवातका चरण देखा पर्नेबित्तिकै आत्तिन्छन्। क्यान्सरको प्रारम्भिक संकेत भएको रिपोर्ट आउनासाथ बिरामी मात्र होइन, परिवारमै रुवावासी हुने गरेको क्यान्सर रोगविशेषज्ञहरू बताउँछन्। निजामती अस्पतालमा कार्यरत स्त्री क्यान्सर रोगविशेषज्ञ (गाइनेक्लोजी अंकोलोजिस्ट) डा जीतेन्द्र परियार भन्छन्, धनाढ्यहरू भारत, थाइल्यान्डसमेत जाने गरेका छन्। सुरुवातमै आत्तिँदै उपचारका लागि विदेश गएका व्यक्तिहरूलाई त्यहाँका विशेषज्ञहरूले उपचार गर्न आवश्यक छैन भन्दै फकाइदिने गरेका छन्। पहिला वृद्धावस्थामा भएका नेपालीलाई क्यान्सर लागेको बढी पाइन्थ्यो। अहिले युवावस्थामै फोक्सोको क्यान्सर देखिन थालेको छ। वयस्क अवस्थामा पिरोल्न थालेको छ। डा मदनकुमार पिया, बरिष्ठ क्यान्सर रोगविशेषज्ञ वरिष्ठ क्यान्सर रोगविशेषज्ञ डा बरालले क्यान्सरले सताइएका प्रायजसो आफन्तलाई पनि विदेशमा उपचार गर्न सल्लाह दिएनन्। डा बराल थप्छन्, मेरा घरका पचपन्न नातेदारलाई क्यान्सर रोग लाग्यो। तर मैले कसैलाई विदेशमा उपचार गर्न जान सल्लाह दिइनँ। परिवार नै तनावमा पाठेघरको मुखमा अनियन्त्रित कोषिकाहरूको वृद्धि नै पाठेघरको मुखको क्यान्सर हो, जो अधबैंसे अवस्थामै रहेका नेपाली महिलालाई पिरोल्न थालेको छ। प्रजनन उमेरका महिलालाई पिरोल्दा समग्र परिवारलाई पनि तनाव हुने गरेको छ। बिहेबारी भइसकेका विशेषगरी ३० वर्षदेखि ६० वर्ष उमेरका महिलालाई पाठेघरको मुखको क्यान्सर हुने सम्भावना बढी हुने स्त्री क्यान्सर रोगविशेषज्ञ डा परियार बताउँछन्। उनी भन्छन्, शारीरिक सम्पर्क भइसकेका महिलामा पाठेघरको क्यान्सर हुने सम्भावना बढी हुन्छ। भाइरल संक्रमणले पाठेघरको मुखको क्यान्सर हुने गर्छ। ह्युमन पापिलोमा नामक भाइरसका केही प्रजाति यसको प्रमुख कारक हुन्। यो भाइरसले कोषिकामा विस्तारै परिवर्तन ल्याई क्यान्सर गराउन सक्छ। तर त्यस्तै शारीरिक सरसफाइमा ध्यान नदिने, धेरैजनासँग शारीरिक सम्पर्कमा आउनेलाई यो रोग लाग्न सक्छ। पाठेघरको मुखमा बारम्बार संक्रमण हुने महिलालाई यस भाइरसले पाठेघरको मुखमा रहेका कोषिकाहरूमा संक्रमण गर्दछ। त्यसलाई अनियन्त्रित तवरले बढ्न मद्दत पुयाउँछ। संक्रमणपछि क्यान्सर हुन सातदेखि १० वर्ष लाग्ने हुँदा जाँच गरी कोषिका के कारणले परिवर्तन भएको हो, सो पत्ता लगाई उपचार गर्ने हो भने क्यान्सरबाट बच्न सकिन्छ। धेरै बच्चा भएका, सानो उमेरमा विवाह भएका महिलालाई यो रोग लाग्ने सम्भावना बढी हुन्छ। यौन व्यवसायमा लागेका महिला अथवा परपुरुषको संसर्गमा रहेका महिलामा पनि यो रोग लाग्ने सम्भावना बढी हुन्छ। जाँडरक्सी, चुरोट खैनी, बिँडी तमाखु आदि सेवन गर्ने तथा खानपिनमा ध्यान नदिने तथा कुपोषण भएका महिलालाई पनि यो रोग लाग्ने सम्भावना बढी हुन्छ। हर्मोन लिने महिलामा खतरा केही मात्रामा हुने सम्भावना रहन्छ। ऋण गरेर उपचार पाँचथर, फाल्गुनन्द गाउँपालिका १, नवमीडाँडाकी सृष्टि तामाङलाई जन्मेको आठ महिनापछि नै ब्लड क्यान्सरले सतायो। झापा, सिलगुढीलगायतका अस्पताल चहारेपछि अहिले उनको उपचार कान्ति बाल अस्पतालमा भइरहेको छ। उपचारका क्रममा रेडियोथेरापी गर्न दुई लाखभन्दा बढी रकम आवश्यक पर्ने भएपछि उनका पिता अम्बर तामाङ चिन्तित देखिन्छन्। भन्छन्, कान्ति बाल अस्पतालमा उपचार एवं औषधि सुविधा पाइन्छ भनेर ल्याइयो। केही औषधि निःशुल्क पाइए पनि केही किन्नुपर्ने रहेछ। शिशुदेखि वृद्धसम्मलाई विभिन्न प्रकारका क्यान्सर रोगले सताएको छ। उपचार गर्न नसक्दा धेरैले जग्गा वा घरवारै बेचेका छन्। कोही महँगोमा ऋण गरी जेनतेन उपचार गराइरहेका भेटिन्छन्। क्यान्सरका लक्षणहरू व्यक्तिपिच्छे फरक हुन सक्छन्। सुरुमा खासै लक्षणहरू नदेखिन सक्छन्। रोग बढेको खण्डमा यस्ता लक्षण देखिन्छन्। वरिष्ठ क्यान्सर रोगविशेषज्ञ डा प्रकाशराज न्यौपाने भन्छन्, अन्य रोगहरूसँग पनि क्यान्सर रोग सम्बन्धित हुने हुँदा धेरै बिरामी ढिलो उपचार गराउन जान्छन्। त्यतिबेलासम्म क्यान्सर जटिल अवस्थामा पुगिसकेको हुन्छ। क्यान्सरको उपचार निकै महँगो छ। सरकारले विपन्न व्यक्तिहरूलाई एक लाख रुपैयाँबराबरको उपचार सेवा निःशुल्क गरेको छ। यो सुविधा हात्तीको मुखमा जिरासरह भएको बिरामीहरू बताउँछन्। क्यान्सर रोग लागेका बिरामीलाई मासिक पाँच हजार रुपैयाँ वितरण गर्ने कार्यक्रम सरकारले अघि सारेको छ। यो कार्यक्रम पनि खासै सहयोगी नहुने क्यान्सर रोगविशेषज्ञहरूले बताएका छन्। डा बराल भन्छन्, क्यान्सर उपचारमा उपयोग हुने मेसिन खरिद गर्नमा छुट दिने नीति गरेको भए उपचार सस्तो हुन सक्थ्यो। पेटको स्क्यान गर्ने मेसिन नेपालमा एउटा मात्र छ। महँगो भएका कारण धेरै अस्पतालले खरिद गर्न सकेका छैनन्। ४ बिरामी बढी, पहुँच न्यून नेपालमा बर्सेनि ३० हजारभन्दा बढी बिरामी देखा पर्ने भए पनि ती सबैको उपचार सेवामा सहज पहुँच पुग्न सकेको छैन। झन्डै ७० प्रतिशत बिरामी ढिलो भइसकेपछि उपचारका लागि अस्पतालमा पुग्ने गरेको नेपाल अर्बुद्ध रोग निवारण संघले जनाएको छ। परिवर्तित जीवनशैली, खानपानलगायतका कारणले जवानीमै क्यान्सर देखिन थालेको डा बराल बताउँछन्। उनी भन्छन्, परीक्षणमा पहुँच नै छैन। नेपाल अर्बुद्ध रोग निवारण संस्थाले ४३ जिल्ला शाखामार्फत क्यान्सरको बारेमा जागरण कार्यक्रम गरेको छ, तर मुलुकका सबै जिल्लामा पुग्न सकेको छैन। सरकारी तवरबाट पनि क्यान्सरको स्क्रिनिङ कार्यक्रमलाई अझ प्रभावकारी बनाउनुपर्ने सुझाव डा बरालको छ। परीक्षण र उपचारमा बिरामीको पहुँच नभएको उल्लेख गर्दै सार्वजनिक निजी साझेदारीमा जोड दिनुपर्ने नेसनल क्यान्सर अस्पताल एन्ड रिसर्च सेन्टरका अध्यक्षसमेत रहेका क्यान्सर रोगविशेषज्ञ डा पिया बताउँछन्। मेरा घरका पचपन्न नातेदारलाई क्यान्सर रोग लाग्यो। तर मैले कसैलाई विदेशमा उपचार गर्न जान सल्लाह दिइनँ। डा राजेन्द्र बराल, उपाध्यक्ष तथा वरिष्ठ क्यान्सर रोगविशेषज्ञ, नेपाल अर्बुद रोग निवारण संघ डा बराल धूमपान र मदिराको बेचबिखन रोक्नुपर्ने सुझाव दिन्छन्। उनी अन्य मुलुकको उदाहरण दिँदै भन्छन्, क्यान्सरको मुख्य कारण धूमपान हो। भुटानमा चुरोट किन्न वा बेच्न पाइँदैन। त्यो नीति नेपालमा किन नअपनाउने ? हस्ताक्षर अभियान सञ्चालन गरी दबाब दिए पनि कार्यान्वयन नभएको दुःखेसो व्यक्त गर्दै डा बराल सुर्तीजन्य पदार्थको किनबेच रोक्ने हो भने क्यान्सर रोगीहरूको संख्यामा कमी आउने बताउँछन्। ५ खोप आउँदै छ पाठेघरको क्यान्सरविरुद्ध भ्याक्सिनको आविस्कार भएपछि महिलाहरू खुसी छन्। अस्ट्रेलियामा आविस्कार भएको भ्याक्सिनको पहिलो प्रयोग भने अमेरिकामा गरिएको थियो। मानिसहरूलाई सताउनेमा नसर्ने रोगहरूमध्ये क्यान्सर दोस्रो नम्बरमा पर्छ। विश्वभर एक करोड क्यान्सर रोगी छन्, जसमध्ये ६० लाखको मृत्यु हुने गरेको छ। सन् २०२० विश्वभर दुई करोड पुग्ने अनुमान विश्व स्वास्थ्य संगठनले गरेको छ। त्यसमध्ये एक करोड २० लाखले अल्पायुमै क्यान्सरका कारण ज्यान गुमाउने अनुमान छ। ज्यान गुमाउनेमध्ये ७० प्रतिशत नेपालजस्ता विकासोन्मुख मुलुकका नागरिक छन्। विकसित देशमा भन्दा नेपालमा मृत्युदर बढी छ। जागरण न्यून छ। डा बराल भन्छन्, सुरुमै उपचार गरे निको हुन्छ। जोखिममा महिला पाठेघरको मुख, स्तन, फोक्सो, डिम्बाशय, पित्तथैली, पेटलगायतका विभिन्न क्यान्सरको जोखिममा महिलाहरू रहने गरेका छन्। छाती तथा क्यान्सर रोगविशेषज्ञ डा पियाका अनुसार महिलाका अंगहरूको संरचना र संवेदनशीलताका कारण उनीहरू पुरुषभन्दा बढी जोखिममा रहेका हुन्छन्। पाठेघरको क्यान्सरले सबैभन्दा धेरै नेपाली महिलालाई सताउनेमध्येको हो। क्यान्सरबाट मृत्यु हुनेमध्ये एकचौथाइमा पाठेघर क्यान्सर जिम्मेवार हुने गरेको छ। यो क्यान्सरबाट पीडित ८० प्रतिशत महिला नेपाललगायतका विकासोन्मुख मुलुकका छन्। बीपी कोइराला मेमोरियल क्यान्सर अस्पतालमा उपचारका लागि आएका क्यान्सर रोग लागेका महिलाहरूको तथ्यांकले पनि पाठेघरको क्यान्सरलाई पहिलो नम्बरमा देखाएको छ। उक्त अस्पतालमा आएका क्यान्सर लागेका महिलामध्ये २२ प्रतिशतभन्दा केही बढीलाई पाठेघरको क्यान्सर लागेको उक्त अस्पतालको तथ्यांकले देखाएको छ। त्यस्तै १४ प्रतिशतलाई स्तन, करिब ११ प्रतिशतलाई डिम्बाशय, १० प्रतिशतलाई फोक्सो, पाँच प्रतिशतलाई पित्तथैली र पाँच प्रतिशतलाई नै पेटको क्यान्सर भएको पाइएको छ। भीआईए (भिज्युअल इन्सपेक्सन विथ एसिटिक एसिड) जाँच गर्ने र सोहीअनुरूप सतर्क रहने हो भने महिलाहरूलाई पाठेघरको क्यान्सर हुनबाट जोगाउन सकिने क्यान्सर रोगविशेषज्ञ डा सरिता घिमिरे बताउँछिन्। पाठेघरको मुखमा सामान्य प्रकारको औषधि राखी परीक्षण गरिने विधिलाई भीआईए भनिन्छ। यो एकदमै सरल जाँच हो। यो परीक्षणका लागि तीनदेखि पाँच मिनेट मात्र लाग्छ। जब एसिटिक एसिड कोषिकामा पर्छन्, तिनिहरू सेतो टाटाका रूपमा देखा पर्छन्। यस्तो देखिएमा रोग लाग्न सक्ने सम्भावना हुन सक्छ। भीआईए पोजिटिभ देखिएका महिलालाई अर्को विशेष प्रकारको जाँचको लागि बोलाइन्छ। जसलाई कोल्पोस्कोपी परीक्षण भनिन्छ। दुरविनको सहयोगले पाठेघरको मुखलाई ठूलो आकारमा हेरेर जाँच गर्न सकिन्छ। भीआईए गर्दा देखिएका दागलाई यस परीक्षणले ठूलो देखाउँछ र झन् प्रस्ट पार्छ। संक्रमण देखिएमा सानो टुक्रा मासु, सेतो टाटा देखिएको भागबाट निकालेर निक्र्योल गर्न सर्भिक्स बायोप्सी जाँचको लागि पठाइन्छ। बायोप्सी निकाल्दा हल्का दुखाइ महसुस हुनसक्ने डा घिमिरे बताउँछिन्। भीआईए जाँच स्त्री रोगविशेषज्ञ वा तालिमपाप्त नर्सबाट गराउन सकिन्छ। एक्काइस वर्ष पुगेका र यौन क्रियामा सक्रिय रहेको तीन वर्ष नाघेका महिलाले नियमित जाँच गराउनुपर्छ। यस्तो परीक्षण तीनदेखि पाँच वर्षमा एकपटक गर्नुपर्छ। महिनावारी सुकिसकेका महिलाले भने ६० वर्ष नपुग्दासम्म यस्तो परीक्षण गराउनुपर्छ। पहिला परीक्षण नगराएका महिलाले कुनै समयमा एकपटक अवश्य यस्तो जाँच गराउनुपर्छ। एचआईभी भएका, यौन पेसामा संलग्न महिलाले भने चिकित्सकको सल्लाहबमोजिम ६ महिनादेखि एक वर्षको अन्तरमा यस्तो परीक्षण गर्नुपर्छ। यो परीक्षण गर्दा नदुख्ने र साइड इफेक्ट पनि नहुने क्यान्सर रोगविशेषज्ञ डा घिमिरे बताउँछिन्। स्तन क्यान्सरका बिरामीहरू सुरुवाती अवस्थामै उपचार गर्न आउने गरेकाले निको हुने गरेको डा पिया बताउँछन्। स्त्री क्यान्सर रोगविशेषज्ञ डा परियारका अनुसार तीस लाख महिलालाई बर्सेनि परीक्षण गराउनुपर्ने खाँचो रहेको बताउँछन्। उनी भन्छन्, आधाभन्दा थोरै महिला मात्र परीक्षण गराउनेतिर ध्यान दिन्छन्।"
थ्री स्टारलाई हराउँदै पुलिसले उचाल्यो आहा राराको उपाधि,पोखरा: रुस्लान थ्री स्टार क्लबलाई अतिरिक्त समयको गोलबाट हराउँदै नेपाल पुलिस क्लबले १६ औं आहारारा गोल्डकप फुटबलको उपाधि उचालेको छ । यो सँगै पुलिस क्लब आहारारा गोल्डकपमा सबैभन्दा सफल क्लब बनेको छ । उसले २०५८ को क्याराभान गोल्डकपकोसहित छैटौँ पटक उपाधि उचाल्दै इतिहास रचेको हो । लक्ष्मी हुन्डाई मनाङ मर्स्याङ्दी क्लबले यसको उपाधि ५ पटक उचालेको छ । उता थ्री स्टार पहिलो पटक फाइनलमा हारेको हव । थ्री स्टारले ४ पटक यो प्रतियोगिताको उपाधि उचालेको छ । खेलको निर्धारित ९० मिनेटमा दुवै टिमबाट गोल हुन् नसकेपछि खेल अतिरिक्त समयमा धकेलिएको थियो । अतिरिक्त समयको पहिलो हाफमा राम वाजीको गोलमा पुलिसले उपाधि उचालेको हो खेलको १ सय २ औं मिनेटमा निरकुमार राईले ब्याक फ्लिप गरेर मिलाइदिएको पासमा रामले गोल गर्दै पुलिसको उपाधि पक्का गरेका हुन् । खेलको पहिलो हाफको सुरुमा थ्री स्टार हावी भए पनि पुलिसका खेलाडीले गोल गर्न दिएनन् ।
बुढासुब्बा गोल्डकपः बदला लिँदै संकटाले मनाङलाई घर पठायो,"धरानः संकटा क्लब २० औँ अन्तराष्ट्रिय आमन्त्रण बुढासुब्बा रेडबुल गोल्डकप फुटवल प्रतियोगिताको सेमिफाइनल प्रवेश गरेको छ । शनिवार धरान रंगशालामा भएको उद्घाटन खेलमा साविक विजेता मनाङ मर्स्याङ्दी क्लवलाई १० गोल अन्तरले पराजित गर्दै संकटाले अन्तिम चारमा सिट सुरक्षित गरेको छ । मनाङ गत सालको वितेता र संकटा उपविजेता हुन् । यो सिजनमा पहिलो पटक संकटासँग भेट गरेको मनाङले कुनै चमत्कार देखाउन सकेन । संकटाको जितमा विदेशी खेलाडी अनेष्ट टम्पले गोल गरे । टम्पले खेलको ७५औं मिनेटमा गोल गरेका थिए । म्यान अफ दि म्याच घोषित उनले नगद १० हजार पुरस्कार प्राप्त गरेका छन् । संकटाले थप चारवटा गोल गर्ने अवसर खेर फाल्यो । खेलको १४ औं मिनेटमा संकटाका हेमन्त थापामगरले उत्कृष्ट गोल गर्ने अवसर गुमाए । खेलको ३७औं मिनेटमा संकटाका विदेशी खेलाडी अब्बा मनाङको पोष्टमा किपर दीप कार्की मात्र रहेका बेला गोल गर्न असफल बने । ३८औं मिनेटमा संकटाका प्रकाश बुढाथोकी र ७४औं मिनेटमा रुपेश केसीले उत्कृष्ट गोल गर्ने अबसर खेर फाले । पहिलो हाफमा खाली पोष्टमा गोल गर्न नसकेका मनाङका खेलाडीहरुले दोस्रो हाफमा भने संकटालाई पुरै दवावमा राखेका थिए । मनाङले खेल अवधिभर आदा दर्जन गोल गर्ने अवसर खेर फालेपछि बाहिरिएको हो । खेलको २६औं मिनेटमा कर्ण लिमबू संकटाको खाली पोष्टमा गोल गर्न असफल भए । संकटाका गोल किपर विट भएको अवस्थामा कर्णले प्रहार गरेको बल पोष्ट माथिबाट बाहिरिएपछि यो पटक उपाधि उचाल्ने मनाङको सपना अधुरो रह्यो । खेलको ३६ औं, ५०औं र ५७ औं मिनेटमा मनाङका विशाल राईले गोल गर्ने अवसर खेर फाले । खेलको ६३ औँ मिनेटमा डी एरियामा मनाङका कर्ण गोल गर्न असफल बने । मनाङका क्याप्टेन अनिल गुरुङले पनि प्रतियोगितामा उत्कृष्ट प्रर्दशन नगर्दा बीचमै मैदानबाट बाहिरिए । मनाङका प्रशिक्षक छिरिङ लोप्साङले खेलाडीले गोल गर्ने अवसर सदुपयोग गर्न नसग्दा कमजोर संकटासँग पराजित हुनु परेको बताए । संकटाका प्रशिक्षक सल्याण खड्गीले खेलाडीले विजय हासिल गरेपनि उत्कृष्ट प्रर्दशन गर्न नसकेको बताए ।"
भारतले जित्यो यु१९ विश्वकप क्रिकेटको उपाधि,"नयाँदिल्ली: भारतीय टीमले अण्डर१९ क्रिकेट विश्वकपको उपाधि जित्न सफल भएको छ । शनिवार भएको फाइनलमा भारतले अस्ट्रेलियाले दिएको चुनौती सजिलै चिर्दै चौथो पटक अण्डर१९ विश्वकप क्रिकेटको उपाधि जितेको हो । भारतीय टीमले अन्तिम पटक सन् २०१२ मा उन्मुक्त चन्दको कप्तानीमा च्याम्पियन बनेको थियो । फाइनलमा टीम इन्डियाले अस्ट्रेलियामाथि ८ विकेटको फराकिलो जित निकालेको हो । पृथ्वी सको कप्तानीमा भारतीय टिम पुरै प्रतियोगितमा अपराजित रह्यो । उसले कुनै खेलमा हार नभोगी उपाधि उचालेको हो । रोचक कुरा भनेको भारतले यो विश्वकपको सुरुवात पनि अस्ट्रेलियालाई पराजित गर्दै गरेको थियो । भारको जितमा मनजोत कालरा (१०१) र हार्विक देसाई (४७) को गतिलो पारी खेले । भारतले अस्ट्रेलियाले दिएको २१७ रनको लक्ष्य ३८५ ओभरमा दुई विकेट गुमाउँदै भेटेको हो । भारतले यसअघि सन् २०००, २००८ र २०१२ मा यो उपाधि जितेको थियो । यो जितसँगै बीसीसीआईले टीमका लागि ठुलो पुरस्कार पनि दिने घोषणा गरेको छ । उसले टिमका प्रशिकक्ष राहुल द्रविडलाई ५० लाख र प्रत्येक खेलाडीलाई ३०३० लाख रुपैयाँ दिने निर्णय गरेको छ ।"
"सुखद भविष्यको प्रतीक्षामा नेपाली क्रिकेट, गल्ती सच्याउने अन्तिम अवसर","काठमाडौं : यो साता नेपाली क्रिकेट समर्थकका लागि सुखद रह्यो । नेपाली युवा स्पिनर सन्दीप लामिछाने आइतबार इन्डियन प्रिमियर लिग (आईपीएल) टोली दिल्ली डियरडेभिल्ससँग अनुबन्धित भए । त्यही साँझ अन्तर्राष्ट्रिय क्रिकेट काउन्सिल (आईसीसी) का सिनियर अधिकारी उपाध्यक्ष इमरान ख्वाजा नेतृत्वको टोलीले नेपाली क्रिकेटका सम्बद्ध अधिकारीहरूसँग छलफल गरी करिब १० महिनायता नेपाल क्रिकेट संघ (क्यान) माथि जारी निलम्बन फुकुवा गर्ने प्रक्रियामा अगाडि बढ्न महत्वपूर्ण सहमति गर्यो । नेपाली क्रिकेट निलम्बनमा रहँदा सबैभन्दा दुःखी बनेका समर्थकका लागि योभन्दा ठूलो समाचार अरू सायदै होला । स्वच्छ निर्वाचन गराउन नसकेको अनि सरकारी हस्तक्षेप भएको कारण देखाउँदै आईसीसीले गत वैशाख १२ गते नेपालको सदस्यता निलम्बन गरेको थियो । आईसीसीले त्यसयता नेपाली राष्ट्रिय टोलीलाई आफ्नै रेखदेखमा अन्तर्राष्ट्रिय प्रतियोगितामा सहभागी गराउँदै आएको छ । यद्यपि प्रशासनिक निकाय नै निलम्बनमा रहँदा घरेलु क्रिकेटको गतिविधि भने ठप्प छ । आईसीसीले राष्ट्रिय टोलीलाई आफ्नै व्यवस्थापनमा राख्ने निर्णय गरे पनि पछिल्लो १० महिनाको अनुभवलाई हेर्दा त्यो निकै मुस्किल देखिएको छ । अन्तर्राष्ट्रिय प्रतियोगितामा नेपालको खस्कँदो प्रदर्शन त्यसैको परिणाम हो । सन् २०१४ को विश्वकप खेलिसकेको नेपाली टोलीले फेरि त्यो पाइला पछ्याउन सकेको छैन । डिभिजन दुईमा रहेको टोलीलाई आईसीसीले डिभिजन एकमा बढुवा गर्दासमेत टिक्न सकेन । आईसीसीको व्यवस्थापनमा खेल्न मुस्किल भएको राष्ट्रिय टोलीका उपकप्तान ज्ञानेन्द्र मल्लले अन्नपूर्णसँगको हालैको अन्तर्वार्तामा पनि बताएका थिए । निरन्तरको विवाद र पछिल्लो निराशाजनक अवस्थाले गर्दा खेलाडीहरूबीच नै अब हलो जोत्न जाने ठट्टा चल्न थालेको प्रसंग पनि उनले सुनाएका थिए । क्यान निलम्बनमा पर्दा सबैभन्दा ठूलो क्षति नेपाली क्रिकेटले नै व्यहोरेको छ । अनि सबैभन्दा बढी दुःखी समर्थक भएका छन् । त्यसैले सन्दीप आईपीएलमा अनुबन्धित हुँदा होस् वा क्यानमाथिको निलम्बन फुकुवा हुने समाचारले होस्, सबैभन्दा खुःसी पनि समर्थक नै भएका छन् । ख्वाजाको भविष्यसँग जोडिएको मुद्दा धेरैको अपेक्षा र विश्लेषण विपरीत घरेलु क्रिकेटमा दुई ध्रुवमा बाँडिएका पक्षबीच सहमति निस्किएको छ, जसमा आईसीसी उपाध्यक्ष ख्वाजाको दबाबपूर्ण भूमिका निर्णायक देखियो । आईसीसीले क्यानलाई निलम्बनमुक्त गर्ने प्रयासमा २०७३ साल भदौ १९ गते पूर्वअध्यक्ष विनयराज पाण्डे, पूर्वकप्तान पवन अग्रवाल, उद्योगपति वसन्त चौधरी, खेलकुद मन्त्रालयका प्रतिनिधिको रूपमा सहसचिव चूडामणि पौडेल तथा राखेपका प्रतिनिधिको रूपमा रोहित दाहाल रहने गरी ६ सदस्यीय सल्लाहकार समूह गठन गरेको थियो । सल्लाहकार समूहको जिम्मेवारी क्यानको पुरानो विधानलाई संशोधन गर्नु थियो । सल्लाहकार समूहमा २०७३ साल फागुन ७ गते क्यानको निर्वाचित समितिका अध्यक्ष चतुरबहादुर चन्द र महासचिव अशोकनाथ प्याकुरेल पनि थपिए । ख्वाजा नेपाली क्रिकेट विवाद समाधानको प्रक्रियामा सुरुबाटै जोडिँदै आएका आईसीसीका सिनियर अधिकारी हुन् । आगामी जुनमा हुने आईसीसीको निर्वाचन साधारणसभा नजिकिँदै गर्दा आफ्नो भविष्यसँगै जोडिने नेपाली क्रिकेटको विवादको मुद्दालाई ख्वाजाले त्यसअघि नै समाधानका लागि हदैसम्मको प्रयास गरिरहेका छन् । उनले यसपटकको भ्रमणमा नेपाली अधिकारीलाई आगामी जुनभन्दा अघि नै निलम्बन फुकुवा गरिदिने आश्वासन त दिए नै, सँगसँगै त्यसमा इमानदार भएर लाग्न सम्बन्धित सबैलाई सचेत पनि गराए । आगामी जुनअघि नै निलम्बन फुकुवा गर्न सफल भए आईसीसीको निर्वाचन साधारणसभामा नेपालको एक भोट पनि थपिनेछ । भोट काम नलागे पनि ख्वाजाले आईसीसीमा आफ्नो भविष्य सुनिश्चित गर्न लामो समयदेखि जारी नेपालको क्रिकेट विवादको मुद्दालाई किनारा लगाएको जश लिन सक्नेछन् । विवाद नमिले उनीमाथि नै असफलताको ट्याग झुन्डिन सक्ने डर पनि उत्तिकै छ । त्यसैले सहमति जुटाउने प्रयासमा यसअघिका सबै बैठकमा क्यानको निर्वाचित समितिप्रति आक्रामक देखिने उनी यसपटक भने अन्य पक्षतर्फ पनि आक्रामक रूपमा प्रस्तुत भएका थिए । ख्वाजाले नेपाली क्रिकेटलाई चाँडै नै निलम्बनमुक्त गर्नका लागि पछिल्लो सहमतिअनुसार अब समयसीमा तोकी काम अघि बढाइने बताएका छन् । त्यसका लागि पछिल्लो छलफलमा भएको सहमतिलाई समावेश गरिएको विधालाई निर्वाचित समितिको विशेष साधारणसभाले पारित गर्ने र आईसीसीको तीनसहित राखेप र निर्वाचित समितिएका एकएक सदस्य रहने गरी मनिटरिङ कमिटी बनाएर कामअघि बढाउने सहमति भएको छ । यो नेपाली क्रिकेटलाई निलम्बनमुक्त गराउने मात्र होइन, नेपाली खेल अधिकारीहरूका लागि यसअघि आफूबाट भएको गल्ती सच्याउने र आफू सच्चिने गतिलो अवसर पनि हो । बोली र व्यवहारमा फरक आईसीसीसँगको छलफलपछि मंगलबार राष्ट्रिय खेलकुद परिषद् (राखेप) का सदस्यसचिव विष्टले विनयराज पाण्डे र अशोकनाथ प्याकुरेलको समेत उपस्थितिमा पत्रकार सम्मेलन आयोजना गरेका थिए । सदस्यसचिव विष्टको प्रयास यसअघि दुई ध्रुवमा देखिएका यी दुईलाई सँगै राखेर विवाद मिलेको संकेत दिनु थियो । पत्रकार सम्मेलनमा पाण्डेले आफूहरूले सल्लाहकार समूहको बैठकमा जिल्लालाई बलियो बनाउनुपर्छ भनेर बढी जोड गरेको बताए । उनको बोलीको आशय जिल्लालाई बलियो बनाउनुपर्ने आफ्नो अडानमा निर्वाचित समितिका सदस्यहरूले विरोध गरेको भन्ने थियो । तर, सल्लाहकार समूहले तयार पारेको विधानको पहिलो मस्यौदामै पाण्डेसँगै पवन अग्रवाल र वसन्त चौधरीले जिल्लालाई केन्द्रको चुनावी साधारणसभामा सीधै प्रतिनिधित्व दिन नहुने लिखित अडान राखेका थिए । निर्वाचित समितिका पदाधिकारीको असहमतिपछि प्रत्येक जिल्लाबाट एकएक र प्रदेशबाट पनि प्रत्येक दुई जिल्लाबाट एकजना पर्ने गरी केन्द्रीय निर्वाचन साधारणसभामा पदाधिकारसहित प्रतिनिधि जाने व्यवस्था गरियो । त्यसअघि प्रदेशबाट प्रत्येक दुई जिल्ला बराबर एक हुनुपर्ने गरी प्रतिनिधि आउने व्यवस्था गरेको थियो । जसले केन्द्रको अध्यक्ष चुन्ने र अध्यक्षले बाँकी पदाधिकारी मनोनीत गर्ने व्यवस्थाको प्रस्ताव थियो । यसमा पनि निर्वाचित समितिका पदाधिकारीको विरोधपछि सबै पदाधिकारीका लागि निर्वाचन गर्ने सहमति भयो । अन्तिम चुनौतीहरू, असहमति र विरोधबीच पनि सहमति खेजिएको छ । यद्यपि ती सहमतिअनुसार काम सहजै अघि बढ्नेमा आशंका छ । अब गठन गर्ने भनिएको मनिटरिङ कमिटीले यसअघि सम्पन्न भइसकेको निर्वाचनमध्ये विवाद देखिएका जिल्लामा पुनः निर्वाचन गराउने भनिएको छ । सदस्यसचिव विष्टले गरेको पत्रकार सम्मेलनमा निर्वाचित समितिका महासचिव प्याकुरेलले पनि यो समस्या राखेका थिए । यो सहमतिअनुसार प्रतिस्पर्धामा आएर पराजित भएका पदाधिकारीले पनि उजुरी गरे वा अदालती बाटो अवलम्बन गरे सम्पूर्ण प्रक्रिया नै बिथोलिन सक्ने सम्भावना पनि रहेको छ । यसदेखिबाहेक सहमतिको प्रक्रियामा आएका पदाधिकारीहरूको व्यवहार पनि महत्वपुर्ण हुनेछन् । उनीहरूले आफूले गरेको सहमतिअनुसार इमानदार भएर अघि बढे नेपाली क्रिकेटले मात्रै निकास पाउने छैन, उनीहरूप्रति अन्यको दृष्टिकोण पनि सकारात्मक हुनेछ । इमानदारिता गुमाए क्रिकेटसँगै उनीहरूको भविष्य पनि ओरालो लाग्नेछ ।"
