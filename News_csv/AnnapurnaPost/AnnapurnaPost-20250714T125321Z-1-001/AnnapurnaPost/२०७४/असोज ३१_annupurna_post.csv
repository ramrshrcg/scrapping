शीर्षक,विवरण
"चीनको पानीबम, भारत र नेपाल","सन् १९६४ मा प्रकाशित जर्ज गिन्सबर्ग र माइकल माथोस लिखित पुस्तक कम्युनिस्ट चाइना एन्ड तिबेतदी फस्ट डजन यर्स मा लेखकद्वयले तिब्बत सम्बन्धमा एउटा सिद्धान्त प्रतिपादन गरेका छन्जसअनुसार, जसले तिब्बतमाथि आधिपत्य जमाउँछ उसले सम्पूर्ण हिमालयको फेदीलाई नियन्त्रण गर्छ । हिमालयको फेदीलाई नियन्त्रण गर्नेले दक्षिण एसियालाई चुनौती दिने सामथ्र्य राख्दछ । जसले दक्षिण एसियालाई चुनौती दिन सक्छ उसले दक्षिण पूर्व एसिया र सम्पूर्ण एसियामाथि आफ्नो प्रभुत्व स्थापना गर्न सक्छ । गिन्सबर्ग र माथोसद्वारा उक्त भूराजनीतिक सिद्धान्त प्रतिपादन भएको आधा शताब्दीपछि यही १० अक्टोबरका दिन जर्मनीको हाइडलबर्ग विश्वविद्यालय, कलेज अफ विलियम एन्ड मेरी, हार्वड विश्वविद्यालय र एड डाटाले गरेको एउटा अध्ययनको प्रतिवेदनले भन्योअब छिट्टै अन्तर्राष्ट्रिय दाताराष्ट्रको रूपमा चीनले अमेरिकालाई उछिन्दै छ । उक्त अनुसन्धानअनुसार सन् २००० देखि २०१४ को अवधिमा एक सय चालीस मुलुकका पाँच हजार परियोजनामा चीनले तीन सय ५५ अर्ब डलरबराबर रकम सहयोग उपलब्ध गराएको थियो । सो अवधिमा अमेरिकी सहयोग भने तीन सय ९५ अर्ब डलर थियो । तर अमेरिकी राष्ट्रपति डोनाल्ड ट्रम्पले त्यस्ता सहयोगमा ३२ प्रतिशत कटौती गर्ने घोषणा गरेर चीनलाई पहिलो दाता राष्ट्र बन्ने बाटो खोलिदिएका छन् । चीनको सहयोगमा अनुदान भन्दा सरल ऋणको मात्रा बढी हुने गर्छ । त्यस्ता सहयोगमा राजनीतिक सर्त रहँदैनन् । द्विपक्षीय व्यापारिक हितलाई केन्द्रमा राखेर सम्झौता गरिन्छ । तर अमेरिकी सहयोगमा अनुदानको परिमाण बढी हुने तर सामाजिक, आर्थिक र राजनीतिक सर्तहरूसमेत जोडिने भएकोले अधिकांश विकासोन्मुख मुलुकहरूको प्राथमिकतामा चीन परेको देखिन्छ । आफूलाई आर्थिक र व्यापारिक लाभ हुने निश्चित गरेर मात्रै चीनले सहयोग उपलब्ध गराउने भएकाले त्यसको परिणामस्वरूप चिनियाँ अर्थतन्त्र समृद्ध हुँदै जाने र त्यसको राजनीतिक र रणनीतिक असर पनि निर्माण हुँदै जाने भएकोले त्यसले चीनलाई त्यस्तो ऋण र अनुदान सहयोग बढाउँदै लैजान प्रेरित गरिरहने देखिन्छ । उता अमेरिकाले त्यस्तो सहयोग घटाउँदै जाने देखिएकाले निकट भविष्यमा चीन अमेरिका भन्दा ठूलो दाता राष्ट्र बन्ने अवस्थालाई उल्लेखित अध्ययनले प्रक्षेपण गरेको हो । तिब्बतमाथि चीनको स्वामित्व रहेको सन्दर्भमा गिन्सबर्ग र माथोसले आधा शताब्दीअघि उल्लेख गरेअनुसार चीनलाई प्राप्त हुने भूरणनीतिक लाभलाई पहिलो दाताराष्ट्रको हैसियतले उपलब्ध गराउने राजनीतिक र रणनीतिक पुँजीसँगको योगले चीनलाई असाधारण महत्वको विश्व शक्तिको हैसियत प्रदान गरेको छ । सिँचाइको कुरै छोडौं, पिउने पानीको अभाव समेत सम्भवत: नेपालमा सबैभन्दा बढी छ । भनिरहनु पर्दैन हामी भारतबाट बिजुली आयात गरिरहेका छौं ।राम्रो जल व्यवस्थापन भनेको राम्रो, सक्षम र उत्तरदायी शासन हो । त्यस्तो शासनद्वारा नेपालको जलस्रोतको उन्नत दोहन र व्यवस्थापन गर्ने राष्ट्रिय क्षमता तथा कूटनीतिक कौशल प्रदर्शन गर्न नसकेर नै हामी शक्तिशाली छिमेकीसँगको निरन्तरको तनाव र त्यसबाट उत्पन्न हुने राजनीतिक अस्थिरता गरिबी, अभाव बेहोर्दै राज्य असफलताको चरणमा प्रवेश गरिरहेका छौं । चीनलाई त्यस्तो प्रभुत्वपूर्ण हैसियत तिब्बतको भूराजनीतिक अवस्थितिको साथै त्यहाँको जलभण्डारले दिएको छ । स्मरणीय छ, उत्तरी र दक्षिणी धु्रवपछि तिब्बत संसारको तेस्रो ठूलो जलभण्डारको स्वामी हो । त्यसैले तिब्बतलाई तेस्रो ध्रुव पनि भनिन्छ । त्यति ठूलो जलभण्डारको स्वामित्व विश्वको अर्को मुलुकलाई प्राप्त छैन । स्मरणीय के छ भने उत्तरी र दक्षिणी धु्रवको जल मानव समुदायका लागि उपयोगविहीन अवस्थामा छ । तर तिब्बतको जलसम्पदा मध्य एसिया, दक्षिण एसिया र दक्षिणपूर्व एसियाका गरेर झन्डै विश्वको आधा जनसंख्याको भरणपोषणलगायतको जल आवश्यकता पूरा गरिरहेको छ भनेर स्विस रणनीतिक विश्लेषकहरू जनपेयर लेहमान र निना निन्कोभिकले दी ग्लोबलिस्टमा लेखेका छन् । नयाँ शताब्दीको नयाँ रणभूमि : तिब्बतको जलभण्डार २९ सेप्टेम्बर २०१६ मा भारतीय सेना र रक्षा मन्त्रालयले पाकिस्ताननियन्त्रित कश्मिरमा सर्जिकल स्ट्राइक गरेर सातवटा आतंककारी शिविर ध्वस्त पारेर अनेकौं आतंककारीलाई सिध्याएको दाबी गरेको थियो । त्यसैबीच भारतीय प्रधानमन्त्री नरेन्द्र मोदीले रगत र पानी एकैसाथ बग्न नसक्ने भएकोले भारत र पाकिस्तानमाझको सिन्धु नदीको जल बाँडफाँटसम्बन्धी सन्धिअनुरूप पाकिस्तानले पाइरहेको पानी नदिन सकिने चेतावनी दिएको र दुवै मुलुकबीच निर्धारित सिन्धु नदी जल बाँडफाँटसम्बन्धी नियमित बैठक स्थगित गर्न दिएको आदेशलाई भारतीय समाचारमाध्यमहरूमा प्रमुखताका साथ प्रसारित थियो । विश्व बैंकको मध्यस्थतामा १९६० मा भएको उक्त सन्धिविपरीत त्यसरी पानी रोकिएमा त्यो अन्तर्राष्ट्रिय कानुनविपरीत हुनुको साथै त्यसलाई पाकिस्तानविरुद्ध युद्धको घोषणाका रूपमा लिइने जानकारी पाकिस्तानका विदेश नीति सल्लाहकार तथा घाग राजनेता सरताज अजिजले दिएको बारे पाकिस्तानी दैनिक डनले सोही वर्षको सेप्टेम्बर २७ मा उल्लेख गरेको थियो । भारतले त्यस्तो चेतावनी दिएलगत्तै चीनले ब्रह्मपुत्र नदीको एउटा शाखा नदीको वहाव रोकिदिएको बारे अर्को पाकिस्तानी दैनिक दी एक्सप्रेस ट्रिब्युनले १ अक्टोबर २०१६ मा उल्लेख गर्यो । चीनले उक्त कार्य लाल्हो जलविद्युत् परियोजनाको एउटा प्राविधिक पक्षमात्र भएको तर भारतमा जाने ब्रह्मपुत्र नदीको वहावमा कुनै कटौती नगरिने बताएको भए पनि त्यसलाई चीनले भारतलाई उसको पाकिस्तान जलरणनीतिविरुद्ध दिएको एउटा संयमित चेतावनी थियो भनेर ७ मार्च २०१७ मा दी डिप्लोम्याटले लेखेको छ । ३० सेप्टेम्बर २०१६ मा फरेन पलिसी पत्रिकामा माइकल कुगल्म्यानले पनि भारतले पाकिस्तानविरुद्ध सिन्धु जलसन्धिविपरीत कुनै कार्य गरेमा त्यसले भारतविरुद्ध त्यस्तै रणनीति अवलम्बन गर्न चीनलाई सजिलो पर्ने उल्लेख गरेका छन्। २० अगस्ट २०१७ मा सत्तारुढ चिनियाँ कम्युनिस्ट पार्टीको मुखपत्र पिपुल्स डेलीको वैदेशिक मामिलामा केन्द्रित सहप्रकाशन ग्लोबल टाइम्सले चीन र भारतबीच डोक्लाम विवाद चलिरहँदा बाढीपहिरो जस्ता प्राकृतिक प्रकोपबाट सुरक्षित रहन आवश्यक ब्रह्मपुत्र नदीको पानीसम्बन्धी सूचना सामग्रीहरू चीनले उपलब्ध नगराएको स्वीकार गरेको थियो । तर एक प्रश्नको उत्तरमा चिनियाँ विदेश मन्त्रालयका प्रवक्ता गेङ् सुवाङ्ले सेप्टेम्बर १२ को एउटा नियमित पत्रकार सम्मेलनमा बाढीले ब्रह्मपुत्र नदीको जल सूचना संकलनसम्बन्धी प्राविधिक संरचना भत्काइदिएकोले त्यस्तो सूचना संकलन गर्न नै नसकिएकोले उक्त सामग्री उपलब्ध गराउन नसकिएको जानकारी दिएका थिए । तर भारतीय आरोपलाई नै पुष्टि हुनेगरी एक चिनियाँ थिंकट्यांक सम्बद्ध विज्ञ हु झियोङ्लाई उद्धृत गर्दै ग्लोबल टाइम्स चीन एउटा जिम्मेवार मुलुक भए पनि भारतले डोक्लाममा उसको प्रभुसत्ताको उल्लंघन गरिरहेको अवस्थामा चीनले पनि सामान्य अवस्थामा जस्तो त्यस्तो सूचना उपलब्ध गराइरहन नसक्ने उल्लेख गरेको थियो । कुल दुई हजार आठ सय ८० किलोमिटर लामो ब्रह्मपुत्र नदी विभिन्न शाखा नदीहरूलाई आफूमा समाहित गर्दै तिब्बतमा दुई हजार ५७ किलोमिटरको यात्रा तय गर्दै भारतमा प्रवेश गर्दछ । भारतका विश्व विख्यात जल रणनीति विज्ञ ब्रह्म चेल्लानीको एउटा चर्चित भनाइ अनुसार हिजोका दिनमा हामीले भूमिका लागि युद्ध लड्यौं, आज ऊर्जाका लागि लडिरहेका छौं र भोलिको हाम्रो युद्ध भनेको पानीका लागि हुनेछ । सबैभन्दा त्रासदरूपमा यो एसियामा देखा पर्ने पनि उनको निष्कर्ष छ । भारतदेखि भियतनामसम्म र रूसदेखि कजाकस्तानसम्मका नदीहरूको मुहानमा स्वामित्व रहेको चीन यो जलयुद्धको मुख्य पक्ष हुने समेत चेल्लानीको निष्कर्ष छ । सम्भावित जल हतियार र जल युद्ध १२ डिसेम्बर २०१४ मा चीनले ४८ अर्ब डलर लागतको मानव इतिहासकै सबैभन्दा ठूलो दुई हजार चार सय किलोमिटर लामो नहर र सुरुङ मार्गको उद्घाटन गरेको समाचार टिप्पणी ब्रिटिस दैनिक गार्जियनमा प्रकाशित थियो । सोही आलेखमा जोनाथन केम्यानले १९५० को दशकको आरम्भमा नै तिब्बतको भ्रमणको अवसरमा दक्षिण चीनमा भएको विराट जलस्रोतको केही अंशलाई उत्तरका सुक्खा क्षेत्रमा लैजाने बताएको उल्लेख गरेका छन् । १० अक्टोबर २०१७ मा प्रोजेक्ट सिन्डिकेटमा ब्रह्म चेल्लानीले उल्लेख गरेअनुसार संसारभर जति बाँध छन् त्यति चीनमा मात्रै छन् । उनका अनुसार भारतको अरुणाचल प्रदेश र आसामको सम्पूर्ण जल आवश्यकताको परिपूर्ति गर्दै बंगलादेशको प्रमुख जलस्रोतको रूपमा रहेको ब्रह्मपुत्र र दक्षिणपूर्व एसियाको मुख्य जीवनाधारको रूपमा रहेको मेकङ् नदीको माथिल्लो भागमा विशाल बाँध निर्माण गरेर चीनले तल्लो तटीय क्षेत्रका मुलुकलाई जलसंकटमा धकेलिरहेको छ । चेल्लानीले के पनि उल्लेख गरेका छन् भने एउटा गोली पनि नचलाई चीनले तिब्बतको जलस्रोतमाथि नियन्त्रण कायम गरेर तल्लो तटीय क्षेत्रका मुलुकहरूलाई बन्धक बनाउन सक्दछ र त्यो स्थिति भारतको सबैभन्दा ठूलो रणनीतिक त्रासदी हो । हफिंगटन पोस्टले १२ अक्टोबर २०१६ मा दिएको जानकारीअनुसार चीन ४० अन्तर्राष्ट्रिय नदीहरूको उद्गमस्थल हो र ती नदीहरू १६ अन्य मुलुकहरूमा बग्दछन् । तर चीनबाट अन्य मुलुकहरूमा बग्ने नदीहरूको पानीमध्ये ११ नदीहरूमार्फत ४० प्रतिशत पानी भारतमा पुग्दछ । भारतको कुल जलस्रोतमध्ये एकतिहाइको स्रोत तिब्बत हो । त्यसैले तिब्बतबाट भारतमा बग्ने वा तिब्बतबाट नेपाल हुँदै भारत पुग्ने नदीहरूको जलसम्बन्धमा भारत चीनबीचको सहमति वा असहमति भारतको जीवनमरणको सवाल हो । क्लाउड आर्पीले भरत बर्माद्वारा सम्पादित र इन्डियन डिफेन्स रिभ्युद्वारा प्रकाशित थ्रेट फ्रम चाइना नामक पुस्तकमा तिब्बत हुँदै भारत प्रवेश गर्ने नदीको पानीमध्ये एकतिहाइलाई चीनको जलाभाव क्षेत्रमा लैजाने परियोजना अघि बढिरहेको उल्लेख गरिरहेका छन् । आर्पीले सोही पुस्तकमा अरुणाचल प्रदेश, आसाम, हिमान्चल प्रदेश र पञ्जावमा विभिन्न समयमा अकस्मात् आएका बाढीहरूबाट भएको खर्बौंको सम्पत्तिको विनास र सयौंको मृत्यु कुनै सुनियोजित तरिकाले गराइएको हुनसक्ने आशंका गरेका छन् । डेनिस डी ग्राएले अप्रिल २०११ मा तिब्बतका आठ महानदीहरूमा २० वटा ठूला ठूला बाँध बनिसकेका र अन्य ४० भन्दा बढी निर्माणको क्रममा रहेको हफिंगटन पोस्टमा उल्लेख गरेका थिए। ब्रह्म चेल्लानीले २००९ मा नै दी इन्टरनेसनल इकोनोमीमा चीनले आफ्नो भूभागमा निर्माण गरेको बाँध, नहर, जलाशय र अन्य सिँचाइ प्रणालीमा सन्चित पानीलाई राजनीतिक हतियारको रूपमा उपयोग गर्ने क्रममा एक्कासी छोडिदिएर भारतका सीमावर्ती क्षेत्रमा कृतिम बाढी र पहिरो ल्याइदिनसक्ने उल्लेख गरेका थिए । २२ अगस्ट २०१७ मा प्रियंका शाहले विभिन्न भारतीय विज्ञहरूलाई उद्धृत गर्दै टपयाप्समा उल्लेख गरेअनुसार चीनको त्यस्तो सम्भावित कार्यले केही घन्टामै करोडौं मानिसहरू मृत्युवरण गर्न वाध्य हुन सक्ने र त्यसले गर्ने विनास कुनै आणविक बमले गर्नेभन्दा कम नहुने उल्लेख गरेकी छन् । लामो ऐतिहासिक कालखण्डदेखि एसियामा विभिन्न विस्फोटक रणनीतिक केन्द्रहरू रहेका छन् । दोस्रो विश्व युद्धपछि र खासगरेर चीन र भारतको बढ्दो आर्थिक र सैनिक सामथ्र्य, त्यसले निर्माण गरेका नयाँनयाँ रणनीतिक साझेदारहरू, जटिल सम्बन्धको चरणबाट गुज्रिरहेका तर परस्पर सीमा जोरिएका आणविक शक्ति सम्पन्न भारत, चीन र पाकिस्तानबीचको सम्बन्धमा एसियाको एकछत्र जलस्वामीका रूपमा चीनको उपस्थिति र त्यसलाई रणनीतिक उपयोग गर्ने चीनको चाहनाले तिब्बतलाई नयाँ विस्फोटक केन्द्रको रूपमा बुझ्ने गरिएको छ । जलस्रोतमा क्षेत्रीय सहयोगको बाटो र नेपाल सन्दर्भ ११ मे २००५ मा दी न्युयोर्क टाइम्समा स्ट्यानली वाइसको एउटा विचारोत्तेजक लेख थियो । त्यसमा उनको प्रश्न थियोनेपालको बर्बर माओवादी विद्रोह, भारतको हिंसाग्रस्त उत्तरपूर्वी क्षेत्र, चीनको भारतसँगको तीव्र ऊर्जा प्रतिस्पर्धा एवं पाकिस्तान, भारत र बंगलादेशका मुस्लिम अतिवादीबीच बढ्दो घनिष्टताको एउटै कारण के हो ? वेइसको संक्षिप्त उत्तर थियोपानी ! त्यसपछि उनले थपे, हिमालबाट नेपाल र भुटान भएर बग्ने अनेकौं नदीलाई दीर्घकालीन ऊर्जा विकास र उपयोग रणनीतिअनुरूप प्रयोग गर्ने हो भने यी नदीले सिंगो दक्षिण एसियामा स्थिरता र समृद्धि दिने सामथ्र्य राख्दछन् । तत्कालीन भारतीय वाणिज्यमन्त्री आनन्द शर्माले साउथ एसियन न्युज एजेन्सीलाई १८ फ्रेबुवरी २०१२ मा दिएको एउटा अन्तर्वार्तामा भनेका थिएभुटान, नेपाल, भारत र पाकिस्तानको संयुक्त जलविद्युत् क्षमता दुई लाख मेगावाटभन्दा बढी छ तर त्यसको एक चौथाइ भन्दा पनि कम क्षमताको मात्र उपयोग भइरहेको छ । सबै मुलुकबीच विश्वासको संकटले त्यो क्षमताको उपयोग हुन दिइरहेको छैन । स्मरणीय छ, आजभन्दा चार दशकअघि नै कोलम्बो योजनाको छब्बीसौं परामर्शदातृ समितिको पूर्ण बैठकमा श्री ५ वीरेन्द्रले दक्षिण एसियाका सबै मुलुक परस्पर लाभान्वित हुनेगरी नेपालको जलस्रोत विकास र उपयोगमा सहकार्य गर्न राखेको प्रस्तावको मर्म पनि यही थियो । प्रतिव्यक्ति स्वच्छ जल उपलब्धताको हिसाबले नेपाल संसारको सबैभन्दा धनी देशमध्ये पर्दछ । जलाशय प्रणालीबाट निष्काशित जललाई पुन: सञ्चय गरेर विद्युत् उत्पादन गर्ने हो भने नेपालको जलविद्युत् उत्पादन क्षमता अनुमान गरिए भन्दा कयौं बढी हुने बुझ्न सकिन्छ । नेपाल, भारत र बंगलादेशमा ठूलाठूला जलाशयहरू निर्माणगरी समुचित भण्डारण र उपयोग गर्ने हो भने भारत र बंगलादेश समेतको स्वच्छ जल र बिजुलीको ठूलो आवश्यकतालाई सजिलै सम्बोधन गर्न सकिन्छ ।तर सिँचाइको कुरै छोडौं, पिउने पानीको अभाव समेत सम्भवत: नेपालमा सबैभन्दा बढी छ । भनिरहनु पर्दैन हामी भारतबाट बिजुली आयात गरिरहेका छौं । राम्रो जल व्यवस्थापन भनेको राम्रो, सक्षम र उत्तरदायी शासन हो । त्यस्तो शासनद्वारा नेपालको जलस्रोतको उन्नत दोहन र व्यवस्थापन गर्ने राष्ट्रिय क्षमता तथा कूटनीतिक कौशल प्रदर्शन गर्न नसकेर नै हामी शक्तिशाली छिमेकीसँगको निरन्तरको तनाव र त्यसबाट उत्पन्न हुने राजनीतिक अस्थिरता गरिबी, अभाव बेहोर्दै राज्य असफलताको चरणमा प्रवेश गरिरहेका छौं । ७ जुलाइ २०१४ मा प्रोजेक्ट सिन्डिकेटमा प्रकाशित अन्तिम सोभियत राष्ट्रपति मिखाइल गोर्बाचोभको लेखअनुसार जनसंख्याको तुलनामा मानिसको जल आवश्यकता र उपभोगको परिमाणमा असामान्य वृद्धि भइरहेको छ । त्यसको परिणाम सन् २०२५ सम्ममा संसारका एक अर्ब ८० करोड मानिस जल अकाल र दुईतिहाइ कठोर जलसंकटको अवस्था भोग्न वाध्य हुनेछन् । यसले विश्वमा जटिल राजनीतिक तनाव, आप्रवाशन, आर्थिक संकट, हिंसा, राजनीतिक अस्थिरता र क्षेत्रीय तथा अन्तर्राष्ट्रिय सुरक्षामाथि गम्भीर खतराको स्थिति आमन्त्रण गर्नेछ । संसारको ६० प्रतिशत नदी तथा जलाधार क्षेत्र दुई वा सो भन्दा बढी मुलुक भएर बग्दछ । यस्ता नदी तथा जलाधार क्षेत्रको संख्या झन्डै छ सय छन् । तीमध्ये ४० प्रतिशत नदी तथा जलाधार क्षेत्रलाई उपयोग गर्ने सम्बन्धमा मात्रै मुलुकहरूबीच सहमति भएको छ । यस्ता नदी तथा जलाधार क्षेत्रलाई व्यवस्थापन गर्ने राष्ट्र संघीय महासन्धि पनि छ तर चीन लगायत दक्षिण एसियाका कुनै पनि मुलुकले त्यसलाई अनुमोदन गरेका छैनन् । विश्व बैंकको मध्यस्थतामा १९६० मा भारत र पाकिस्तानबीच भएको सिन्धु जलउपयोगसम्बन्धी सन्धिमा भारत निकै उदार देखिएको छ । तर नेपाल र बंगलादेशले भारतको त्यो उदारतालाई अनुभव गर्न पाएका छैनन् । सम्भवत: कुनै तेस्रो पक्षको मध्यस्थतामा हुने सन्धिमा मात्र भारतको त्यो उदारता अभिव्यक्त हुने हो कि भनेर सोच्न सकिने आधार भएकोले चीनसमेत विश्व बैंक जस्तै कुनै अन्तर्राष्ट्रिय संस्थाको मध्यस्थतामा नेपाल, भारत, भुटान र बंगलादेशबीच पारस्परिक जलस्रोत विकास र उपयोगसम्बन्धी सन्धि भयो र त्यसको सञ्चालनसम्बन्धी साझा क्षेत्रीय संरचना निर्माण भई त्यसमार्फत कार्य सफल हुन सक्यो भने त्यसले चीनको सम्बन्धमा भारतीय आशंका र भारतका सम्बन्धमा नेपाल तथा बंगलादेशका अविश्वासका रेखा मेटिएर क्षेत्रीय शान्ति र स्थिरताका नयाँ आधारहरू पक्कै विकास हुन सक्नेछन् । भट्टराई नेपाल इन्स्टिच्युट फर स्ट्र्याटजिक स्टडिज (निस) सँग सम्बद्ध छन् ।"
"कम्युनिस्ट हौं, कम्युनिज्म मान्दैनौं","संविधानसभा हुँदै रूपान्तरित व्यवस्थापिका संसद्को कार्यकाल सकिएको दिन संसद्मा बेग्लै प्रकृतिको तर रमाइलो वातावरण देखियो । चार वर्ष एउटै मिसनमा लागेका संविधानसभाका सदस्यहरू एक आपसमा त्यो थलोबाट छुट्टिँदा अलि खल्लोपन लाग्ने नै भयो । तर नेताका भाषणभित्रका विरोधाभासपूर्ण अभिव्यक्तिले आउने केही समयसम्म एउटा वैचारिक द्वन्द्व र त्यसको समाधान खोज्नुपर्ने आवश्यकयता भने हरेक राजनीतिकर्मीले महसुस गरे होलान् । धेरै पार्टीका छुट्टाछुट्टै शीर्षनेताहरूले आआफ्ना अभिव्यक्ति राखे । तीमध्ये धेरै भोलि एउटै पार्टीमा समाहित हुने या एकीकरणको अभ्यास गर्ने घोषणा गर्नबाट पनि चुकेनन् । संसद् सकिएको भोलिपल्टदेखि नै यी अभ्यासहरू सुरु पनि भए । त्यस दिनसम्म भने ठूलादेखि साना दलहरूले आआफ्नै अस्तित्वबोध हुने किसिमले आफ्ना विचार त्यहाँ राखे । त्यसदिनका अभिव्यक्तिलाई रोचक रूपमा लिनुपर्छ, दुई नेता कमरेड प्रचण्ड र कमरेड खड्ग ओलीले क्रमश: कम्युनिस्ट एकता र वाम एकतामाथि केही विचारहरू राखे । रोचक यस अर्थमा कि प्रचण्डले वाम एकता भन्दा पनि कम्युनिस्ट एकता भन्न रुचाए भने ओलीले यसलाई कम्युनिस्ट एकता भन्दा पनि वाम एकता भन्ने शब्दावली भन्न रुचाए । प्रचण्डले आफूलाई कम्युनिज्म नमान्ने कम्युनिस्टका रूपमा प्रस्तुत गर्न भरमग्दुर प्रयत्न गरे । उनले यतिसम्म भने, हामीले आफ्ना धेरै मूल्यव्यवस्थालाई त्यागेर संसदीय व्यवस्था अंगीकार गरेका हौं । यो भन्नु संसदीय व्यवस्थाले दुईपटक प्रधानमन्त्री बनाइसकेका व्यक्तिका लागि स्वाभाविक नै थियो । तर उनी संसदीय व्यवस्थाका प्रति पनि धेरै विश्वस्त भने देखिँदैनथे । संसदीय व्यवस्थाले राजनीतिक स्थिरता दिन सक्दैन त्यसकारण प्रत्यक्ष निर्वाचित कार्यकारी प्रमुखको वकालत उनी केही समयदेखि गर्दै आएका छन् । जुन विषयमा ओली भने सहमत भएजस्तो कतै देखिँदैन । सहमत हुन पनि सक्छन्, तर त्यस्तो अभिव्यक्ति भने देखिँदैन। जहिले पनि राजनीतिक अलमल आउँदा हामी मुलुकको संक्रमणकाललाई दोष दिन्छौं, संक्रमण भन्नु अलमल होइन । एउटा निर्दिष्ट दिशातर्फ अग्रगमनको स्पष्ट मानचित्र भइसकेपछि संक्रमण पनि त्यति नै सहज, सरल र सुविधापूर्ण हुँदै जान्छ । नेपालको राजनीतिको सबभन्दा खट्केको विषय नै यही हो, हामी स्पष्ट छैनौं । स्वाभाविक प्रश्न उठ्छ प्रचण्ड राजनीतिशास्त्रले निर्दिष्ट गरेको कुन प्रकृतिको राजनीतिक व्यवस्थाका पक्षधर हुन् छुट्याउन गाह्रो छ । आफूलाई कम्युनिस्ट भन्छन्, अरूलाई पनि कम्युनिस्ट देख्छन् तर कम्युनिज्म उनको आस्थाको राज्य व्यवस्था होइन पनि भन्छन् । त्यसैगरी ओली पार्टीको नाम माक्र्सवादी लेनिनवादी राख्छन् तर आफूलाई माक्र्सवादी लेनिनवादी हुँ भन्नलाई हिच्किचाउँछन् । उनी कस्तो प्रकृतिका राजनीतिक व्यवस्थाका पक्षपाती हुन् त्यो पनि छुट्याउन गाह्रो छ । आजभोलि सानाठूला वामपन्थी, दक्षिणपन्थी कम्युनिस्ट या अन्य विचारधाराका समर्थक नेताहरू आफ्नो भाषण या बोलीमा राष्ट्रको आर्थिक विकास र समृद्धिका बारेमा कुरा गर्न चुक्दैनन् । रमाइलो त के छ भने समाजवादको बाटोबाट समृद्धिका कुरा गर्ने नेताहरूको पनि कमी छैन । यथार्थमा भन्नुपर्दा एउटा बिन्दुसम्मकोे समृद्धि प्राप्त नगरेसम्म समाजवादका कुरा स्वाभाविक हुन सक्दैन । नागरिक भन्दा राज्यलाई बढी महत्व दिने कुनै पनि व्यवस्थाले सही अर्थमा समृद्धि प्राप्त गर्न सकेको छैन । एकातिर राज्यवादी सोचबाट ग्रसित नेताहरू समाजवादको कुरा गर्छन्, त्यो स्वाभाविक पनि हो । नेपालमा भएका सानाठूला राजनीतिक परिवर्तन सत्ताप्राप्तिका औजारका रूपमा मात्र देखिए । सिद्धान्तप्रतिको निष्ठा र राजनीतिका आधारभूत मूल्यमान्यतालाई सत्ताको लोभले सधैं ओझेलमा पारेको छ । वाम या कम्युनिस्ट गठबन्धन या एकीकरण त्यो पनि सत्ताप्राप्तितिर नै लक्षित छ भन्ने स्पष्ट छ । सत्ताप्राप्तिको लक्षले नै प्राधान्यता पाएको अवस्थामा यसका प्रमुख पात्रहरू भोलि सत्ताकै लागि लुछाचुँडी गर्दैनन् भनेर कसरी भन्न सकिन्छ ? सत्ताकै लागि कांग्रेससित पनि यी दुवै दल मिलेकै हुन्। एकअर्कालाई सत्तोसराप पनि गरेकै हुन् । ती कुरा चटक्कै छोडेर भागबन्डाविनाको एकीकरण सम्भव छ भन्ने उच्चतम् आदर्शजस्तो जनतालाई भ्रममा पार्ने कुरा गरेर चुनावी रणभूमिमा जान चाहनेहरूले मतदाताबाट त्यस्तो किसिमको प्रतिक्रिया पाउँछन् भन्ने ठोकुवा गर्न सकिँदैन । जनताले मूल्यमान्यता त्यागेर चरम अवसरवादिताको रूपमा यसलाई लिए भने अचम्म मान्नुपर्ने कारण छैन, यथार्थ पनि त्यही हो । त्यसो भए कांग्रेसले गर्न खोजेको लोकतान्त्रिक गठबन्धन पनि के त्यस्तै हो भनेर हेर्न सकिन्छ ? साना दलहरू कांग्रेससित मिल्न आउनुले यो आशंकालाई बल त पुर्याउँछ नै । त्यसो भए एउटा निष्कर्ष निकालौं, नेपालको राजनीति सत्ताप्राप्तिको खेलको वरीपरी मात्रै घुमेको छ भन्नु अतिशयोक्ति होला ? सायद नहोला । यो अवस्था रहेसम्म राजनीतिक स्थिरताको कुरो गर्नु निरर्थक हुन्छ । हामीले राजनीतिक स्थिरता र अस्थिरताको मापकका रूपमा सरकारको अल्पायु या दीर्घायुलाई लिएका छौं, यथार्थ त्यसो होइन । राजनीतिक दलहरूको वैचारिक धरातलले छोटै समयमा पनि राज्यव्यवस्था र देश विकासमा जनताले महसुस गर्ने गरी प्रभाव पार्न सक्छ । हाम्रै देशको इतिहास हेर्ने हो भने निर्वाचित सरकार जम्मा १८ महिना मात्र रहेको नेपालमा नेपाली कांग्रेसको प्रभाव भने अहिलेसम्म पनि ६० वर्षसम्म पनि समाजमा एउटा प्रभाव बनाउन सकेको छ । ३० वर्ष दल नै प्रतिबन्धित भएको बेलामा पनि राजनीति भने कोमामा गएन, चलयमान नै रहिरह्यो । आज राजनीतिक परिदृश्यमा जुन खेलहरू देखिएका छन् यी खेलले राजनीतिलाई त्यस्तै प्रकृतिको आदर्शको बाटोमा डोर्याउन सक्ला ? सक्दैन । यस्ता नितान्त क्षणिक लाभहानिका विषयले राजनीति प्रभावित भएसम्म स्थिरताको कुरा गर्न सकिन्न । त्यसैका आधारमा ससर्ती हेर्ने या वैचारिक धरातलमा देशको राजनीतिको विश्लेषण गर्ने हो भने यो प्रकृतिको राजनीतिमा न समृद्धि सम्भव छ, न विकास, न त स्थिरता नै । यथार्थमा यी तीनवटै तत्व एकअर्काप्रति अन्योन्या िश्रत हुन् । एउटाको अभावमा अर्कोको सम्भव छैन । तीनवटै तत्वलाई सँगै लैजान सिद्धान्तप्रतिको निष्ठा मानवीय मूल्यप्रतिको संवेदना र नागरिक स्वतन्त्रताको उच्चतम् अभ्यासको आवश्यकता पर्दछ । जहिले पनि राजनीतिक अलमल आउँदा हामी मुलुकको संक्रमणकाललाई दोष दिन्छौं, संक्रमण भन्नु अलमल होइन । एउटा निर्दिष्ट दिशातर्फ अग्रगमनको स्पष्ट मानचित्र भइसकेपछि संक्रमण पनि त्यति नै सहज, सरल र सुविधापूर्ण हुँदै जान्छ । नेपालको राजनीतिको सबभन्दा खट्केको विषय नै यही हो, हामी स्पष्ट छैनौं । माओवादीहरू हजारौंको बलिदानीबाट प्राप्त भएको उपलब्धि ठान्दछन् वर्तमान संविधानलाई । तर वर्तमान संविधानको मूल तत्व संसदीय व्यवस्था र नागरिक स्वतन्त्रता भने उनीहरूको जनयुद्धकालीन उद्घोष भन्दा बेग्लै विषय हुन् । राजनीतिको स्वाभाविक विकासक्रम र आन्दोलनले निर्धारित गरेको र प्राप्त भएको उपलब्धिलाई आफ्नो बलिदानी देख्ने माओवादीको दृष्टिदोषबाट नेतृत्व नै मुक्त हुन नसकेको हो या कार्यकर्ताको उपभोगका लागि मात्र लादिएका केही विचार हुन् । अहिले गठबन्धनमा बाँधिने यत्न गरेका दुई पार्टीको जन्म व्यक्तिहिंसाबाटै सुरु भएको हो । त्यसलाई उनीहरूले जतिसुकै वर्गसत्रूको सफाया भने पनि नेपाली जनमानस त्यसलाई स्वीकार्न तयार छैन । यी दुवै आन्दोलन झापाली हिंसा होस् या जनयुद्धको नाममा चलाइएको हिंसा, लोकतन्त्रप्राप्तिका लागि छँदै थिएन । अहिले जातजाति भाषाभाषी, धर्म, लिंग, अपसंख्यक आदि सबैको उत्थानका लागि गरिएको वा लडिएको युद्ध भनिए पनि लोकतन्त्र मात्र त्यस्तो व्यवस्था हो जसले समावेशी शासन व्यवस्थामा विश्वास राख्छ । व्यवस्था समावेशी प्रकृतिको यदि छैन भने त्यसलाई लोकतन्त्रको संज्ञा दिन सकिँदैन । जनताको व्यापक संलग्नतामा प्राप्त उपलब्धिलाई हिंसाको माध्यमबाट प्राप्त भएको भन्नेलाई प्राधान्यता दिनेले भोलि कुनै पनि मुद्दामा हिंसाकै बाटो रोज्यो भने अचम्म मान्नु पर्दैछ । कम्युनिस्टहरू अधिनायकवादी हुन भनेर कसैले भन्नै पर्दैन, त्यो व्यवस्था नै अधिनायकवादी हो । अहिले पनि कम्युनिस्ट एकीकरणको कुरा गर्दा कतै अधिनायकवादतिर केही दल उन्मुख भएका हुन् कि भन्ने आशंका गर्नु स्वाभाविक हुन्छ । यसलाई झस्कनु पर्दैन, तर्सिनु पर्दैन भन्ने कम्युनिस्ट हुँ भन्ने नेताहरूले लोकतन्त्रका प्रति आफ्नो समर्पणभाव प्रदर्शन गर्न सकेका छैनन् । त्यसैले नै जनता पत्याउँदैनन् पनि । एक्काइसौं शताब्दीको कुनै पनि नागरिक आफ्नो स्वतन्त्रतासित कुनै पनि कुराको सौदावाजी गर्न तयार छैन । कुनै शासकले तिम्रो स्वतन्त्रता मलाई देऊ म तिमीलाई विकास दिन्छु भन्ने प्रस्ताव गरेछन् भने पनि त्यो नागरिकबाट स्वीकृत हुन सक्दैन । नेपाली राजनीति अन्योलग्रस्त नै छ । यसले स्पष्ट दिशाबोध गर्नै सकेको छैन । माथि पनि भनियो सत्ताको लुछाचुँडीमा मूल्य र निष्ठाको तिलान्जली दिइँदैन । राजनीति आदर्शबाट विमुख छ, सिद्धान्तहरू मरेतुल्य छन्, नेतृत्व दिशाविहीन सत्तालोलुपताबाट ग्रसित छ । विकास र समृद्धि ओठेभक्ति मात्रका विषय भएका छन् । यसका प्रति न्यूनतम स्पष्टता पनि छैन । विकास र समृद्धिका स्वप्नद्रष्टाहरू राज्यसञ्चालनको जिम्मेवारीमा बेलाबखत पुगेकै छन्, तर दिनानुदिनको टालटुले प्रशासनबाहेक जनता आश्वस्त हुने या हुनसक्ने त्यस्तो कुनै पहल कुनै नेताको प्रतिबद्धतामा देखिएको छैन । सपना किन्ने र सपना बेच्नेहरूको माझ राजनीति रूमलिएको दशकौं भइसक्यो । त्यो एउटा गोलचक्र नै फनफनी घुमेको छ, कुनै कोणबाट पनि अगाडि बढ्न यसले बाटो लिन सकेको छैन । कुनै दलविशेषको नेतृत्व लिइसकेपछि या स्वयं राष्ट्रकै नेतृत्व लिएकाहरूलाई पनि देश र समाजका लागि केही गरौं भन्ने भावना त जाग्दो हो, आखिर ती मान्छे पनि बृहद् नागरिकसमाजका प्रति उत्तरदायी नै छन् । तर भावनाले या कोरा चाहनाले चाहेको कुरो जस्ताको जस्तै प्राप्त हुन्छ भन्ने छैन । जबसम्म ठोस किसिमले पाइला अगाडि बढ्न सक्दैनन् तबसम्म अग्रगमनको नारा त लगाउन सकिएला तर प्राप्ति भने केही हुन सक्दैन । राजनीतिक व्यक्ति वा संस्कार कुनै कुनै बेला झट्ट सुन्दा र देख्दा अलोकप्रिय लाग्ने नीतिहरू पनि अंगीकार गर्न तयार हुनुपर्छ । प्रश्न व्यक्तिको भविष्यको होइन, समाजको भविष्यको हो । आज लिइएको कुनै कठोर या अलोकप्रिय निर्णयले भोलिको नेपाललाई सही दिशा दिन सक्छ भने त्यस्तो निर्णय लिन पनि सक्नुपर्छ ।"
संस्कार बोकेको वैकल्पिक राजनीति,"निराशा र लघुताभासले डेरा जमाएको हामी नेपालीको मनमस्तिष्कमा इतिहासको कुनै कालखण्डमा नेपाल समृद्ध थियो भन्ने विषय गढ्न कठिन छ । कुनै समय काठमाडौं संसारकै सुन्दर र सम्पन्न सहरमध्ये एक थियो भन्ने धेरै नेपालीलाई थाहा छैन । करिब एक सय ५० वर्षअघिसम्म नेपालले भारत र चीनबीचको भौगोलिक अवस्थितिको भरपूर फाइदा उठाउँदै व्यापार गरेको थियो । काठमाडौं उपत्यकामा बनाइएका कलात्मक दरबार, मन्दिर तथा समाजले सिर्जना गरेका सांस्कृतिक वैभव त्यसका प्रमाण हुन् । करिब दुई शताब्दीअघिसम्म विश्वको अर्थतन्त्रको आधाजति हिस्सा ओगटेका भारत र चीनको आर्थिक उतारचढाव नेपालको अर्थतन्त्रको विकासको दिशा पनि मिल्दोजुल्दो नै थियो । अहिले भने नेपालले भारत र चीनको आर्थिक वृद्धिदरको गति पक्डिन सकेको छैन । अब नेपालीले आत्मविश्वासका साथ भन्नुपर्छ, नेपालमा सम्भावना हिजो थियो र छ पनि । यसको फाइदा हामी तथा भावी पुस्ताले लिन्छ। सम्भावना पर्यटन, कृषि, जलस्रोत, जलविद्युत् र वैकल्पिक ऊर्जा तथा मानव संशाधनमा हामीसँग भएको लाभले हामीलाई समृद्धिको बाटोतर्प डोर्याउन सक्छ । पर्यटनमा हामीले आफूलाई अझै राम्रोसँग चिनाउन सक्छौं । पर्यटकका लागि हवाई तथा स्थलमार्गलाई विश्वसनीय, सस्तो तथा सुलभ बनाउन सक्छौं । धार्मिक, साहसिक, फुर्सदमा घुम्न आउने पर्यटकका लागि विभिन्न तहका सुविधा दिने होटेल बनाउने जस्ता केही कामका साथै नयाँनयाँ सम्भावना पहिल्याउँदा हामीले अहिले पर्यटनबाट लिइरहेको लाभभन्दा धेरै गुणा बढी फाइदा लिन सक्छौं । कृषिमा लागत बढ्दो छ । एकातिर कृषकको उत्पादनले उचित मूल्य नपाएर अन्नबालीमा फाइदा कम भइरहेको छ भने अर्कोतिर कृषिजन्य उत्पादन नै अरबौंको आयत गर्नुपर्ने विरोधाभासपूर्ण अवस्था छ । अन्नबाली उत्पादनमा भएको लागत नियन्त्रण गर्ने तथा तुलनात्मक लाभ भएका जडबिुटी, अर्गानिक फलफूल र तरकारी खेतीको क्षेत्रमा योजनाबद्ध ढंगले लगानी गर्दा खाद्य सुरक्षाको सुनिश्चितता हुनुका साथै आम स्तरमा नै फाइदा वितरण हुन्छ । सही नियत भएको व्यक्तिलाई राजनीतिमा सहभागी हुन तथा अगाडि बढ्न नागरिकको तहबाट समर्थन गर्ने हो भने हामीले कल्पना गरेको नेपाल बन्न धेरै समय लाग्दैन । हामीले जलस्रोतलाई सिँचाइ तथा जलविद्युत्मा सदुपयोग गर्न नसकेकाले प्रचुर सम्भावनाका बीच लाभ लिन सकेका छैनौं । पहाडी क्षेत्रमा सानो स्तरका सिँचाइ कार्यक्रम तथा तराईमा नहर परियोजनाले हाम्रो कृषि क्षेत्रमा गरिएका लगानीलाई वर्षामा मात्रै भर नपर्नुपर्ने स्थिति बनाई उत्पादन पनि वृद्धि गर्न सकिन्छ । जलविद्युत्मा पनि भइरहेको लगानी वृद्धि गरी आफ्ना कलकारखानाका लागि चाहिने विद्युत् खपत गरी बचेको ऊर्जालाई भारत तथा चीनलगायतका देशलाई बिक्री गर्न सकिन्छ । गत २० वर्षमा फेसन, ज्ञान, विज्ञान, प्रविधि, व्यवसाय, व्यापार, कला, साहित्यजस्ता विविधता भरिएका क्षेत्रहरुमा नेपालीहरुले अन्तर्राष्ट्रिय स्तरमा आफ्नो क्षमता प्रदर्शन गरेर सफलता हासिल गरेका छन् । ती सफलता हासिल गर्नेलाई समावेश गरी नेपाल तथा विश्वमा छरिएर रहेका नेपालीलाई सल्लाह सुझाव तथा सञ्जाल प्रदान गर्ने एक मञ्च बनाउन सकियो भने धेरै नेपालीलाई पनि सफलताको बाटोमा पुग्न सहज हुन्छ । अवरोध यत्रो सम्भावना बोकेको देश अझै पनि विकसित हुन नसक्नुको मूल कारण नेपालमा विद्यमान संस्कार र नैतिकताविहीन राजनीति नै हो । यस्तो राजनीतिले भन्नलाई लोकतन्त्र भने पनि त्यसको अभ्यासमा विश्वास गर्दैन र शक्तिलाई केन्द्रित गर्छ । यो दोहनकारी चरित्रको हुन्छ र कोही अगाडि बढ्न खोज्यो भने त्यसमा आफ्नो हिस्सा खोज्न राज्यशक्ति तथा पार्टी शक्तिको दुरुपयोग गर्छ । यस्ता राजनीतिक संस्कारबाट दीक्षितले माफियामुखी किसिमको राजनीतिक अभ्यास गर्छन् । नीतिगत, कानुनी तथा राजनीतिक अनिश्चितता तथा अवरोध सिर्जना गरी काम गर्ने वातावरणमा बाधा पुर्याउँछन्। समाधान राजनीतिमा चासो राख्नेहरू अक्सर भन्ने गर्छन्, शक्तिमा आउन प्रतिद्वन्द्वीले जुन किसिमका उपाय अपनाउँछन् आफूले पनि त्यस्तै उपाय अबलम्बन गर्नुपर्छ । तर आफू शक्तिमा आएपछि भने राम्रो तरिकाले काम गर्नुपर्छ । उनीहरूले भुल्ने कुरा के हो भने खराब लत लगाउन जति सजिलो छ छुटाउन पनि त्यति नै गाह्रो । नेपाली कांग्रेस र नेपाल कम्युनिस्ट पार्टीले पनि आफ्ना अभियान सुरु गर्दा असल नियतका साथ नै गरेका थिए । तर कालान्तरमा उनीहरूको व्यवहार लोकतान्त्रिक र जनमुखी हुन सकेन । त्यसैले सुसंस्कृत राजनीतिका मूल्यमान्यतामा अडिग भई अगाडि बढ्नुपर्छ र यस मार्गमा बढ्नेलाई समाजले सहयोग गर्छ । अबको बाटो हाम्रो देशलाई अगाडि बढाउने सूत्र भनेको उद्यमशीलता, काम र लोकतन्त्रको उचित अभ्यास नै हो । उद्यमशीलतालाई प्रवद्र्धन गर्ने वातावरण निर्माणमा सरकार तथा संसद्ले काम अगाडि बढाउनुपर्छ, किनकि उद्यमशीलताले रोजगारीको अवसर सिर्जना गर्छ, राज्यको लागि थप राजस्व जम्मा गराउँछ । साथै सिर्जनशीलताले समाजलाई चाहिएका वस्तु तथा सेवा प्रदान गर्छ । उद्यमशीलता तथा काममा जोड दिँदा काम गर्नेको सम्मान गर्ने परिपाटी बन्छ । लोकतन्त्रमा नागरिकको सहभागिता, सुशासन र पारदर्शिता कायम गर्ने तथा कमजोर वर्गलाई सामाजिक सुरक्षाको सुनिश्चितता गर्ने विधि अपनाउँदा लोकतन्त्र समुन्नत हुने तथा आम नागरिकमा विद्यमान राजनीतिक व्यवस्थाप्रति वितृष्णा कम भएर जान्छ । केका लागि ? शिक्षा, स्वास्थ्य, रोजगारी तथा जीवन निर्वाहका लागि गाउँ नै छाड्नुपर्ने बाध्यता हाम्रो यथार्थ हो । यसले गर्दा गाउँमा नै हुनसक्ने उत्पादनशील काम हुन सकिरहेका छैनन् भने सहरमा स्रोत, साधन तथा सुविधामा दबाब परेको छ । अब हामीलाई गाउँ र सहर जोड्ने संयन्त्र चाहिएको छ, जसले गर्दा दुवै एक अर्काका परिपूरक हुन सकुन् । गाउँलाई पुनर्जीवित गर्ने उपाय भनेको गाउँमा हुने कृषि, पर्यटकीय सुविधालगायतका सेवालाई सूचना, सञ्चार तथा प्रविधिको सहयोगले बजारीकरण नै हो। गाउँमा बस्नेलाई त्यहीं रहनका लागि उत्प्रेरित गर्न तथा जुन अवस्थामा पनि बसिरहनेहरूले पनि गुणस्तरीय सेवा पाउन् भन्ने हेतुले हामीले त्यहाँ सार्वजनिक तवरमा उपलब्ध शिक्षा तथा स्वास्थ्य जस्ता सेवाको गुणस्तर बढाउन आवश्यक पहल गर्नुपर्छ । गाउँलाई पनि ज्ञानको मूलप्रवाहमा समाहित गर्ने तथा त्यसबाट सम्भव भएसम्म लाभ लिने प्रयास थाल्नुपर्छ । यी सबै काम सरकारले मात्र गर्न सक्ने होइन । राजनीतिक तहले नीतिगत अस्पष्टता तथा बाधालाई हटाउनुपर्छ । त्यति गरेपछि प्राज्ञ, विश्वविद्यालय, अनुसन्धानकर्ता, संस्था, व्यवसाय र विभिन्न तहका सरकारले एकैसाथ काम गर्न सक्छन् । राज्यसञ्चालनको मियो भनेको राजनीति नै हो । सही नियत भएको व्यक्ति राजनीतिमा संलग्न नहुने हो र राज्यसत्ताको शक्ति र स्रोत परिचालन गर्ने स्थानमा नहुने हो भने यी प्रयास सफल हुन सक्दैनन् । सही नियत भएको व्यक्तिलाई राजनीतिमा सहभागी हुन तथा अगाडि बढ्न नागरिकको तहबाट समर्थन गर्ने हो भने हामीले कल्पना गरेको नेपाल बन्न धेरै समय लाग्दैन । यसका लागि नयाँ विचार र कल्पना भएका राजनीतिक शक्ति चाहिन्छन्, नत्र अहिले हामी जे भोगिरहेका छौं, त्यही अवस्थामा रहिरहन्छौं ।"
नेपाली क्रिकेट: खेलाडी छनोटमै सिन्डिकेट,"दीपेन्द्र चौधरी: हङकङविरुद्ध नेपालको प्रदर्शन निराशाजनक रह्यो। जसले गर्दा नेपाल डिभिजन दुर्इमा झरेको छ। यो नतिजालाई हामीले अहिलेको प्रदर्शनसँग मात्रै जोडेर हेर्न मिल्दैन। यो अवस्था आउनको पछाडि धेरै कुरा जोडिएका छन् । नेपाल क्रिकेट संघ (क्यान) छैन । क्यान नहुँदा घरेलु क्रिकेटले पनि अपेक्षित गति लिन सकेको छैन। निजी क्षेत्रबाट केही प्रतियोगिता भइरहेका छन् तर, यस्ता प्रतियोगिताले नेपाली क्रिकेटलाई भन्दा पनि आयोजकलाई बढी फाइदा पुग्ने गरेको छ। निजी क्षेत्रबाट हुने अधिकांश प्रतियोगिताले नेपाली क्रिकेटरको प्रदर्शनमा खासै मद्दत गर्दैन । टीट्वेन्टी ढाँचाको प्रतियोगिता खेलेर ५० ओभरको प्रतियोगितालाई मद्दत पुग्दैन। यति हुँदाहुँदै पनि हामीसँग राम्रो गर्न सक्ने अवसर थियो तर, खेलका क्रममा त्यो हुन सकेन। तीतो शब्दमा भन्नुपर्दा खेलाडी छनोटमा सिन्डिकेट चल्दा नेपाली टोलीको प्रदर्शन यो अवस्थामा पुगेको हो। अहिले नेपाली क्रिकेटमा प्रशिक्षक र कप्तानले खेलाडी छान्नुपर्ने अवस्था छ । अन्तर्राष्ट्रिय प्रतियोगितामा सधैं पारस, ज्ञानेन्द्र, शरदलगायत दुईचारजना खेलाडीले रन हान्दा खेल जित्ने, नत्र हार्ने अवस्था छ । हामी पटकपटक राम्रो प्रदर्शन गर्न नसकिरहेका खेलाडीलाई बोकेर ठूलो अन्तर्राष्ट्रिय प्रतियोगिता खेल्न गएका छौं। हामीसँग क्षमतावान् खेलाडी नभएका हैनन्। नयाँ खेलाडीहरू पनि उत्तिकै क्षमतावान् छन् तर, नयाँ खेलाडीलाई विश्वास नै गरिँदैन । जब नयाँ खेलाडीलाई विश्वास नै गरिँदैन भने अन्तर्राष्ट्रिय प्रतियोगिताको प्रदर्शनमा कसरी परिवर्तन आउँछ ? सिनियर टोलीमा खेलाडी परिवर्तन कसरी आउँछ ? त्यसमाथि हामी पछिल्लो केही वर्षयता एउटै प्रशिक्षकको भरमा छौं। सधैंभरि एउटै प्रशिक्षक हुँदा खेलाडीले उसको कुरा सुन्न नरुचाएको पनि हो की ? हामीले ठूला प्रतियोगिताको तयारीका लागि छोटो समय भए पनि विदेशी प्रशिक्षक झिकाउन सक्नु पर्थ्यो। यो प्रतियोगिताका लागि हङकङले अस्ट्रेलियामा तयारी गर्दा हामीले भारतको चेन्नईमा अभ्यास गर्यौं । यी कुराहरूमा पनि ध्यान पुर्याउनु जरुरी छ। (दीपेन्द्र राष्ट्रिय क्रिकेट टोलीका पूर्वखेलाडी हुन् ।)"
नेपाली क्रिकेटको निरन्तर खस्कँदो प्रदर्शन,"काठमाडौं: सोमबारका लागि सारिएको हङकङविरुद्धको दोस्रो खेल खराब मौसमका कारण सम्भव नहुँदा नेपालले यसै प्रतियोगितामार्फत सन् २०१९ को विश्वकपका लागि हुने अन्तिम चरणको छनोट प्रतियोगितामा स्थान सुरक्षित गर्ने अवसर त गुमायो नै सँगसँगै डिभिजन दुईमा घटुवासमेत हुन पुग्यो । नेपाललाई विश्वकप छनोट प्रतियोगितामा स्थान सुरक्षित गर्न र डिभिजन एकमै टिकिरहन अन्तर्राष्ट्रिय क्रिकेट काउन्सिल (आईसीसी) विश्व क्रिकेट लिग च्याम्पियनसिपअन्तर्गत हङकङविरुद्धको दुवै खेलमा जित आवश्यक थियो। पहिलो खेलमा हङकङसँग ८३ रनको पराजय व्यहोर्दा नै त्यो सम्भावना झिनो बनेको थियो । झन् खराब मौसमका कारण दोस्रो खेल सम्भव नहुँदा त झिनो सम्भावना पनि पूर्णरूपमा समाप्त भयो । आइतबारकै लागि तय भएको खेल आयोजक राष्ट्र हङकङमा सामुद्रिक आँधीसँगै आएको वर्षाका कारण सोमबारका लागि सारिएको थियो । सोमबारको खेलमा पनि वर्षा बाधक बनेपछि नेपाली टोली हङकङसँग एकएक अंक बाँडन बाध्य भयो। दुई वर्षअघि डिभिजन दुईमै रहेको नेपाललाई आईसीसीले यसै च्याम्पियनसिपमार्फत डिभिजन एकमा तानेको थियो । सन् २०१५ को जनवरीमा नामिबियामा भएको डिभिजन दुई प्रतियोगितामा शीर्ष दुईभित्र अटाउन नसकेपछि नेपालले डिभिजन एकमा उक्लने र च्याम्पियनसिपसहित इन्टरकन्टिनेन्टल कप खेल्ने अवसर गुमाएको थियो। यद्यपि आईसीसीले त्यसलगत्तै डिभिजन एकमा रहेका आयरल्यान्ड र अफगानिस्तानलाई पूर्ण सदस्यता प्रदान गर्दै केन्यासँगै नेपाललाई पनि च्याम्पियनसिप खेल्न दिने निर्णय गरेको थियो । डिभिजन एक टोलीको हैसियतमा अन्य टोलीले खेलेको इन्टरकन्टिनेन्टल कप खेल्न नपाए पनि नेपालले डिभिजन एकको मान्यता भने पाएको थियो । तर, त्यसयता झन्डै तीन वर्षको अवधिमा नेपाल पुनः डिभिजन दुईमै घटुवा भएको हो। निरन्तर खस्कँदो प्रदर्शन नेपाली राष्ट्रिय क्रिकेट टोलीले पछिल्लो करिब तीन वर्षयता खेल्दै आएको ठूलो अन्तर्राष्ट्रिय प्रतियोगिता भनेकै विश्व क्रिकेट लिग च्याम्पियनसिप नै हो । यही प्रतियोगितामार्फत नेपाललाई डिभिजन एकमा रहँदै आईसीसीका थप ठूला अन्तर्राष्ट्रिय प्रतियोगिता खेल्ने अवसर प्राप्त हुन सक्थ्यो । यद्यपि च्याम्पियनसिपमा निरन्तरको खस्कँदो प्रदर्शनले नेपालले त्यो अवसरसमेत गुमाएको छ। च्याम्पियनसिपअन्तर्गत खेलिएको १२ खेलमा नेपालले मात्र चार खेलमा जित हात पायो । एक खेलमा निर्णय नआउँदा बाँकी सात खेलमा पराजय व्यहोर्यो । नियमित रूपमा खेल्दै आएका प्रतिद्वन्द्वीविरुद्धको यस्तो नतिजाले नेपालको प्रदर्शन वास्तवमै खस्कँदै गएको संकेत गर्छ । नेपाली राष्ट्रिय टोलीबाट लामो समय खेलेका दीपेन्द्र चौधरी पनि पछिल्लो समय अन्तर्राष्ट्रिय प्रतियोगितामा नेपालको प्रदर्शन खस्कँदो अवस्थामा रहेको धारणा व्यक्त गर्छन्। नेपाली टोलीको खस्कँदो प्रदर्शनलाई दीपेन्द्रले कडा शब्दमा आलोचना गर्छन् । उनी भन्छन्, खेलाडी छनोटमै पनि सिन्डिकेट चल्यो ।' नेपाल क्रिकेट संघ (क्यान) निलम्बनमा पर्दा प्रतियोगिता भएनन् । पछिल्लो समय घरेलु प्रतियोगिता ठप्प बन्दा खेलाडीले मेहनत गर्ने र क्षमता देखाउने गतिलो अवसरसमेत पाएका छैनन्', दीपेन्द्र भन्छन्, त्यति हुँदाहुँदै पनि हामीसँग राम्रो गर्न सक्ने अवसर थियो तर, सधैं एउटै खेलाडी लिएर खेल्न जाने सिन्डिकेटले गर्दा प्रदर्शन झनै खस्कियो । दुईचारजनाबाहेक अन्य खेलाडीले राम्रो खेल्न सकेका छैनन् । त्यैपनि उनीहरूलाई नै लिएर प्रतियोगिता खेल्न गइन्छ । हामीसँग नयाँ क्षमतावान् खेलाडी छन् तर, उनीहरूमाथि कहिल्यै विश्वास गरिँदैन । अर्कोतिर नेपाली क्रिकेटमा प्रशिक्षक र कप्तानले खेलाडी छान्नुपर्ने अवस्था आउनुुले पनि टोलीको प्रदर्शन यो अवस्थामा पुगेको हो।' डिभिजन दुई दोस्रो अवसर विश्व क्रिकेट लिग च्याम्पियनसिपमार्फत असफल भए पनि सन् २०१९ को विश्वकपका लागि अर्काे वर्ष आयोजना हुने अन्तिम चरणको छनोट प्रतियोगितामा स्थान सुरक्षित गर्न डिभिजन दुई प्रतियोगिता नेपालका लागि दोस्रो अवसर हुनेछ। अर्काे वर्ष हुने अन्तिम चरणको छनोट प्रतियोगितामा नेपालसहित च्याम्पियनसिपबाट घटुवा भएका नामिबिया र संयुक्त अरब इमिरेट्स (यूएई)सहित डिभिजन तीनबाट आएका ओमान र क्यानडाले प्रतिस्पर्धा गर्नेछन्। डिभिजन दुईको शीर्ष दुई स्थानमा अटाउन सकेको अवस्थामा नेपालले विश्वकपको अन्तिम चरणको छनोट प्रतियोगितामा स्थान सुरक्षित गर्नेछ । विश्वकपको अन्तिम चरणको छनोटमा डिभिजन दुईका शीर्ष दुई टोलीसहित, च्याम्पियनसिपका शीर्ष चार र एक दिवसीय वरीयताको पुछारमा रहेका चार टोलीले प्रतिस्पर्धा गर्नेछन्। अन्तिम चरणको छनोट प्रतियोगितामार्फत विजेता र उपविजेता दुई टोली सन् २०१९ मा इङ्ल्यान्डले आयोजना गर्ने विश्वकपका लागि छनोट हुनेछन् । यद्यपि नेपालका लागि यस्तै प्रदर्शनले डिभिजन दुईमार्फत विश्वकपको अन्तिम चरणको छनोट प्रतियोगितासम्म पुग्न नै मुस्किल देखिन्छ।"
फिफा वरीयतामा नेपाल एक स्थान तल,"काठमाडौं: विश्व फुटबल महासंघ (फिफा)ले सोमबार सार्वजनिक गरेको पछिल्लो विश्व वरीयतामा नेपाल एक स्थान तल झरेको छ। फिफाको नयाँ वरीयतामा नेपाल ६ स्थान तल झर्दै एक सय ७६औं स्थानमा पुगेको छ । नेपाल अघिल्लो महिना एक सय ७५औं स्थानमा थियो। नेपाल एएफसी एसियन कप छनोटअन्तर्गत गत सातामात्र ताजकिस्तानसँग ३० गोलले पराजित भएको थियो । त्यसअघिको घरेलु खेलमा पनि नेपाल ताजकिस्तानसँग २१ गोलले पराजित भएको थियो । सोही कारणले नेपालको विश्व वरीयता खस्किएको हो। फिफाको नयाँ वरीयतामा दक्षिण एसियामा भने नेपाल चौथो स्थानमा छ । दशिक्षण एसियामा शीर्ष स्थानमा रहेको भारत दुई स्थान सुधार गर्दै समग्रमा एक सय पाँचौं स्थानमा छ । चार स्थान सुधार गरेको अफगानिस्तान समग्रमा एक सय ५४औं र माल्दिभ्स दुई स्थान खस्कँदै एक सय ५६औं स्थानमा छ । १६ स्थान खस्किएको भुटान एक सय ९०औं स्थानमा छ । यथास्थानमा आसीन बंगलादेश समग्रमा एक सय ९६औं स्थानमा छ। यसैगरी श्रीलंका एक सय ९८औं र एक स्थान खस्किएको पाकिस्तान दुई सय एक स्थानमा छ । पछिल्लो समय पाकिस्तानले कुनै पनि अन्तर्राष्ट्रिय स्पर्धामा भाग लिएको छैन । आन्तरिक विवादका कारण पाकिस्तानलाई हालै फिफाले प्रतिबन्धसमेत लगाएको छ । विश्व वरीयताको शीर्ष स्थानमा जर्मनी कायमै रहेको छ । अघिल्लो महिना ब्राजिललाई उछिन्दै जर्मनी शीर्ष स्थानमा उक्लिएको थियो । ब्राजिल यो महिना पनि दोस्रो स्थानमा छ । हालै विश्वकप छनोट खेलमा उत्कृष्ट प्रदर्शन गरेको पोर्चुगल तेस्रो, अर्जेन्टिना चौथो र बेल्जियम पाँचौं स्थानमा छन्।"
