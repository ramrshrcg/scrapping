शीर्षक,विवरण
स्थानीय तहमा संवैधानिक अन्योल,"संविधान देशको मूल कानुन (धारा १) भएकाले स्थानीय तहले कानुन बनाउँदा, निर्णय गर्दा वा आदेश जारी गर्दा संविधानको अनुकूल हुने गरी गर्नुपर्छ । कानुन बनाउँदा संघीय (५७(६)) र प्रदेश कानुन (५७(७) सँग नबाझिने गरी बनाउनुपर्छ । बाझिने गरी बनाएको कानुन अमान्य र बदर हुन्छ । यसरी कानुन अमान्य र बदर गर्न नेपाली नागरिकले सर्वोच्च अदालतमा निवेदन दिन (१३३(१)) दिन सक्छ । अरू देशमा न्यायिक पुनरावलोकनको लागि यस्तो खुला इजाजत दिइँदैन । मर्का परेको व्यक्तिले मर्का प्रमाणित गर्नुपर्ने, परीक्षणकारी विषय हुन नहुने, मिलुवा मुद्दा हुन नहुने, हकदैया स्थापित हुनुपर्नेलगायत आत्मसंयमका अन्य नियम पालना गर्नुपर्ने हुन्छ । नेपाल यो विषयमा धेरै उदार देखिन्छ । उदाहरणको लागि, लिम्पियाधुराका नागरिकले झापाको स्थानीय तहले बनाएको कानुन असंवैधानिक भएको भन्ने लागे मर्का नपरे पनि निवेदन दिन सक्छ । स्थानीय तहलाई संविधान, संघीय कानुन र प्रदेश कानुनविपरीत नहुने गरी मात्र कानुन बनाउने अख्तियारी छ । यो कर्तव्य निभाउँदा लापरबाही भएमा स्थानीय तहले मुद्दाको भारीले च्यापिन सक्ने र मुद्दा खेती फस्टाउन सक्ने खतरा रहन सक्छ । सिद्धान्तको चौकीदारी संविधानको धारा ५६(६) ले स्थानीय तहलाई सिद्धान्तको भारी बोकाएको छ । यो धारामा स्थानीय तहले शक्ति पृथकीकरण तथा नियन्त्रण र सन्तुलनको सिद्धान्तको संरक्षण गर्नुपर्ने कर्तव्य तोकेको छ । स्थानीय कार्यपालिका स्थानीय तहको व्यवस्थापिकाबाट बन्छ (२१५ र २१६) । स्थानीय तहमा कार्यपालिका (भाग १७) र व्यवस्थापिका (भाग १८) जस्तो छुट्टै स्थानीय न्यायपालिका छैन । न्यायसम्बन्धी अधिकार पनि अस्पस्ट छ, स्थानीय व्यवस्थापिकालाई कानुन बनाउने सम्बन्धमा दिएको अधिकार पनि टिठलाग्दा छ । अब स्थानीय तहले मन्टेस्क्युभन्दा पहिलेका अरस्तुको विचारिका (डेलिबरेटिभ), कार्यपालिका र न्यायपालिकासम्बन्धी धारणाको संरक्षण गर्नुपर्ने हो होइन ? यस्तै जोन लकले पनि व्यवस्थापिका, कार्यपालिका र विदेश विभाग (फेडेरेटिभ) को उल्लेख गरेका थिए । यी दुई विद्वान्का विचार पनि शक्ति पृथकीकरणसँग सम्बन्धित छन् हुन् । अमेरिकाको संबिधानमा यो सिद्धान्तको संरक्षण गर्ने भन्ने लबज फेला पर्दैन । स्थानीय तहको न्यायपालिका पनि स्पस्ट छैन । त्यसैले तिनले आफ्नो तहको न्यायपालिकाको संरक्षण गर्न सक्दैनन् । संविधानको व्याख्यात्मक टिप्पणी प्रकाशित नगरी यी सिद्धान्तको संरक्षण गर्न लगाउनु किन र कति उपयुक्त हो ? संविधानको धारा ४८ मा नागरिकलाई संविधानको पालना गर्नुपर्ने कर्तव्य तोकिएको छ । संविधानको संरक्षण गर्नुपर्ने कर्तव्य तोकिएको भने छैन । संविधानको नै संरक्षण गर्नुपर्ने कर्तव्य नतोकिएको अवस्थामा सिद्धान्तहरूको संरक्षण गर्न लगाउनु कति जायज हो ? स्थानीय विधायिकाको कानुन बनाउने अधिकार सीमित छ । जिल्ला समन्वय समिति नाममा भनिएजस्तै समन्वय गर्ने निकाय मात्र हो । यसको अरू अधिकार प्रदेशको निगाहमा भर पर्छ । अतः स्थानीय तहले काम गर्दा राजनीतिक र प्रशासनिक भाषणभन्दा संविधानका सम्बद्ध व्यवस्था एकै ठाउँमा राखी अध्ययन गरेर मात्र अगाडि बढ्नुपर्ने हुन्छ । संविधानका सम्बद्ध धाराधारामा यी सिद्धान्तका आशय अभिव्यक्त हुने गरेर राख्नुपर्नेमा तीनै तहलाई सिद्धान्तको चौकीदारी गर्न लगाउनु कति वाञ्छनीय छ ? न्यायिक निकायसम्बन्धी अन्योल स्थानीय तहमा रहने न्यायिक समिति (२१७) कार्यपालिकाअन्तर्गत व्यवस्था गरिएकाले यो न्यायपालिका होइन । यसको नाममा अदालत वा न्यायाधीकरण शब्द जोडिएको छैन । यसलाई अरू अदालतलाई जस्तो रिट निवेदन र मुद्दा हेर्ने अधिकार छैन । विवाद निरूपण गर्ने अधिकार क्षेत्र मात्र प्रदान गरिएको छ । साथै यो समिति न्यायाधीशबाट बन्दैन । न्यायिक समितिमा जननिर्वाचित उपाध्यक्ष वा उपप्रमुख संयोजक हुन्छन् । त्यसका दुईजना सदस्य पनि सम्बन्धित सभाबाट निर्वाचित हुन्छन् । संविधानको धारा १४८ मा प्रदेश कानुनबमोजिम स्थापित स्थानीय स्तरका स्थानीय न्यायिक निकायको उल्लेख छ । अनुसूची ८ को क्रमसंख्या १२ मा स्थानीय अदालत भन्ने लबज रहेको छ । स्थानीय न्यायिक निकाय र स्थानीय अदालत भनेको उही हो कि फरक भन्ने स्पष्ट तरिकाले व्याख्या गरिएको छैन । यी न्यायिक निकाय र अदालतले हेर्ने मुद्दाको प्रकृति केकस्तो हो खुल्दैन । स्थानीय व्यवस्थापिका त छ तर धारा १४८ अनुसार त्यसले न्यायिक निकायसम्बन्धी कानुन बनाउन सक्दैन । तर धारा २२६ अनुसार स्थानीय अदालतसम्बन्धी कानुन (अनुसूची ८ मा परेकोले) स्थानीय तहले बनाउन सक्छ । अदालतसम्बन्धी कानुन बनाउन सक्ने स्थानीय तहले निकायसम्बन्धी कानुन बनाउन सक्दैन । यो विधिशास्त्रको सिङपुच्छर के होला ? संविधानको धारा १५१ ले जिल्ला अदालतलाई संघीय कानुनमा अन्यथा व्यवस्था भएबमोजिमका आफ्नो अधिकार क्षेत्रभित्रका सम्पूर्ण मुद्दाको सुरु कारबाही र किनारा गर्ने अधिकार दिएको छ । अर्थात् स्थानीय न्यायिक तहलाई प्रदेश कानुनले दिने अधिकार क्षेत्र भनेको संघीय कानुनले जिल्ला अदालतलाई नदिएकोमध्येको अधिकार क्षेत्र मात्र देखिन्छ । अझ स्थानीय न्यायिक निकाय र स्थानीय अदालत फरक हुन् भने स्थानीय अदालतसम्बन्धी कानुन कसले बनाउने हो र कुन मुद्दा हेर्ने हो सो कुरा संविधानबाट खुल्दैन । व्यवस्थापिकीय अधिकारको बिजोग स्थानीय तहले पनि राज्य शक्तिको प्रयोग गर्दछन्, तर धारा ५६(२) अनुसार यस्तो प्रयोग संविधान र कानुनबमोजिम गर्नुपर्छ । स्थानीय तहको एकल अधिकार अनुसूची ८ मा र तीनै तहको साझा विषय अनुसूची ९ मा छ । अगाडि उल्लेख भएजस्तै स्थानीय तहले स्थानीय न्यायिक निकायसम्बन्धी कानुन भने बनाउन सक्दैन । गाउँसभा र नगरसभाले कानुन बनाउने प्रक्रिया प्रदेश कानुनबमोजिम हुन्छ (धारा २२६) । संविधानको धारा २२७ अनुसार गाउँसभा र नगरसभाको सञ्चालन, बैठकको कार्यविधि, समिति गठन, सदस्यको पद रिक्त हुने व्यवस्था र सभाका सदस्यले पाउने सुविधा प्रदेश कानुनबमोजिम हुन्छ । गाउँपालिका र नगरपालिकाका कर्मचारी र कार्यालयसम्बन्धी अन्य व्यवस्था प्रदेश कानुनबमोजिम हुन्छ । स्थानीय तहले साझा सूचीभित्रका विषयमा आफैंले कर लगाउने र उठाउने गरी कानुन बनाउन सक्दैनन् । साझा सूचीको विषयमा नेपाल सरकारले निर्धारण गरेबमोजिम हुन्छ । स्थानीय तहले कुनै पनि तहको सूचीमा नपरेको विषयमा कर लगाउने र उठाउने गरी कानुन बनाउन सक्दैनन् । यो कार्य पनि नेपाल सरकारले निर्धारण गरेबमोजिम हुन्छ । स्थानीय तहलाई वैदेशिक सहायता र ऋण लिने गरी कानुन बनाउने र लिने अधिकार छैन । धारा ५९(६) अनुसार यो कार्य पनि नेपाल सरकारको क्षेत्रभित्र पर्छ । स्थानीय तहको बजेट घाटा व्यवस्थापन र अन्य वित्तीय व्यवस्थापनसम्बन्धी व्यवस्थाको लागि स्थानीय तहले कानुन बनाउन सक्दैन । संविधानको धारा ५९(७) बमोजिम यो व्यवस्था संघीय कानुनबमोजिम हुन्छ । संविधानको भाग १७ मा स्थानीय तहले गर्ने भनिएका कार्यकारिणी कामबाहेकका अन्य काम वा विषयका सम्बन्धमा स्थानीय तहले कानुन बनाउन सक्दैन । भाग १७ बाहेकको कार्यकारिणीसम्बन्धी व्यवस्था संविधानको अधीनमा रही संघीय कानुनबमोजिम हुन्छ । संविधानको अनुसूची ५ ले फौजदारी र देवानी कानुनको निर्माण संघको अधिकार क्षेत्रभित्र हुने भन्छ । अनुसूची ७ ले फौजदारी र देवानी कार्यविधि कानुन संघ र प्रदेशले बनाउने भन्छ । अनुसूची ८ ले स्थानीय तहलाई देवानी र फौजदारी कानुन बनाउने अधिकार क्षेत्र दिएको छैन । साझा सूचीको कर राजस्वसम्बन्धी कानुन बनाउन नसक्ने कुरा त धारा ६० मा उल्लेख नै छ । कानुनबमोजिम बाहेक स्थानीय तहले कुनै कर लगाउन र ऋण लिन सक्दैन । स्थानीय तहले आफ्नो अधिकार क्षेत्रको विषयमा कर लगाउँदा राष्ट्रिय आर्थिक नीति, वस्तु तथा सेवाको ओसारपसार, पुँजी तथा श्रम बजार छिमेकी प्रदेश तथा स्थानीय तहलाई प्रतिकूल प्रभाव नपर्ने गरी मात्र लगाउन सक्छ । संविधानको धारा २३०(२) बमोजिम गाउँ वा नगर कार्यपालिकाले घाटा बजेट निर्माण गर्नुपर्ने भएमा संघीय र प्रदेश कानुनबमोजिम घाटापूर्ति गर्ने स्रोतसमेत प्रस्ताव गर्नुपर्छ । संविधानको धारा (२३२(८) बमोजिम नेपाल सरकारले आफैं वा प्रदेश सरकारमार्फत स्थानीय कार्यपालिकालाई निर्देशन दिन सक्छ र त्यसको पालना गर्नु सम्बन्धित कार्यपालिकाको कर्तव्य हुन्छ । यो निर्देशन स्थानीय तहले बनाउने कानुनसँग सम्बन्धित हुन नसक्ने भन्ने व्यवस्था संविधानमा छैन । धारा ५९(३) बमोजिम स्थानीय तहले बजेट पेस गर्ने समय संघीय कानुनबमोजिम हुन्छ । अनूसूचीमा दोहोरिएका विषय संविधानको धारा २२१ मा संविधानको अधीनमा रही स्थानीय तहको व्यवस्थापिकीय अधिकार गाउँसभा र नगरसभामा निहित हुने र सो अधिकारको उल्लेख अनुसूची ८ र ९ मा उल्लेख भएको बताइएको छ । संविधानको धारा २२६(१) अनुसार गाउँसभा र नगरसभाले अनुसूची ८ र ९ का विषयमा कानुन बनाउन सक्छन् । धारा ५९(१) अनुसार स्थानीय तहले आफ्नो अधिकार क्षेत्रको विषयमा कानुन बनाउन, वार्षिक बजेट बनाउन, निर्णय गर्न, नीति तथा योजना तयार गर्न र त्यसको कार्यान्वयन गर्न सक्छन् । यसरी संविधानले स्थानीय तहलाई कानुन बनाउने अधिकार हुने कुरा ठाउँठाउँमा गरेको देखिन्छ । संविधानको धारा ६०(१) को प्रतिबन्धात्मक वाक्यांशले साझा सूचीको विषयमा कर लगाउने र राजस्व उठाउने अधिकार नेपाल सरकारले निर्धारण गरेबमोजिम हुने व्यवस्था गरेको छ । कतिपय अधिकार एकभन्दा बढी सूचीमा छन् । विविध प्रदेशभित्र धेरैले बोल्ने एक वा सोभन्दा बढी भाषालाई प्रदेश कानुनबमोजिम मात्र सरकारी कामकाजको भाषा निर्धारण गर्न सकिन्छ । भाषासम्बन्धी अन्य कुरा भाषा आयोगको सिफारिसमा नेपाल सरकारले निर्णय गरेबमोजिम हुन्छ भनिएको छ । तसर्थ स्थानीय तहले आफूखुसी सरकारी कामकाजको भाषा तोक्न मिल्दैन । स्थानीय तहले संविधानको भाग ३ मा उल्लिखित मौलिक हकविपरीत नहुने गरी र भाग ४ का सम्बद्ध निर्देशक सिद्धान्त, नीति र दायित्व निर्वहन हुने गरी कानुन, नीति र योजना बनाउने तथा निर्णय गर्नुपर्छ । निष्कर्ष यसरी अनुसूची ८ र ९ लाई सँगै राखेर हेर्दा स्थानीय तहको अधिकार बजारमा चलेका राजनीतिक र प्रशासनिक कथनजस्तो विशाल र व्यापक देखिँदैन । सिंहदरबार गाउँगाउँ पुगेको वा स्थानीय तहको व्यवस्थापिका नै संसद् भएको भन्ने संविधानतः पत्याउन गाह्रो हुने देखिन्छ । अझ धारा ६०(५) ले त स्थानीय तहलाई प्रदेशमातहत नै भनेको छ । स्थानीय विधायिकाको कानुन बनाउने अधिकार सीमित छ । जिल्ला समन्वय समिति नाममा भनिएजस्तै समन्वय गर्ने निकाय मात्र हो । यसको अरू अधिकार प्रदेशको निगाहमा भर पर्छ । अतः स्थानीय तहले काम गर्दा राजनीतिक र प्रशासनिक भाषणभन्दा संविधानका सम्बद्ध व्यवस्था एकै ठाउँमा राखी अध्ययन गरेर मात्र अगाडि बढ्नुपर्ने हुन्छ।"
दोहोरो विभेदमा अपांग महिला,"ठूला ठूला नेता, शासकतथा विद्वानहरूले आमाको गर्भबाट जन्म लिएको कुरालाई विर्सी नारी सम्मानको प्रावधानलाई कमजोर बनाई असक्षमता तर्फ धकेल्ने खाले नियम कानूनहरू बनाई आम समुदायका महिलाहरुको स्थानलाई नै भिन्न र कमजोर पार्दै आएको हुनाले आज महिलाहरूको अधिकार कमजोर हुन पुगेको हो । त्यसमा पनि अपाङ्गता भएका महिलाहरूको वास्तविक जीवन महिला अधिकारका दृष्टिबाट हेर्दा ज्यादै कष्टकर र कारुणिक अवस्थामा छ । त्यसैको फलःस्वरुप आजको युगमा पनि बलवान पुरुषहरुको जन्म दिने आमाहरु अझै अपमानित र अपहेलित अवस्थामा रहनु पर्ने वाध्यता छ । सृष्टि सन्चालनमा नारीको भूमिका पुरुषको भन्दा अझै बढि महत्वपूर्ण रहने भए पनि राज्य सन्चालनमा भने महिलाहरूको उपस्थिति नगण्य मात्र हुने हुनाले उनिहरूलाई आज पनि आरक्षण गरेर प्रतिनिधित्व गराइ रहनु पर्ने अवस्था विद्यमान छ । हुनतः मान्छे जब यस धरतीमा पाइला टेक्छ त्यस बेला उ मानवको रुपमामात्र परिचित हुन्छ । चाहे त्यो पुरुष होस् वा महिला, साङ्ग वा अपाङ्ग, गोरो वा कालो, उ सर्व प्रथम मान्छे हो । तर हाम्रो समाजमा त्यसो हैनछोरो हो की छोरी भनी धर्तीमा पाइला टेक्न नपाउँदै लिङ्ग पहिचान गरी जन्मनु पाउने अधिकारबाट नै बन्चित गरिन्छ । मान्छे भए वापत उसले उपभोग गर्न पाउने अधिकार, वहन गर्नु पर्ने दायित्व सबैका बरावर हुनु पर्ने हो तर भ्रुणमै नारी हो भन्ने पहिचान भयो भने कति पय महिलाहरूले त यस पृथ्वीमा पाइला नै नटेकी सिधै यमलोकको यात्रा तय गर्नु पर्ने अवस्था छ । यस्ता अभियानहरू गैर कानूनी रुपमै भए पनि खुलम्खुल्ला रुपमा चलि रहेका छन ।यसरी मानव भएर जन्म पाउन पनि पुरुष नै हुनु पर्ने हो त ? हाम्रा मानव अधिकार कानूनहरूले यस्तै व्यवस्थाको परिकल्पना गरेका हुन् त ? यो गम्भीर प्रश्न हाम्रा सामु छ । त्यति मात्र कहाँ हो र यदि गर्भमा रहेको सन्तान अपाङ्ग छ वा आमाको स्वास्थ्यमा गम्भीर खतरा छ भन्ने लागेमा मान्यता प्राप्त चिकित्सकको सिफारिसमा जुन सुकै अवधिको गर्भ पतन गराउन पाउनु कानून सम्मत हुन्छ । यस्तो कानूनी प्रावधानबाट अपाङ्गता हुने बच्चा त जुनसुकै लिङ्गको भए पनि उसको जन्मने अधिकार समेत छैन। प्रकृतिले मानवलाई बनावट कै आधारमा महिला र पुरुषका रुपमा छुट्याएको हुन्छ । प्रकृतिले मानवलाई शारीरिक बनावट र प्राकृतिक भिन्नता बनाएर केहि निश्चित विशेषताहरु सहित मान्छेलाई दुई वर्गमा विभाजित गरेको छ । सृष्टि सन्चालनमा दुवै वर्गको उत्तिकै र अहम् भूमिका रहेको हुन्छ । त्यसरी संसार सन्चालनमा बरावर भूभिका रहेको भएता पनि शारीरिक बनावट र भौतिक भिन्न क्षमताका कारणले गर्दा पुरुषहरुको तुलनामा महिलाहरु अवसर र अधिकार प्राप्ती तथा पहुँचमा न्यूनता रहेको पाइन्छ । शदियौंदेखि चल्दै आएको परंपरा परिवर्तन गरी सबै क्षेत्रमा समानता स्थापित गर्नलाई ठूला ठूला क्रान्ती तथा आन्दोलनहरु भइरहेका छन । तर पनि लैङ्गिक विभेद अन्त्यका क्षेत्रमा कुनै तात्विक असर पर्ने खालको परिवर्तन भने अझै हुन सकेको छैन । पौराणिक कालदेखि नै महिला र पुरुष बिचको विभेद हालसम्म कायम रहेको छ । हुनत त्यति बेला पनि देवीहरु अत्यन्त शक्त्शिाली रहेको र समय समयमा देवताहरुको उद्धार र दैत्यहरुको संहार गरेको कुरालाई आदर्शको रुपमा लिइन्छ । यसबाट तत्कालिन नारी जगत निकै नै शक्तिशाली थियो भन्न सकिन्छ । कालान्तरमा विभिन्न युगहरुसँगै आउने शक्ति र शासनको हेरफेरबाट महिलाहरुलाई घर व्यवहारमा सिमित गर्ने र नारीहरू कमजोर प्रकृतिका हुन्छन् भनी शासन र शक्तिमा संलग्न नगराउने बरु सृङ्गारिक र विलाशिता उन्मुख व्यवहारमा मात्र प्रयोग गर्ने जस्ता कृयाकलापले विभेद बढाउने र अवसरबाट बन्चीत गर्ने व्यवस्थाहरु मौलाउदै गएका छन । मुलुकको जनसंख्या, जिम्मेवारी र कानूनका हिसाबले नारी र पुरुष बरावर हुने भए पनि अवसर प्राप्त गर्ने कुरामा भने त्यसो हुन सकेको छैन । नेपालको संविधान २०७२ ले कानूनका दृष्टिमा सबै बरावर छन भनी मौलिक हकमा नै समानताको सुनिश्चितता गरेको छ । तर राज्यका हरेक निकायमा ३३ प्रतिशत आरक्षण गर्नु पर्ने बाध्यकारी व्यवस्था गरिनु पर्ने अवस्थाबाट थाहा हुन्छ कि नारीहरूको वास्तविक अवस्था कहाँ छ । यसबाट महिलाहरुको स्थान कहाँ छ भन्ने स्पष्ट रुपमा देखाउछ । यस्तै गरी कानूनका दृष्टिमा सबैको हक बरावर हुने सुनिश्चितता गरिएको भएतापनि महिला, बालक, बृद्ध, अशक्त, अपाङ्ग आदिलाई कानून बनाई विशेष व्यवस्था गर्नु पर्ने संवैधानिक प्रावधान हुनुबाट नेपालमा उक्त वर्गहरू पीडित अवस्थामा छन् भन्न सकिन्छ । जहाँ सकारात्मक कार्य(बाष्चबतष्खभ ब्अतष्यल)लागू गर्नु पर्ने आवश्यकता हुन्छ त्यहाँ विभेद छ भनिरहनु पर्दैन । हाम्रो परिवेशमा हेर्दा यहाँ प्राथमिकता निर्धारण प्रकृया विभेदको मात्राको आधारमा गर्ने गरिन्छ । महिला, दलित र अपाङ्ग यदि एउटै व्यक्ति भएमा उ तेहेरो प्राथमिकतामा पर्छ । विभेद उन्मूलनका लागि सकारात्मक कार्य नभइ नहुने उपाय हो । सबैको पहुँच समान हुने अवस्थामा सकारात्मक कार्य जरुरी हुँदैन । जब कुनै मुलुकमा आरक्षणको प्रावधान गरिनु नपर्ने अवस्था आउछ त्यती बेला वास्तविक समानता कायम हुन्छ । इतिहासदेखि वर्तमानसम्म सबै चरणमा लैङ्गिक विभेद प्राकृतिक रुपमा मात्र होइन राजनैतिक र सामाजिक रुपमा समेत निकै सशक्त रहेको पाइन्छ । चाहे उग्र चण्डी शक्तिशाली नारी भई आसुरी प्रवृत्ति अन्त्यका लागि जति सुकै ठूलो योग दान गरेकी होउन् अथवा आधुनिक विरङ्गनाहरुको कुराहोस् यो समाजमा ठूलो लैङ्गिक विभेद कायम छ । हामीले मानव अधिकार र नागरिक अधिकारका जति सुकै ठूला कुरा गरेपनि समानता ल्याउन सकेका छैनौं । कामका आधारमा वर्ग र जातको व्यवस्थाबाट हाल विकृत जातीय संरचना बन्न पुगेको हाम्रो समुदायलाई विभेद मुक्त पार्न चाहिने आवश्यक तत्वका बारेमा खासै ज्ञान दिलाउन सकिएको छैन । लैङ्गिक विभेद होस् वा जातीय अथवा यी वाहेक हुने अन्य खालका जतिपनि विभेदहरु छन् तिनिहरुको कारक तत्वको पहिचान गरी युग अनुकुलको समाज निर्माण गर्नु पर्छ । शारीरिक बनावटका आधारमा कसैको क्षमतामा ह्रास गराउने खालका विकृतीहरु समाजबाट समूल नष्ट गर्नु आजको आवश्यकता हो । विद्यमान विभेदपूर्ण सामाजिक संरचनाको जड लैङ्गिग विभेद नै हो । लैङ्गिक भेदभाव हरेक क्षेत्रमा विद्यमान छ । दलित वा जनजाती अथवा सबै क्षेत्रमा यसको नराम्रो असर कायमै छ । अपाङ्गताका क्षेत्रमा त लैङ्गिक विभेद मात्र होइन असुरक्षाको अवस्था पनि भयवह नै छ । लैङ्गिक विभेदको पराकास्टा अपाङ्गता क्षेत्रमा अझै जटिल रुपमा गाँझिइरहेको छ । अपाङ्गता भएका सन्तानहरुको लेखाजोखा गरी हेर्दा छोराको तुलनामा छोरीलाई शिक्षा दिक्षादेखि अवसरका हरेक क्षेत्रमा पहुँच ज्यादै न्यून रहेको छ । सामाजिक सुरक्षाको अवस्था हेर्दा त महिलाहरु अझै पनि चरम अन्यायको चपेटामा परेका छन् । अपाङ्गता भएका पुरुष र महिलाहरुको सुरक्षाको स्थिति हेर्दा त महिलाहरु धेरै खतराहरुको सामना गर्न बाध्य छन् । समग्र अवस्थाको मूल्यांकन गर्दा अपाङ्गता भएका महिला धेरै गुणा असुरक्षित रहेका छन् । अर्को तर्फ समाजमा स्थापित हुन पनि उत्तिकै समस्या छ । अपाङ्गता भएका पुरुषहरूको तुलनामा महिलाहरूको बैवाहिक जीवन धेरै गुणा कम छ। अपाङ्ग महिलाहरुको मातृत्वको अधिकार सुनिश्चित हुन नसकेको पाइन्छ । राज्यले पनि अपाङ्गहरुको समग्र विकासका क्रममा महिला अपाङ्गहरुलाई पछि पारेको महशुस हुन्छ । कानूनको दृष्टिमा सबै बराबर भनिएपनि व्यवहारिक पक्षमा यो अवस्था अति कमजोर रुपमा छ । अझै बालबालिकाको क्षेत्रमा भन्ने हो भने अपाङ्गता भएका बालबालिकाहरु अन्य बालबालिका सरह आफ्नो हक अधिकार प्राप्त गर्न सकेका छैनन् । त्यसमा पनि अपाङ्गता भएका बालिकाहरूको अवस्था अझै दयनीय र दर्दनाक अवस्थामा रहेको छ । संयुक्त राष्ट्र संघले विभिन्न समयमा घोषणा गरेका महिला सम्बन्धि घोषणाहरू तथा महासन्धीहरुमा अपाङ्गता भएका महिलाहरुका वारेमा किटानी व्यवस्था गर्न नसकेको अवस्था छ । हाम्रो पुरानो सामाजिक बनोट अनुसार जुन सुकै वर्ग तथा जातका महिलाहरू पुरुषको तुलनामा पछि नै परेका छन् । संसार भरका महिलाहरू नै विभेदको सिकार भइरहेको अवस्थामा अपाङ्गता भएका महिलाहरु त दोहोरो तेहेरो विभेदको अवस्थामा नै बाँच्न बाध्य पारिएका छन् । पक्ष राष्ट्रहरुले महिला अपाङ्गहरु विभेदका भागिदार रहेको कुरा स्विकार्छन् भन्ने उल्लेख अपाङ्गता भएका व्यक्तिहरुको अधिकार सम्बन्धीसंयुक्त राष्ट्र संघीय महासन्धीको धारा ६ मा स्पस्ट उल्लेख रहेको छ । यसबाट संसार भरका अपाङ्गता भएका महिलाहरु अझै पनि निकै असुरक्षित अवस्थामा रहेको अनुमान गर्न सकिन्छ । सिड()ले पनि अपाङ्गता भएका महिलालाई प्रत्यक्ष समेट्न सकेको छैन । हाम्रा घरेलु कानूनहरुमा कहिं कतै महिलाहरुलाई विशेष व्यवस्था गरेको पाइन्छ । जस्तै जबर जस्ती करणी गर्दा गर्भवती अशक्त वा अपाङ्ग महिलालाई बलात्कार गर्नेलाई साविक सजायमा थप पाँच वर्ष कैद हुने कुरा मुलुकी ऐनको जवर जस्ती करणीको महलमा उल्लेख छ भने स्त्री अंश धनमा दाइजो पेवाको सम्पत्ती आफूखुशी गर्न पाउने अवस्थाबाट अपाङ्ग महिलालाई पनि बन्चीत गर्न नमिल्ने देखिन्छ । तर हालै निर्मित घरेलु हिँसा सम्बन्धी ऐन भने अपाङ्गता भएका व्यक्तिहरूलाई हिंसा गर्ने उपर छुट्टै थप सजायको व्यवस्था गर्न सकेको पाइदैन । संविधानको मौलिक हकमा महिला अधिकारका बारेमा व्यवस्था रहेको भए पनि कार्यान्वयन पक्ष र अवधारणागत नकारात्मक चिन्तनले गर्दा अवसरमा समानताको अभाव छ । त्यसमा पनि अपाङ्गता भएका महिलाको अधिकारको रुपमा यसको व्याख्या हुन सकेको छैन । अवसर र पहुँचको स्थितिलाई हेर्दा अपाङ्ग भित्रपनि दृष्टिविहीन र बौद्विक अपाङ्गता भएका महिलाहरुको अवस्था अझै दर्दनाक रहेको छ । हाम्रो समुदायमा अर्थोपेडिक अपाङ्गहरुलाई अपाङ्गताको बढि सुविधा प्राप्तहुने गरेको पाइन्छ । मौका प्रदान गर्ने क्रममा पनि अति सामान्य शारीरिक अपाङ्गहरु नै छनौट हुने र जति क्षमता भएपनि नदेखेकै आधारमा दृष्टिविहीनहरु बन्चीत गराइएका छन् ।त्यस्तै दर्दनाक अवस्था बहिरा महिलाहरूको पनि छ । उनिहरूमा भाषा र सञ्चारका कारण यस्तो अवस्था हुन पुगेको हो । त्यसैले हरेक क्षेत्रमा अवसरको वितरण हुँदा अन्तर अपाङ्गता विभेदको अन्त्य गरी न्यायोचित हिसावमा क्षमताका आधारमा वितरणि गरिनु पर्छ । अधिकार स्थापनागर्दा समन्यायको सिद्धान्तको आधारमा हरेक विभेदको अन्त्य गरी अपाङ्ग महिलाहरुको अधिकार प्रबर्द्धन गर्नु पर्छ । समाज सन्चालन र सन्तुलनमा समान दायित्व बहन गर्नु पर्ने महिला वर्गलाई समान सहभागिता र अवसरमा पहुँचको स्थापना गर्नु पर्छ । नारी पुरुष एक सिक्काका दुई पाटा तथा एक रथका दुई पाङ्ग्रा हुन भन्ने उखानलाई चरितार्थ नगरी समानताको प्रत्याभूती दिलाउन सकिदैन ।"
सही दिशा के हो ?,"माओवादी केन्द्रले ओली सरकारलाई अपदस्थ गराएर कांग्रेससँग गठबन्धन गरेको र प्रचण्ड त्यो सरकारको प्रधानमन्त्री भएको कार्यलाई हामीले गलत बताएका थियौं र त्यसबारे पुनर्विचार गर्नुपर्ने आवश्यकतामा जोड दिएका थियौं । अहिले जुनसुकै रूपमा भए पनि उनीहरूका बीचमा एकता भएको छ र त्यो एकतालाई पछि एकीकरणको लक्ष्यसम्म पुर्याउने उनीहरूले घोषणा गरेका छन् । त्यो कार्यलाई हामीले ओली सरकारको बेलामा टुटेको कडीलाई जोड्ने प्रयत्नका रूपमा लिएका छौं र त्यसलाई सकारात्मक मान्नुपर्छ । हामीले आशा र कामना गर्दछौं, त्यो कार्य देश र जनताको हितमा हुनेछ । उनीहरूले अहिलेको एकतालाई एउटा एकीकृत कम्युनिस्ट पार्टी निर्माणको उद्देश्यद्वारा निर्देशित भएको बताएका छन् । त्यो कुरा त्यस्तो भएको भए वा अहिलेको एकीकरणको त्यस प्रकारको परिणाम हुन सकेमा पनि स्वागतयोग्य हुनेछ । तर सम्बधित सबै विषयमाथि ध्यान दिँदा हामीलाई त्यस्तो लाग्दैन । एकीकृत कम्युनिस्ट पार्टी निर्माणको आधार सिद्धान्त, राजनीति र संगठनात्मक प्रणालीमा एकरूपता नै हुन्छ र हुनुपर्छ । तर उनीहरूले प्रकाशित गरेको छबुँदे सहमतिमा पार्टी एकतासँग सम्बन्धित ती प्रश्नबारे कुनै उल्लेख गरिएको छैन । त्यस प्रकारका प्रश्नमा पहिले सहमति कायम गरेर पार्टी एकता कायम गर्नु नै सही मार्क्सवादीलेनिनवादी पद्धति हो । उनीहरूले ती प्रश्नबारे केही चर्चा नगरी वा ती प्रश्नसित सम्बन्धित मतभेद समाधान गर्ने प्रयत्न नगरी पार्टी एकताबारे गरिएको प्रयत्नबाट एउटा सच्चा कम्युनिस्ट पार्टी निर्माणमा सहयोग नपुग्ने प्रस्ट छ । त्यसैले उनीहरूका बीचमा जुन एकता कायम भएको छ, त्यो मुख्य रूपमा आगामी प्रादेशिक र संसदीय चुनावमा तालमेलको लागि गरिएको प्रयत्न मात्र हो भन्ने बुझ्न गाह्रो पर्दैन । त्यही नै उनीहरूको एकताको प्रधान पक्ष पनि हो । तैपनि हाम्रो सोचाइ के छ भने समान विचार राख्ने संगठनहरू विभाजित हुनुभन्दा संगठनात्मक रूपले एउटै संगठनमा एकताबद्ध हुनु बढी उपयुक्त हुन्छ । तैपनि उनीहरूका बीचको अहिलेको एकता प्रक्रियाले एउटा कम्युनिस्ट पार्टी निर्माणमा सहयोग पुग्ने छैन । यही असोज १९ गते डा बाबुराम भट्टराईले एक दैनिकमा दिएको अन्तर्वार्तामा उनी कम्युनिस्ट पार्टी निर्माणको पक्षमा छैनन् भन्ने प्रस्ट भएको छ । त्यो अन्तर्वार्ताले उनी अहिले पनि कम्युनिस्ट पार्टी होइन, त्यसको वैकल्पिक शक्तिको निर्माणको पक्षमा छन् भन्ने देखिन्छ । उनले आफ्नो अन्तर्वार्तामा एमाले र माओवादीले एकीकृत कम्युनिस्ट पार्टी निर्माणको कुरा गरे पनि उनी त्यस प्रकारको सोचाइसित सहमत नभएको संकेत दिएका छन् । कम्युनिस्ट पार्टीको नामलाई पनि बदल्ने र आगामी महाधिवेशनमा त्यसबारे छलफल हुन सक्ने उल्लेख गरेका छन् । त्यस प्रकारको अवस्थामा उनीहरूको एकताले कहाँसम्म एउटा सच्चा कम्युनिस्ट पार्टी निर्माणमा योगदान दिनेछ ? संसद्ले दोस्रो संविधान संशोधन विधेयकलाई अस्वीकार गरिसकेपछि उनले त्यसलाई पुनः पारित गराउन जोड दिइरहेका छन् र दिल्लीमा गएर भारतीय शासक वर्गका अगाडि त्यस प्रकारको प्रतिबद्धतासमेत प्रकट गरेका छन् । त्यसरी उनको नेतृत्वमा देशमा जनतन्त्र, गणतन्त्र, राष्ट्रिय स्वाधीनता, धर्म निरपेक्षतासमेतमाथि गम्भीर प्रकारको आँच पुग्ने खतराप्रति उच्च प्रकारको सतर्कताको आवश्यकता छ । एउटा सच्चा क्रान्तिकारी कम्युनिस्ट पार्टी निर्माण आधारभूत मार्क्सवादीलेनिनवादी सिद्धान्तको आधारमा मात्र हुन सक्छ । परिस्थितिमा हुने परिवर्तनअनुसार त्यसमा सिर्जनात्मक विकास वा परिमार्जन गर्न सकिन्छ वा गर्नु पनि पर्छ । त्यो द्वन्द्वात्मक पद्धति हो । हाम्रो पार्टीले परिस्थितिमा हुने परिवर्तनअनुसार आफ्ना नीतिमा नयाँ प्रकारले व्याख्या वा प्रयोग गर्दै आएका थुप्रै उदाहरण छन् । राजा महेन्द्रले कोदारी राजमार्ग र पूर्वपश्चिम राजमार्ग निर्माण गर्दा त्यसलाई समर्थन गरेको, २०४६ वा २०६२०६३ सालमा कांग्रेससित कार्यगत एकता गरेको, महाकाली सन्धिविरुद्धको आन्दोलनमा राष्ट्रिय प्रजातन्त्र पार्टीसँग कार्यगत एकता गरेको, संविधान निर्माणको क्रममा तात्कालिक माओवादी, एमाले र कांग्रेससमेतको भूमिकालाई समर्थन गरेको, संघीयतासमेतका प्रश्नहरूमा गम्भीर मतभेद हुँदाहुँदै पनि संविधानलाई समर्थन गरेको जस्ता उदाहरणबाट हाम्रो त्यस प्रकारको द्वन्द्वात्मक नीतिबारे कुनै शंका रहन्न । तर एउटा सच्चा कम्युनिस्ट पार्टी आधारभूत सैद्धान्तिक प्रश्नहरूमा दृढ रहनुपर्छ । त्यसविपरीत सिर्जनात्मक विकासको नाममा आधारभूत मार्क्सवादीलेनिनवादी सिद्धान्त नै छोड्नु संशोधनवाद हो र माओवादी केन्द्र र एमाले त्यस प्रकारको संशोधनवादको बाटोमा धेरै अगाडि बढेका छन् । पहिले उनीहरू दुवैले उग्रवामपन्थी बाटो समातेका थिए । संसारको कम्युनिस्ट पार्टीको इतिहासले यो बताउँदै आएको छ कि उग्र वामपन्थी भड्कावको अन्त्य अधिकतर अवस्थामा दक्षिणपन्थी भड्कावमा हुने गर्छ । त्यो कुरा ती दुवै संगठनका सन्दर्भमा पनि चरितार्थ भएको छ । सैद्धान्तिक, राजनीतिक र संगठनात्मक प्रणालीबारे पनि उनीहरूले दक्षिणपन्थी संशोधनवादको बाटो समातिसकेका छन् । त्यसैले उनीहरूका लागि सैद्धान्तिक र राजनीतिक प्रकारले मात्र होइन, संगठनात्मक प्रकारले पनि एउटा सच्चा कम्युनिस्ट पार्टी निर्माण गर्नु सम्भव हुन्न । अहिले उनीहरूको संगठनात्मक प्रणालीको अध्ययन गर्ने हो भने पनि उनीहरूको संगठनको स्वरूप मार्क्सवादीलेनिनवादी कम, तर बुर्जुवा प्रकारको नै बढी भएको आमरूपमा थाहा भएको हो । त्यसको बढी चर्चा र व्याख्या गर्नपट्टि लाग्दिनँ । त्यो उनीहरूका बीचमा भएको एकताले त्यो दक्षिणपन्थी सीमालाई अतिक्रमण गर्न सकोस् भन्नको लागि उनीहरूको सम्पूर्ण सैद्धान्तिक, राजनीतिक र संगठनात्मक स्वरूपमै आधारभूत प्रकारको रूपान्तरणको आवश्यकता छ । त्यो कार्य उच्च प्रकारको प्रशिक्षण, क्रान्तिकारी आन्दोलन र वर्ग संघर्षको माध्ययद्वारा नै सम्पन्न हुन सक्छ । त्यसको लागि निर्णयात्मक महत्वको कुरा हो वैचारिक स्पष्टता । के त्यो दिशामा उनीहरूले ठोस कदम चाल्न सक्नेछन् ? त्यो कुरा जे भए पनि उनीहरूको एकताले वा त्यसको प्रधान पक्षले देशको तात्कालिक राजनीतिक आवश्यकता पूरा गर्न सकारात्मक योगदान दिन सक्यो भने पनि त्यो सकारात्मक महत्वको हुनेछ। अहिलेको राजनीतिक स्थितिमा कम्युनिस्टले मात्र सकारात्मक भूमिका खेल्न सक्छन् भन्ने सोचाइ राख्दैनौं । त्यस प्रकारको सोचाइ भएको भए हामीले गत कालमा विभिन्न बुर्जुवा वा पार्टीहरूसित कार्यगत एकता गर्ने वा उनीहरूका विभिन्न नीतिलाई समर्थन गर्ने काम गर्ने थिएनौं । त्यस प्रकारको पृष्ठभूमिमा दक्षिणपन्थी संशोधनवादी रूपमा विचलन हुँदै गएकाले उनीहरूद्वारा सम्भावित सकारात्मक भूमिकाप्रति पूरै नै निषेधात्मक दृष्टिकोण अपनाउने प्रश्न उठ्दैन । आवश्यकताअनुसार उनीहरूको आलोचना गर्दछौं वा उनीहरूविरुद्ध संघर्ष पनि गर्दछौं । तर त्यसको अर्थ एकतर्फी, यान्त्रिक वा संकीर्णवादी दृष्टिकोणले उनीहरूको विरोध होइन । मार्क्सवादीलेनिनवादी सिद्धान्तले आवश्यकताअनुसार दुस्मन शक्तिहरूसित पनि एकता गर्नेमा जोड दिन्छ । तर एमाले, माओवादी वा नयाँ शक्तिलाई हामीले मित्र शक्ति नै मान्दछौं । माओको व्याख्याअनुसार पनि मित्र शक्तिहरूसँग संघर्ष होइन, एकता नै प्रधान पक्ष हुन्छ । हामीले त्यही मार्क्सवादी लेनिनवादी दृष्टिकोणअनुसार नै एमाले र माओवादीले घोषणा गरेको एकता प्रक्रियालाई पनि बुझ्ने प्रयत्न गरेका छौं । हामीले संविधान निर्माणका पक्षपातीका बीचमा संविधान कार्यान्वयनको लागि एकताको निरन्तरतामा जुन जोड दिएका थियौं, त्यो एकता अमूर्त प्रकारको नभएर ठोस राजनीतिक नीति र कार्यक्रममाथि नै आधारित हुनुपर्छ । त्यही दृष्टिकोणअनुसार नै संघीयतासहित संविधानसित जोडिएका कैयौं पक्षबारे हाम्रो गम्भीर मतभेद भए पनि संविधानमा उल्लेख गरिएका गणतन्त्र, राष्ट्रिय स्वाधीनता, धर्म निरपेक्षता आदिलाई हामीले समर्थन गरेका थियौं र त्यसलाई कार्यान्वयन गर्नुपर्ने आवश्यकतामा जोड दिएका थियौं । अर्को शब्दमा संविधानसम्बन्धी आफ्ना मतभेद कायम राख्दै र आवश्यकताअनुसार ती प्रश्नमा संघर्ष गर्ने अधिकारलाई सुरक्षित राख्दै समग्रमा हामीले संविधानलाई समर्थन गरेका थियौं र अहिले पनि गर्दछौं । तर संविधान निर्माणपछि भारतीय विस्तारवाद र मधेसवादीले संविधानमा लगातार प्रहार गरे । उनीहरूले संविधानमा राष्ट्रघाती प्रकारका संशोधन गर्न एक वा अर्को प्रकारले दबाब दिए । आफ्नो प्रधानमन्त्रीत्वका प्रारम्भिक दिनहरूमा केपी शर्मा ओली पनि त्यस प्रकारको दबाबमा परेको देखिन्छ । उनले प्रथम संविधान संशोधन विधेयकलाई संसद्द्वारा पारित गराउन प्रयत्न गरेको कुराबाट त्यसमा शंका रहन्न । त्यो संशोधनअनुसार संविधानमा व्यवस्था गरिएको भूगोल र जनसंख्या दुवैलाई समान महत्व दिएर निर्वाचन क्षेत्रहरूको निर्धारण गर्ने व्यवस्थाका ठाउँमा जनसंख्यालाई मुख्य आधार मानी निर्वाचन क्षेत्र निर्धारण गर्ने व्यवस्था गरियो। त्यो संशोधन कति अदूरदर्शितापूर्ण थियो र त्यसका कति धेरै दुष्परिणाम भए भन्ने अहिले निर्वाचन क्षेत्र निर्धारण आयोगले जनसंख्यालाई ९० प्रतिशत र भूगोललाई १० प्रतिशत महत्व दिएर निर्वाचन क्षेत्रहरूको निर्धारण गरेको कुराबाट छर्लंग हुन्छ । त्यस प्रकारको संविधान संशोधनको परिणामस्वरूप नै निर्वाचन क्षेत्रहरूको निर्माण असन्तुलित प्रकारले गरिएको छ । त्यसका दीर्घकालीन दुष्परिणाम हुनु अवश्यम्भावी छ । ओलीले गरेको त्यस प्रकारको गम्भीर र अदूरदर्शितापूर्ण गल्तीको लागि इतिहासले उनीसित जवाफ माग्नेछ । तैपनि आफ्नो प्रधानमन्त्रीत्व कालको पछिल्ला दिनहरूमा उनले राष्ट्रियता र राष्ट्रिय हितका पक्षमा तथा भारतीय विस्तारवादविरुद्ध अडान लिएकोे वास्तविकता पनि हाम्रो अगाडि छ । त्यही क्रममा नै उनले दोस्रो संविधान संशोधनविरुद्ध महत्वपूर्ण भूमिका पनि खेले । ओलीको त्यस प्रकारको भूमिकाको परिणाम यो भयो कि भारतीय विस्तारवादको ग्राइन्ड डिजाइनअनुसार ओली सरकारलाई अपदस्थ गरेर माओवादी केन्द्र र कांग्रेसको गठबन्धन सरकार निर्माण गरियो । त्यसले संसद्मा दोस्रो संविधान संशोधन विधेयक पेस गर्नेसमेत कैयौं राष्ट्रघाती काम गर्यो । यो कुनै लुकेको कुरा होइन कि उक्त प्रश्नमा माओवादी केन्द्र पनि त्यस प्रकारका राष्ट्रघाती कार्यहरूमा मुछिँदै गयो । अहिले माओवादी केन्द्र र एमालेको बीचमा भएको एकता मुख्यतः चुनावी प्रकारको एकता भए पनि कांग्रेससितको गठबन्धनको कालमा अपनाइएका राष्ट्रघाती नीतिहरूबाट माओवादी केन्द्र अलग हुन्छ र हुन सक्छ भने त्यो स्वागतयोग्य हुनेछ । तर के माआवादी केन्द्रले त्यसो गर्न सक्नेछ ? यो निर्णयात्मक महत्वको प्रश्न हो । त्यो प्रश्नको जवाफले खालि माओवादी केन्द्र मात्र होइन, उनीहरूको गठबन्धनको भावी दिशालाई पनि निर्धारण गर्नेछ । डा भट्टराईले यो कुरा स्पष्ट गरिसकेका छन् माओवादीबाट अलग भएपछि मार्क्सवाद वा कम्युनिस्ट पार्टीबारे उनले बेग्लै नयाँ शक्तिको जुन अवधारणा अपनाएका थिए, त्यसमा उनी अहिले पनि कायम छन् । तर प्रचण्डले गठबन्धन सरकारको कार्यकालमा जुन प्रकारको नीति अपनाएका थिए वा भूमिका खेलेका थिए, त्यसमा उनी कायम छन् वा त्यसबाट अलग हुनेछन् ? उनी आफ्ना त्यस्ता नीतिहरूलाई निरन्तरता दिने पक्षमा छन् वा उनले त्यसमा क्रमभंगता ल्याउनेछन् ? उनीहरूका बीचमा भएको एकताका पक्षमा त्यो निर्णयात्मक महत्वको प्रश्न हो । कम्युनिस्ट आन्दोलनसित जोडिएका आधारभूत प्रश्नहरूमा उनीसित हाम्रो गम्भीर प्रकारको मतभेद भए पनि कांग्रेससितको गठबन्धन कालमा उनले (प्रचण्डले) अपनाएका नीतिमा क्रमभंगताको बाटो अपनाए भने त्यसले सम्पूर्ण देश, राष्ट्रिय हित वा उनीहरूका बीचमा कायम भएको एकतामा पनि ठोस सकारात्मक योगदान दिनेछ । त्यही सन्दर्भमा त्यसको अर्को एउटा पक्षप्रति पनि हाम्रो ध्यान जानुपर्ने आवश्यकता छ । माओवादी केन्द्र र एमालेहरूले भट्टराईले अघि सारेको कम्युनिस्ट पार्टीभन्दा बेग्लै वैकल्पिक मार्गको बाटो समात्नेछन् वा स्वयं भट्टराईलाई पनि आफ्नो बाटोमा ल्याउन सफल हुनेछन् ? उनीहरूले दक्षिणपन्थी संशोधनवादको बाटो समातेको भए पनि कमसेकम मार्क्सवादलेनिनवाद, कम्युनिस्ट पार्टी र हँसियाहथौडाअंकित रातो झन्डा छोडेका छैनन् । एकातिर एमाले र माओवादी केन्द्र र अर्कोतिर नयाँ शक्तिका बीचमा भएको त्यो अन्तरको समाधान कसरी हुनेछ वा त्यसको परिणाम के हुनेछ ? स्वयं उनीहरूका बीचको एकता प्रक्रियामा त्यसको के असर पर्नेछ ? त्यो कुरा आउने दिनहरूमा नै स्पष्ट हुँदै जानेछ । अहिले एमाले र माओवादी केन्द्रका बीचमा भएको एकता प्रक्रिया वा चुनावी तालमेलसमेत कहाँसम्म सही दिशामा अगाडि बढ्नेछ ? त्यो कुराको निर्धारण उनीहरूका बीचको त्यस प्रकारको एकता कहाँसम्म सही नीतिगत आधारमा अगाडि बढ्नेछ ? त्यो कुरामाथि निर्भर गर्नेछ । त्यस प्रकारको सही नीतिगत आधारको कुरा गरेर हामीले त्यो एकता मार्क्सवादीलेनिनवादी सिद्धान्त वा क्रान्तिकारी कार्यक्रमका आधारमा अगाडि बढ्नुपर्छ भनिरहेका छैनौं । अहिले सन्दर्भमा त्यसको अर्थ हो कमसेकम तात्कालिक राजनीतिक सन्दर्भमा संविधानमा स्वीकार गरिएका गणतन्त्र, राष्ट्रिय स्वाधीनता, सार्वभौमसत्ता, भौगोलिक अखण्डता, धर्म निरपेक्षतासहित संविधानका सबै सकारात्मक पक्षहरूको रक्षा । प्रकारन्तरले त्यसको अर्थ यो पनि हुन्छ गठबन्धन सरकारले प्रस्तुत गरेको संविधान संशोधन विधेयकको सम्झौताहीन प्रकारले विरोध । अहिले एमाले र माओवादीबीच भएको एकताले ती विषयमा योगदान पुर्याउँछ भने त्यो निश्चित रूपले सकारात्मक र स्वागतयोग्य हुनेछ । तर ती पक्षहरूलाई उपेक्षा गरेर ती प्रश्नमा माओवादी केन्द्र र कांग्रेस गठबन्धन सरकारले अपनाएका राष्ट्रघाती नीतिहरूलाई नै निरन्तरता दिने काम गरिन्छ भने त्यसले उनीहरूको गठबन्धन र देशको राजनीतिलाई नै गलत दिशामा लैजाने सम्भावना रहनेछ । उनीहरूले वा उनीहरूका बीचमा भएको एकताले कुन बाटो समात्नेछ ? त्यो कुरा आउने दिनहरूमा प्रस्ट हुँदै जानेछ । आधारभूत मार्क्सवादीलेनिनवादी सिद्धान्तहरूबारे उनीहरूसित हाम्रा गम्भीर प्रकारका मतभेद भए पनि माथि उल्लिखित प्रश्नहरूमा उनीहरूले अपनाउने सबै सकारात्मक नीतिहरूलाई हामीले समर्थन गर्नेछौं। अहिलेको कांग्रेस बीपी र गिरिजाप्रसाद कोइरालाको नेपाली कांग्रेस होइन । उनीहरूका समयको कांग्रेसभन्दा शेरबहादुरको नेतृत्वको कांग्रेस धेरै बेग्लै भइसकेको छ । बीपी र गिरिजाप्रसादले आफ्नो समयको स्थितिअनुसार निरंकुश राजतन्त्र वा प्रतिगमनविरुद्ध प्रजातान्त्रिक आन्दोलनलाई अग्रगामी दिशामा बढाउन संघर्ष गरेका थिए । तर अहिलेको कांग्रेस आफ्ना पूर्वजहरूको नीतिहरूबाट धेरै पछाडि हटिसकेको छ । खास गरेर शेरबहादुर देउवाको भूमिका त्यस सन्दर्भमा विशेष रूपले उल्लेखनीय छ । राजाका प्रतिगामी कदम सफल पार्न उनले दुईदुईपटक कांग्रेसका तात्कालिक सभापति गिरिजाप्रसादले नेतृत्व गरेको कांग्रेसमा फुट पारेका थिए र कोइरालालाई पराजित गर्न प्रयत्न गरेका थिए । तर यो कांग्रेसको इतिहासको एउटा विडम्बना नै हो कि त्यस प्रकारको व्यक्ति अब स्वयं कांग्रेसको नेतृत्वमा पुगेका छन् । उनको नेतृत्वमा कांग्रेसले बीपीलाई प्रतिगामी उद्देश्य पूर्तिको लागि उपयोग गर्ने र गिरिजाप्रसादका नीतिलाई प्रतिगामी दिशामा मोड्ने प्रयत्न गर्दैछ । बीपीले त्यसबेलाको विशिष्ट अवस्थामा अपनाएको राष्ट्रिय मेलमिलापको नीति, जसलाई हामीले त्यो बेलामा पनि आलोचना गरेका थियौं,लाई आधार बनाएर उनका उत्तराधिकारीले राजतन्त्रको पुनस्र्थापना गर्न प्रयत्न गर्दैछन् । त्यो बीपीलाई प्रतिगामी दिशामा उपयोग गर्नु नै हो । कांग्रेसभित्र गिरिजाप्रसादले अपनाएको गणतन्त्र र धर्म निरपेक्षतालाई उल्टाउने प्रयत्न बढ्दै गइरहेको छ । त्यो गिरिजाका अग्रगामी नीतिहरूको तोडमोड नै हो । त्यसैले अहिलेको कांग्रेस बीपी वा गिरिजाको पालाको कांग्रेस होइन भन्नको लागि आधार छ । देउवाको नेतृत्वमा उनको पहिलेको अवसरवादी चरित्रले अरू उच्चतम र परिमार्जित रूप लिने सम्भावना अस्वीकार गर्न सकिन्न । उच्चतम र परिमार्जित रूप लिने सम्भावनाको अर्थ के हो ? पहिले आफ्ना महत्वाकांक्षा पूरा गर्नको लागि उनले संसदीय प्रणाली नै राजालाई सुम्पने काम गरेका थिए । अब आफ्ना महत्वाकांक्षा पूरा गर्न उनले देशको राष्ट्रियता भारतीय विस्तारवादलाई सुम्पिने प्रयत्न गर्दैछन् भन्नको लागि आधार छ । देउवाको उपरोक्त प्रकारको अवसरवादी चरित्र र इतिहासको पृष्ठभूमिमा आफ्ना महत्वाकांक्षा पूरा गर्न देउवाले गणतन्त्र र धर्म निरपेक्षतालाई समाप्त गर्न प्रयत्न गर्ने सम्भावनालाई पनि अस्वीकार गर्न सकिन्न । उनले राष्ट्रघाती प्रकारका नीतिमा जोड दिइरहेको आम रूपमा थाहा भएको हो । संसद्ले दोस्रो संविधान संशोधन विधेयकलाई अस्वीकार गरिसकेपछि उनले त्यसलाई पुनः पारित गराउन जोड दिइरहेका छन् र दिल्लीमा गएर भारतीय शासक वर्गका अगाडि त्यस प्रकारको प्रतिबद्धतासमेत प्रकट गरेका छन् । त्यसरी उनको नेतृत्वमा देशमा जनतन्त्र, गणतन्त्र, राष्ट्रिय स्वाधीनता, धर्म निरपेक्षतासमेतमाथि गम्भीर प्रकारको आँच पुग्ने खतराप्रति उच्च प्रकारको सतर्कताको आवश्यकता छ। एमाले र माओवादी केन्द्रसमेतको गठबन्धनले खास गरेर चुनावबारे तालमेल गर्न उनीहरूले अपनाएको नीतिका कारण आफ्नो अस्तित्वमा आघात पुग्ने वा चुनावमा भारी पराजय हुने आशंकाले उनले सांघातिक प्रकारको अप्रजातान्त्रिक कदम उठाउने सम्भावनालाई पनि अस्वीकार गर्न सकिन्न । आफूले भनेको मान्छेलाई आईजीपी बनाउने कार्यमा बाधा पुर्याएकाले प्रधानन्यायाधीशविरुद्ध महाभियोग लगाउन उनले अपनाएको कार्यशैली तथा निर्वाचन आयोगले मन्त्रीमण्डलको विस्तारलाई आचारसंहिताविपरीत बताए पनि उनले पुनः त्यसको विस्तार गरेका जस्ता कार्यहरूबाट उनको प्रजातान्त्रिक संस्कार निम्न रहेको वा अधिनायकवादी भएको बताउँछ । उनको त्यस प्रकारको चिन्तन प्रणाली वा कार्यशैलीको पृष्ठभूमिमा आफ्नो अस्तित्व बचाउन वा पराजयबाट बच्न देश, जनता वा प्रजातन्त्रमाथि उनले कुनै पनि प्रकारको प्रहार गर्नसक्ने सम्भावनालाई पूरै पन्छाउन सकिन्न । उनको त्यस प्रकारको चरित्रका कारणले नेपालमा आफ्ना विस्तारवादी उद्देश्य पूरा गर्नको लागि भारतीय शासक वर्गले उनलाई राम्ररी उपयोग गर्न सक्ने सम्भावना पनि अत्यधिक छ । कुनै बेला राजाद्वारा आफ्ना प्रतिगामी उद्देश्य पूरा गर्नको लागि उनलाई उपयोग गरेको थियो भने अब भारतीय शासक वर्गद्वारा उनलाई उपयोग गर्ने सम्भावना पनि अत्यधिक छ । त्यस प्रकारको अवस्थामा माओवादी केन्द्र र एमालेका बीचमा भएको एकता खालि चुनावी तालमेलको लागि मात्र गरिएको भए पनि त्यसले देउवाबाट गणतन्त्र, राष्ट्रियता र धर्म निरपेक्षतासमेत माथिको सम्भावित खतरा रोक्न योगदान दिन सक्यो भने त्यसको राजनीतिक दृष्टिकोणले ठूलो महत्व रहनेछ । हामी आशा र कामना गर्दछौं उनीहरूको एकता त्यो दिशामा अगाडि बढ्नेछ ।"
अलबिदा बाबे दाइ !,"काठमाडौं : नेपालका पहिलो क्रिकेट स्कोरर ऋद्धिभक्त पन्तको मृत्यु भएको छ । नेपाली क्रिकेटमा बाबे दाइको उपनामले परिचित पन्तको उपचारका क्रममा शनिबार बिहान कमलपोखरीस्थित हिमाल हस्पिटलमा मृत्यु भएको हो । एक्कासि ज्वरो आएपछि अस्पताल पुर्याइएका पन्तलाई निमोनिया भएको थियो । उनी पछिल्लो ११ दिनयता अस्पतालको भेन्टिलेटरमा थिए । भेन्टिलेटरबाट बाहिर आउनुअघि नै कार्डियाक अरेस्ट (मुटुले काम गर्न छाड्नु)का कारण मृत्यु भएको अस्पतालले घोषणा गरेको छोरा राजीवले जानकारी दिए । एक्कासी जरो आएपछि ११ दिन अघि अस्पताल पुर्याएका थियौं । अस्पतालले निमोनिया भएको जनाएको थियो', छोरा राजीवले भने, अस्पताल पुर्याएदेखि नै उहाँलाई भेन्टिलेटरमा राखिएको थियो । भेन्टिलेटरबाट फर्किएर आउनुभएन ।' ७० वर्षीय पन्तका एक छोरा एक छोरी र श्रीमती छन् । नेपालमा स्कोरको प्रशिक्षण लिएर आधिकारिक राष्ट्रिय तथा अन्तर्राष्ट्रिय प्रतियोगितामा क्रिकेट स्कोररको काम गरेकाले पन्तलाई नेपालको पहिलो स्कोरर भनिएको हो । सन् १९९८ मा नेपाली टोलीको प्रशिक्षणका लागि आएका अस्ट्रेलियन ब्रायन विगिन्सले सञ्चालन गरेको स्कोररको प्रशिक्षणमा सहभागी भएर उनले त्यस अघिदेखि गर्दै आएको स्कोररको पेसालाई निरन्तरता दिएका थिए । सन् १९९८ मा नेपाली टोलीको प्रशिक्षणमा आएका विगिन्सले अम्पायर तथा स्कोरर टेनिङ सञ्चालन गर्दा उहाँ पनि सहभागी हुनुहुन्थ्यो । हामीले पनि उहाँसँगै स्कोररको प्रशिक्षण लिएका हौं', अम्पायर विनय झा भन्छन्, तर, हामी अम्पायर पनि गथ्र्याैं, पूर्ण रूपमा स्कोरर भएरै प्रशिक्षण लिने र यही पेसालाई निरन्तर दिने रिद्धि दाइ नै हुनुहुन्छ । त्यसैले पनि उहाँलाई नेपालको पहिलो स्कोरर भनिएको हो । उहाँले नेपालमा भएका धैरै अन्तर्राष्ट्रिय प्रतियोगिताहरूमा पनि स्कोररको काम गर्नुभएको छ ।' पन्त पछिल्लो चारपाँच वर्षयता भने घरमै आराम गरिरहेका थिए । त्यस अघिसम्म उनी विभिन्न प्रतियोगितामा स्कोरिङ गर्नमै व्यस्त हुन्थे । आफ्नो पूर्ण जीवन क्रिकेटमै बिताएका पन्त पूर्वखेलाडी र अम्पायर पनि थिए । यद्यपि उनले खेलाडी र अम्पायरका रूपमा क्लबस्तरमा मात्रै आफूलाई सहभागी गराए । गैरीधारावासी पन्तले सुरुआतमा गैरीधारा क्रिकेट क्लबबाट क्रिकेट खेलेका थिए । त्यसपछि उनले अम्पायरिङसमेत गरेको छोरा राजीव बताउँछन् । मैले थाहा पाउँदादेखि उहाँ स्कोरर हुनुहुन्थ्यो', अञ्चलस्तरीय प्रतियोगितासम्म खेलिसकेका पूर्वक्रिकेटर छोरा राजीव भन्छन्, तर, त्यसअघि उहाँले गैरीधारा क्रिकेट क्लबबाट धेरै क्लबस्तरीय प्रतियोगिता खेल्नुभएको थियो । अम्पायरिङ पनि गर्नुभएको रहेछ । उहाँले अन्य धेरै स्कोरर पनि जन्माउनुभएको छ । उहाँले घरमै बोलाएर सिकाउनुभएका स्कोररहरू अझै पनि हुनुहुन्छ ।'"
विश्व शारीरिक सुगठनमा ननितालाई रजत,"काठमाडौँ : मंगोलियाको उलन्बटारमा जारी नवौँ विश्व शारीरिक सुगठन च्याम्पियनसिपमा नेपाली खेलाडी ननिता महर्जनले आइतबा रजत पदक जितेकी छिन् । ननिताले महिला १६० सेन्टीमिटर उचाइमा रजत जितेको नेपाल शारीरिक सुगठन तथा फिट्नेस सङ्घका महासचिव राजन श्रेष्ठले जानकारी दिए । फाइनलमा ननितासहित मंगोलिया, इटाली र भियतनामका गरी चार खेलाडीले प्रतिस्पर्धा गरेका थिए । मंगोलियाले स्वर्ण तथा इटालीले कांस्य पदक जित्यो । ननिताले विश्व शारीरिक सुगठनमा पदक जितेको यो दोस्रो अवसर हो । गत वर्ष थाइल्यान्डमा भएको यसै प्रतियोगिताको आठौँ संस्करणमा ननिताले कांस्य पदक जितेकी थिइन् । नेपाली शारीरिक सुगठनको इतिहासमा कुनै पनि नेपाली महिला खेलाडीले जितेको पहिलो पदक हो । आठौँ विश्व शारीरिक सुगठन प्रतियोगिताबाटै ननिताको खेलमा डेब्यू गरेकी थिइन् । ननिताले २०७३ सालमा काठमाडौँमा भएको प्रथम मिस्टर काठमाडौँ तथा महिला फिट्नेस प्रतियोगिताबाट आफ्नो करियर शुरु गरेकी हुन् भने सो प्रतियोगितामा उनले स्वर्ण पदक जितेकी थिइन् । रासस"
कतारमा बिश्वकप आयोजना गर्न नाकावन्दीको जोखिम नरहेको स्पष्टोक्ति,"चार महिनादेखि साउदी अरव,यूएइ,बहराईन र इजिप्टबाट हवाई,समुन्द्र र जमिनको नाकावन्दी सामाना गर्दै आएको कतारले आगामी सन २०२२ मा हुने बिश्वकप प्रतियोगिता आयोजना गर्न जोखिम नरहेको बताएको छ । कतार बिश्वकपको उच्चस्तरिय समितिका महासचिव हसन अल थवाडीले कतार माथि क्षेत्रीयस्तरबाट लगाइएको नाकावन्दीले आगामी सन २०२२ मा हुने बिश्वकप प्रतियोगिता जोखिममा नरहेको बताएका छन । हामी बर्षौदेखि सधै आलोचना र आक्रमण वेहोर्दै आएका छौमहासचिव थवाडीले एपीसँग भने । अवरोधलाई चिर्दै व्यवस्थापन मिलाइरहेको र केहि लागत बढेपनि पूर्वाधार निर्माणको काम जारी रहेको उनले बताए । हाम्रा परियोजनाहरु कार्यतालिका अनुसार नै अगाडि बढिरहेका छन्उनले भने बिश्वकप आयोजना गर्न नाकावन्दीले जोखिम पुरयाउने छैन ।"
स्याङ्जामा अन्तर्राष्ट्रिय प्याराग्लाइडिङ,"स्याङ्जा : सन् २०१८ मा इन्डोनेसियामा हुने एसियाली खेलकुद प्रतियोगितामा नेपालबाट सहभागी जनाउने राष्ट्रिय प्याराग्लाइडरको छनोटका लागि कात्तिक १५ देखि २० गतेसम्म स्याङ्जामा पहिलो पटक अन्तर्राष्ट्रिय खुला प्याराग्लाइडिङ प्रतियोगिता हुने भएको छ । हवाई पर्यटनका माध्यमद्वारा हवाई खेलकुदको सम्भावना र अवसरका बारेमा विश्वभरि जानकारी गराउने र प्याराग्लाइडरको क्षमता विकास गराई स्याङ्जालाई प्याराग्लाइडिङ पर्यटकीय क्षेत्रका रूपमा परिचित गराउने लक्ष्यसहित द बाबु एडभेन्चर क्लबको आयोजनामा सो प्रतियोगिता गरिने भएको हो । खुला आकाशमा हावाको तरंगमा बहँदै रमाउने प्याराग्लाइडिङ खेललाई व्यवस्थित एवं प्रतियोगितात्मक ढंगबाट परिचित गराउन पनि पर्यटनकर्मीसँगै जिल्लावासीले पाँचदिने प्याराग्लाइडिङ प्रतियोगिताको आयोजना गर्न लागेका हुन् । प्रतियोगितामा २० देशका दुई सय जना प्याराग्लाइडिङ पाइलटले सहभागिता जनाउने अपेक्षा गरिएको पर्यटन विकास समितिमा उपाध्यक्ष अनन्तकुमार श्रेष्ठले जानकारी दिए । प्रतियोगितामा २० देशका दुई सय जना प्याराग्लाइडिङ खेलाडीको सहभागिता रहनेछ । प्याराग्लाइडर गुरु सानुबाबु सुनुवारका अनुसार प्याराग्लाइडिङका लागि उपयुक्तस्थल मानिएका स्याङ्जाका स्वरेक, हुनीकोट, चापाकोट, गहौसुर, सिर्सेकोट, मिर्मी, बिरुवा, सतौं, खिलुङलाई समेत समेट्नेगरी अन्तर्राष्ट्रिय खुल्ला प्याराग्लाइडिङ प्रतियोगिता गरिने भएको छ । प्रतियोगितामा नेपाल हवाई खेलकुद संस्था, राष्ट्रिय खेलकुद परिषद्, नेपाल पर्यटन बोर्ड, नेपाल ह्याङग्लाइडिङ तथा प्याराग्लाइडिङ संघ, अन्तर्राष्ट्रिय प्याराग्लाइडिङ म्यागाजिनले प्रवद्र्धन र प्राविधिक सहयोग गर्नेछ । जिल्ला पर्यटन विकास समिति स्याङ्जा, द बाबु एडभान्चेर प्याराग्लाइडिङ स्कुल, द रोड साइड प्याराग्लाइडिङ र सूर्योदय क्लबको व्यवस्थापनमा प्रतियोगिता गरिन लागिएको हो ।"
विश्वकपमा छानियो स्पेन,"म्याड्रिड : पूर्व विश्व विजेता स्पेन अर्को वर्ष रुसमा आयोजना हुने विश्वकप फुटबल प्रतियोगितामा छनोट हुँदा अर्को विश्व विजेता इटाली भने प्लेअफमा धकेलिएको छ । युरोपियन छनोटको समूह जी'अन्तर्गत शुक्रबार राति भएको खेलमा अल्बानियालाई ३० गोल अन्तरले पराजित गर्दै स्पेनले अन्तिम खेलअघि नै रुसको टिकट पक्का गर्दा मेसेडोनियासँग ११ गोलको बराबरीमा रोकिएपछि इटाली भने प्लेअफमा थकेलिएको छ । स्पेनको जितमा रोड्रिगोले १६औं इस्कोले २४औं र थियागो अल्कान्टाराले २६औं मिनेटमा गोल गरे । जितपछि स्पेनले समूहमा २५ अंक जोडेको छ । पूर्वविजेता इटाली भने २० अंक जोड्दै प्लेअफमा थकेलिएको छ । जर्जियो चिलिनीले गोल गर्दै इटालीलाई पहिलो हाफमा अग्रता दिलाए पनि दोस्रो हाफमा मेसोडोनियाका लागि अलेक्जान्डर ट्राजकोभ्स्कीले बराबरी गोल फर्काउँदै इटलीसँग अंक खोसेपछि स्पेनभन्दा पाँच अंकले पछाडि रहन पुग्यो । अन्तिम खेलमा स्पेन पराजित भए पनि इटालीले उछिन्न नसक्ने भएपछि स्पेनले रुसको टिकट काटेको हो । युरोपियन छनोटअन्तर्गत नै समूह डी'को भिडन्त भने रोचक बनेको छ । अन्तिम खेलअघि समूह डी'को शीर्ष स्थानमा रहेको सर्बियाले १८ तथा दोस्रो स्थानको वेल्सले १७ अंक जोडेका छन् । १६ अंक जोडेर तेस्रो स्थानमा रहेको आयरल्यान्डले पनि छनोट हुने सम्भावनालाई बाँकी नै राखेको छ । शुक्रबार राति भएका खेलमा अस्ट्रियाले सर्बियालाई ३२ गोल अन्तरले पराजित गरेपछि वेल्स र आयरल्यान्डले राहत महसुस गरे । वेल्सले भने आफ्नो खेलमा जर्जियालाई १० गोल अन्तरले पाखा लगायो । आयरल्यान्डले पनि माल्डोभामाथि २० को जित सहज निकाल्यो । यसैगरी समूह आई'मा भने आइसल्यान्ड विश्वकप छनोट नजिक पुगेको छ । आइसल्यान्डले टर्कीलाई ३० ले हराएर रुस विश्वकपमा छनोट नजिक पुगेको हो । यही समूहको अर्को खेलमा क्रोएसिया र फिनल्यान्डले ११ को बराबरी खेले । युक्रेनले कोसोभोलाई २० ले पराजित गर्यो । समूह आई'को शीर्ष स्थानको आइसल्यान्डले १९ अंक जोडेको छ भने दोस्रो स्थानको क्रोएसिया र तेस्रो स्थानको युक्रेनको समान १७१७ अंक छ । अन्तिम खेलमा जित हात पारे आइसल्यान्ड पहिलपटक विश्वकपमा छनोट हुनेछ । सन् २०१८ मा रुसमा हुने विश्वकप फुटबलमा अहिलेसम्म ११ टोलीले स्थान पक्का गरिसकेका छन् । आयोजक रुससहित युरोपबाट स्पेन, बेल्जियम, जर्मनी र इङ्ल्यान्ड गरी पाँच टोली छनोट भएका छन् । यसैगरी एसियाबाट इरान, दक्षिण कोरिया, जापान र साउदी अरेबिया, उत्तर अमेरिकाबाट मेक्सिको तथा दक्षिण अमेरिकाबाट ब्राजिलले विश्वकपमा स्थान बनाएका छन् ।"
पोखरामा साहसिक खेलको गतिविधि बढ्दो,"पोखरा : साहसिक खेलको सहरले समेत परिचित पोखरामा आन्तरिक पर्यटकको चहलपहलसँगै साहसिक खेलका गतिविधि पनि बढेका छन् । प्याराग्लाइडिङ, अल्ट्रालाइट, बन्जिजम्प, जिपलाइन लगायतका साहसिक खेलमा रमाउने पर्यटकले दसैंमा पोखराका आकाशसमेत भरिभराउ भए । दसैंको समयमा प्याराग्लाइडिङ गर्ने पर्यटक बढेको नेपाल हवाई खेलकुद संस्था पोखराका उपाध्यक्ष सोवित बानियाँले बताए । यो क्रम पूर्णिमाको भोलिपल्टसम्म चल्ने उनले सुनाए । दसैं छुट्टीका कारण आन्तरिक पर्यटक बढेजस्तै दक्षिण कोरियामा पनि १० दिन लामो बिदा परेकाले कोरियाली पर्यटकसमेत बढ्दा प्याराग्लाइडिङ, अल्ट्रालाइट लगायतका साहसिक गतिविधि बढेको उनले सुनाए । पोखरामा ६० वटा प्याराग्लाइडिङ कम्पनी छन् । दसैंमा दैनिक करिब पाँच सय पर्यटक प्याराग्लाइडिङमा उडेको उनले सुनाए । पोखराको सराङकोट र तोरीपानीबाट उडान भरी फेवातालको माथि आकाश हुँदै प्याराग्लाइडिङबाट पोखराको दृश्यावलोकन गरी पर्यटक फेवाताल किनारमा अवतरण गर्ने गर्छन् । प्याराग्लाइडिङ गर्ने पर्यटक बढेसँगै एक सय २० नेपाली प्यारापाइलट र १५ विदेशी प्यारापाइलट पनि दसैंमा व्यस्त भए । यसैगरी अर्को साहसिक खेल अल्ट्रालाइटबाट पोखराको दृश्यावलोकन गर्ने पर्यटक पनि बढेको एभिया क्लब पोखराका म्यानेजर रिजन रिजालले बताए । सिजन पनि सुरु हुनु र दसैं पनि परेकाले अल्ट्रालाइटबाट पोखराको दृश्यालोकन गर्ने बढेको उनले सुनाए । पोखरामा एभिया क्लब, पोखरा अल्ट्रालाइट र फिस्टेल अल्ट्रालाइट गरी तीनवटा अल्ट्रालाइट कम्पनी छन् । एभिया क्लबको ६, पोखरा अल्ट्रालाइटको पाँच र फिस्टेल अल्ट्रालाइटको तीनवटा अल्ट्रालाइट सञ्चालनमा छन् । पर्यटकीय सिजन सुरु भएकाले दसैंपछि पनि साहसिक खेल अल्ट्रालाइटमा उडेर रमाउने पर्यटक बढ्ने विश्वास पोखरा अल्ट्रालाइट प्रालिका सञ्चालक पोमनारायण श्रेष्ठले गरे । पोखरा विमानस्थलबाट उडाइने अल्ट्रालाइटबाट पोखरा र अन्नपूर्ण हिमशृंखलाको दृश्यावलोकन गराइन्छ । यसैगरी बन्जिजम्प र जिपलाइन गर्ने पर्यटकसमेत बढेको हाई ग्राउन्ड एडभेन्चर्स नेपाल प्रालि पोखराका प्रमुख दिनेश महर्जनले बताए । प्रालिले साहसिक पर्यटकलाई आकर्षित गर्न दसैंको पूर्णिमामा फुल मुन बन्जिजम्पसमेत आयोजना गरेको उनले सुनाए । पछिल्लो समयमा साहसिक खेलप्रति पोखरा घुम्न आउने विदेशी पर्यटकका साथै आन्तरिक पर्यटकको आकर्षण बढेको पनि उनले सुनाए ।"
माघ ५ गतेदेखि धनगढी प्रिमियर लिग,"काठमाडौँ: धनगढी प्रिमियर लिग टी ट्वान्टी क्रिकेट प्रतियोगिताको दोस्रो संस्कारण आगामी माघमा हुने भएको छ। धनगढी क्रिकेट एकेडेमी (डीसीए)ले आइतबार आयोजना गरेको पत्रकार सम्मेलनमा आगामी माघ ५ गतेदेखि प्रतियोगिता सञ्चालन गरिने आयोजक संस्थाका अध्यक्ष सुवासबहादुर शाहीले जानकारी दिए। उक्त प्रतियोगिताको मुख्य प्रायोजन विजय डिस्टिलरीको रुस्लानले गरेको छ। एक वर्षका लागि करिब रु ७० लाख बराबरको प्रायोजन गर्ने सम्झौतापत्रमा अध्यक्ष शाही र जाउलाखेल ग्रुप इन्डस्ट्रीजका निर्देशक श्रीहरशम्शेर जंगबहादुर राणाले हस्ताक्षर गरे। मुख्य प्रायोजनबापत रुस्लानले आयोजक धनगढी क्रिकेट एकेडेमीलाई रु ३५ लाख नगद प्रदान गरेको छ भने रु ३५ लाख बराबरको विभिन्न सहयोग गर्ने कार्यक्रममा जानकारी दिइयो। प्रतियोगितामा टिम चौराहा धनगढी, सीवाइसी अत्तरिया, रुपन्देही च्यालेन्जर्स, कञ्चनपुर आइकोनिक, काठमाडौँ गोल्डेन्स, विराटनगर किंग्सलगायत आठ टोलीले प्रतिस्पर्धा गर्ने छन्। प्रतियोगिताको विजेताले रु २५ लाख र उपविजेताले रु १० लाखका साथै ट्रफी प्राप्त गर्नेछन्। तेस्रो हुनेले रु तीन लाख र चौथोले रु दुई लाख पुरस्कार पाउनेछन्। प्रतियोगितामा म्यान अफ द सिरिज'ले टीभीएस अपाची १८० सीसीको मोटरसाइकल पाउनेछ भने प्रत्येक खेलका म्यान अफ द म्याचले रु १० हजार तथा उत्कृष्ट ब्याटस्म्यान र बलरलाई पनि पुरस्कार दिइने आयोजकले जनाएको छ। उक्त प्रतियोगिताको खेल धनगढीस्थित अञ्चल प्रहरी मैदानमा सञ्चालन हुनेछ। वैकल्पिक रुपमा फाप्ला क्रिकेट मैदानलाई तयार गरिने आयोजक संस्थाले जनाएको छ।"
