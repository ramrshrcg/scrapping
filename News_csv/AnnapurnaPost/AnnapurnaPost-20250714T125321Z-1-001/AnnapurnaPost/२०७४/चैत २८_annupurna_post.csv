शीर्षक,विवरण
कस्तो विद्यालय ? कस्तो शिक्षा ?,"स्कुलहरूमा नयाँ भर्नाको मौसम सुरु हुँदैछ। नवीनतम र आधुनिक तथा विश्वस्तरीय शिक्षा को नारा लिएर आउने मौसमी विज्ञापनहरूले अबको केही महिना हाम्रा कान पाक्नेछन्। अभिभावकहरूले विभिन्न नाम चलेका र जबर्जस्ती नाम चलाउन खोजिएका स्कुलमा आफ्ना केटाकेटीलाई दसैं बजारमा खसीबोका जोखेजस्तो जोख्न लैजानेछन्। पैसा र पावर दुवै भएका अभिभावकले जसरीतसरी तौल पुर्याउनेछन् र छाती फुकाएर निस्कनेछन्। खल्तीमा पैसा नभएका र पावरका नाउँमा जनसम्पर्क नभएका अभिभावक निन्याउरो मुख लगाएर फर्किनेछन् र छोराछोरीलाई घरनजिकको स्कुलमै पढाउनुपर्ने वकालतमा उत्रिनेछन्। अमेरिकाका मुस्लिम नेता माल्कम एक्सले भनेका थिए, तपाईंहरूसँग विद्यालय र विश्वविद्यालय छ भन्दैमा तपाईंहरूसँग शिक्षा पनि छ भन्ने अर्थ लाग्दैन। हाम्रोमा प्रवेशिका परीक्षाको परिणामकै आधारमा विद्यालयहरूको रेटिङ हुने गरेको छ। सर्वोत्कृष्ट नतिजाका साथमा शतप्रतिशत विद्यार्थी उत्तीर्ण गराउन सफल वाला रेडियोटीभी विज्ञापनमा म आफैंले पनि धेरैपटक आवाज दिएको छु। त्यसबाहेक विद्यालय भवनलगायतका भौतिक पूर्वाधार, त्यसको सञ्चालक समितिको सूचीमा रहने दुईचार ठूला नाम अनि विद्यालयले लिने शुल्कजस्ता आधारमा पनि विद्यालय कति राम्रो भन्ने ठहर गर्ने गरिन्छ। कस्तो विद्यालय राम्रो र कस्तो शिक्षा राम्रो ? विद्यार्थी भर्नाको यो मौसममा नित्यकर्मजस्तो यो विषयमा बहस पनि हुन्छ। कस्तो विद्यालय राम्रो र कस्तो शिक्षा राम्रो भन्नेबारे बहस गर्न देशभरि हजारौं विद्वान् छन् र युगौंसम्म यो बहस चलि पनि रहला। सम्बन्धित तर अलिक फरक प्रसंग कोट्याऔं। एकजना सहपाठी मित्र थिए, स्कुल पढुन्जेल नेभर सेकेन्ड। उनका बुबाआमा, विद्यालय र हामी सहपाठी भइखाएकाले पनि उनीबाट निकै आशा गरेका थियौं। प्रवेशिका परीक्षामा उत्कृष्ट नतिजा ल्याएसँगै काठमाडौंका सबैजसो नाम चलेका कलेजले उनलाई पूर्ण छात्रवृत्ति दिन उत्सुक देखिए। त्यसमध्ये एउटामा उनी दाखिल भए। ११ कक्षा पूरा नहुँदै बेलायती एक विश्वविद्यालयमा पूर्ण छात्रवृत्ति पाएपछि ती मित्र विश्वस्तरीय विश्वविद्यालयमा मेडिसिन पढ्ने र नेपाल फर्केर देशको सेवा गर्ने उद्देश्यसहित उडे। किशोरावस्थाको उद्देश्य जे भए पनि अहिले बेलायतमा उनको गजबको कमाउ पेसा छ। सहपाठी हामीलाई कताकता ईष्र्या पनि लाग्छ। केही वर्षअघि विवाह गर्नका लागि नेपाल आउँदा उनले नेपाल नागरिकता त्यागे। ती मित्र विदेश भास्सिनुमा व्यक्तिगत कारण आफ्नै ठाउँमा होलान्। मलाई भने लाग्यो, हाम्रा विद्यालयहरूले ब्रिलियन्ट विद्यार्थी त उत्पादन गरेका छन् तर ब्रिलियन्ट नागरिक उत्पादन गरेका छैनन्। सम्भवतः हाम्रा विश्वविद्यालयको अवस्था पनि उही हो। किताब पढाउने गुरुभन्दा जीवन पढाउने गुरु पूज्य हुन्छन्। इतिहास र उक्तिबाट पाठ सिकाउने शिक्षाभन्दा इतिहास र उक्ति सिर्जना गराउन सक्ने शिक्षा अब्बल हुन्छ। शिक्षाको पश्चिमा शैलीलाई अपनाइरहेका हामीलाई पनि प्रस्ट हुने गरी पश्चिमकै एक शिक्षाविद्को भनाइ यहाँ सान्दर्भिक हुन्छ। खासमा विद्यालयले नियम पालना कसरी गर्ने भन्नेबाहेक अरू केही सिकाउँदैनन्। जोन टेलर नामक अमेरिकी लेखकको भनाइ अझ रोचक छ, हाम्रा विद्यालयको शिक्षा दिने शैली कस्तो छ भने कुनै विद्यार्थीले दत्तचित्त भएर कविता लेखिरहेको बेला विद्यालयको घन्टी बज्यो भने उसले चुपचाप आफ्नो कापी बन्द गर्नुपर्छ र अर्को विषयको किताब निकाल्नुपर्छ वा अर्को कोठामा प्रवेश गर्नुपर्छ। हामीले पढेको विद्यालय यस्तै हुन्। हाम्रा नानीले पढिरहेको विद्यालय पनि यस्तै छन्। यस्तै परम्परामा पढेका साढे चार लाख विद्यार्थीले भर्खरै प्रवेशिका परीक्षा दिइसकेका छन्। प्रवेशिका परीक्षा दिएका विद्यार्थी अहिले खुब रमाइलो गर्दैछन् मानौं उनीहरूले वर्षौंसम्मको बन्दी जीवनबाट उन्मुक्ति पाएका छन्। १० कक्षा प्रवेश गरेपछि उसको काँधमा अभिभावकको मात्र नभई विद्यालयको इज्जत को पनि भारी थपिएको हुन्छ। परीक्षामा उसको नतिजाले विद्यालयको आउने वर्षको व्यापार नै प्रभावित हुन्छ। त्यहीकारण इज्जत र किताबको भारी बोकेर बिहान सबेरैदेखि राति अबेरसम्म घरस्कुल गर्नमा उसको एक युगबराबरको वर्ष दिन बित्छ। यसबीचमा जोन टेलरको भनाइजस्तै ती लाखौं विद्यार्थीले सिर्जना गर्न गालेका आफ्नै कति कथा र कविता विद्यालयको घन्टीले अपूरा भए होलान्, थाहा छैन। यही बीचमा अब आउनेछ परीक्षाको वर्गीकृत नतिजा। त्यही नतिजाको आधारमा विद्यालय, परिवार र वरिपरिको समाजले उसको भविष्यको वर्ग किटान गरिदिन्छ। विद्यालयबाट वर्गीकृत नतिजाको प्रमाणपत्र लिएर माथि चढ्ने विद्यार्थीको सोच पनि वर्गीकृत नै बनेको हुन्छ। १३ वर्षको विद्यालय शिक्षाले गरिदिएको वर्गीकरणकै कारण उसले सोच्ने र सोध्ने हिम्मत गुमाइसकेको हुन्छ। हुन त हाम्रो परम्परागत शिक्षा र परीक्षण प्रणाली युगौंदेखि उही त छ, एकै प्रणालीबाट आएको अघिल्लो पुस्ता सबल र नयाँ पुस्ता कमसल कसरी हुन्छ भन्ने प्रश्न पनि होला। तर हरेक पुस्ता र हरेक युगमा सोच्नुपर्ने र सोध्नुपर्ने प्रश्न नवीन र फरक हुन्छन्। हरेक जेठो पुस्ताले आफूभन्दा कान्छो पुस्ताको क्षमतालाई नजरअन्दाज गरिरहेको हुन्छ। भनिन्छ, पुरानो पुस्तालाई अनुभवको धाक हुन्छ। नयाँ पुस्तासँग नवीन ढंगले सोच्ने क्षमताको अभिमान हुन्छ। यथार्थ भने यसको विपरीत छ। हरेक नयाँ पुस्ता भविष्यको शक्ति सञ्चालक हो, भविष्यको संसार उसको काँधमा हुन्छ, यही नयाँ पुस्ताबाट भविष्यको नेता जन्मिने हो र यही नयाँ पुस्ताले सृष्टि सञ्चालनको अभिभारा ढिलोचाँडो बोक्नेछ। आजको मानिसले भन्दा जति भोलिको मानिसले नवीन र सिर्जनशील ढंगले सोच्न सक्छ, त्यति नै संसार सुन्दर हुँदै जानेछ। यसो भनिरहँदा विद्यालयमा विद्यार्थीले पढिरहेका पाठ्यक्रमले नयाँ सोच्न सिकाउँछ कि सिकाउँदैन त ? मलाई लाग्छ, वर्षौंदेखि पढाइँदै आएको पुस्तकको ठेलीले मात्रै नवीन सोच विकास गर्न सघाउँदैन। यसको पुष्टिको आधार के हो भने मेरा बुबाले पढेका कथाहरू र मैले पढेका कथाहरूमा खास भिन्नता छैन। न त त्यसका पाठको व्याख्या गर्ने तरिकामै धेरै विविधता छ। हरेक व्यक्तिको क्षमता र सीमितता फरक हुन्छ। समान पुस्तकका समान कथाको वाचनबाट फरकफरक क्षमताका विद्यार्थीको मनोविज्ञानको सम्बोधन हुन सक्दैन। त्यसो भए हरेक विद्यार्थीका लागि फरक पाठ्यक्रमको व्यवस्था गर्नुपर्ने हो त ? हुन पनि सक्छ। परीक्षण पनि फरकफरक तरिकाले गर्ने हो त ? हुन पनि सक्छ। वैज्ञानिक शिक्षा प्रणाली भनेर हल्ला गर्नेहरूले बुझ्नुपर्ने के भने मस्तिष्कको सामान्य विज्ञान आधारभूत रूपमा समान भए पनि मस्तिष्कले सोच्ने र काम गर्ने विज्ञान भने व्यक्तिपिच्छे फरक र विशिष्ट हुन्छ। पूर्वीनेपाललाई कर्मथलो बनाएका प्रख्यात कवि मनु मञ्जिलले एउटा बसाइमा भनेको सम्झिन्छु, हामीले सोध्नै छोडेका छौं। लौ, सोध्न कठिन भयो होला, तर हामीले सोच्न पनि छोडेका छौं। देश नबनेको यही भएर त हो नि ! एउटा उदाहरण पेस गरौं। केही दिनअघि एउटा विद्यालयका प्रधानाध्यापकले आफ्ना स्कुलका अभिभावकका लागि दिएको प्रवचनको विज्ञापनमिश्रित भिडियो पठाउँदै मलाई फेसबुकमा भने, माछा मारेर दिनेभन्दा माछा मार्ने कला सिकाउने शिक्षा हो यो। सानैदेखि सुनेको यस्तो उक्तिमा मलाई शंका लाग्यो। आजको शताब्दीमा जीविकाको प्रश्न ठूलो होइन। माछा मार्ने कला जान्नु भनेको जीविकाका लागि हो। आजको युगमा भौतिक अस्तित्वको प्रश्न पनि ठूलो होइन। आफैं माछा मारेर खाने सीप भौतिक अस्तित्वका लागि मात्रै हो। भिडियो हेरेपछि मैले प्रतिक्रिया जनाएँ, अब माछा मार्ने कला सिकाउने होइन, माछा उत्पादन उद्यम गर्न सिकाउने शिक्षा चाहिन्छ। मैले जनाएको प्रतिक्रिया पूर्णतः सही नहुन सक्छ। तर सही बोध के हो भने आजको समय साँच्चै फरक छ। विद्यार्थी भर्नाको रेसमा कुदेका विद्यालय र तिनका पूज्य गुरु हरूले बदलिएको यो समयलाई आत्मसात गर्नैपर्छ। स्मरण रहोस्, किताब पढाउने गुरुभन्दा जीवन पढाउने गुरु पूज्य हुन्छन्। इतिहास र उक्तिबाट पाठ सिकाउने शिक्षाभन्दा इतिहास र उक्ति सिर्जना गराउन सक्ने शिक्षा अब्बल हुन्छ।"
के गर्नुपर्छ वाम सरकारले ?,"यो सरकारले केके गरोस् भन्ने चाहनुहुन्छ ? प्रश्न एकदमै साधारण थियो। त्यसैले यसको जवाफ जटिल थियो। कहिलेकाहीं प्रश्न जति सरल र साधारण सुनिन्छ, त्यसले खोज्ने जवाफ उत्तिकै जटिल हुने रहेछ। केहीअघि भारतको पश्चिमी सहर जयपुरमा भेटिएका ती दाह्रीवाल युवाले यस्तो प्रश्न गर्लान् भन्ने मैले सोचेको थिएनँ। लक्ष्मण सिंह नामका ती युवा अनुसन्धाता र लेखक हुन्। उनले नेपाली दलित कलामाथि निकै मेहनतका साथ अनुसन्धान गरेर शोधपत्र तयार गरेका छन्। पश्चिम महाकालीदेखि पूर्व मेचीसम्मका दलितका घरदैलोमा पुगेको, उनीहरू कला र सौन्दर्यचेत बुझेका उनको प्रश्नको कुनै बनिबनाऊ जवाफ थिएन। मैले उनलाई केही गोलमटोल जवाफ दिएको थिएँ। त्यसपछि भने म सोच्न थालें, यो सरकारले के गरिदिए हुन्थ्यो ? सरकारसँगको अपेक्षा उल्लेख गर्नुअघि सरकारका सीमा बुझ्न आवश्यक छ। सरकारले भाषण गरेजति वा घोषणापत्रमा लेखेजति काम गर्न सक्दैन। यो सरकार र खासगरी प्रधानमन्त्री केपी शर्मा ओलीका केही सीमा छन्। पहिले ती सीमाबारे चर्चा गरौं। हुन त एमाले अध्यक्ष केपी शर्मा ओलीले इतिहासकै दुर्लभ अवसर पाएका छन्, दुईतिहाइको समर्थनको सरकार हाँक्ने। यसले, राजनीतिक स्थायित्वको नारा पूरा गर्न पक्कै सहज बनाउनेछ। तैपनि उनलाई पार्टी एकीकरण नभएसम्म माओवादी, फोरम र राजपालाई नारेको जुवा मिलाइराख्न हैरानी भने पर्ने नै छ। पार्टी एकीकरण भएमा एकीकृत पार्टीभित्र प्रचण्ड, माधव नेपाल, झलनाथ खनाल, नारायणकाजी श्रेष्ठ, वामदेव गौतम, ईश्वर पोखरेलजस्ता खेलाडीका माझबाट प्रधानमन्त्रीको बल गुडाइराख्न पनि सहज हुने छैन। कामना गरौं बहुमतको पार्टीबाट प्रधानमन्त्री बनेका कृष्णप्रसाद भट्टराईले २०४९ सालमा जे व्यहोर्नुपर्यो, त्यो वर्तमान प्रधानमन्त्री ओलीले सामना गर्न नपरोस्। प्रचण्डसँग पालो बाँडे पनि ओलीले आफ्नो समयभरि ढुक्कले काम गर्न सकून्। प्रधानमन्त्री बन्नुअघि नै ओलीले उद्घोष गरिसकेका छन्, एमाले र माओवादी कम्युनिस्ट होइनन्, ती पोलिटिकल कम्युनिस्ट मात्र हुन्। अर्थात् यो गठबन्धनले चुनावअघि घोषणापत्रमा लेखेको समाजवाद पनि पोलिटिकल सोसलिज्म मात्रै हो। अर्थात् सार्वजनिक खपतका लागि भनिदिने समाजवाद, जो ल्याउन पर्दैन। बाँकी रह्यो समृद्धि र विकासका कुरा। स्थिर सरकार, राजनीतिक उतारचढावमा कमी हुनेबित्तिकै पूर्वाधारमा केही लगानी बढ्छ। व्यापार पनि बढ्छ। अहिले काम भइरहेका केही पूर्वाधार निर्माण सम्पन्न भएपछि अर्थतन्त्र र समाजमा त्यसको प्रभाव देखिन्छ। आर्थिक वृद्धिदर बढेको पनि प्रतिशतमा देखिएला। झट्ट हेर्दा केही ठूला पूर्वाधारका संरचना देखिएलान्। यसबाहेक विकास वा समृद्धिका लागि न त सरकारले, न त सरकारमा संलग्न दलहरूले गम्भीर गृहकार्य गरेका छन्। कस्तो विकास ? कसका लागि कसरी विकास ? यो प्रश्नमा दलहरू वा सरकारले दिमाग दुखाएका छैनन्। विकासका लागि जनशक्ति कसरी तयार पार्ने र लगानी कसरी भित्र्याउने ? त्यसको वितरण कसरी गर्ने भन्ने प्रश्न आजसम्म कसैले चलाएकै छन्। यी अप्ठ्यारा प्रश्न चलाउने पक्षमा सरकार छैन। यी सीमा बुझ्दा सरकारले गर्ने काम आकलन गर्न सकिन्छ। यो सरकारले नवउदारवादी अर्थव्यवस्थाको सैद्धान्तिक घेराभित्र रहेर वैदेशिक पुँजी भित्र्याउने प्रयास गर्नेछ। साथै मध्यमवर्गको व्यापक प्रतिनिधित्व र नियन्त्रण रहने वर्तमान प्रजातान्त्रिक व्यवस्थालाई मलजल गर्नेछ। वामपन्थीकै भाषामा भन्दा पुँजीवाद अर्थतन्त्र र बुर्जुवा प्रजातन्त्र नै यो सरकारका सीमा हुन्। यो सरकारले नवउदारवादी अर्थव्यवस्थाको सैद्धान्तिक घेराभित्र रहेर वैदेशिक पुँजी भित्र्याउने प्रयास गर्नेछ। अहिले सरकारले अँगालेको अर्थतन्त्र पूर्णतः बजारमा निर्भर अर्थतन्त्र हो। भन्नलाई खुला बजार भनिए पनि हाम्रो बजार खास खुला छैनन्। ती सिन्डिकेटको जालोमा जकडिएका छन्। खासगरी यातायात तथा बैंकिङ क्षेत्रकोे सिन्डिकेट स्पष्टै देख्न सकिन्छ। कुनै पनि लगानीकर्ताले सहजै लगानी गर्न सक्दैन। जसले सिन्डिकेटको अनुमति लिएर लगानी गर्छ, उसले आफ्नो वस्तु वा सेवाको मूल्य आफैं तोक्न सक्दैन। प्रतिस्पर्धी व्यवसायीसँग गुणस्तर, मात्रा वा मूल्यका आधारमा प्रतिस्पर्धा गर्न पाउँदैन। सरकारले यो सिन्डिकेट प्रणालीलाई हटाउन आवश्यक छ। बजारलाई दलालका हातबाट बाहिर निकालेर वास्तविक खुला बजार बनाउन जरुरी छ। खुला बजार बनेपछि सरकारले उपभोक्ताको हित सुरक्षा गर्न नियमित नियमन गर्न जरुरी छ। समाजवाद बिर्सिएर उदारवादी अर्थतन्त्रलाई नै अगाडि बढाए पनि आम मानिसको जीवनसँग प्रत्यक्ष सरोकार राख्ने केही विषय सरकारले आफ्नो जिम्मेवारीमा लिन आवश्यक छ। शिक्षा र स्वास्थ्यजस्तो अति संवेदनशील विषयलाई खुला बजारको भरमा छोड्नु गलत हुनेछ। यसका लागि समाजवाद ल्याउन पर्दैन। नवउदारवादी मुलुकले पनि यस किसिमको अभ्यास गरिरहेका छन्। सार्वजनिक शिक्षाको खस्कँदो स्तर बदल्न प्रभावकारी कदम चाल्नुपर्नेछ। अहिले भइरहेको विद्यालय गाभ्ने नाममा गाउँका सरकारी विद्यालय बन्द गर्ने र टाढाको विद्यालय जान नसकी छिमेकको निजी स्कुल जानुपर्ने बाध्यता हटाउनुपर्दछ। सार्वजनिक विद्यालयमा पढ्ने बालबालिकाले आफूलाई दोस्रो दर्जाको ठान्नुनपर्ने वातावण बनाउन सके सरकारको शिक्षा नीति सफल हुनेछ। उच्च शिक्षामा राज्यले दिनुपर्ने प्राथमिकता निर्धारण गरिनुपर्दछ। देशलाई आवश्यक जनशक्ति तयार नगरी विकास र समृद्धि कोरा कल्पना हुनेछ। उच्च शिक्षालाई दातृ निकायको प्रयोगस्थल बन्नबाट सरकारले जोगाउनै पर्दछ। त्यसका लागि सरकार स्वयंले शिक्षामा लगानी बढाउनु उपयुक्त हुन्छ। त्यस्तैगरी अर्को गम्भीर क्षेत्र हो स्वास्थ्य। सरकारी अस्पतालको सेवा कमजोर र निजीको गुणस्तरीय हुँदा निम्न र निम्नमध्यम वर्गका लागि स्वास्थ्य आकाशको फल बनेको छ। त्यसैले सरकारले स्वास्थ्यलाई आफ्नो पूर्ण जिम्मेवारीभित्र राख्नुपर्दछ। संविधानमा समानुपातिक समावेशी पनि लेखिएको छ। राज्यका उच्च ओहोदा र मन्त्रिमण्डलमा महिलाको संख्या कटौती गरे पनि अब गर्ने सबै नियुक्तिमा कम्तीमा ३३ प्रतिशत महिला सहभागिता सुनिश्चित हुनुपर्दछ। सबै क्षेत्रमा जनजाति र मधेसीको प्रतिनिधित्व भइरहेको छ, छैन भन्नेमा ध्यान पुर्याउनुपर्दछ। दलित, अल्पसंख्यक र अपांगता भएका व्यक्तिको समानुपातिक प्रतिनिधित्व छुट्ट्याइनु हुँदैन। भाषा, संस्कृति संरक्षण र प्रवद्र्धनका कार्यक्रममा लगानी गर्न कन्जुस्याईं गरिनु हुँदैन। क्षमता बढाउने कार्यक्रमका लागि सरकार एनजीओको भर पर्नु हुँदैन। यो मुलुकका अधिकांश जनता किसान हुन्। किसानको अवस्था फेर्न अहिलेसम्मका सरकारले ठोस कार्यक्रम अगाडि सार्न सकेका छैनन्। परम्परागत कृषिमा आधारित परिवार अहिले पनि दयनीय आर्थिक अवस्थामा छन्। व्यावसायिक कृषि गर्न खोज्नेहरू पनि सन्तुष्ट छैनन्। तर किसानले आफ्नो उत्पादनको मूल्य अत्यन्तै कम पाउँछन्, उनीहरूको पसिनामा बिचौलिया मोटाउँछन्। किसानको आर्थिक अवस्था माथि उठ्ने गरी र कृषि उपजमा मुलुक आत्मनिर्भर बन्ने गरी सरकारले ठोस काम गर्न आवश्यक छ। आधुनिक राज्यका लागि आवश्यक पर्ने संस्था निर्माणमा पञ्चायत सरकारले निकै कसरत गरेको थियो। भएका संस्थाको आधुनिकीकरण र सबलीकरणमा पनि प्रयास भएको थियो। यसमा पञ्चायतको आफ्ना स्वार्थ अवश्य थिए। पञ्चायतको अन्त्यपछि ती संस्थामा अतिशय राजनीतीकरण भएको छ। संस्थाहरू जर्जर भएका छन्। विश्वविद्यालय, अदालत, संवैधानिक आयोगहरू, सुरक्षा निकाय, कर्मचारीतन्त्र सबैलाई दलहरूले कार्यकर्ता भर्तीकेन्द्र बनाउने प्रयास गरे। यी सबै संस्थाहरूलाई व्यावसायिक र लोकतान्त्रिक बनाउन सरकारले तत्काल तिनमा भइरहेको दलीयकरण बन्द गर्न आवश्यक छ।"
कांग्रेसमा आत्मसमीक्षाको खाँचो,"हरेक परिवर्तनमा नेतृत्वदायी भूमिका निर्वाह गर्दै आएको नेपाली कांग्रेस यतिबेला इतिहासमै गम्भीर मोडमा उभिएको छ। ०७ सालदेखि ०४६, ०६२०६३ को आन्दोलन हुँदै संविधान जारी गर्ने महान् कार्यको नेतृत्व लिएको कांग्रेस ७० बर्से इतिहासमा अहिले सर्वाधिक कमजोर देखिएको छ। यस्तो परिस्थिति किन, कसरी र कसका कारण उत्पन्न भयो, यसको यथार्थ र निष्पक्ष ढंगले पहिचान गरी जनताको नजरमा फेरि एक ढिक्का भएर उभिन जरुरी छ। कांग्रेस सुध्रिएर मात्र नेपाल सुध्रिँदैन। हरेक राजनीतिक दल र नेपाली मनमस्तिष्कमा सुधारको खाँचो छ। नेपाल भूस्वर्ग हो, तर आजको अवस्थामा रहनुपर्ने होइन, यथार्थ त्यस्तै छ। यो यथार्थ स्वीकार गरी विगतका कमीकमजोरीको आत्मसमीक्षा र आत्ममूल्यांकन गर्नु हामी सबैको कर्तव्य हो। समाज परिवर्तनका लागि मेरो पनि परिवर्तित सोच आवश्यक छ, त्यसका लागि म मानसिकरूपमा तयार छु भन्ने संकल्प जबसम्म गरिँदैन तबसम्म परिवर्तनको खोक्रो आश्वासन फेरि पनि एउटा मिथक मात्र हुनेछ। हामी भाषण एकथोक गर्छौं, तर व्यवहारमा अर्कै गर्छौँ। समाज सेवाका नाममा राजनीति गर्छौं तर राजनीतिलाई व्यवसाय बनाई व्यक्तिगत, पार्टीगत तथा गुटउपगुटको उन्नतिमा मात्र क्रियाशील हुने काम गर्छौं। सिंगो राजनीति पार्टीको गुटउपगुटमा सीमित हुँदा त्यसबाट उत्पन्न अवरोधका कारण मुलुकले केही पनि पाउन सकेन। बीपी कोइरालाले नेतृत्व गरेको सरकारपछि दोस्रोपटक आज पनि प्राविधिक रूपमा बलियो सरकार छ। संसद्मा दुईतिहाइको बल पनि छ। हुन त हिजो शेरबहादुर देउवाको पनि सरकार त्यस्तै बलियो थियो, तर त्यसलाई टिकाउन व्यवस्थापकीय कुशलता चाहियो। जबसम्म नैतिक धरातल स्पष्ट हुन्न। हरेक पार्टीको मुहान सफा हुँदैन तबसम्म देखाउने बल र संख्याले मात्र सफलतामा पुग्न सकिन्न। नैतिक बल र भ्रष्टाचारको शून्य सहनशीलता भाषणमा होइन, व्यवहारबाट देखाउनुपर्छ। सरकारमा बस्नेहरूका नातागोतासँगको साँठगाँठमा सचेत हुनुपर्ने रहेछ। अनैतिक काममा उठबस हुँदा दण्डको भागी हुनुपर्छ भन्ने सन्देश माथिबाट प्रवाह भई त्यसैअनुसारको व्यवहार देखाउने हो भने शून्य सहनशीलताको सार्थकता प्रमाणित हुन सक्छ। त्यसले आम मान्छेलाई नयाँ विश्वास हुन्छ। जनतालाई पनि सुशासन शुभारम्भ भएको सन्देश गयो भने त्यसले संक्रमणको राजनीतिलाई पनि निस्तेज पार्नेछ। राजनीति सम्भावनाको खेल हो। जनतासँगको उठबस राजनीतिज्ञको दैनिकी हुनुपर्छ। एउटा राजनीतिज्ञले निर्वाचनमा हार्दा र जित्दा जनतालाई फरक दृष्टिकोणले हेर्नु हुँदैन। किन जितें र किन हारें त्यसको आत्मसमीक्षा हुनुपर्छ। यतिबेला कांग्रेस पार्टीको निर्वाचनको समीक्षात्मक बैठक जारी छ। बैठकमा विभिन्न दृष्टिकोण आइरहेका छन्। एकअर्कालाई दोष लगाउने क्रम चलिरहेको छ, तर आफ्नो जिम्मेवारी र दायित्वको बारेमा कसैले चर्चा गरेको छैन। कहाँकहाँ, किन र कसरी त्रुटि भयो गम्भीर समीक्षा हुनैपर्छ। निर्वाचनमा विद्रोह गरेको मान्छेलाई भूमिका दिने रणनीतिले पार्टीलाई कहिल्यै फाइदा भएको इतिहास छैन। विद्रोह गर्ने सजायको भागी हुन्छ भन्ने सन्देश प्रवाह गर्न सकियो भने भविष्यमा यस्ता कुरा दोहोरिने छैनन्। पार्टीभित्रको पावर पोलिटिक्स हामी सबैले छोड्नैपर्छ, देश र जनहितमा राजनीति गर्ने कसम खाएको हो भने। नैतिकताबिनाको प्रजातन्त्र कल्पना गर्न सकिन्न। प्रजातान्त्रिक पार्टीभित्र नैतिकताको खोजी गर्नुपर्ने स्थिति विडम्बना हो। हो, यसपटक धेरै कांग्रेसी निर्वाचनमा पराजित भए तर कांग्रेस पराजित भएको छैन। कांग्रेस र कांग्रेसीलाई हेर्ने दृष्टिकोण फरक नभएको भए किन फरक परिणाम आउँथ्यो। हो, यति धेरै हन्डर खाँदा पनि नचेते कहिले चेत्ने ? अझै प्राविधिक रूपमा को बलियो, कसको गुटको ककसलाई प्रवद्र्धन गर्दा आफ्नो हित हुन्छ भन्ने भावना कायम राख्ने हो भने राजनीतिकै साख पनि समाप्त हुनेछ। मुहान सफा गरेर गुटउपगुटको राजनीतिलाई बिदा गर्न सकियो भने त्यो सबै पार्टीका लागि मार्गदर्शक सिद्धान्त बन्नेछ। नैतिक रूपले नेतृत्व सफा हुनुपर्छ सर्वप्रथम। अरूले नैतिकताको प्रश्न गर्ने ठाउँ नेतृत्वले दिएन भने त्यसको बोध अन्यमा पनि हुनेछ। अब कांग्रेस एउटा छ भन्ने निष्कर्ष जारी केन्द्रीय समिति बैठकले निकाल्नुपर्छ। यो पार्टी र ऊ पार्टीका नाममा हुने विभाजनले राष्ट्रियता कमजोर हुन्छ भन्ने कुरा विगतले सिकाएको छ। धरातलीय यथार्थमा टेकेर गरिएका सही समीक्षाले मात्र हामी सबैलाई अगाडिको सार्थक बाटो देखाउनेछ। कांग्रेस मात्र होइन, एमाले र माओवादी पार्टीभित्र पनि उकुसमुकुसको अवस्था छ। सचिव सरुवा प्रकरणमा भएको विवादलाई सामान्य रूपमा लिइयो भने त्यसले सकारात्मक परिणाम दिन सक्दैन। नेतृत्व सर्वशक्तिमान हुन खोजेपछि आन्तरिक लोकतन्त्रको कल्पना टाढाको विषय हुन्छ। बलियो सरकार निर्माणको कुरा जति गरिए पनि भित्रभित्र दुवै पार्टीभित्रको राजनीति अत्यासलाग्दो बन्दैछ। नेतृत्वले समाज सुधारको जिम्मा लिएको हो, त्यो जिम्मेवारी पूरा गर्ने दायित्व पनि उसैको हुन्छ। सबै दलको नेतृत्वले राजनीतिमा नैतिकतालाई प्रमुख आधार मान्ने हो भने समाज र देशको परिवर्तन टाढाको विषय रहने छैन। नैतिकताको पाठ सिकाउने कार्यको शुभारम्भ नेतृत्वबाटै हुनुपर्छ। त्यसको उदाहरण बन्न सक्नुपर्छ कांग्रेस। आर्थिक समृद्धि हाम्रो लक्ष्य हो। यसका लागि हामीबीच एकता हुनुपर्छ। संसार धेरै अगाडि बढिसक्यो। हामी सुशासन र समृद्धिका कुरा धेरै गर्छौं तर व्यवहार त्यसअनुकूलका हुँदैनन्। अब एक भएर देश निर्माण अभियानमा जुट्नुपर्छ। हामी संसारकै दुई ठूला शक्ति राष्ट्रका बीचमा अवस्थित छौं। अहिले चीन र भारत दुवैले समृद्धिको हाम्रो यात्रालाई सघाउने वचन दिएका छन्। यो अवसरलाई सदुपयोग गर्न सक्नुपर्छ। हो, यतिबेला बलियो सरकार छ। यो पार्टी र ऊ पार्टीको भन्ने भन्दा पनि नेपालको सरकार हो। देशको स्वाभिमान रक्षासहित समृद्धिको यात्रालाई अघि बढाउने उसको चाहनामा ठेस पुग्न नदिनु हरेक नेपालीको दायित्व हुनुपर्छ। विरोधको राजनीतिले हामीं कहीं पनि पुग्दैनौं। त्यसैले कांग्रेसले रचनात्मक प्रतिपक्षको भूमिका निर्वाह गर्नुपर्छ। अब भाषण गरेर मात्र हुँदैन, कामबाटै प्रमाणित हुनुपर्छ। नेतृत्वबाट अब जनताले परिवर्तित भूमिकाको अपेक्षा गरेको छ। त्यो अपेक्षा पूरा गर्ने हाम्रो दायित्व हो। हामी आफ्नो कमजोरी देख्छौं तर आत्ममूल्यांकन गर्दैनौं। अरूलाई अर्ती उपदेश दिने तर आफू नसुध्रिने प्रचलन छ। अब जनता झुक्याउने खेल बन्द गर्नैपर्छ। समय महान् छ, उसले कसैलाई पर्खंदैन। समयलाई जानीबुझी अघि बढ्न सकेनौं भने इतिहासले हामीलाई माफी गर्ने छैन। आत्मचिन्तन गरौं। पहिले आफू सच्चियौं, अरूलाई सच्याउने कोसिस गरौं। अब पनि हामीले एकअर्कालाई दोष देखाएर उम्कने प्रयास गयौं भने इतिहासले कसैलाई पनि माफ गर्ने छैन। सबैजना मिलेर समस्याको पहिचान गरी समाधानको उपाय खोजौं। त्यसका लागि इमानदारी, नैतिकता र जवाफदेही भावनाको विकास गरौं। त्यसको शुभारम्भ प्रतिपक्षमा रहेको कांग्रेसले सुरु गर्नुपर्छ। सरकारले पनि दम्भ देखाउनुभएन। देश र जनताको हित नै सबै दलको अन्तिम लक्ष्य भएपछि शत्रुता साँध्नु हुँदैन। न्यायालय र अख्तियारलाई नियन्त्रणमा राख्न चालिएका जस्ता खेल कायम राख्यो सरकारले भने उसको अगाडिको यात्रा पनि कम चुनौतीपूर्ण हुने छैन। जनताको मत मात्र होइन, मन पनि हुन्छ भन्ने भावनामाथि खेलवाड गर्नु हुँदैन। राष्ट्रको पहिचान गुमाएर प्राप्त भएको उपलब्धि दिगो र टिकाउ हुँदैन। हाम्रो आफ्नै सभ्यता, संस्कृति, धार्मिक मान्यता र इतिहास छ, आफ्नोपन छ, यो मौलिकतालाई बिर्सिएकाले पनि हामीलाई असहयोग भएको छ। पंक्तिकार झूट र ढाँटको राजनीति विश्वास गर्दैन। सकारात्मक चिन्तन भएपछि अबको बाटो सकारात्मक हुन्छ भन्ने मान्यता राख्छ। लामो संक्रमणबाट गुज्रिएका हामीले अबको समयलाई नकारात्मक दृष्टिकोणले हेयौं भने हाम्रो उन्नति हुँदैन। आफू भए सबै ठीक अरू भए बेठीक भन्ने होइन। यो पार्टी र ऊ पार्टीको नाममा हुने विभाजनले राष्ट्रियता कमजोर हुन्छ भन्ने कुरा विगतले सिकाएको छ। धरातलीय यथार्थमा टेकेर गरिएका सही समीक्षाले मात्र हामी सबैलाई अगाडिको सार्थक बाटो देखाउनेछ। हो, बीपी कोइराला धेरै परसम्म देख्ने गर्थे, त्यसैले त दूरदर्शी कहलिए। समकालीन इतिहासमा उनीजस्तो व्यक्तिको उदय हुन नसक्दाको परिणाम आज मुलुकले भोगिरहेको छ। गणेशमान सिंह र कृष्णप्रसाद कोइराला पार्टीको मान्यतामा बसिरहे। आफैंले जन्माएको पार्टी नेपाली कांग्रेससमेत उनीहरूले देखाएको बाटो हिँड्न छोडेकैले इतिहासमै कमजोरी सावित हुन पुगेको छ। स्थापनाकालीन सिद्धान्तप्रतिको निष्ठामा आएको स्खलन र बढ्दो महŒवाकांक्षाले कांग्रेस कमजोर बनेको त होइन ? सशस्त्र विद्रोहलाई शान्तिपूर्ण राजनीतिक प्रक्रियामा अवतरण गराउने रणनीतिक भूमिकाको नेतृत्व पूरा भएपछि पछिल्लो निर्वाचनसम्म पार्टीले लिएका निर्णय सही थिए कि गलत, केन्द्रीय समिति बैठक जारी रहेकाले यसको समीक्षा गर्नु जरुरी छ। को ठूलो र को सानो भनेर गाँड कोराकोर गर्नुभन्दा पार्टीलाई थप क्षति हुनबाट जोगाउन अगाडिको बाटो के हुन सक्छ, त्यसको समाधान पहिल्याउनुपर्छ। संविधान निर्माणपछि मुलुक संघीयतामा गएको छ। संघीय संरचनाअनुसार शीघ्र प्रदेशको अधिवेशन गरी कांग्रेसलाई पुनः जनतामा स्थापित गराउने संकल्प गर्न ढिलाइ भइसकेको छ। किनकि कांग्रेस आमजनताको समर्थन, सहयोग र योगदानबाट स्थापित भएको पार्टी भएकाले एकदुईजनाको जुँगाको लडाइँ लड्ने साधन बन्न दिनु हुँदैन। यस्तो भूमिकाबाट मात्र आउँदो पाँच वर्षपछि जनताले हामीलाई विश्वास गर्ने आधार बन्नेछ। यसका लागि पार्टीभित्र संस्थागत, विधिसंगत, पारदर्शी, अनुशासित एकतापूर्ण नीतिगत प्रतिबद्धताका साथै वैचारिक अभियानमा समर्पित हुनुपर्ने आवश्यकता छ। नेतृत्व गुटउपगुट र घातप्रतिघातबाट फर्किएर सामूहिक स्वार्थ र कांग्रेसको शक्ति विकासमा लाग्नुपर्छ। नयाँ र पुरानो होइन, क्षमतावान् जसले पनि पार्टीमा काम गर्ने अवसर पाउनुपर्छ। अब इतिहासको ब्याज खाएका भरमा नयाँ युगको प्रवर्तक बन्ने सपना देख्नु भावी पुस्ताका लागि अन्याय हुनेछ।"
प्रमको भारत भ्रमण दलमा महिला किन कम ?,"प्रधानमन्त्री केपी शर्मा ओलीले गत शुक्रबारदेखि गरेको तीनदिने भारत भ्रमण बहसको केन्द्रमा छ। परराष्ट्रमन्त्री प्रदीप ज्ञवालीले यो भ्रमण सफल भएको दाबी गरेका छन्। प्रधानमन्त्री ओली र भारतीय प्रधानमन्त्रीबीच भएको एक्लाएक्लै छलफल तथा प्रतिनिधिमण्डलस्तरमा भएको छलफलले दुई देशको सम्बन्ध नयाँ उचाइमा पुगेको पनि बताइएको छ। सरकारी तवरबाट भ्रमण निकै फलदायी भएको बताइए पनि यस भ्रमणमा सोचेजतिको सफलता नपाइएको टीकाटिप्पणी पनि धेरैले गरेका छन्। जलस्रोत र ऊर्जाको विषय प्राथमिकतामा पर्नुपर्ने भए पनि नपरेकामा धेरैले निराशा पोखेका छन्। जे होस्, प्रधानमन्त्रीको भारत भ्रमणबारे धेरै कोणबाट बहस भएको छ। यद्यपि अधिकांशले ध्यान नदिएको एउटा विषय छ। त्यो हो प्रधानमन्त्रीको भारत भ्रमण दलमा महिला सहभागिता। भारतीय दूतावासका कर्मचारीसहित ५४ सदस्यीय टोलीमा प्रधानमन्त्रीपत्नी राधिका शाक्य, भौतिक पूर्वाधारमन्त्री रघवीर महासेठ, उद्योग, वाणिज्य तथा आपूर्तिमन्त्री मातृका यादव, प्रमुख राजनीतिक सल्लाहकार विष्णु रिमाल, मुख्यसचिव लोकदर्शन रेग्मी, सांसदहरू, उद्योगी व्यवसायीहरू, कलाकारलगायत सहभागी थिए। परराष्ट्र मन्त्रालयको प्रोटोकल शाखाका कुलबहादुर मगरका अनुसार मन्त्रालयमार्फत भ्रमण टोलीमा सहभागी हुने कुल ४५ जनामध्ये पाँच जनामात्रै महिला थिए। यो संख्या कुल सहभागीको ११ प्रतिशत मात्रै हो। भ्रमणमा सहभागी महिला प्रथम महिला राधिका शाक्य, सांसदद्वय शान्ता चौधरी, उमा रेग्मी र प्रधानमन्त्री ओलीका निजी चिकित्सक डा दिव्यासिंह शाह र नेपाल टेलिभिजनकी शिवानी थापा थिए। देशको प्रतिनिधित्व गरेर जाने टोलीमा महिला उपस्थिति यति न्यून हुनु गम्भीर विषय हो। हरेक क्षेत्रमा महिला सहभागिता ३३ प्रतिशत हुनेमा पार्टी नेतृत्वदेखि सरकारमा पुगेका हर कोहीले सहमति जनाएकै हुन्छन्। यद्यपि कार्यान्वयनको बेलामा पुनः पुरातनवादी सोचलाई नै अपनाउने गर्छन्। प्रधानमन्त्री ओलीप्रति नेपालका महिला र पुरुष सबैको उत्तिकै आशा छ। तर उनले आफ्नो पहिलो विदेश भ्रमणमा बनाएको समूहले भने निराशा दिएको छ। के महिलाले देशको प्रतिनिधित्व गर्न सक्दैनन् र ? महिलालाई पुरुषसरह अधिकारको व्यवस्था हुन्छ भनेर प्रधानमन्त्री ओलीले पटकपटक आफ्ना भाषणमा भन्ने गरेका छन्। महिलाले आरक्षणभन्दा पनि पुरुषसरह अवसर, अधिकार र सम्मानको खोजी गर्नुपर्ने प्रधानमन्त्री ओलीको भनाइ छ। हालै ललितपुरमा भएको एक अन्तर्राष्ट्रिय महिला उद्यमीको प्रदर्शनी उद्घाटन गर्ने क्रममा पनि उनले मुलुक निर्माणका लागि महिलाले प्रभावकारी भूमिका निर्वाह गर्नुपर्नेमा जोड दिएका थिए। महिलालाई सबल बनाएर मात्रै मुलुकलाई अघि बढाउन सकिने उनले बेलाबेलामा भन्ने गरे पनि महिला सहभागिताका कुरालाई भने बेवास्ता गर्ने प्रसंगमा अरूभन्दा फरक नदेखिएको यही भ्रमणले पुष्टि गरेको छ। नेपालमा सुरु भएको राजनीतिक परिवर्तनको शृंखला नयाँ उचाइमा पुगेको छ। स्थानीय तह, प्रदेशसभा, प्रतिनिधिसभाको निर्वाचनपछि संविधान कार्यान्वयनको नयाँ चरणमा देश प्रवेश गरेको छ। देशमा राजनीतिक स्थिरता कायम भएपछिको अर्को लक्ष्य भनेको आर्थिक समृद्धि मात्रै हो। यही निष्कर्षमा पुगेका राजनीतिक दल र सरकारले यस भ्रमणलाई आपसी सम्बन्ध विस्तारका हिसाबले पनि महत्वपूर्ण मानेको थियो। तर सम्बन्ध विस्तारमा महिलाको भूमिकालाई भने कतैबाट पनि महत्व दिइएको पाइएन। सहशिक्षा सुरु भएको ६ दशकभन्दा बढी हुँदा पनि प्रतिनिधिमण्डलमा अट्न नसक्ने महिला जनशक्ति तयार भएको छैन भन्न मिल्छ ? त्यसोभन्दा के कोही पनि जिम्मेवार हुनुपर्दैन ? आधा आकाश ओगटेकी महिलाले आफ्नो घरपरिवारमा जसरी सुमधुर सम्बन्ध कायम राखेकी हुन्छिन्, समाजमा एकताको सन्देश फैलाउन पनि उत्तिकै लागिपरेकी हुन्छिन्। त्यसैगरी जब दुई देशबीच पनि सम्बन्धित विषयविज्ञ महिलामार्फत सम्बन्ध सुदृढ गराउन सकिन्छ भन्ने चिन्तन ओली र उनको दलमा देखिएन। यसले हाम्रो अन्तर्राष्ट्रिय सम्बन्ध अभ्यास पुरुषकेन्द्रित छ भन्ने देखिन्छ। प्रतिनिधिमण्डलमा पुरुषको वर्चश्वले राजनीतिक एवं कूटनीतिक अभ्यासमा महिलाको कमजोर उपस्थिति देखाउँछ। विदेश भ्रमणको टोली तय गर्ने परराष्ट्र मन्त्रालयको प्रोटोकल शाखा र त्यहाँका चिफ अफ प्रोटोकल दीपक अधिकारी सम्बन्धित विषय हेर्ने महिला नहुँदा कहिलेकाहीं एकजना पनि महिला परेनन् भने अनौठो नमान्नुपर्ने बताउँछन्। हरेक ठाउँमा जेन्डर मिलाउन गाह्रो पर्ने भएकाले कार्यगत सम्बद्धता र विष्यवस्तुको ज्ञान हेरेर टोली बनाइने तर्क उनको छ। विदेश भ्रमण भनेको कुनै लाभको अवसर दिने प्रसंग नभएको जुन ठाउँमा जो भेटिन्छन्, उनैलाई समेट्ने गरिएको उनको भनाइ छ। विषयगत ज्ञान आवश्यक हुनुपर्छ भन्ने अधिकारीको तर्क केही हदसम्म सही हुन सक्छ। सँगसँगै प्रश्न पनि उठ्छ के नेपालमा अहिले पनि नेपालभारत सम्बन्धको विभिन्न पक्ष बुझ्ने महिला जनशक्ति तयार भइसकेको छैन ? त्यसो हो भने त्यो झनै गम्भीर विषय होइन र ? सहशिक्षा सुरु भएको ६ दशकभन्दा बढी हुँदा पनि प्रतिनिधिमण्डलमा अट्न नसक्ने महिला जनशक्ति तयार भएको छैन भन्न मिल्छ ? त्यसो भन्दा के कोही पनि जिम्मेवार हुनुपर्दैन ? भ्रमण टोलीमा प्रधानमन्त्री, मन्त्री र सचिवहरूबाहेक उद्यमी, व्यापारी, कलाकारलागयतका विभिन्न क्षेत्रका मानिसले प्रतिनिधित्व जनाउने अवसर पाएका छन्। यी क्षेत्रमा पनि खोजी गर्ने हो भने सम्बन्धित विषयका ज्ञान भएका महिला नभेटिने नै हुन् त ? यसपटक भ्रमणमा कलाकारलाई समावेश गरिएको प्रसंगले धेरै चर्चा पायो। राम्रो कामको सुरुवात भयो भनेर धेरैले प्रशंसा पनि गरे। तर के नेपालमा तिनै कलाकारमा पनि चर्चित र योग्य महिला कलाकार कोही छैनन् त ? डा दिव्यासिंह शाहले प्रधानमन्त्री ओलीकै निजी चिकित्सक भएकै नाताले भ्रमणमा सहभागी हुने अवसर पाइन्। उनको ठाउँमा कुनै पुरुष डाक्टर भएका भए अरू कुनै महिला डाक्टरले त्यो अवसर पाउँथिन् त ? राजकिय भ्रमण एक औपचारिक भ्रमण हो जहाँ कुनै राष्ट्रका प्रमुखको निमन्त्रणा स्विकार गर्दै अर्को राष्ट्रका प्रमुखले भ्रमण गर्ने गर्छन्। सार्वभौमसत्ता सम्पन्न दुई राष्ट्रबीचको दुई पक्षिय सम्बन्धमा मित्रताको भाव प्रकट गर्ने यो नै सबैभन्दा उच्चतम माध्यम हो। प्रधानमन्त्री तथा सम्बन्धित पदाधिकारीले यस्ता महत्वपूर्ण अवसरमा महिलालाई पनि प्राथमिकतामा पार्ने चासो देखाउन सक्छन्। महिलालाई दिइने यस्ता अवसरले पनि लैंगिक समावेशीकरणलाई सुनिश्चित गर्दै लैजान्छ। साथै यसले नयाँ जनशक्ति निर्माण पनि गर्दै लैजान्छ। कुनै पनि प्रतिनिधिमण्डलमा महिलालाई समावेश नगर्ने तर महिला जनशक्ति नै छैन भन्न नछोड्ने प्रवृत्ति निन्दनीय छ। यो महिलालाई अगाडि आउन नदिने प्रवृत्ति नै हो।"
बार्सिलोनाको अप्रत्याशित हार : च्याम्पियन्स लिगबाट बाहिरियो,काठमाडौं : स्पेनिस ला लिगामा उपाधिको नजिक रहेको बार्सिलोना युरोपियन च्याम्पियन्स लिगको क्याटरफाइनलबाटै बाहिरिएको छ। मंगलबार क्याटरफाइनको दोस्रो लेगमा इटालियन क्लब रोमासँग उसकै मैदान ३० ले पराजित हुँदै बार्सिलोना सेमिफाइन पुग्नबाट वञ्चित भएको हो। घरेलु मैदानमा भएको अघिल्लो लेगमा रोमालाई ४१ ले पराजित गरी सेमिफाइलको नजिक पुगेको बार्सिलोनाले अप्रत्याशित हार व्यहोर्दा प्रतियोगिताबाट बाहिरिन पुगेको हो। रोमाका लागि खेलको ६ मिनेटमै डिजेकोकोले गोल गरे। पेनाल्टी मार्फत ५८ औँ मिनेटमा डी रोसीलेले गोल गरे ८२ औं मिनेटमा मानोलासले गोल गरेपछि रोमा पाउर हाउस बार्सिलोनालाई जिल्याउँदै नतिजा उल्ट्याइ सेमिफाइलनमा स्थान बनाउन सफल भयो। बार्सिलोनाको गोल गर्ने सबै प्रयास असफल भयो। ४४ को नतिजा भएपनि रोमाले बार्सिलोनामाथि पहिलो लेगमा गरेको गोलका कारण रोमा अघि बढ्न सफल भयो। कोपा डेल रेको फाइनलमा पुगको बार्सिलोना घरेलु लिग ला लिगामा फराकिलो अन्तरले लिड गर्दै शीर्ष स्थानमा छ। च्याम्पियन्स लिगबाट बाहिरिएपछि यस सिजनमा उपाधि ह्याट्रिक गर्ने अवसरबाट बार्सिलोना बञ्चित भएको छ। च्याम्पियन्स लिगको अर्काे खेलमा लिभरपुलले म्यानचेस्टर सिटीलाई २१ ले हराउँदै समग्रमा ५१ को नतिजासहित सहजै सेमिफाइनलमा स्थान बनाउन सफल भयो।
"आईपीएल : कोलकत्तामाथि चेन्नइको जित, सन्दीपको टिम दिल्लीको खेल आज",काठमाडौं : इन्डियन प्रिमियर लिग (आईपीएल) को मंगलबार रातिको खेलमा चेन्नइ सुपर किंग्सले कोलकत्ता नाइटराइडर्सलाई ५ विकेटले पराजित छ। चेन्नइमा भएको खेलमा चेन्नइले टस जितेर बलिङ रोजेको थियो। पहिले ब्याटिङको निम्ता पाएको कोलकत्ता नाइटराइडर्सले निर्धारित २० ओभरमा ६ विकेट गुमाएर २०२ रन बनाएको थियो। चेन्नइले १९५ ओभरमा ५ विकेट गुमाएर १०५ रन बनाउदै जित हात पायो। ब्याटिङका लागि साँतौ नम्बरमा मैदान छिरेका वेस्टइन्डिजका अलराउण्डर आन्द्रे रसेलले ८८ रनको विस्फोटक पारी खेलेपछि कोलकत्ताले उच्च स्कोर बनाएको थियो। ३६ बल खेलेका रसेलले ११ छक्का र १ चौका प्रहार गरे। कोलकत्ताका लागि रोबिन उथापाले २९ र कप्तान दिनेश कार्तिकले २६ रन बनाए। चेन्नइका लागि इंग्ल्याण्डका साम बिलिङले सर्वाधिक ५६ रब बनाए। सेन वाटसनले ४२ राइडुले ३९ र कप्तान धोनीले २५ रनको योगदान गरे। बलिङतर्फ चेन्नइका लागि सेन वाटसनले सर्वाधिक २ विकेट लिए। कोलकत्ताका लागि टम कुरनले सर्वाधिक २ विकेट लिए। आईपीएलको आज रातिको खेलमा नेपाली युवा स्पीनर सन्दीप लामिछाने आवद्ध टोली दिल्ली डेयरडेभिल्सले राजस्थान रोयल्सको समाना गर्दैछ। खेल नेपाली समय अनुसार राति ८ः१५ बजे सुरु हुनेछ।
