शीर्षक,विवरण
नेपालको खोला बेचिरहने ?,"विद्युत् प्राधिकरणको परम्परागत माग प्रक्षेपणलाई मान्ने हो भने पनि हरेक वर्ष प्रणालीमा १३०१५० मेगावाटसम्म बिजुली चाहिन्छ । अर्थात् गत वर्षको हिउँदयाममा १३ सय मेगावाट उच्चतम माग रहेको प्राधिकरणको प्रणालीमा आगामी हिउँदमा कम्तीमा पनि १४ सय ५० मेगावाट बिजुली पुग्छ । त्यसमाथि स्वतन्त्र मागलाई विश्लेषण गर्ने हो भने प्रणालीमा आपूर्तिको विश्वसनीयता भएमा अहिल्यै हजार मेगावाट बिजुली खपत हुन्छ । माग र आपूर्तिबीचको यो खाडल २०६२ सालदेखि सुरु भयो । अद्यापि मात्र होइन, अझै कैयन् वर्षसम्म यो खाडल पुरिने स्थिति देखिएको छैन । २०६२ सालपछि नियमित रूपमा भारतबाट आइरहेको बिजुलीले यहाँको 'गर्जो' टर्दै आएको छ । आजभन्दा भोलिको तुलनामा भारतीय बिजुलीप्रति हाम्रो निर्भरता बढ्दै गइरहेको छ । प्राधिकरणले आगामी भदौ १ गते सार्वजनिक गर्ने वार्षिक प्रतिवेदनअनुसार गत वर्ष बिजुली आयातमा मात्रै राज्यले १७ अर्ब रुपैयाँ खर्चेको छ । भारतीय बिजुलीको आवश्यकता दिनप्रतिदिन बढ्दै गइरहेको छ, अन्य कुनै उपाय नभएका कारण । गत वर्ष प्राधिकरणको प्रणालीमा निजी क्षेत्रले १०५ मेगावाट बिजुली थपे । तर तिनले हिउँदयाममा एकतिहाइ अर्थात् ३५ मेगावाट मात्र उत्पादन गर्न सक्छन् । या वर्ष (अबको हिउँदयाम) पनि निजी क्षेत्रले अर्को सय मेगावाट योगदान गर्दैछन् । तिनको हिउँदे उत्पादनको दशा पनि उही हुनेछ । चमेलिया र कुलेखानी तेस्रो यो वर्ष पूरा भएमा प्रणालीलाई थोरै मात्रामा भए पनि राहत पुग्नेछन् । किनभने कुलेखानी तेस्रो १४ मेगावाटको भए पनि जलाशययुक्त हो र चमेलिया साँझपख (पिक) मा उत्पादन गर्न योग्य छ, यी आयोजना निर्माण गर्न दस वर्ष लागेको किन नहोस् । अर्काेतर्प माग व्यवस्थापनको लागि नेपाल सरकारले बन्दोबस्त गर्न लागेको एलईडी बत्तीमा तीव्र राजनीतीकरण र ब्युरोक्रेसीको असहयोगका कारण सम्भव हुनेमा शंका छ । गिलासको पानी फेरिएजस्तै परिवर्तन भइरहने सरकारका ऊर्जामन्त्रीहरूले तल्लो अरुण र अध्ययन गराएर तमोर बेचे पनि आश्चर्य नमाने हुन्छ । उच्चतम माग नै (बेलुकीको) दुई सय मेगावाट घट्न जाने योजना सफल गराउन हिजो केही तत्वहरू जसरी लागिपरेका थिए, आज पनि उनको भित्रभित्रैको सक्रियता उत्तिकै छ । किनभने आगामी हिउँदमा अँध्यारो भएन भने उनीहरूको व्यापार चम्किने छैन । प्राधिकरणलाई थोरबहुत आशा भनेको कुसाहाकटैया र रक्सौलपरवानीपुरको १३२ केभीको प्रसारण लाइनबाट थप ५०५० मेगावाट बिजुली आयात गर्ने हो । त्यसबाहेक टनकपुर र धनगढीबाट थप आयात गर्ने प्राधिकरणको योजना छ । यसले गर्दा उपत्यकामा लोडसेडिङ नभए पनि उपत्यकाबाहिर र औद्यौगिक क्षेत्रमा लोडसेडिङ समस्या हट्ने छैन । सरकारको रबैया हेर्दा यसैगरी टार्ने र पुर्याउने देखिन्छ । जलाशययुक्त बिजुली उत्पादनको आवश्यकता २०५० सालदेखि नै खट्केको हो । तर त्यसयताका कुनै पनि सरकारले यस दिशामा चासो देखाएनन् । बूढीगण्डकीजस्ता जलाशययुक्त आयोजना पूरा हुन अहिलेको हिसाबमा घटीमा दस वर्ष लाग्छ, त्यो पनि सारा बन्दोबस्ती मिल्यो भने । तर बूढीगण्डकी बन्ने होइन, 'होल्ड' हुने खतरा बढेको छ जसरी पश्चिम सेती ६ वर्षदेखि अड्किरहेको छ । बूढीगण्डकीबाहेक अन्य जलाशययुक्त आयोजनाको अध्ययन नै हुन सकेको छैन । अध्ययनको लागि सारा चाँजोपाँचो मिलाएपछि र काम थालनी भइसकेपछि अख्तियार दुरुपयोग अनुसन्धान आयोगले एकाएक बुद्धत्व प्राप्त गरेर मुद्दा दायर गरेका कारण सबै प्रक्रिया ठप्प छ । बिनाप्रतिस्पर्धा २६० अर्बको बूढीगण्डकी बेचिँदा अख्तियार मौन छ, तर आफैंले एकपटक 'अनुसन्धान' गरेर 'केही छैन' भनी फाइल पठाएको नलसिंहगाडमा भने मुद्दा दायर गरेर सारा काम ठप्पप्रायः भएको छ । अख्तियारको यो दोहोरो मापदण्डले आयोजना अध्ययन रोकिएको छ । सरकारले अन्य जलाशययुक्त आयोजनाको अध्ययन गर्न सकेको छैन । पहिचान भएका जलाशययुक्त आयोजना अध्ययन गरी, लगानी जुटाई निर्माणमा लैजान घटीमा १५१६ वर्ष लाग्ने देखिन्छ, त्यो पनि सरकार गम्भीर भएमा मात्रै । जलाशययुक्त आयोजनाविहीनताको स्थिति हेर्दा नेपाल अझै दुई दशक अन्धकारमै धकेलिने प्रस्ट देखिन्छ । बूढीगण्डकीजस्ता आयोजना निर्माण हुञ्जेल मागले पुनः नेटो काटिसकेको हुनेछ । यसरी माग अघिअघि र आपूर्ति पछिपछि रहने स्थिति वर्षैाँसम्म कायम हुने देखिन्छ, जुन समग्र मुलुकको आर्थिक, सामाजिक विकासको लागि प्रमुख बाधक हुनेछ । जलविद्युत् आयोजना त्यसै पनि आज सुरु गरेर दुईतीन महिनामा सकिने होइन । निर्माणाधीन माथिल्लो तामाकोसी (४५६ मेगावाट) पहिचानबाहेक निर्माणको चरणमा पुग्न १६ वर्ष लागेको थियो । बूढीगण्डकी पनि सन् १९८४ मा पहिचान भएको थियो । तर राज्यले जलाशययुक्त आयोजनामा ध्यान नपुर्याउँदा कुलेखानी पहिलो र दोस्रोबाहेक अरू निर्माण त परै जाओस्, अध्ययन पनि हुन सकेन। बूढीगण्डकीकै समकक्षमा पहिचान भएको तमोर पहिचान भएर पनि त्यत्तिकै थन्कियो । कोसी बेसिनको गुरुयोजनाले आकर्षक (सप्तकोसी उच्च बाँधसहित) मध्येमा ठहर्याएको तमोरको विशेषता र आवश्यकताप्रति राज्यले वास्ता गरेन । जबकि बूढीगण्डकीसरह ऊर्जा हुने (तीन अर्ब ४० करोड युनिटभन्दा बढी) तर लागत आधा पर्ने तमोरलाई विभिन्न तवरबाट आक्रमण गरियो, काबेली र तल्लो हेवाको लाइसेन्स दिलाएर । प्राकृतिक सामर्थ्य मानवले तोक्न सक्दैन । तमोरको विकल्पमा अर्को आयोजना हुन सक्दैन । तर काबेली ए र तल्लो हेवालाई क्षतिपूर्ति दिएर पनि अझै योग्य देखिने तमोरमा ऊर्जा मन्त्रालय सकारात्मक हुनु आवश्यक छ । तमोरलाई मारेर काबेली ए र तल्लो हेवाजस्ता आयोजना अघि बढाउनु भनेको हाडनातामा बिहे गराउनुजस्तै हो । किनभने गुरुयोजनाले दीर्घकालमा पछिका सन्ततिसम्मको लागि चाहिने प्राकृतिक वरदान मासेर केही खोलाका व्यापारीको स्वार्थसिद्ध गर्नु साँचो अर्थमा राष्ट्रघात गर्नु हो । अहिलेको आवश्यकता पहिचान भएका जलाशययुक्त आयोजनालाई युद्धस्तरमा अध्ययन सम्पन्न गराउनु हो । अध्ययन हुँदै गर्दा त्यसको मोटामोटी लागत अनुमानका आधारमा अहिलेदेखि नै वित्तीय बन्दोबस्ती पनि सँगै गर्दा समय बचत गर्न सकिन्छ । तर विडम्बना तमोरजस्तो अति आवश्यक आयोजनालाई अध्ययनसम्म गर्न दिइएको छैन । तमोरको उत्कृष्ट जडित क्षमता ७६२ मेगावाटमै गर्न दिए के बिग्रन्थ्यो र ? काबेली र हेवालाई पर्ने असर आफ्नो ठाउँमा छ, त्यसलाई नासेर र त्यसको क्षतिपूर्ति दिँदासमेत तमोर आयोजना अझै उत्कृष्ट नै देखिन्छ । क्षतिपूर्तिको प्रारूप तयार गर्न अध्ययन र गृहकार्य हुँदै गर्दा यसको अध्ययन सम्पन्न गर्न ढिलाइ गर्नु हुँदैन । तर तमोर यतिबेला अध्ययन भएर 'अब कुन मोडालिटीमा निर्माण गर्ने ? ' भन्ने अवस्थामा आइपुगेको भए यो आयोजना पनि बूढीगण्डकीजस्तै बेचिसक्थे हाम्रा नेताहरूले । अध्ययन नै नभएकाले र काबेली तथा हेवाका मुद्दा सम्बोधन नभएकाले मात्र बचेको हो । नेपालको आन्तरिक आवश्यकताको लागि आवश्यक पर्ने आयोजनाजति सबै बेचिएको विगतको इतिहास हेर्दा तमोर अपवाद हुन सक्दैनथ्यो । वार्षिक चार अर्ब रुपैयाँको रायोको साग आयात हुने नेपालमा बिजुलीजति सबै भारतबाट आयात गरेरै गुजारा चलाउने अघोषित नीति हो भने ऊर्जा मन्त्रालय र विद्युत् विकास विभागको औचित्य नै हुने छैन । नेपालीले नेपालकै लागि केही गर्ने हो भने यो मन्त्रालय हाँक्ने 'राष्ट्रवादी' नेताहरूमा चेत आउनुपर्यो । किनभने हिजो माथिल्लो तामाकोसी नेपालीले बनाउनै सक्दैन भन्नेहरूको ठूलो 'माफिया जमात' थियो । विदेशीलाई दिनुपर्छ भन्नुको अर्थ कमिसनको लोभले गर्दा हो । यही कमिसनको लालचका कारण नेपाली आवश्यकता सम्बोधन हुने दर्जनौं आयोजनाहरू विदेशीको पोल्टामा परिसकेका छन् । गिलासको पानी फेरिएजस्तै परिवर्तन भइरहने सरकारका ऊर्जामन्त्रीहरूले तल्लो अरुण र अध्ययन गराएर तमोर बेचे पनि आश्चर्य नमाने हुन्छ । तर केही गर्ने हो भने तमोरलाई अघि बढाउनु नै इमानदारीको प्रतीक हुनेछ ।"
भारतचीन तनाव र स्वाभिमान,"डोक्लाम । यो कुन चराको नाम हो ? होइन, यो कुनै चराको नाम होइन । डोक्लाम भुटानको त्यो क्षेत्र हो, जुन एक महिनादेखि भारतचीनबीचको भूराजनीतिक द्वन्द्वको सिकार भइरहेको छ । त्यहाँ भारत र चीनका सेना सम्भावित युद्धको लागि तयार भएर बसेका छन् । भारत भन्छ भुटानको सुरक्षाको जिम्मा मेरो हो । ऊ भन्छ चीनले त्यस भूभागमा सडक बनाउँदा सिलिगुडी (एकदमै साँघुरो मध्यवर्ती मार्ग भएकाले भारत यसलाई चिकेन्स नेक भन्छ । सिलिगुडी नेपाली भूभागदेखि ज्यादै नजिक छ) आफ्नो उत्तरपूर्वी भूभागको बाँकी भारतसँग सम्पर्क टुट्छ । राष्ट्रिय सुरक्षामा असर पर्छ । चीन भन्छ यो उसको र भुटानको द्विपक्षीय मामला हो । यसमा भारतले चासो लिनुको कुनै तुक छैन । चीनले यस भूभागको रणनीतिक महत्व बुझेको छ । ऊ चाहन्छ भुटानले आफूसँग सीमा जोडिएको अर्को भूखण्डको ठूलै भाग लेओस् । बरु, तर यो भूभाग उसलाई देओस् । सीमा विवादमा दुर्ई ठूला छिमेकी जुध्दा एउटा सानो देश गम्भीर संकटमा फसेको छ । हाम्रो लागि यो कुनै नौलो परिदृश्य भने होइन । ख्याल गर्नुपर्ने कुरा के हो भने दुर्ई ठूला छिमेकी जुध्दामात्रै होइन, नजिकिँदा पनि बीचमा रहेको देश चेपुवामा पर्दो रहेछ । हाम्रो कालापानीलिम्पियाधुरा क्षेत्र यसको साक्षी छ। साँढेको जुधाइ, बाच्छाको मिचाइ सन् १९६२ । भारतचीनबीचको न्यानो 'भाइभाइ सम्बन्ध' मा आगो लागेजस्तो भएको थियो । कारण थियो अरुणाचल प्रदेशकेन्द्रित सीमा विवाद । विवादले उग्र रूप लिँदै गएपछि जवाहरलाल नेहरूका 'भाइभाइ' जुधे । हुन त युद्धमा कसैले जित्दैन भनिन्छ तर एक महिनासम्म चलेको चीनविरुद्धको युद्धमा भारतले ठूलै हार बेहोर्नुपर्यो । यसले भारतको राष्ट्रिय स्वाभिमानमा चोट लाग्यो । तत्कालीन भारतीय प्रधानमन्त्री नेहरूलाई पनि यस पराजयले मानसिक आघात पुर्यायो । यही आघातजनित पक्षाघातका कारण उनी बिते भनिन्छ । दुर्ई छिमेकीबीचको युद्धमा नेपाल तटस्थ बसेको थियो, तर हामीले पनि युद्ध हारे झैं भयो । हामीसँग आफ्ना ससाना, नितान्त वैयक्तिक स्वार्थको लागि देशलाई जुवाको खालमा राखेर सर्वस्व हार्नेबाहेक अर्को कुनै सीप नै छैन जस्तो छ । चीनले खेदेको भारतीय फौज नेपालको दार्चुला जिल्लामा पर्ने कालापानीमा शरण लिन आयो । राज्यको उपस्थिति न्यून थियो, त्यसैले विदेशी फौजले नेपाली भूमिमा टेक्दा पनि प्रश्न उठाउने कोही भएन होला । अथवा विदेशी फौजको उपस्थितिप्रति तत्कालीन स्थानीय सरकारले प्रश्नै उठाए पनि, केन्द्रलाई खबर गरे पनि केन्द्रले नसुने झैं पो गर्यो कि ? यस सम्बन्धमा तत्कालीन प्रधानमन्त्री कीर्तिनिधि विष्टले कालापानीमा भारतीय सैनिकको उपस्थितिसम्बन्धी आफूलाई जानकारी प्राप्त नभएकाले त्यो भूभाग खाली नगराएको बताएको नेपाली छापाहरूले उल्लेख गरेका छन् । विष्ट प्रधानमन्त्री छँदा बीपी कोइरालाको प्रधानमन्त्रीत्वकालमा नेपालको उत्तरी सीमामा भारतले स्थापना गरेका इन्डोटिबटन बोर्डर पोलिस पोस्टहरू हटाएका थिए । त्यतिखेर राजा महेन्द्र सर्वेसर्वा भइसकेका थिए । कंग्रेसलगायतका विपक्षी दलहरू निरंकुशताविरुद्ध संघर्षरत थिए । छिमेकी प्रजातान्त्रिक देशको सहयोग सद्भाव उनीहरूलाई प्राप्त नहुने कुरै भएन । समग्रमा नेपालको भौगोलिक अखण्डताको रक्षा गर्ने विषयमा सरकार र प्रतिपक्षी दलहरू चुकेको देखियो । सन् २०१५, हरेक १० वर्षमा एउटा 'क्रान्ति' हुने यो देशमा पाँच दशकको अवधिमा धेरै क्रान्ति, धेरै राजनीतिक उथलपुथल भइसकेका थिए । यसैको फलस्वरूप नेपाल संघीय लोकतान्त्रिक गणतन्त्र भइसकेको थियो । अनेकानेक राजनीतिक परिवर्तनबीच वर्तमान नेपाल सन् '६२' को नेपालभन्दा पनि कमजोर भइसकेको रहेछ, देशको कूटनीतिक हैसियत धेरै कमजोर भइसकेको रहेछ भन्ने पुनर्पुष्टि त्यतिखेर भयो, जतिखेर नेहरूका भाइभाइ अर्थात् भारत र चीनले लिपुलेक नाकालाई द्विपक्षीय व्यापार विस्तारको लागि प्रयोग गर्ने प्रतिबद्धता व्यक्त गर्दै एकचालीसबुँदे सम्झौता गरे । विज्ञहरूले नेपाललाई संलग्न नगराई गरिएको यस सम्झौताको उग्र विरोध गरे । सांसदहरूले तत्कालीन सुशील कोइराला सरकारको ध्यानाकर्षण गराए र नेपाली राजनीतिको सदाबहार प्रतिपक्ष अर्थात् वामपन्थी राजनीतिक दलहरूले आगो ओकले । तर भारत र चीनले सुनेको नसुने झैं गरे । हामीलाई छिमेकीले धोका दिए, पञ्चशीलको सिद्धान्तले साथ दिएन । असंलग्न राष्ट्रको आन्दोलनले साथ दिएन । आफ्नो शक्ति नभएपछि, सामथ्र्य नभएपछि त परिवारजनले पनि छोड्छन्, छिमेकीले काँध थाप्लान् भनी सोच्नु मूर्खता हो । रणनीतिक अल्पदृष्टि हाम्रा नेताहरू, विज्ञहरू दुर्ई ठूला छिमेकीको बढ्दो आर्थिक हैसियतबाट फाइदा लिनुपर्छ भनेर थाक्दैनन् । कुनै बेला दुर्ई ढुंगाबीचको तरुललाई, दुर्ई ढुंगाबीचको डाइनामाइट बनाउने सपना पालेकाहरू अब त्यसलाई दुई ठूला बजारबीचको गतिशील पुल बनाउनुपर्छ भन्छन् । सबैभन्दा पहिला यस तरुललाई सम्भावित संकटहरूबाट जोगाउनुपर्छ भन्नेचाहिँ सोच्दैनन् । उनीहरूलाई सुन्दा, पढ्दा, गुन्दा यस्तो लाग्छ; भारत र चीन हाम्रै राष्ट्रिय समृद्धिको लागि आर्थिक विकासको नाके उकालो चढ्दैछन् । उनीहरूका लागि हाम्रो हृदयमा सदाशयताबाहेक केही छैन । के उनीहरूलाई थाहा छैन हाम्रो भौगोलिक अवस्थितिले हामीलाई अवसरहरू मात्रै दिएको छैन, चुनौती पनि दिएको छ ? के उनीहरूलाई थाहा छैन प्राकृतिक स्रोतसाधनमा धनी तर ठूला देशहरूबीच च्यापिएका धेरै देश हरिकंगाल छन् ? के उनीहरूलाई थाहा छैन छिमेकीको समृद्धिबाट फाइदा लिन संस्थागत क्षमता आवश्यक पर्छ, जुन लामो राजनीतिक द्वन्द्व, अस्थिरता र महाभूकम्पको खण्डहरबाट बाहिर निस्कन संघर्षरत हाम्रो देशसँग छैन ? हामीले छिमेकीको समृद्धिबाट फाइदा लिनेमात्रै होइन, छिमेकीहरू लड्न खोज्दा तिनीहरूबीच मध्यस्थता गरी लडाइँ रोक्न प्रयास गर्नुपर्छ । तर द्वन्द्वको बेला कसरी आफ्नो भूभागको रक्षा गर्नुपर्छ, अतिक्रमण हुन दिनुहुँदैन भन्ने चेत हामीमा छैन, न त त्यसो गर्न आवश्यक कूटनीतिक सीप नै छ, वास्तवमा इतिहास हामीलाई पाठ पढाउँदापढाउँदै थाकेको छ, हारेको छ । हामीसँग आफ्ना ससाना, नितान्त वैयक्तिक स्वार्थको लागि देशलाई जुवाको खालमा राखेर सर्वस्व हार्नेबाहेक अर्को कुनै सीप नै छैन जस्तो छ । यही रणनीतिक अल्पदृष्टिका कारण त होला हामीले सुगौली सन्धिमार्फत ठूलो भूखण्ड गुमाएर १,४७,१८१ वर्ग किमिमा खुम्चिनुपरेको छ । अन्त्यमा 'महान्' देशहरू आफ्नो इतिहास, आफ्नो पराजय, आफ्नो अपमान कहिल्यै बिर्संदैनन् । भारतले ६२ को पराजय बिर्सन सक्ने कुरै भएन । चीन र कोरियाले दोस्रो विश्वयुद्धताका जापानले गरेको अत्याचार बिर्सने कुरै भएन । चीनलाई भारतले बेल्ट एन्ड रोड इनिसिएटिभमा सहभागिता नजनाएको पचेको छैन, भारतलाई चीनले पाकिस्तानलाई काखी च्यापेको पचिरहेको छैन । हाम्रो चलन भने नितान्त फरक छ । यहाँ इतिहास बिर्सन प्रेरित गरिन्छ, यहाँ 'गाउँछ गीत नेपाली' गाउन पाइँदैन किनभने त्यहाँ नेपाली पुगेको टिष्टाको कुरा छ, काँगडाको कुरा छ, कुनै शक्तिको सामु नझुकेको नेपालीको गौरव गाथा छ । लम्पसारवादको यो युगमा यो सबै वर्जित छ । तर वर्जित छैन सञ्चारमाध्यममा मञ्चन भइरहेको अर्को महाभारत हेर्न । युट्युब हेर्नोस्, भारतीय टेलिभिजन च्यानलहरू हेर्नोस्, पत्रिकाहरू हेर्नोस्, जताततै देख्नुहुनेछ उनीहरू कसरी चीनविरुद्ध खनिएका छन् अनि सबैलाई चिनियाँ सामान बहिष्कार गरेर उसलाई घुँडा टेकाउन आग्रह गरिरहेका छन् । उनीहरू सिमानामा क्षेप्यास्त्रको तैनाथीको प्रचार गरिरहेका छन् । सेनाको बढ्दो तैनाथीको कुरा गरिरहेका छन् । चीनका सञ्चारमाध्यम पनि के कम ! भारतीयहरूले जस्तै आफ्नो क्षमताको प्रचारप्रसार गरेर, आफ्ना फौजको मारक क्षमता प्रदर्शन गरेर शत्रुराष्ट्रको नूर गिराउन लागिपरेका छन् । यस्तो लाग्छ, एक्काइसौं शताब्दीका महाशक्तिहरूको लडाइँ छापामार्फत लडिँदैछ, युट्युबमार्फत लडिँदैछ, टेलिभिजन च्यानलमार्फत लडिँदैछ । यी लडाइँहरू आमजनले पनि हेरौं, राजनीतिक नेतृत्वले, फिफ्थ कलमिस्टहरूले पनि हेरून् । के थाहा चमत्कार पो हुन्छ कि ? हामीलाई हाम्रो इतिहास दुख्न थाल्छ कि ? चोइटिएको भूगोल दुख्न थाल्छ कि ? राष्ट्रिय स्वाभिमानको भावनाले हाम्रो छाती फुल्न थाल्छ कि ?"
जातीय भेदभावको प्रभाव,"भेदभावको प्रकृति र मात्रा फरक हुन सक्छन्, तर नेपालजस्तो अविकसित देशमा मात्र नभई संसारका विकसित र विकासशील देशहरूमा धन, जात, रंग, धर्म, लिंगलगायतका आधारमा थिचोमिचो र विभेद हुने गर्छ । विभेदरहित देश बनाउन असम्भव हुने कुरा कटुसत्य हो, तर राज्य र सचेत नागरिकले इमानदार प्रयास गरेमा सबै प्रकारमा विभेद न्यूनीकरण भने सहजै गर्न सकिन्छ । गैरकानुनी भए पनि नेपालमा सबैभन्दा बढी लाजमर्दो अवस्था जातीय भेदभावमा छ । सानो जातका भनिएका दलितहरूलाई हजारौं वर्षदेखि विभेद गरिँदै आएको छ । दलित समुदायलाई पनि पहाडे दलित, नेवारी दलित र मधेसी दलितमा विभाजन गर्ने गरिन्छ र सबैभन्दा पीडित भने मधेसी दलित छन् । महाभारत र रामायण ग्रन्थबाट पनि त्यो समयमा जातीय भेदभाव हुने गरेको प्रस्ट हुन्छ । साथै विगतमा आफ्नो इच्छाले मात्र हुँदैनथ्यो किनकि जातका आधारमा पेसा, खानपान, पोसाक लगाउनैपर्ने बाध्यता थियो । एउटै बाटो, स्कुल र धारा प्रयोग गर्न नपाइने अनि सार्वजनिक बजारसमेत जान नपाइने, ठूला जातकालाई जदौ भनेर ढोग्नुपर्ने पीडादायी अवस्था केही दसकअघिसम्म पनि थियो । राज्यले कानुन बनाएरै भेदभाव र थिचोमिचो गर्ने गरेको थियो, तर आज कुनै पनि मानिस कानुनतः छुवाछूतमुक्त छन् । यस अर्थमा सुधार हुँदै आएको मान्न सकिन्छ, तर पर्याप्त भने छैन । नेपालको संविधान २०७२ धारा २४ ले छुवाछूत तथा भेदभावविरुद्धको हक सुनिश्चित गरेको छ । धारा २४,१ बमोजिम कुनै पनि व्यक्तिलाई निजको उत्पत्ति, जात, जाति, समुदाय, पेसा, व्यवसाय वा शारीरिक अवस्थाको आधारमा निजी तथा सार्वजनिक स्थानमा भेदभाव गर्न पाइँदैन । धारा २४,२ बमोजिम कुनै वस्तु, सेवा वा सुविधा उत्पादन वा वितरण गर्दा कुनै खास जात वा जातिको व्यक्तिलाई खरिद वा प्राप्त गर्नबाट रोक लगाउन पाइँदैन । बिडम्बना आज पनि सानो जातका नाममा होटेल जाँदा आफैं भाँडा बोकेर जानुपर्ने वा भाडा मोलिदिनुपर्ने, मन्दिर, सार्वजनिक धारा प्रयोग गर्न नपाइने, ठूलो जातको सँग विवाह गरेको भन्दै कुटिनुपर्ने, दलितले छोएको भन्दै मलमुत्र खुवाइने घटना प्रत्येक दिन मिडियामा आउँछन्, तर दोषीले अपवादबाहेक सजाय पाउँदैनन् । धारा २४,३ बमोजिम कुनै व्यक्ति वा समुदायलाई उच्च वा नीच दर्शाउन, सामाजिक भेदभावलाई न्यायोचित ठान्न अनि जातीय उच्चता वा घृणामा आधारित विचारको प्रचारप्रसार गर्न वा प्रोत्साहन गर्न पाइने छैन । दुर्भाग्य भन्नुपर्छ पढेलेखेका र हुनेखानेहरू नै अपवादबाहेक जातीय विभेद गर्छन् र छुवाछूतको पक्षमा खुलेर वकालत गर्छन् । बरु हुँदा खानेहरू मिलिजुली, दुःखसुख बाँडेर बसेका हुन्छन् । विडम्बना हाम्रो देशमा पशु कुटिँदा वा मारिँदा भन्दा पनि थोरै सजाय पाउँछन् सानो जात भन्दै विभेद गर्नेहरूले, धेरैले त सजाय नै पाउँदैनन् । प्रहरी र न्यायालयसम्म विभेदका थोरै घटना पुग्छन् र पुगे पनि अधिकांश दबाब, प्रभाव, डर, धम्की र प्रलोभनमा परेर सम्झौता गर्न बाध्य हुन्छन् । राज्यले छुवाछूतलाई जनता र शक्ति राष्ट्रहरू झुक्याउन मात्र गैरकानुनी बनाएको होइन भने हदैसम्मको दण्डजरिवाना गर्नैपर्छ । जनताले तिरेको करबाट तलब खाने तर आफू उच्च जातको भन्दै अरूलाई घृणा गर्नेलाई जागिरबाट बर्खास्त गरेर जेल हाल्नुपर्छ । धारा २४,५ बमोजिम छुवाछूत तथा भेदभावजन्य कार्य गम्भीर सामाजिक अपराधका रूपमा कानुनबमोजिम दण्डनीय छ र त्यस्तो कार्यबाट पीडित व्यक्तिलाई कानुनबमोजिम क्षतिपूर्ति पाउने हक हुन्छ । नेपालमा कुनै पीडितले क्षतिपूर्ति पाएको अनि पीडक हदैसम्म दण्डित भएको बिरलै सुनिन्छ । निजी घरमा चाडपर्व वा अरू कुनै समारोह बोलाउने वा नबोलाउने उनीहरूको निजी कुरा मान्न सकिन्छ, तर सार्वजनिक सेवासुविधा लिनबाट वञ्चित गर्ने वा मारपिट गर्नेलाई अरूले फेरि त्यस्ता घृणित कार्य गर्ने कल्पनासमेत गर्न नसक्ने गरी लामो जेल सजाय र चर्को जरिबाना गर्नैपर्छ, अन्यथा विकसित देशको तुलनामा कम्तीमा एक सय वर्षपछि घिस्रिरहेको नेपालमा कागजमा मात्र जातीय भेदभाव गैरकानुनी हुनेछ, तर देश र समाज भेदभावले झन् जकडिनेछ । अधिकांश अभिभावकले आफ्नै जातको सँग विवाह होस् भन्ने चाहन्छन् भन्ने तर्क गरेर कतिपयले सानो जातका सँग आफ्नो सन्तानको विवाह हुन नदिन हर प्रयास गर्छन् । पक्कै पनि देश, भेष, भाषा, धर्म, संस्कार मिल्ने खालको जीवन साथी रोज्नु अनुपयुक्त होइन, तर २० वर्ष कटेकाहरूको स्वतन्त्र रूपमा विवाह गर्न पाउने संवैधानिक अधिकार हनन गर्न भने पाइँदैन । अर्थात् जातका आधारमा विवाह हुन नदिने, अफूखुसी विवाह गरेका जोडीलाई छुट्ट्याउन खोज्ने, धम्क्याउने, कुट्नेलगायतका अमानवीय क्रियाकलाप दण्डनीय अपराध हो । जातका आधारमा आफ्ना सन्तानलाई विवाह गर्न नदिनेहरू विकसित देशका भाषा, भेष, धर्म, संस्कार केही पनि नमिल्ने विदेशी नागरिकसँग विवाह गराउन लालायित हुने पाखण्डीहरूको संख्या भने ठूलो छ । नेपालमा कतिपयले दलितहरू आफूबीचमा पनि भेदभाव गर्छन्, दलितहरू नै उच्च जातका घरमा पस्न आनाकानी गर्छन्, फोहोरी हुन्छन् जस्ता कुतर्क गरेर भेदभावलाई जायज ठान्ने गर्छन् । दलितहरू एक ढिक्का भएर भेदभावविरुद्ध संघर्ष नगरून् भनेर धूप हालेर बसेकाहरूलाई निराश बनाउँदै सुरुमा आफूभित्र हुने भेदभाव हटाउने प्रयास गर्नैपर्छ, तर सयौं वर्षदेखि सिकाइएको वा गर्न बाध्य बनाइएका कुरा पालना गर्न उनीहरू विवश छन् भन्ने तथ्य भने बिर्सनु हुँदैन । अर्कोथरी मानिस मानसिकता बदल्न समय लाग्ने भएकाले लेखेर, बोलेर वा सचेत बनाउने प्रयास गरेर जातीय विभेद नहट्ने वकालत गर्छन् । निसन्देह वर्षौंदेखि गहिरोसँग बसेको मानसिकता रातारात परिवर्तन गर्न सकिँदैन तर हामीसँग दुई विकल्प मात्र छन् । पहिलो, एक्लैले नमानेर परिवर्तन हुँदैन भन्दै निरास हुने अनि वर्षौंबाट चलिआएको भन्दै विभेदको कुसंस्कारलाई संस्कारका रूपमा स्वीकार गर्ने । दोस्रो, जानीबुझी कहिल्यै पनि जातीय भेदभाव नगर्ने प्रण गर्ने अनि यस प्रकारका अमानवीय प्रथाहरू न्यूनीकरणको लागि निरन्तर आवाज उठाइरहने । आफूलाई चेतनशील प्राणी ठान्ने सबैले दोस्रो विकल्प रोज्नुपर्छ । अशिक्षाका कारण वा जीवनभर समाजले सिकाएको छुवाछूतका कुरामा विश्वास गर्दै आएकालाई सम्झाउनु, बुझाउनुपर्छ । उनीहरूलाई हेय दृष्टिले हेर्नु अर्को मूर्खता हुन्छ । हिन्दु धर्मले जातीय विभेदबारे कतै पनि उल्लेख नगरेको र कुनै समय जन्मका आधारमा नभई कर्मका आधारमा ब्राह्मण, क्षेत्री, वैश्य र शूद्र गरी चार वर्णमा विभाजन गरिएको हो । कालान्तरमा केही टाठाबाठा र ठगहरूले हिन्दु धर्मको अपमान र अपव्याख्या गर्दै जन्मका आधारमा सानो जात भन्दै दुःख दिने कुप्रथा चलाएका मात्र हुन् भन्ने बुझाउनुपर्छ । नारीहरू र गरिबहरूले धेरै पछि मात्र मताधिकार पाएका हुन् । यद्यपि अधिकांश विकसित देशहरूमा अहिले परिस्थिति बदलिएको छ, भेदभावको मात्रा न्यून हुँदै गएको छ । नेपालले पनि जातीयलगायतका हरेक प्रकारका भेदभाव न्यूनीकरण गर्ने प्रयास गरेन भने शक्तिकेन्द्रहरूलाई अस्थिर नेपाल बनाइराख्न झन् सजिलो हुनेछ । तसर्थ अब संविधानमा लेखेर मात्र नभई कडा कानुन बनाएर कार्यान्वयन गर्नैपर्छ । यद्यपि जाँडरक्सी खाने, पढेलेखेका तर जातीय विभेद गर्ने कथित ठूला जातका मानिसहरू भने पाखण्डी हुन् । जातीय भेदभावको विरोध गर्दा सबैभन्दा बढी मर्माहत यिनै बाहुनक्षेत्री हुने गर्छन् । जातीय विभेद गर्ने शिक्षित युवापुस्तालाई आवश्यक परेमा सबक सिकाउन सामाजिक बहिष्कार पनि गर्नुपर्छ । उनीहरूले छोएको पानी नखाँदा, उनीहरूको घरमा अरू नजाँदा, कसैले दूधबिनाको चिया दिँदा र जन्तमलामीमा जान नपाउँदा कस्तो पीडा हुन्छ भन्ने महसुस उनीहरूले पनि गर्नुपर्छ । केही मानिसहरू अशिक्षाले गर्दा जातीय विभेद हुने गरेको तर्क गर्छन्, जुन पूर्ण सत्य होइन । शिक्षाको कमी नभई हेपाहा प्रवृत्ति छुवाछूतको मुख्य कारण हो किनकि वर्षौंदेखि लेखपढ गर्न विशेषाधिकार पाएको समुदायले नै अहिले विभेद गरिरहेका छन् । डिग्री गर्नु र सबै मानिस समान हुन् भन्ने ज्ञान हुनु एउटै कुरा होइन । समाजमा अशिक्षितहरूले भन्दा पनि शिक्षित र भेदभाव दण्डनीय अपराध हो भन्ने जानेकाहरूले नै विभेदको रेखा कोरेका छन् । तसर्थ हाम्रो शिक्षा प्रणाली, संस्कार, रीतिरिवाजमा मानिस जन्मका आधारमा सानो र ठूलो हुँदैन भन्ने नैतिक ज्ञान दिन आवश्यक छ । हिन्दु ग्रन्थहरू कहिल्यै नपढ्ने, पढे पनि आफ्नो स्वार्थअनुसार व्याख्या गर्ने र पूजापाठलाई गरिखाने पेसा मात्र बनाएकाहरूलाई नभई हिन्दु धर्मको राम्रो अध्ययन गरेका पण्डितहरूलाई समाजलाई सचेत बनाउन राज्यले अनुरोध गर्नुपर्छ । मानिस तपस्या गरेर, निवेदन दिएर वा मेहनत गरेर नभई संयोगले कुनै जात वा धर्ममा जन्मने भएकाले कसैमाथि विभेद गर्नु मानवअधिकारको गम्भीर उल्लंघन र दण्डनीय अपराध भएको जनचेतना फैलाउनुपर्छ । शक्तिकेन्द्रहरूले जातीय विभेद प्रयोग गरेर धर्म परिवर्तन गर्न उक्साइरहेकाले हिन्दु धर्म बुझेकाहरूले अब सक्रिय भएर जातीय विभेदविरुद्ध अभियान नै चलाउनुपर्छ । हिन्दुहरूले पुज्ने भागवत्गीता, वेद र उपनिषद्हरूमा जन्मका आधारमा नभई चरित्र र गुणका आधारमा मात्र वर्ण निर्धारण हुने भनिएको तथ्य भन्न अब कसैले पनि खुट्टा कमाउनु हँुदैन । कुनै युगमा फटाहा शासकहरूले बनाएको जातीय विभेद अब त्याग्नैपर्छ । ऋग्वेदमा ब्रह्माको मुख, पाखुरा, जाँघ र पाइतालाबाट क्रमशः ब्राह्मण, क्षेत्री, वैश्य र शूद्रको उत्पत्ति भएको भनिएको छ, तर छुवाछूत र जन्मका आधारमा निश्चित वर्णको हुने भनिएको छैन । थर वा धर्म परिवर्तन गरेर, दलित नभनेर वा धनी बनेर मात्र पनि जातीय छुवाछूत हट्दैन । तसर्थ खुट्टाबाट उत्पत्ति भएका कारण अछूत भनिने कुतर्कलाई अब जनचेतनाले निस्तेज गर्नैपर्छ, किनकि हामी मातापितालाई सम्मानले मुख नभई खुट्टा नै छुन्छौं, ढोग्छौं । केही शताब्दी अघिसम्म पनि दासप्रथा गैरकानुनी थिएन, मानिसहरू किनबेच गरिन्थे । नेपालमा त अझै पनि हली, कमलरी, नोकर, चाकरलगायतका अनेक नाममा दासत्वले निरन्तरता पाइरहेको छ । अहिले आफूलाई मानवअधिकारको जन्मदाता ठान्ने देशहरूमा कुनै बेला लाखौं नारीलाई बोक्सीको आरोपमा मारिएको थियो । नारीहरू र गरिबहरूले धेरै पछि मात्र मताधिकार पाएका हुन् । यद्यपि अधिकांश विकसित देशहरूमा अहिले परिस्थिति बदलिएको छ, भेदभावको मात्रा न्यून हुँदै गएको छ । नेपालले पनि जातीयलगायतका हरेक प्रकारका भेदभाव न्यूनीकरण गर्ने प्रयास गरेन भने शक्तिकेन्द्रहरूलाई अस्थिर नेपाल बनाइराख्न झन् सजिलो हुनेछ । तसर्थ अब संविधानमा लेखेर मात्र नभई कडा कानुन बनाएर कार्यान्वयन गर्नैपर्छ ।"
पत्रकारको न्यूनतम पारिश्रमिक: 'सक्ने' मिडिया हाउसले नै लागू गरेको छैन,"काठमाडौं: मिसन पत्रकारितामार्फत् देशमा प्रजातन्त्र स्थापनका लागि अहोरात्र खटेकै आयामबाट नेपाली पत्रकारिताको विकास भएको हो । प्रजातन्त्र, वाक् स्वतन्त्रता र जनताको सुसूचित हुन पाउने अधिकारका लागि लडेका पत्रकारहरूले २०५१ सालमा आएर आफ्ना अधिकारका बारेमा सोच्ने चेस्टा गरे। श्रमजीवी पत्रकार ऐन बन्यो। ऐनमा सञ्चार प्रतिष्ठानमा कार्यरत पत्रकार, कामदार र कर्मचारीको अधिकारको परिकल्पना गरियो। ऐनको पहिलो संशोधन २०६४ ले न्यूनतम पारिश्रमिक निर्धारण समितिको परिकल्पना गर्यो। तर, परिकल्पना गरिएको २३ वर्षे यात्रामा पनि श्रमजीवी पत्रकार आजका दिनमा पनि हक, अधिकार र सेवासुविधामा ढुक्क हुन सकेका छैनन्। २०५१ ताका श्रमजीवी पत्रकारको अधिकारको मुद्दा उठाउने कतिपय अग्रज पत्रकारको नाम आज वृद्धभत्ता पाउनेको सूचीमा होला। तिनका पत्रकार छोराछोरी नै आज त्यही मागको पंक्तिमा होलान्। गत २१ जेठमा सरकारले न्यूनतम पारिश्रमिक निर्धारण समितिको सदस्यमा नियुक्त गरेपछि यो सवाल पंक्तिकारका लागि कहिले व्यंग्य, कहिले ठट्टा त कहिले यथार्थ बनेर सोधिन थालेको छ, 'कहिलेसम्म न्यूनतमकै कुरा! उच्चतम कसले तोक्ने?' श्रमजीवी पत्रकार, कर्मचारी र कामदारहरूको यो सवाल सान्दर्भिक होइन भन्ने आँट गर्न सकिँदैन। यही मर्मलाई मनन गरेर समितिको नाम 'पारिश्रमिक निर्धारण तथा अनुगमन समिति' हुनुपर्ने सुझाव सरकारलाई दिइएको छ। विडम्बना अनुगमनका क्रममा 'सक्ने' मिडिया हाउसले नै न्यूनतम पारिश्रमिक लागु गरेको अवस्था छैन। कतिपय मिडिया सञ्चालकले '१९ हजार पाँच सयभन्दा बढी दिएका छौँ' भनिरहँदा पत्रकारको आधारभूत तलब भने ६ देखि १४ हजार मात्रै दिने गरेको तथ्य भेटिन्छ। अनुगमन समितिको पछिल्लो रेकर्डअनुसार अझै पनि ३३ प्रतिशत पत्रकारले न्यूनतम पारिश्रमिक पाएका छैनन्। न्यूनतम पाउनेले पनि दशैं पेस्की, सञ्चयकोष भने ८१० हजार मात्रै पाउने गरेको गुनासो छ।अझै २६ प्रतिशतले नियुक्तिपत्रबिना काम गरेको अवस्था छ। मौखिक गुनासो गर्नेहरू उजुरी दिन राजी छैनन्। उनीहरूमा त्रास छ, भएको जागिर पनि खोसियो भने कसको पेटीमा गएर बस्ने?' कतिपय मिडिया सञ्चालकले भने न्यूनतमलाई आधार मानेर तहगत तलबभत्तालाई पनि लागु गर्ने 'सत्प्रयास' गरेका छन्।तर, त्यसरी सुविधा पाउने पत्रकारको संख्या निकै न्यून छ। धेरै मिडिया सञ्चालकले 'न्यूनतम पारिश्रमिक नै पत्रकार वा मिडियाकर्मीलाई दिइनुपर्ने अन्तिम मापदण्ड हो' भन्ने धारणा बनाउनु समस्याको निराकरण टाढा हुनुको कारण बनेको छ। समितिले ०६६ सालमा राष्ट्रिय मिडियामा सात हजार दुई सय तोकेको पत्रकारको न्यूनतम तलब मन्त्रिपरिषद्ले १ साउन ०७३ देखि लागु हुने गरी १९ हजार पाँच सय रुपैया पारित गर्यो।यसरी दुई दशकभन्दा लामो समयदेखि न्यूनतम तलबमै नेपाली पत्रकारको हकहित अल्झिएको छ। न्यूनतम पाउनेले पनि दशैं पेस्की, सञ्चयकोष भने ८१० हजार मात्रै पाउने गरेको गुनासो छ।अझै २६ प्रतिशतले नियुक्तिपत्रबिना काम गरेको अवस्था छ। मौखिक गुनासो गर्नेहरू उजुरी दिन राजी छैनन्। उनीहरूमा त्रास छ, भएको जागिर पनि खोसियो भने कसको पेटीमा गएर बस्ने?' समितिले न्यूनतम पारिश्रमिक लागु गर्ने र मिडिया हाउसलाई सबल बनाउन गरिनुपर्ने विषय सुझाउँदै प्रतिवेदन बुझाउने नियमितता बनेको छ, तर कहिलेसम्म ? मिडिया सेवामूलक व्यवसाय हो। भूकम्प, नाकाबन्दी र ऊर्जा संकटका बेला अन्य उद्योगले पाउने सुविधा मिडिया उद्योगसम्म नपुगेको मिडिया सञ्चालकको गुनासो मनासिव मान्नुपर्छ। 'जन्मने व्यक्तिले खाने मुखमात्र होइन, गरिखाने दुई हात पनि लिएर आएको हुन्छ' भन्ने उक्ति नेपाली मिडिया उद्योगमा लागु भएको छैन। मिडिया जन्मन्छन्, तर त्यसको फस्टाउने आधार स्पस्ट छैन।मिडिया सञ्चालकहरूलाई सुन्ने हो भने नेपालको मिडिया व्यापार जम्मा दुई सय करोड रुपैयाँको हो। दशकदेखि त्यो व्यापार उकालो लाग्न सकेको छैन। सरकारले मिडिया उद्योग फस्टाउने, विज्ञापन प्राधिकरण गठन, समानुपातिक विज्ञापन प्रणाली लागु गर्नुपर्ने र सेवामुलक उद्योगअन्तर्गत सुविधा दिनुपर्ने माग सम्बोधन गरेको छैन।मिडिया उद्योगमा आम नेपालीले नै रोजगार पाइरहेको, प्रत्यक्ष र परोक्ष रूपमा देश अनि जनतालाई सेवा पुगिरहेको कुरा सरकारले मनन गरिदिनुपर्छ। मिडियाकर्मीले पनि कार्यरत संस्थाप्रतिको बफादारी, जिम्मेवारी र इमानदारीलाई सम्झनै पर्छ। तर, यो सबै गर्न मिडिया सञ्चालकले कार्यरत पत्रकार, कर्मचारीको न्यूनतम आवश्यकतामा ध्यान दिनैपर्छ।आधा पेटले गरिएको काम पूर्ण हुँदैन। यो महसुस नगरेसम्म मिडिया सशक्त र सबल बन्ने आशा गर्न सकिँदैन। समितिले न्यूनतम पारिश्रमिकको अवस्थाको अनुगमन र त्यसको प्रतिवेदन १५ साउनमा नवनियुक्त सूचना तथा सञ्चारमन्त्री मोहनबहादुर बस्नेतलाई हस्तान्तरण गरेको छ। मन्त्री बस्नेतले चौथो अंगले भोकै प्यासै धर्म निर्वाह गर्न सक्दैन, यो मैले बुझेको छु' भनिरहँदा नेपाली पत्रकारमा आशाको किरण जगाएको हुनुपर्छ। 'लेबरी गर्ने श्रमिकको ज्याला एकहजार पुगिसक्दा विवेकको श्रम गर्नेले त उचित मुल्य पाउनैपर्छ, मिडिया सञ्चालकका पीरमर्का पनि कहाँ सुल्झाउन सकिन्छ, त्यो पनि छलफल गर्छु' भनेर सञ्चारमन्त्री बस्नेतले भन्दा उहाँको कार्यकालमा श्रमजीवी पत्रकार र मिडिया सञ्चालकबीचको सम्बन्ध सुमधुर हुनेमा शंका गर्नु हतार हुनेछ। त्यो मधुर सम्बन्ध स्थापित भएको दिन व्यंग्य, ठट्टा र गुनासो गर्ने साथीहरूले भन्नेछन् सरकारले चाहे हुने रैछ !'"
सोसल मिडियाको बुद्धिमत्तापूर्ण प्रयोग,"नयाँनयाँ 'साइबर फेस्टिबल' ले नेपाली जीवनशैलीमा इन्द्रधनुषी रङ थप्दैछ । गत असार १६ गते नेपाललगायत विश्वभर 'सोसल मिडिया दिवस' मनाइएको समाचारले सञ्चारमाध्यममा स्थान पायो । बहुलवादी समाजमा यस्ता दिवसले जीवनशैलीको अनेकौं रूप र रङ समेट्छन् । जीवनशैलीमा विविधता छ र पो त बहुलवादी समाजको अस्तित्व छ । सन् १९९० पछि अस्तित्वमा आएको 'इन्टरनेट संस्कृति' ले दुनियाँलाई थुप्रै जीवनदायिनी उपहार दिएको छ, जसले मानव समृद्धिमा अतुलनीय योगदान दिइरहेको छ । 'नेटिजन' (इन्टरनेट प्रयोगकर्ता) हरूले 'सोसल मिडिया' मार्पत 'विचार र अभिव्यक्ति स्वतन्त्रता' को भरमार उपयोग गरिरहेका छन् । इन्टरनेटले मानव समाजलाई दिएको एउटा सुन्दर उपहारको रूपमा यसलाई लिन सकिन्छ । 'विचार र अभिव्यक्ति स्वतन्त्रता' लोकतन्त्रको आधारस्तम्भ मानिन्छ । 'नेपालको संविधान, २०७२' धारा १७(क), 'मानवअधिकारसम्बन्धी विश्वव्यापी घोषणापत्र, १९४८' (धारा १९), 'नागरिक तथा राजनीतिक अधिकारसम्बन्धी अधिकारसम्बन्धी' (धारा १९) जस्ता राष्ट्रिय तथा अन्तर्राष्ट्रिय दस्तावेजहरूले 'विचार र अभिव्यक्ति स्वतन्त्रता' लाई उच्च स्थान दिएका छन् । आफूमाथि भएका वा हुनसक्ने हर प्रकारको ज्यादतीविरुद्ध आवाज उठाउन 'विचार र अभिव्यक्ति स्वतन्त्रता' आवश्यक हुन्छ । यसको अनुपस्थितिमा कुनै पनि अधिकार सुरक्षित हुन सक्दैन । त्यसैले यसलाई आधारभूत मानव अधिकार मानिएको हो । लोकतान्त्रिक परिपाटीमा 'विचार र अभिव्यक्ति स्वतन्त्रता' ले उच्च स्थान पाएको छ । बृहत्तर सामाजिक हितको लागि 'सोसल मिडिया' को बुद्धिमत्तापूर्ण प्रयोग अहिलेको मूलभूत सवाल हो । यसको सही प्रयोगले समाजलाई सपार्न सक्छ भने गलत प्रयोगले बिगार्न सक्छ । 'सोसल मिडिया' ले 'विचार र अभिव्यक्ति स्वतन्त्रता' लाई मूर्तरूप दिने दिशामा अतुलनीय भूमिका खेलिरहेको छ । यसले मनभित्र छचल्किएका खुल्दुली र विमतिलाई खुलस्त राख्न हरेक व्यक्तिलाई अवसर दिएको छ । इन्टरनेट नहुँदा आफ्ना कुरा समाजसामु राख्ने यति सहज माध्यम जनसाधारणलाई उपलब्ध थिएन । 'सोसल मिडिया' ले मनको पोको फुकाउन जनसाधारणलाई बेमिसाल अवसर दिएको छ । यसले सर्वसाधारण नागरिकलाई अभूतपूर्व रूपमा शक्तिशाली बनाउँदै लगेको छ । फेसबुक, ट्वीटर, ब्लग, यु ट्युबजस्ता 'सोसल मिडिया' ले सिंगो समाजलाई सचेत तुल्याउने र बाटो देखाउने कम गरेका छन् । सामाजिक सञ्जालमा उर्लिएका जनआक्रोशलाई दृष्टिगत गरी व्यक्ति, सेवा प्रदायक तथा सरकारले आफ्ना कार्यशैली र त्रुटिहरू सच्याएका थुप्रै राष्ट्रिय तथा अन्तर्राष्ट्रिय दृष्टान्त छन् । यसले समाजलाई लोकतन्त्रको ट्र्याकमा हिँडाउन प्रत्यक्ष वा परोक्ष रूपमा बल पुर्याइरहेको छ । इन्टरनेटले प्रवद्र्धन गरेको लोकतन्त्र आज 'ईडेमोक्रेसी', 'इन्टरनेट डेमोक्रेसी' वा 'डिजिटल डेमोक्रेसी' बाट परिचित छ, जुन हाम्रो घरदैलोमा उपस्थित छ । सन् २०११ मा अरब भूमिको राजनीतिक परिदृश्य नै बदलिने गरी राजनीतिक विद्रोह सुरु भयो । 'अरब स्प्रिङ' नामले परिचित उक्त विद्रोह दबाउन राज्य पक्षबाट भएका ज्यादाती उजागर गर्न 'सोसल मिडिया' ले ठूलो भूमिका खेल्यो । मूलधारका सञ्चारमाध्यमले दिन नसकेका दमनका एक्सक्लुसिभ दृश्य विश्वसामु राख्ने काम 'सोसल मिडिया' ले नै गर्यो । एक्काइसौं शताब्दीमा पनि बन्द समाजको रूपमा परिचित अरेबियन मुलुकका कतिपय महिलाले छद्मनाममा ब्लग लेखेर महिलाप्रतिको सामाजिक दृष्टिकोण बदल्न पहिल्यैदेखि नै प्रयास गरेका हुन् । 'अरब स्प्रिङ' लाई निश्चित रूप दिने काममा पनि ती छद्मनामधारी महिला ब्लगर कुनै न कुनै रूपमा हिस्सेदार छन् । 'सोसल मिडिया' ले समाज परिवर्तनको दिशामा दिएको योगदानको यस्ता अनेकौं दृष्टान्त छन् । खासगरी लोकतन्त्रको अभ्युदय नभइसकेका र तानाशाही शासन पद्धति कायमै भएका बन्द समाजमा 'सोसल मिडिया' को प्रभाव उल्लेखनीय छ । सूचनाको निर्वाध प्रवाहले हरप्रकारको जडसूत्रवाद र तानाशाही प्रवृत्तिविरुद्ध जेहाद छेडिरहेको छ । चाहे बोक्सी प्रथाविरुद्धको कुरीति होस् वा राज्यशक्तिको आडमा गरिएका जनविरोधी क्रियाकलाप नै किन नहोस्, 'सोसल मिडिया' को खबरदारी जारी छ । हरेक कुराको दुइटा पाटो हुन्छ भने झैं 'सोसल मिडिया' को पनि राम्रा र नराम्रा दुवै पक्ष छन् । यद्यपि कुनै पनि मिडिया आपैंमा राम्रो वा नराम्रो हुँदैन, प्रयोगकर्ता सद्विचार वा कुविचार केबाट निर्देशित छ भन्ने कुराले यसको नतिजा असल वा खराब के हुने भन्ने निर्धारण गर्दछ । यसलाई यहीअनुरूप बुझ्न आवश्यक हुन्छ । एक तथ्यांकअनुसार नेपालमा इन्टरनेट प्रयोगकर्ताको संख्या ८२ प्रतिशतभन्दा बढी छ । समयक्रमसँगै इन्टरनेट प्रयोगकर्ताहरूको संख्या निरन्तर बढ्दो छ । इन्टरनेटका विभिन्न एप्लिकेसनमध्ये फेसबुक, यु ट्युब, ट्वीटर जस्ता 'सोसल मिडिया' सँग सम्बन्धित एप नै बढी प्रयोगमा आएका छन् । नेपालमा 'सोसल मिडिया' को बढ्दो प्रयोगसँगै यसका सकारात्मक र नकारात्मक दुवै किसिमका नतिजा देखा पर्न थालेका छन् । मिर्गौलासम्बन्धी रोगबाट पीडित बिरामीको स्वास्थ्योपचारको लागि सहयोग जुटाउने पुण्य कामदेखि गालीगलौजका निकृष्ट व्यवहारसम्म 'सोसल मिडिया' मा प्रतिविम्बित भएका छन् । यस्ता कुराले हाम्रो सोचाइको धरातल र सामाजिक मनोविज्ञानलाई इंगित गर्छ । 'सोसल मिडिया' ले 'विचार र अभिव्यक्ति स्वतन्त्रता' को प्रवद्र्धन गरिरहेको छ । यसले लोकतन्त्रको मजबुतीकरणमा योगदान पुर्याइरहेकोमा शंका छैन । तर 'विचार र अभिव्यक्ति स्वतन्त्रता' बेलगाम अधिकार होइन । यसका सीमाहरू छन् । त्यसलाई आत्मसात गर्न आवश्यक छ । 'विचार र अभिव्यक्ति स्वतन्त्रता' को अधिकार प्रयोग गर्दा अरूको इज्जतप्रतिष्ठा र सामाजिक मर्यादामा कस्तो असर पर्छ भन्नेमा प्रयोगकर्ता पूर्ण सचेत भएन भने यसको नतिजा अकल्पनीय हुन सक्छ । बेलगाम अभिव्यक्तिले समाजलाई क्षति त हुन्छ नै, प्रयोगकर्ताकै छवि बिग्रने र ऊ कानुनी झमेलामा पर्नसक्ने अवस्था पनि आउँछ । राष्ट्रपति विद्यादेवी भण्डारीविरुद्ध 'सोसल मिडिया' मा जथाभावी अभिव्यक्ति दिने व्यक्ति पक्राउ परी कानुनी दायरामा आएको घटनालाई यसको नवीनतम दृष्टान्तको रूपमा लिन सकिन्छ । 'विचार र अभिव्यक्ति स्वतन्त्रता' को उपयोग गर्दा त्यसको सीमा बुभ्नु जरुरी छ भन्ने तथ्यलाई यो घटनाले प्रस्ट्याएको छ । प्रयोगकर्ताले पर्याप्त संयम अपनाउन आवश्यक हुन्छ भन्ने पाठ पनि यसले सिकाएको हो । संयमित बन्ने नाउँमा आफ्ना विचार राख्नै हुँदैन भन्नेचाहिँ कदापि होइन । आफ्ना विचार वा असहमतिका बुँदा शिष्ट र मर्यादित किसिमले राख्नुपर्छ भन्ने यसको आशय हो । 'सोसल मिडिया' वा अन्य कुनै मिडियाले कसैको निजी जीवन र प्रतिष्ठामा पुर्याएको क्षतिको भरपाइ हुन सक्दैन । यस किसिमको वास्तविकताप्रति पनि प्रयोगकर्ता सचेत हुनैपर्छ । 'सोसल मिडिया' को प्रचलनमा व्यापकता आएसँगै विभिन्न स्वार्थी तत्वहरूले यसलाई खेलमैदानको रूपमा प्रयोग गर्न थालेको तथ्य अर्को मननीय पक्ष हो । सर्वसाधारण प्रयोगकर्तामाथि 'सेन्टिमेन्टल ब्याकमेलिङ' गरेर आफ्ना स्वार्थप्रेरित कन्टेन्ट सेयर गर्न लगाउने कार्यमा यस्ता तत्व सक्रिय देखिएका छन् । यस्ता स्वार्थी तत्वले बिछ्याएको भुलभुलैयापूर्ण पासोमा सर्वसाधारण प्रयोगकर्ता सजिलै पर्छन् । प्रयोगकर्ताहरूले लहैलहैमा त्यस्ता कन्टेन्ट सेयर गरिदिँदा गलत तत्वको मनोबल बढ्छ । गलत उद्देश्यपूर्तिको लागि सञ्चालित साइटको हिट बढाउने, गुगल एड हत्याउने र कसैको मानमर्दन गर्ने अभिप्रायले यस्ता कन्टेन्ट तयार पारिएका हुन्छन् । कसैसँग बदला लिन फेसबुकमा सम्बन्धित व्यक्तिको नाउँमा नक्कली अकाउन्ट खोल्ने, त्यसमा मर्यादाहीन तस्बिर पोस्ट गर्ने, हुँदोनहुँदो स्ट्याटस लेख्ने जस्ता काम पनि भएका छन् । सम्बन्धित व्यक्तिलाई दुनियाँसामु बेइज्जत गर्नु नै यसको ध्येय हुन्छ । यस्ता घटनालाई भैझगडा भई अदालतमा मुद्दामामिला चल्नेसम्मको अवस्था आइसकेको छ । महानगरीय अपराध अनुसन्धान महाशाखालाई उधृत गर्दै छापा माध्यमहरूमा आएका समाचारअनुसार गत आर्थिक वर्षमा साइबर अपराधसम्बन्धी ८३० उजुरी परेकोमा चालू आर्थिक वर्षको प्रथम ६ महिनामै ५६० वटा यस्ता उजुरी परेका छन् । साइबर अपराधको क्रम बढ्दो क्रममा रहेको देखिन्छ । प्रयोगकर्ताको अज्ञानता अर्को खतरनाक पक्ष हो । कतिपय 'सोसल मिडिया' प्रयोगकर्ताले अज्ञानतावश दुर्घटनाका क्षत्विक्षत् लासको तस्बिर तथा भिडियो पोस्ट गरेका हुन्छन्, जुन गर्नै नहुने काम हो । हामी कसैले पनि आफ्ना परिवारजनको यस्तो दृश्यको कल्पनासम्म पनि गर्न सक्दैनौं । आफ्ना परिवारजनको यस्तो दृश्यको हामी कल्पना पनि गर्न सक्दैनौं भने अरूका परिवारजनलाई यस्तै हुन्छ भन्ने समानुभूतिबाट हामी निर्देशित हुन आवश्यक छ । यस्ता दृश्यले सम्बन्धित परिवारलाई दिने चोटको गहिरो जान्न आवश्यक छ । यस्ता तस्बिर तथा दृश्यले बालबालिका मनोविज्ञान बिग्रने तथ्यलाई पनि ख्याल गर्नु जरुरी छ । अहिले झुटा समाचार (फेक न्युज) तयार पार्ने, उत्तेजनापूर्ण स्ट्याटस लेख्ने तथा प्रोपोगन्डा भिडियो तयार पार्ने कामको कुनै कमी छैन । यस्ता कामको पछाडि गलत आशय लुकेका हुन्छन् । कतिपय प्रयोगकर्ताले कुराको गहिराइ नै नबुझी त्यसलाई सेयर गर्ने तथा कमेन्ट गर्ने गर्छन् । यसबाट गलत आशयबाट निर्देशित व्यक्तिलाई बल पुग्छ । हामीले थाहै नपाई गलत तत्वलाई काँधमा बोकिरहेका हुन्छौं । यसप्रति हाम्रो सचेतता आवश्यक छ । बृहत्तर सामाजिक हितको लागि 'सोसल मिडिया' को बुद्धिमत्तापूर्ण प्रयोग अहिलेको मूलभूत सवाल हो । यसको सही प्रयोगले समाजलाई सपार्न सक्छ भने गलत प्रयोगले बिगार्न पनि सक्छ । प्रत्येक 'सोसल मिडिया' प्रयोगकर्ताले रचनात्मक र जिम्मेवार व्यवहार प्रदर्शन गर्न आवश्यक छ । हरेक प्रयोगकर्ताले कुनै सामग्री पोस्ट गर्नुअघि यसले आफू स्वयं र समाजलाई नकारात्मक असर पार्छ कि पार्दैन भनेर सोच्नैपर्छ । 'सोसल मिडिया' मा प्रयोग गरिएका सामग्री सहीसत्य छन् कि छैनन् भनेर सत्यापन परीक्षण गर्नु पनि त्यत्तिकै आवश्यक छ । आफूजस्तै अन्य प्रयोगकर्ताको सत्यतथ्य जान्ने, उपयोगी जानकारी ग्रहण गर्ने र त्यस्ता सामग्रीबाट अनुप्रणीत हुने अधिकारलाई सम्मान गर्नुपर्ने हुन्छ । हरेक प्रयोगकर्ता सचेत, रचनात्मक, जिम्मेवार र नैतिकवान् बन्नुमा 'सोसल मिडिया' को औचित्य रहन्छ । 'सोसल मिडिया' को बुद्धिमत्तापूर्ण प्रयोगको जग पनि यही हो ।"
