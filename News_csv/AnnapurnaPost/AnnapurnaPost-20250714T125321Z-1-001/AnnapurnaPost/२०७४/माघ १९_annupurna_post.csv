शीर्षक,विवरण
चुरोट र रक्सीजस्तै सोसल मिडिया,"हामीलाई सचेत गराइएको थियो। साना उद्योगीमा लगानी गर्ने व्यापारी तथा नेटस्केप कम्पनीका संस्थापक मार्क एन्डरसनले सन् २०११ मा सफ्टवेयरले किन विश्व खाँदैछ भनी एउटा लेख लेखेका थिए। हामीले एन्डर्सनको उक्त चेतावनीलाई केवल मेटाफोर (रूपक) का रूपमा मात्रै लियौं। हामी यतिखेर इन्टरनेट प्लेटफर्महरूको एकाधिकारको गहिरा दाराहरूबाट संसारलाई मुक्त गर्ने चुनौती झेलिरहेका छौं। म प्रविधिमार्फत संसारमा सकारात्मक परिवर्तन सम्भव छ भन्ने ठान्थें। सिलिकन भ्यालीको सम्भावना भएका उत्कृष्ट कम्पनीमा लगानी गरेको मेरो ३५ वर्षसम्मको क्यारियरमा पर्सनल कम्प्युटर, मोबाइल सञ्चार, इन्टरनेट र सोसल नेटवर्किङ जस्ता उद्योगको एक अंग हुन पाउनु पर्याप्त भाग्यशाली अवसर थियो। मेरो क्यारियरको उल्लेख्य पक्ष गुगल र अमेजनमा प्रारम्भिक लगानी गर्नु र सन् २००६ देखि २०१० सम्म फेसबुकका संस्थापक मार्क जुकरबर्गको परामर्शदाता हुनु हो। प्रत्येक नयाँ प्रविधिको आगमनले उत्पादकत्व बढायो र ज्ञानतर्फको पहुँच बढायो। प्रत्येक नयाँ प्लेटफर्म प्रयोग गर्न झनै सजिलो र सुविधाजनक थियो। प्रविधिले भूमण्डलीकरण र आर्थिक वृद्धिलाई बढावा दियो। दशकौंसम्म प्रविधिले विश्वलाई सुन्दर र सहज बनायो। प्रविधिले सधैं राम्रै मात्र गर्छ भन्ने हामीलाई लाग्यो पनि। त्यसपछि सन् २०१६ आयो। यसपटक इन्टरनेटका दुई उल्लेख्य खराबीबारे जानकारी भयो। पहिलो खराब पक्ष, व्यक्तिगत प्रयोगकर्ताका बारेमा हो। एलटीई मोबाइल पूर्वाधार (४जी मोबाइलको मानक) युक्त मोबाइलले पहिलो कन्टेन्ट डेलिभरी प्लेटफर्म को सिर्जना गर्यो। यो सुविधा अब २४ घन्टा उपलब्ध हुने भयो र यसले प्रविधि उद्योगलाई रूपान्तरण त गर्यो नै, दुई अर्ब प्रयोगकर्ताको जीवन नै बदल्यो। संसारका थोरै मात्र देशमा अत्यन्त थोरै नियामक प्रावधान या नियामक प्रावधान नै नभएको अवस्थामा मनोवैज्ञानिक रूपमा लत बढाउनका लागि फेसबुक, गुगल, अमेजन, अलिबाबा र ट्यान्सेन्टले क्यासिनो खेल र दुष्प्रचारहरूमा प्रयोग गरिने लगातार सूचिन गर्ने र परिवर्तनीय काल्पनिक पुरस्कार जस्ता तरिका प्रयोग गरे। दोस्रो खराब पक्ष, यसको भूराजनीतिक प्रभाव हो। अमेरिका, पश्चिमी युरोप र एसियामा खासगरी फेसबुक जस्ता इन्टरनेट प्लेटफर्मले शक्तिसम्पन्नलाई राजनीति, विदेश नीति र वाणिज्य क्षेत्रमा कमजोरलाई नोक्सान पार्नलाई सहज बनाएको छ, सक्षम पारेको छ। युरोपेली देश र अमेरिकाका चुनावले बारम्बार के दर्शाएको छ भने अटोमेटेड सामाजिक सञ्जालहरूको दुरुपयोगमार्फत प्रजातन्त्रको अस्तित्वमाथि प्रहार गर्न सकिन्छ। बेलायतको ब्रेक्जिट जनमत संग्रह र सन् २०१६ को अमेरिकी राष्ट्रपतीय चुनावले पनि फेसबुकले सकारात्मकभन्दा धेरै सापेक्ष र महत्वपूर्ण रूपमा नकारात्मक सन्देश प्रवाह गर्छ भन्ने पुष्टि भएको छ। तानाशाही शासनहरूले पनि आफ्ना दमनकारी नीतिमा जनसमर्थन प्राप्तिका लागि फेसबुक उपयोग गर्न सक्छन् जस्तो कि अहिले सम्भवतः अहिले म्यानमार, कम्बोडिया, फिलिपिन्स र अन्यत्र पनि त्यस्तो भइरहेको छ। जसरी यसले सबै ठूला ग्राहक कम्पनीहरूलाई सहयोग गर्छ, त्यसैगरी केही घटनामा फेसबुकले यस्ता तानाशाही सरकारलाई सहयोग गरेको छ। अनेक कानुनी प्रावधानको व्यवस्था गरेर, शिक्षा प्रणालीमा समेत यो कुरा समावेश गरेर सोसल मिडियालाई सुर्ती र रक्सीकै रूपमा व्यवहार गर्नुपर्छ। फेसबुक, गुगल र अन्य प्रमुख इन्टरनेट प्लेटफर्मका संस्थापकले आफ्नो व्यापारको मोडेल अपनाउँदा कसैलाई हानि गर्नेबारे सोचेका थिएनन्। त्यतिखेर उनीहरू सफलताको भोक जागेका उदाउँदा र कलिलो उमेरका व्यापारी थिए। उनीहरू आफ्ना पूर्वजले प्रयोग गरेभन्दा सहज, सुविधाजनक र वैयक्तिकृत एप्लिकेसनहरूका वरपर रहेर वर्षौं अनलाइन विश्वलाई पुनर्गठन गर्ने काम गरे। प्रयोगकर्ता आफ्ना उत्पादनको लतमा परेको धेरै समय नहुन्जेल उनीहरूले आफ्नो उत्पादनमार्फत पैसा कमाउने प्रयास गरेनन्। उनीहरूले वैयक्तीकरणमा अधारित विज्ञापन नीति लिए। यसैकारण विज्ञानपनदाताले प्रयोगकर्ताका चाहना र इच्छा बुझ्न सक्ने हुँदा अब अभूतपूर्वक सटिकताका साथ आफ्नो सन्देश पठाउन सक्ने भए। त्यसपछि आयो स्मार्टफोन, जसले सबै मिडियालाई रूपान्तरण गर्यो र प्रयोगकर्तालाई सूचना प्रवाह गर्ने काममा फेसबुक, गुगल र केही सीमित अन्यलाई प्रभावकारी बनायो। इन्टरनेट प्लेटफर्ममा आफूले चाहेको मात्र विषय पाउने गरी फिल्टर गर्ने कुराले मान्छेलाई धु्रवीकरण गर्ने र स्वतन्त्र प्रेसजस्ता प्रजातन्त्रका आधारभूत संस्था क्षयीकरण गर्ने क्षमता राख्यो। इन्टरनेट व्यापारलाई अधिक नाफा दिलाउने यो अटोमेसन प्रक्रिया ले प्रजातन्त्रविरोधी तानाशाही सरकार मात्रै होइन, दुष्ट स्वभावका व्यक्ति र शक्तिको ढाँटछलबाट यी सोसल साइट नै चपेटामा छन्। एन्डर्सनले चेतावनी दिए झैं विश्वव्यापी लक्ष्य र पहुँचका कारण यी कम्पनीहरूले विश्व अर्थतन्त्रलाई खाइरहेका छन्। सो प्रक्रियामा उनीहरू फेसबुकले झैं सिद्धान्त अँगालिरहेका छन् आफ्नो नीतिका कारण आम मान्छे, संस्था र प्रजातन्त्रमा कस्तो असरप्रभाव पार्छ भन्ने वास्ता नगरीकनै छिटो अघि बढौं र सबै कुरा भताभुंग गरौं। विकसित देशका धेरै अल्पसंख्यक नागरिकमा यी प्लेटफर्मले बनाएका यस्ता फिल्टर बबल को प्रभाव छ यो यस्तो भ्रमपूर्ण डिजिटल सत्य हो, यसमा स्थापित विश्वास झनै कठोर र चरम हुन्छ। अमेरिकामा एकतिहाइ वयस्क जनसंख्या डेमोन्स्ट्रेबल फ्याक्ट लगायतका नयाँ विचारप्रति अति आसक्त छ। यस्ता व्यक्तिहरूलाई सहजै झुक्याउन सकिन्छ। यसरी मान्छे झुक्याउने रणनीतिलाई पूर्व गुगल डिजाइन इथिसिस्ट ट्रिस्टन ह्यारिस ब्रेन ह्याकिङ भन्छन्। दिमाग नै ह्याक गर्ने रणनीति ! यस्तो खालको ब्रेन ह्याकिङ को चुनौतीसँग भिड्न पश्चिमी प्रजातन्त्र तयार भइसकेको छैन। इन्टरनेट प्लेटफर्मका लागि अमेरिकामै प्रभावकारी नियमप्रणाली बनेको छैन। त्यस्तो नियम बनाउन राजनीतिक इच्छाशक्ति पनि देखिँदैन त्यहाँ। युरोपियन युनियनमा भने दुवै नियामक प्रणाली र आवश्यक राजनीतिक इच्छाशक्ति पनि छ तर चुनौतीका लागि भने त्यो पर्याप्त छैन। भर्खरै युरोपेली महासंघले गुगलले गरेको प्रतिस्पर्धाविरोधी व्यवहार का लागि गरेको अहिलेसम्मकै धेरै, २७ बिलियन डलरबराबरको जरिवाना भराउने काम साँच्चै सही हो, तर यो अझै कम भयो। गुगलले यसबारेमा अपिल गर्यो। गुगलका लगानीकर्ता पनि हच्किए। यो राम्रो सुरुवात हो तर पर्याप्त भएन। हामी संवेदनशील मोडमा छौं। इन्टरनेट प्लेटफर्मले ल्याएका खतरा र चुनौतीबारे समाजका थोरै मान्छेहरू मात्र सचेत हुँदैछन् तर इन्टरनेट प्लेटफर्म यति सहजै उपलब्ध छ र त्यसको मनोवैज्ञानिक लत यति गहिरो छ कि प्रयोगकर्ताको पक्षबाट त्यसको असर र प्रभाव हटाउन अनेक पुस्ता पार गर्नुपर्ने देखिन्छ। चुरोटको लतविरुद्धका अभियान यस्तै देखिएका थिए र छन्। इन्टरनेट प्लेटफर्मका प्रतिस्पर्धा र अन्वेषणमाथिका एकाधिकारका गलत प्रभाव अमेरिकामा भन्दा बढी युरोपमा पहिचान हुँदैछन्। तर कसैले पनि प्रभावकारी नियामक रणनीति फेला पारेका छैनन्। प्रजातन्त्रलाई यस्ता प्लेटफर्मको प्रयोग प्रजातन्त्र कमजोर बनाउन सोसल साइटको प्रयोग गरिन्छ भन्ने खालका संचेतना विस्तारै वृद्धि त हुँदैछन्, तर पश्चिमी सरकारहरूले यसबारेमा गम्भीर भएर अझै सोचिसकेका छैनन्। इन्टरनेट प्लेटफर्मका एकाधिकारले बढाएका चुनौतीसँग जुध्न एन्टिट्रस्ट प्रावधान लागू गरेर मात्र पुग्दैन, यसमा नयाँ ढंगले सोच्नैपर्छ। यो नयाँ चुनौतीलाई हामीले जनस्वास्थ्यमा आएको चुनौतीकै रूपमा लिनुपर्छ। अनेक कानुनी प्रावधानको व्यवस्था गरेर, शिक्षा प्रणालीमा समेत यो कुरा समावेश गरेर सोसल मिडियालाई सूर्ती र रक्सीकै रूपमा व्यवहार गर्नुपर्छ। हाम्रो जीवनलाई सन्तुलित पार्न र राजनीतिमा आशावादिता सञ्चार गर्न हामीले वाधकहरूलाई वाधा पार्ने बेला भइसक्यो। रोजर म्याकनमी एलेभेसन पार्टनर्सका सहसंस्थापक हुन्। (प्रोजेक्ट सिन्डिकेटबाट अनूदित)"
आर्थिक स्वाभिमानको प्रश्न,"हाम्रो अर्थतन्त्रका लागि चालू आर्थिक वर्ष सकारात्मक बन्न सकेन। बढ्दो आयात र घट्दो विप्रेषणका कारण यस्तो स्थिति उत्पन्न भएको हो। देश प्रादेशिक संरचनामा गएका बेला अर्थतन्त्रमा यही अवस्था कायम रह्यो भने मुलुक थप संकटमा पर्नेछ। त्यसै पनि यतिबेला आर्थिक अराजकतामा छ देश। सरकार देशप्रति पटक्कै जिम्मेवार छैन। सत्ता छोड्नुअघि आफू लोकप्रिय हुन जे पनि गर्ने र त्यसबाट राज्यलाई पर्ने आर्थिक प्रभावबारे कुनै विश्लेषण र अध्ययन नगरी निर्णय गर्ने प्रवृत्ति एकातिर छ भने अर्कोतिर प्रशासनिक र संस्थानहरूका पद बोलकबोलमा बिक्री गर्ने प्रक्रिया खुलेआम अगाडि बढेको छ। हुन त यो परम्परा पहिले पनि नभएको होइन। एमाले र माओवादीले सरकारको नेतृत्व गरेका बेला पनि यो अवस्था विद्यमान थियो। तर अहिले कुनै लाजगालबिनै सरकार यस्ता क्रियाकलापमा एक कदम अगाडि बढेको छ। यो राज्यका लागि चिन्ताको विषय हो। विप्रेषणको घट्दो प्रवृत्ति अर्को चिन्ताको विषय बनेको छ। प्रतिनिधिसभासँगै प्रदेशसभा चुनाव सम्पन्न भए, तर यो प्रक्रियालाई अगाडि लैजाँदा कमसेकम आउँदो एक वर्षमा कति थप पैसा लाग्छ र त्यो पैसा कहाँबाट जुटाउने भन्ने सम्पूर्ण पक्षबारे नेपाल सरकारले कुनै हिसाबकिताब गरेको छैन। आफ्नो बहिर्गमनपछि देखाजाएगा भन्ने मनोवृत्ति घातक हो। यथार्थमा देश आज लथालिंग अवस्थामा छ, जसले आआफ्नो ठाउँबाट थर्काएर र धम्क्याएर जेजे गर्ने हैसियत राख्छ त्यो भइरहेको छ, राज्यको ढुकुटी र प्रशासनिक संरचनासमेतमा। यस्ता गतिविधिबाट राज्यलाई कस्तो प्रभाव पर्छ भन्नेबारेमा अनभिज्ञता प्रकट गरिन्छ। प्रशासनमा जतिसुकै गैरकानुनी काम गरे पनि वा नियम मिचे पनि कसैलाई केही हुँदैन भन्ने प्रवृत्ति बढ्दो छ। सेटिङ मिलाउन सके संरक्षण प्राप्त हुने भएकाले खुलमखुला भ्रष्टाचार बढेको छ। सरकारी अड्डामा पैसा नदिए कुनै पनि काम हुने अवस्था छैन। त्यसैले नयाँ सरकार गठन भएपछि धेरै ठूलाठूला कुराभन्दा पनि देशलाई विधि, प्रक्रिया र अनुशासनमा चलाउन मात्र सके ठूलो उपलब्धि हुनेछ। राष्ट्रिय तथा अन्तर्राष्ट्रिय जगत्मा मात्र होइन, आमजनतामा समेत विश्वास बढ्नेछ। अब बन्ने नयाँ सरकारले पनि कांग्रेसपछि लुट्ने पालो हाम्रो हो भनेर फेरि बेथिति र अराजकतालाई आत्मसात गरेर अघि बढ्ने हो भने देश ठूलो संकटमा पर्नेछ। मूल कुरा आफ्नो हैसियतअनुसारको खर्च गर्ने र जेमा खर्च गर्ने भनेर बजेट विनियोजन भएको छ, त्यसलाई निश्चित समयसीमाभित्र खर्च गर्ने र भौतिक उपलब्धि खडा गर्ने, क्षमता भएका मानिसलाई काम गर्ने मौका दिने, आर्थिक अनुशासन कठोरताका साथ पालना गर्ने गुण नयाँ प्रधानमन्त्रीले देखाउन सके भने फेरि ६ महिनामै सरकारको व्यवहार बदलिन्छ र देशमा लगानीको वातावरण पनि बन्दै जान्छ। हामीले चाहेको समृद्धिको ढोका खुल्नेछ। कालो धनलाई खुला गर्ने अनि माफी दिने भनी अनेक किसिमका योजनामा दिमाग घुमाउनुको सट्टा राज्यलाई विधि, प्रक्रिया र अनुशासनमा मात्रै लैजान सार्थक प्रयास गर्न सके लगानीकर्तामा स्वतः विश्वास बढेर जान्छ। कालो धनलाई खुला गर्ने अनि माफी दिने भनी अनेक किसिमका योजनामा दिमाग घुमाउनुको सट्टा राज्यलाई विधि, प्रक्रिया र अनुशासनमा मात्रै लैजान सार्थक प्रयास गर्न सके लगानीकर्तामा स्वतः विश्वास बढेर जान्छ, लगानी पनि बढ्छ। तर घट्दो विप्रेषणको परिवेशमा साधारण खर्च बेपत्ता बढेर जाने, विकास खर्च उपयोग नहुने या उपयोग भए पनि ठूलो अंश लुट र कमिसनमा जाने तथा सरकारका विभिन्न एकाइहरूमा कार्यक्षमता र उत्कृष्टताभन्दा पार्टीका मान्छेलाई महत्व दिने परिपार्टी कायम रह्यो भने अर्थतन्त्र धराशायी हुन सक्छ। देशलाई कानुन र नीतिनियममा बलियोसँग कस्नुपर्ने बेलामा यस्ता अराजक अभिव्यक्त आउन थाले भने मुलुकको अर्थतन्त्र तहसनहस बन्नेछ। लगानीकर्ता भड्कने छन्। देश माफियाका हातमा जानेछ। यस्ता विषयलाई नयाँ आउने शासक वर्गले जति छिटो बुझ्यो त्यति उत्तम हुनेछ। अहिले आयात र निर्यातबीचको खाडल बढेकाले व्यापार घाटा बढ्दो छ। हामीले अधिकांश मालसामान नजिकका दुई ठूला छिमेकी भारत र चीनबाट ल्याउँछौं। तर यी दुवै देशबाट नेपालमा आउने सामान आयातको अनुपातमा नेपालबाट जाने निर्यात बढ्न सकेको छैन। अब हामीले विविधीकरणका नाममा तेस्रो मुलुकलाई मात्र नहेरेर भारतमा फोकस गर्नुपर्ने हुन्छ। यसका लागि भारत र नेपाल दुइटै देशले नयाँ रणनीति अपनाउनुपर्छ। अर्थात् नेपाल भारतका लागि एउटा बजार मात्र हुने र भारतका बजारमा नेपालको उपस्थिति अन्त्य गर्न नेपालले मात्र होइन, भारतले पनि सहयोग गर्नुपर्छ। यसका लागि दबाबको कूटनीति होइन, अब दुवै देशले समृद्धिको कूटनीति अपनाउनुपर्छ। यो प्रसंगमा पंक्तिकार परराष्ट्रमन्त्री हुँदा भारतसँग भएको वाणिज्य व्यापार सन्धिको उल्लेख गर्न चाहन्छ। समृद्धिको लागि कूटनीतिको त्यो अनुपम उदाहरण थियो। त्यो व्यापार सन्धिपछि पाँच वर्षसम्म भारतको नेपालमा व्यापक लगानी बढ्यो। नेपालको निर्यात पनि भारततर्फ ठूलो मात्रामा बढेर गयो। तर सन् २००२ मा त्यसलाई परिवर्तन गरी अनेक बन्देज खडा गरियो। पंक्तिकार अब आउने सरकारलाई सन् १९९६ मा भएको नेपाल भारत वाणिज्य सन्धिका पाना पल्टाएर अध्ययन गर्न सल्लाह दिन्छ। एकपटक भइसकेको सन्धिलाई आधार मानेर अब नयाँ वाणिज्य व्यापार र विदेशी लगानीका नीति दुवै देशले तय गर्नु समृद्धिका लागि कूटनीतिक आधारमा अनुकूल हुनेछ। उदाहरणका लागि, बर्सेनि लाखौं सवारी साधन भारतबाट नेपाल भित्रिन्छन्। अब साधनका पार्टपुर्जा नेपालभित्रै उत्पादन गरेर नेपाल र भारतको पूर्वी राज्यहरूको माग पूरा गर्ने रणनीति नेपाल र भारत दुवैले अपनाउनुपर्छ। जसले गर्दा रोजगार मात्रै नभई निर्यात पनि बढ्छ। त्यस्तै नेपाल र भारतबीच बिजुलीको आदानप्रदान स्वतन्त्र बजारको सिद्धान्तअनुसार अब खुला छोड्नुपर्छ। यो दृष्टिकोणबाट भारत र नेपाल दुवैलाई फाइदा छ। यस्तै थुप्रै अवधारणा अब भारत र नेपालबीच समृद्धिको कूटनीतिअन्तर्गत पर्नेछन्। तर यसका लागि आफ्नै देशको आर्थिक स्वाभिमानलाई आर्थिक विकाससँग जोडेर अघि बढ्न सक्ने सरकार चाहिन्छ। लम्पसारवादी र भ्रष्ट चरित्रको सरकारले यस्तो काम गर्न सक्दैन। देश संघीयताको अभ्यासमा छ। पहिलोपटक प्रदेशसभाका बैठक बस्दैछ। संघीयतामा जाँदैमा वा राजनीतिक परिवर्तनले मात्र आर्थिक समृद्धि हासिल हुँदैन। व्यवस्था परिवर्तन त २००७ सालदेखि पटकपटक हुँदै आएको छ, तर आर्थिक समृद्धि एजेन्डा बन्न सकेन। समृद्धि कसैको एकल प्रयासबाट सम्भव हुँदैन, यसका लागि सामूहिक भावनाको विकास हुनुपर्छ। विभाजित समाजलाई एउटै सूत्रमा गाँस्न सक्नुपर्छ। चुनावी भाषणामा गरिने समृद्धि र व्यावहारिक जीवनमा उतार्नुपर्ने समृद्धि नितान्त फरक कुरा हो। अब आर्थिक समृद्धिलाई सबैको एकल एजेन्डा बनाउनुपर्छ। समृद्धिमा तगारा हुने कानुनी, प्रशासनिक र दलीय अड्चन हटाउनुपर्छ। शैक्षिक र स्वस्थ क्षेत्रको उन्नति समृद्धिको पूर्वाधार भन्ने कुरा हामीले बिर्सेका छौं। मान्छे चेतनशील र स्वस्थ भयो भने त्यसले समृद्धिमा सघाउँछ। राजनीतिज्ञ र प्रशासनिक व्यक्तिमा रहेको भ्रष्ट मनोवृत्तिको अन्त्य, सत्तापक्ष र विपक्षमा बस्ने दलबीच देशीय स्वार्थमा एकता, प्रतिपक्षका काम सत्ताको विरोध मात्र गर्ने र सत्तापक्ष विपक्षीले राखेका उपयोगी विषयलाई अंगीकार गर्न नसक्ने प्रवृत्ति समृद्धिमा तगारो बनेका छन्। सर्वप्रथम मुहान सफा बनाऔं, इच्छाशक्ति भए देश समृद्ध बनाउन सकिन्छ। लगानी पनि हाम्रै कारणले भित्याउन नसकिएको हो। शान्ति, स्थिरता र सुरक्षाको प्रत्याभूति गराउन सक्ने हो भने समृद्धि नेपालजस्तो अनुपम प्राकृतिक सम्पदासम्पन्न मुलुकका लागि टाढाको विषय होइन। खाडीका मरुभूमिलाई नोटमा रूपान्तरण गर्न सघाउ पुर्याएको हाम्रो श्रमशक्तिलाई देशकै समृद्धिमा लगाउन सक्यौं भने उत्तम हुनेछ। युवा र पढेलेखेका व्यक्तिलाई देश छोड्ने मनस्थितिबाट मुक्त गराई स्वाभिमानी र राष्ट्रप्रति वफादार बनाउन सक्यौं भने त्यसले पनि समृद्धिको यात्रालाई सघाउनेछ। दुबईमा रोजगारका अवसर घटेर केही फरक पर्ने छैन। यी सबै वातावरण निर्माणको जिम्मा नेतृत्वकै हो, नेतृत्व सत्ताप्रधान नभई राष्ट्रप्रधान भयो भने देशले गन्तव्य पहिल्याउनेछ।"
सुरक्षाको दृष्टिमा प्रदेश राजधानी,"संविधानले तोकेको समयसीमाको माखेसाङ्लोमा फसेको सरकारले सत्ताको औचित्य पुष्टि गर्न प्रदेशप्रमुख र अस्थायी राजधानी तोकेलगत्तै शपथ ग्रहणको औपचारिकतासमेत पूरा भएको छ।राष्ट्रिय सुरक्षाको दृष्टिकोणबाट हेर्दा देश दिनानुदिन आन्तरिक चुनौतीको दलदलमा फस्दै गइरहेको छ। आन्तरिक सुरक्षा चुनौतीमध्ये अहिलेको डरलाग्दो खतरा भनेको आर्थिक सुरक्षा हो। हरक्षेत्रमा फस्टाएको चरम भ्रष्टाचार, आयात उच्चदरमा बढी ठूलो व्यापार घाटाको अवस्था र शोधनान्तर घाटामा रहनु तथा सरकारद्वारा राष्ट्रले धान्नै नसक्ने योजनाविहीन उच्छृंखल खर्चको अभ्यास र प्रक्षेपण आदिका कारण आउन सक्ने आर्थिक संकट नै आर्थिक सुरक्षाको मूल चुनौती हो। चौतर्फी मौलाएको अराजकताका कारण उत्पन्न भएको र हुनेसक्ने थप मानव सुरक्षा चुनौती अर्को गम्भीर सामाजिक सुरक्षाको विषय बनेको छ। विदेशी एजेन्टको रूपमा दलाली गर्ने स्वदेशी पहुँचवाला, निर्र्णायक तहमा बसेका धनवादी अराष्ट्रिय तत्व, विदेशी माफिया तथा डनहरूको नियन्त्रणमा राज्य फस्न थालेपछि नेपालले बनाना रिपब्लिक को नियति भोग्नुपर्ने अवस्था पनि आउन सक्छ। यो सम्भाव्य अवस्थाका संकेतहरूले नेपालको अस्तित्व संरक्षण नै मूल सुरक्षा चुनौतीको रूपमा देखा पर्दैछ। गैरजिम्मेवार तथा मनपर्दी ढंगबाट सञ्चालित राजनीतिक अभ्यास, बिना पूर्वतयारी तदर्थ हिसाबले राज्यव्यवस्था सञ्चालन गर्ने संस्कार, लोकतन्त्रको नाममा बेलगाम बढेको मनपरीतन्त्र तथा संघीयताका चुनौतीमाथि उचित व्यवस्थापन हुन नसक्दाको अवस्थामा आजसम्म प्राप्त उपलब्धि नै धरापमा पर्नसक्ने सम्भावना नकार्न सकिँदैन। यसरी समग्रमा हेर्दा वर्तमान राजनीतिक व्यवस्था र प्रणालीलाई दिगो र दरिलो बनाउनु नै अहिलेको मूल चुनौतीको विषय बनेको छ। राजनीतिक सुरक्षा नै अहिलेको जल्दोबल्दो राष्ट्रिय सुरक्षाको विषय हो। संघीयताको अभ्यास नितान्त नौलो, संविधानमा लेखिएजस्तो सरल र सहज छैन। अहिलेजस्तो आलोकाँचो तयारी र अभ्यासले यसलाई निकास दिन नसकिने महसुस हुन थालिसकेको छ पार्टी र आमजनमा समेत। अहिलेकै शैली र अस्वस्थ राजनीतिक खिचातानीबीच संघीयताको अभ्यासलाई अगाडि बढाउने हो भने यो अभ्यासको दौरान आउन सक्ने अनगिन्ती चुनौती र तिनबाट उत्पन्न हुने नयाँ आयामका द्वन्द्वहरूले बहुआयामिक द्वन्द्व को रूप नलेला भन्न सकिन्न। यस्ता चुनौती अझै झेल्न बाँकी नै छ। पार्टी र नेताहरू विद्यमान राजनीतिक अभ्यास र निर्णय प्रक्रियामा रमाउने अहंकारले राजनीतिक सुरक्षाका विषयमा समेत चुक्न थालेका छन्। यी र यस्ता सम्भाव्य चुनौतीबारे गहन अध्ययन, अनुसन्धान, मूल्यांकन र सम्बोधन गर्ने उपायबारे गम्भीर गृहकार्य भएको पाइँदैन। यसको प्रतिबिम्बस्वरूप भर्खरै घोषणा भएको प्रदेशको अस्थायी राजधानीलाई लिन सकिन्छ। यो केही राजनीतिक नेताको प्रभाव, आर्थिक चलखेल, राजनीतिक पूर्वाग्रह तथा सरकारको हतोत्साही मानसिकताको परिणाम हो। हाललाई अस्थायी नै भने पनि यसले विद्यमान समस्यामाथि थप समस्याको बीउ रोपेको छ, भविष्यका लागि। प्रदेशको राजधानी तोक्ने कुरा राष्ट्रिय सुरक्षाको दृष्टिकोणबाट अहं राष्ट्रिय हित तथा चासोको विषय हो। अहिले घोषणा भएको कतिपय प्रदेशको अस्थायी राजधानी राष्ट्रिय सुरक्षा र राष्ट्रिय हितअनुकूल देखिँदैन। देश र प्रदेशको राजधानी भनेको देश र प्रदेशको मुटु हो, यो सुरक्षित र प्रभावकारी भए मात्र यसले देश र प्रदेशको प्रशासनिक, आर्थिक, सामाजिक तथा सुरक्षा आदि राज्यव्यवस्थाका संयन्त्रमा राज्यको नीति ठीकसँग सञ्चार गरी सञ्चालन गर्न सक्छ। राजधानी तोक्ने भनेको राजनीतिक निर्णय मात्र पनि होइन, भौगोलिक, आर्थिक, सामाजिक, सुरक्षालगायत बहुआयामिक पक्षमाथि चिन्तन जरुरी पर्छ। राजधानी तोक्ने निर्णयको अभ्यास र प्रक्रिया हेर्दा सरकार र सबै राजनीतिक दलहरू गैरजिम्मेवार देखिएका छन् यसैले भौगोलिक, आर्थिक तथा सामाजिक आयामअनुकूल व्यवस्था वा अभ्यासको हिसाबले व्यावहारिक तथा सुरक्षाको दृष्टिकोणबाट मजबुत हुन सके मात्र राजधानीको औचित्य पुष्टि हुन्छ। अहिले तोकिएका कतिपय अस्थायी राजधानी भौगोलिक, आर्थिक तथा सामाजिक हिसाबले व्यावहारिक देखिँदैनन् भने राष्ट्रिय सुरक्षाको दृष्टिकोणबाट अति संवेदनशील स्थानमा रहेको पाइन्छ, जुन अहं राष्ट्रिय हित र चासो प्रतिकूल छ। राजनीतिक पूर्वाग्रहका कारण, प्रदेश नम्बर २ को बनावट नै कस्तो छ भने यसको राजधानी जहाँ भए पनि अन्तर्राष्ट्रिय सिमाना नजिक हुनुको विकल्प नै छैन, चाहे राष्ट्रिय सुरक्षाको दृष्टिकोणबाट जतिसुकै संवेदनशील किन नहोस्। प्रदेश नम्बर ३, ४ र ६ को राजधानी (हेटौंडा, पोखरा र सुर्खेत) बृहत् सुरक्षाको दृष्टिकोणबाट उपयुक्त नै देखिन्छ। तर प्रदेश नम्बर १, ५ र ७ को राजधानी (विराटनगर, रूपन्देही र धनगढी) बहुआयामिक तथा बृहत् सुरक्षाको दृष्टिकोणबाट उपयुक्त देखिँदैन। अन्तर्राष्ट्रिय सिमाना नजिक हुनुका कारण राष्ट्रिय सुरक्षाको दृष्टिकोणबाट त विल्कुलै अनुपयुक्त छ। प्रदेश नम्बर २ मा जस्तो विकल्प नै नरहेको अवस्था पनि छैन र सबै दृष्टिकोणबाट उपयुक्त स्थानहरू पनि छन् यी प्रदेशहरूमा। यसैले प्रदेश नम्बर १, ५ र ७ का राजधानीहरूको निर्णयमाथि पुनर्विचार हुनैपर्ने देखिन्छ। राजधानीजस्तो महत्वपूर्ण भूगोलको छनोटका लागि भौगोलिक, आर्थिक, सामाजिक र सुरक्षाका केही आधार हुन्छन् र त्यही आधारभूत मापदण्डभित्र रहेर मात्र यसको निर्णय गरिन्छ। राजधानी बन्ने भूगोलमा सडक सञ्जाल, पानी, बिजुली, आईटी तथा सञ्चार, वित्तीय निकायजस्ता आधारभूत पूर्वाधार भएको, विकास तथा विस्तारका सम्भावना बोकेको, भौगोलिक तथा सामाजिक हिसाबमा व्यावहारिक तथा सुगम र आर्थिक उन्नतिको सम्भावना भएको हुनुपर्छ। यीबाहेक राष्ट्रिय सुरक्षाको मान्यताअनुसार पनि राजधानी भनेको अन्तर्राष्ट्रिय सिमानाबाट समूचित गहिराइसहितको दूरीमा हुनु अनिवार्य मानिन्छ ताकि विषम तथा लडाइँकै अवस्थामा पनि प्रतिरक्षाको हिसाबमा दुस्मन पक्षले चाहे पनि सजिलै राजधानी कब्जा गर्न नसकोस् र राजधानी अन्तिम घडीसम्म पनि क्रियाशील भइरहन सकोस्। सायद यिनै सोचमाथि थप गृहकार्य गर्नुपर्ने भएर हाललाई अस्थायी राजधानी मात्र तोकिएको हुनुपर्छ। राजधानी भनेको प्रदेशको विद्यमान सुगम र विकसित भूगोलमै हुनुपर्छ भन्ने पनि होइन, विकासको सम्भावना बोकेको उपयुक्त र नयाँ ठाउँलाई विकास गर्ने रणनीतिक उद्देश्यले पनि राजधानी तोक्न सकिन्छ। यसैले आगामी दिनमा अर्को स्थायी राजधानी तोक्ने काम जतिसुकै चुनौतीपूर्ण भए पनि राष्ट्रिय हितअनुकूल हुनैपर्छ, चाहे त्यो निर्णय अति कठोर प्रकृतिकै किन नहोस् ? अहिलेको राजधानी तोक्ने निर्णयको अभ्यास र प्रक्रिया हेर्दा सरकार र सबै राजनीतिक दलले गैरजिम्मेवारीको परकाष्ठा प्रदर्शन गरेका छन्। सरकार, आफ्नै कर्मका कारण किंकर्तव्यविमूढ को अवस्थामा छ भने विपक्षी दलहरूले पनि माछा देखे दुलोभित्र हात, सर्प देखे दुलोबाहिर हात भनेजस्तो स्वार्थी चरित्रको परकाष्ठा प्रदर्शन गरेका छन्। कुनै पनि दल तथा सरकारले समेत यस विषयमा सुरक्षा तथा प्रतिरक्षाको हिसाबमा सोच्नुपर्ने या सोध्नुपर्नेसमेत आवश्यक ठानेनन्। विद्यमान राजनीतिक अभ्यास र निर्णय प्रक्रियामा नै रमाउने यसलाई नै सर्वोपरि, सर्वमान्य र सर्वोत्तम ठान्ने अहंकारले भविष्यमा कुन किसिमको राजनीतिक संस्कार स्थापित हुने हो भन्नेजस्तो राजनीतिक सुरक्षाका विषयमा समेत चुक्न थालेका छन्, पार्टी र नेताहरू। राजधानी छनोट गर्नेजस्ता अहं राष्ट्रिय हित तथा चासोका विषयमा निर्णय गर्ने कार्य मूलतः वा सिद्धान्ततः राष्ट्रिय सुरक्षा परिषद्को हो। अर्थात् राष्ट्रिय सुरक्षा परिषद्को सिफारिसमा सरकारले गर्ने हो। यसका लागि आवश्यक अध्ययन, अनुसन्धान, अन्तरसंवाद, परामर्श, बहस आदि चलाएर विकल्पसहित उपयुक्त निष्कर्ष निकालेर सुझाव दिने कार्य राष्ट्रिय सुरक्षा परिषद् सचिवालयको हो। यही निष्कर्षका आधारमा राष्ट्रिय सुरक्षा परिषद्ले सरकारमा सिफारिस गर्ने हो। तर सरकार तथा मूलधारका पार्टीहरूसमेत यसमा चुकेका छन्। यसरी राष्ट्रिय सुरक्षा परिषद्लाई नै संलग्न नगराउनु र राजनीतिक अभ्यासबाट मात्र निर्णय गर्नाले राष्ट्रिय सुरक्षा परिषद्को अस्तित्व नस्वीकारेको देखिन्छ। यस्तो राजनीतिक अभ्यास हाबी हुँदा राष्ट्रिय सुरक्षा परिषद्जस्तो उपल्लो तहको गहन जिम्मेवारी बोकेको निकायसमेत पंगु हुन पुग्छ। राष्ट्रिय सुरक्षा नीति जाहेर भइसकेको अवस्थामा समेत यस्तो अभ्यासले प्र श्रय पाउनु भनेको राष्ट्र उँभो नलाग्ने लक्षण हो भने, यसको प्रतिफल राष्ट्र नै कमजोर भए उन्नति नहुने अवस्थामा पुग्ने डर हुन्छ। यो विडम्बनाको विषय हो। यहाँनिर, राष्ट्रिय सुरक्षाको मुख्य भूमिका बोकेको एक अंग सेनाले समेत यसमा केही नबोल्नु, राष्ट्रिय हितविपरीत निर्णय गर्दा सरकारलाई सही सुझाव दिन नसक्नु वा आवश्यकताअनुसार दबाब दिन नसक्नु तथा अडानसमेत लिन नसक्नुमा सेना पनि चुकेकै भन्नुपर्छ। यस्तो विषयमा औपचारिकता मात्र पूरा गरेर सेनाले आफ्नो भूमिका निर्वाह गरेको ठहरिन्न भने अहं राष्ट्रिय हित तथा चासोका विषयमा अडान लिन नसक्नुलाई नागरिक सर्वोच्चता र नागरिक नियन्त्रणलाई मानेको अपव्याख्या गरी सन्तोष लिने छुट पनि छैन, सेनालाई। बितेको अझै केही छैन। सपार्ने र सुधार गर्ने समय र मौका बाँकी नै छ। राष्ट्रघाती काम कसैले नगरून् र गर्ने पनि नदिऔं। भण्डारी नेपाली सेनाका पूर्व सहायक रथी तथा नेपाल इन्स्टिच्युट फर स्ट्राटेजिक स्टडिजका सचिव हुन्।"
सशक्त अनुगमनले घरदैलोमै सरकार,"अर्थशास्त्री मिल्टन फ्रिडम्यानले पैसा खर्च गर्ने तरिका चार किसिमको हुने बताएका छन्। जब तपाईं आफ्नो पैसा आफूमाथि खर्चिनु हुन्छ, तपाईंले कमै मात्र गल्ती गर्नुहुन्छ। पैसा कमाउने, खर्च गर्ने र त्यसबाट लाभ हुने व्यक्तिबीचको सम्बन्ध दरिलो, प्रत्यक्ष र तत्कालको हुन्छ। जब तपाईं आफ्नो पैसा अरू कसैलाई उपहार किनिदिन प्रयोग गर्नुहुन्छ, तपाईंलाई आफ्नो पैसाको सही पाउने प्रेरणा त हुन्छ, तर तपाईंले प्रापकले चाहेजस्तै वा उसलाई आवश्यक परेकै चीज किन्नुहुन्छ भन्ने ग्यारेन्टी हुँदैन। जब तपाईं अरू कसैको पैसा आफ्ना लागि केही किन्न प्रयोग गर्नुहुन्छ, तपाईंलाई सही वस्तु पाउने प्रेरणा हुन्छ तर मितव्ययी बन्ने कुनै प्रेरणा हुँदैन। अन्त्यमा, जब तपाईं अन्य व्यक्तिको पैसा अरू कसैका लागि केही किनिदिन प्रयोग गर्नुहुन्छ भने उक्त अवस्थामा कमाउने, खर्च गर्ने र लाभ पाउने व्यक्तिबीच कुनै सम्बन्ध हुँदैन। जसले गर्दा फजुल खर्च हुने वा स्रोतको हिनामिना हुने सम्भावना सबैभन्दा धेरै हुन्छ। अर्थशास्त्री मिल्टनका यी चारवटा तरिका बिचार्ने हो भने सरकारले आजसम्म गरेको खर्चको शैलीले धेरै फजुल भएको प्रस्ट हुन्छ। जसमा प्रत्यक्षपरोक्ष सरकार सञ्चालन गर्ने राजनीतिक दल सहभागी छ, जसभन्दा अपजसको भागीदार बनेको छ। यसको मूल कारण भनेकै कमजोर अनुगमन तथा मूल्यांकन। समृद्धि द प्रोस्पेरिटी फाउन्डेसनले प्रकाशित गरेको लरेन्स डब्लू रिडको पुस्तक स्वतन्त्र समाजका विचारहरू एक संग्रहमा मिल्टनलाई उद्धृत गर्दै लेखिएको प्रस्तुत सन्दर्भ नेपालका लागि ठ्याक्कै मिल्छ। सिंहदरबार गाउँगाउँमा पुगेको छ। सात सय ५३ स्थानीय सरकारबाट नागरिक घरआँगनबाटै कार्यपालिका, व्यवस्थापिका र न्यायपालिकाको सेवा पाउनेमा कानुनी रूपमै ढुक्क छन्। स्थानीय र प्रदेशमा निर्वाचन भए पनि कर उठाउनेदेखि प्राकृतिक स्रोत बाँडफाँटजस्ता थुप्रै विषयमा प्रदेश र संघीय सरकारसँग सहकार्य गर्नुपर्ने भएकाले सहकार्यका काम ओझेलमै छन्। अढाई वर्षअघि गठन हुनुपर्ने वित्त आयोगले यसै सातादेखि काम थाले पनि पदाधिकारी अभावमा अझै अपूर्ण छ। तहमा सरकार सञ्चालन भएसँगै संसद्बाट अन्तरसरकारी वित्त व्यवस्थापन ऐन, २०७४ कार्यान्वयनका क्रममा छ। ऐनको दफा ३० को उपदफा ३ बमोजिम तीनवटै तहका सरकारले बजेट कार्यान्वयनको वार्षिक समीक्षा गरी तत्सम्बन्धी विवरण प्रत्येक वर्षको कात्तिक मसान्तभित्र सार्वजनिक गर्नुपर्ने देखिन्छ। ऐनकै दफा ३२ मा आयव्ययको चौमासिक विवरण मन्त्रालयमा पेस गर्नुपर्ने व्यवस्था छ। यतिमात्र होइन, नेपालको संविधानको धारा २३२(८) मा नेपाल सरकारले आफैं वा प्रदेश सरकारमार्फत गाउँकार्यपालिका वा नगरकार्यपालिकालाई यो संविधान र संघीय कानुनबमोजिम आवश्यक सहयोग गर्न र निर्देशन सक्ने व्यवस्था गरेको छ। यसैगरी स्थानीय सरकार सञ्चालन ऐन २०७४ को दफा ११४ मा नेपाल सरकारले दिएको निर्देशन पालना गर्नु स्थानीय तहको कर्तव्य हुनेछ भनिएको छ। सूचकका आधारमा निष्पक्ष र सशक्त अनुगमन हुन सकेन भने नागरिकका घरदैलोमा आएको सरकार उपलब्धिविहीन हुनेछ। जवाफदेही र उत्तरदायी सरकारबाट सुशासनको प्रत्याभूतिका लागि संघीय संरचनामा पृथक किसिमको अनुगमन तथा मूल्यांकन आवश्यक हुन्छ। प्रस्तुत विविध कानुनी आधारलाई हेर्ने हो भने पनि स्थानीय सरकार चुस्त, स्वच्छ र पारदर्शी ढंगले सेवामूलक रूपमा प्रस्तुत हुन जरुरी छ। संरचना संघीयता भए पनि अझै पनि संघीय सरकारले नै करिब ८० प्रतिशत राजस्व संकलन गर्छ। उसले प्रदेश र स्थानीय सरकारलाई यो राजस्व र रोयल्टी बाँडफाँट गर्छ। प्रदेश र स्थानीय सरकारले चारवटा कर लगाउँछन्। माथिबाट स्रोत दिएपछि र संघीय सरकारले अन्तर्राष्ट्रिय प्रतिबद्धताहरू जनाए वा सम्झौताहरू गरेपछि सोहीअनुसार जवाफदेही हुनुपर्ने हुन्छ। साझा उपलब्धिका लागि मूल्यांकन जरुरी हुन्छ। यी सबैका लागि संघीय सरकारका तर्फबाट सम्बन्धित मन्त्रालय र जिल्ला तहमा जिल्ला समन्वय समितिले अनुगमन गर्नुपर्ने हुन्छ। जनताप्रति गरेको भूमिकाको जवाफ दिनुपर्ने भएकाले संसद् पनि जिम्मेवार हुन्छ। आजसम्मको अनुगमन एवं मूल्यांकन प्रणाली जस्तो भए पनि अब चुस्त, दुरुस्त र सशक्त हुन जरुरी छ। बजेट विनियोजन र वितरणमा सबैलाई हतारो हुन्छ तर विनियोजित बजेटअनुसार विकास भयोभएन भनेर परिणाममा गहिरिने ध्यान हुन्न। विकासका लागि कामको अनुगमन र मूल्यांकनको महत्व उच्च हुन्छ। संघीयताअघि मन्त्रालयहरूले गर्ने अनुगमन तीर्थाटनजस्तै थियो। कसैलाई कही घुम्न मन लागे काज लेखेर बाटो तताउने चलनले यसअघि अनुगमन फितलो थियो। कतिसम्म छुट थियो भने सरकारी खर्चमा मनलाग्दी घुमेर फर्किएपछि प्रतिवेदनसमेत पेस नगरे पनि कतिपय कर्मचारीलाई कुनै समस्या हुँदैनथ्यो। पेस गर्नैपर्ने अवस्थामा औपचारिकता मात्रका प्रतिवेदन बन्थे। केही राष्ट्रसेवक कर्मचारीले साँचो मूल्यांकन गरेर कारबाहीका लागि प्रतिवेदन पेस भए पनि तिनको कार्यान्वयनमा माथिबाट ठाडो आदेशले रोकिन्थे। अबका दिनमा पनि यही गतिलाई निरन्तरता दिने हो भने स्थानीय सरकार मानिएका तहहरू गाउँपालिका र नगरपालिकाको हालत जनप्रतिनिधिविहीन स्थानीय निकायभन्दा कम हुने छैन। गाउँपालिका र नगरपालिकाले आफू सरकारका नाममा सर्वेसर्वा ठाने भने पुनः सरकारी सेवा अराजक बन्नेमा कसैको दुईमत हुनेछैन। अब संघीय सरकारमा रहेका मन्त्रालय र प्रदेश सरकारबाट सूचकका आधारमा अनुगमन तथा मूल्यांकन गरिनुपर्छ। स्थानीय तहहरूलाई चुस्त, उत्तरदायी र पारदर्शी बनाउन तल, माथि र तेर्सो उत्तरदायित्वको अनुगमनको नयाँ विधि अपनाउनैपर्छ। संघीय मामिला तथा स्थानीय विकास मन्त्रालयले साबिकको डिस्टिक्ट प्लानिङ मोनिटरिङ एन्ड एनालाइसिस सिस्टम (डिपिएमएएस) लाई स्थानीय तह अनुकूल हुने गरी परिमार्जन गरी स्थानीय तह योजना अनुगमन तथा विश्लेषण प्रणाली का रूपमा प्रयोग गर्नुपर्ने हुन्छ। कतिपयलाई लाग्न सक्छ, अझै केन्द्रबाटै अनुगमन ? तर संविधान, स्थानीय तह सञ्चालन ऐन र अन्तरसरकारी व्यवस्थापन ऐनले यसै भनेको छ। सहकारितामा आधारित संघीयता भएकाले केन्द्रमा रहेको सरकारले नियन्त्रण शैलीमा नभई समन्वयात्मक ढंगबाट अनुगमन गर्नु उचित हुनेछ। अनुगमनका नाममा विगतजस्तै केवल तीर्थाटन नगरी औचित्यपूर्ण काम हुनुपर्छ। निष्पक्ष कर्मचारीबाट क्षमताका साथ सशक्त ढंगले उत्तरदायित्वसहित गर्ने अनुगमन तथा मूल्यांकनपछि देखिने परिणामले कम्तीमा तहहरूबीच प्रतिस्पर्धात्मक वातावरण बनाओस्। संघीयता कार्यान्वयनसँगै चालू आर्थिक वर्षको एक हजार दुई सय ७८ अर्बमध्ये दुई सय २५ अर्ब रुपैयाँ सात सय ५३ गाउँपालिका र नगरपालिकामा पठाइएको छ। यसमध्ये एक् सय ४९ अर्ब रुपैयाँ वित्तीय समानीकरण अनुदान र बाँकी ७६ अर्ब रुपैयाँ सशर्त अनुदानका रूपमा पठाइएको छ। यसर्थ सूचकका आधारमा निष्पक्ष र सशक्त अनुगमन हुन सकेन भने नागरिकका घरदैलोमा आएको सरकार उपलब्धिविहीन हुनेछ।"
फाइनलमा थ्रीस्टारको प्रतिद्वन्द्वी पुलिस,पोखरा : पाँच पटकको विजेता नेपाल पुलिस क्लब आहा रारा गोल्डकप फुटबल प्रतियोगिताको १६औं संस्करणको फाइनलमा प्रवेश गरेको छ । पुलिस क्लब बिहीबार भएको सेमिफाइनल खेलमा धरान फुटबल क्लबलाई १० गोलले हराउँदै फाइनलमा पुगेको हो । पुलिस क्लब क्याराभान गोल्डकपसहित आहा रारा गोल्डकपमा पाँच पटकको च्याम्पियन हो । पुलिस क्लबका सुमन लामाले प्रतिस्पर्धात्मक खेलको २२औं मिनेटमा पाएको पेनाल्टी प्रहारको अवसरलाई सदुपयोग गरेका थिए । सुमनको सोही गोल नै पुलिस क्लबलाई फाइनलमा पुर्याउन पर्याप्त भयो । पुलिस क्लबले अब उपाधिका लागि थ्रीस्टार क्लबको सामना गर्नेछ । रोमन लिम्बूले डीबक्सभित्र पुलिस क्लबका रवि पासवानलाई लडाएपछि रेफ्री सुदेश पाण्डेले पहेँलो कार्ड देखाउँदै पेनाल्टी प्रहारको मौका दिएका थिए । धरानले खेल अवधिभर एकपछि अर्को राम्रा मुभ बनाए पनि पुलिसको बलियो डिफेन्सका अगाडि केही चलेन । खेलको २९औं मिनेटमा धरानका वर्तमान राईले गरेको प्रहारलाई पुलिस क्लबका गोलरक्षकले उत्कृष्ट बचाउ गरेका थिए । ३५औं मिनेटमा पाएको राम्रो अवसरलाई पनि धरानले सदुपयोग गर्न सकेन । डिफेन्ससमेत विट भएको अवस्थामा पुलिस क्लबका गोलरक्षकले क्लियर गर्न खोजेको बल धरानका निशान लिम्बूसँग रिफ्लेक्ट हुँदै पोस्ट नजिकैबाट बाहिरिएको थियो । यसैगरी ५४औं मिनेटमा डीबक्स नजिकै पाएको फ्रिकिक प्रहारको अवसरलाई पनि धरानले सदुपयोग गर्न सकेन । धरान र पुलिस क्लबको पोखरा रंगशालामा यो तेस्रो भेट हो । खेलको ११औं मिनेटमा पुलिस क्लबका अभिषेक रिजालको कडा प्रहारलाई धरानका गोलरक्षकले पञ्च गर्दै जोगाएका थिए । ७५औं मिनेटमा पुलिस क्लबले पाएको गतिलो अवसरलाई पनि धरानका गोलरक्षकले सफल हुन दिएनन् । खेलको ७८औं मिनेटमा सुशान लामाले गरेको प्रहारलाई पनि धरानका गोलरक्षकले पन्च गर्दै उत्कृष्ट बचाउ गरेका थिए । यसैगरी ८५औं मिनेटमा तेज तामाङले प्रहार गरेको शक्तिशाली प्रहार पनि गोलमा परिणत हुन सकेन । भोला सिलवालले डीबक्सभित्र उनलाई कलात्मक पास उपलब्ध गराएका थिए । उक्त खेलमा पुलिस क्लबका गोलरक्षक शत्रुघन चौधरी म्यान अफ दी म्याच घोषित भए ।
क्यान निलम्बनबारे आईसीसीको धारणा : समयसीमा तोकी काम अघि बढाइने,"काठमाडौं : अन्तर्राष्ट्रिय क्रिकेट काउन्सिल (आईसीसी) ले नेपाली क्रिकेटमाथि लगाइएको निलम्बन फुकुवा गर्ने विषयमा निर्णायक मानिएको नेपाल क्रिकेट संघ (क्यान) को नयाँ विधानको स्वीकृति र सोही विधानअनुसार हुने निर्वाचन पूरा गर्न निश्चित समयसीमा तोकेर काम अघि बढ्ने बताएको छ । आईसीसीले यस पटकको समयसीमालाई कडाइका साथ पालना गरिने पनि जनाएको छ । नेपाल भ्रमणका क्रममा गत आइतबार र सोमबार क्यानको निर्वाचित समिति, सल्लाहकार समूहका पदाधिकारी तथा राष्ट्रिय खेलकुद परिषद् (राखेप) का सदस्यसचिव केशवकुमार विष्टलाई भेटेर फर्किएको आईसीसीले बिहीबार विज्ञप्ति प्रकाशित गरी आफ्नो नेपाल भ्रमण फलदायी भएको पनि जनाएको छ। क्यानको निलम्बन फुकुवा गर्ने सम्बन्धमा आईसीसी उपाध्यक्ष इमरान ख्वाजा नेतृत्वको टोली नेपालमा केही महत्वपूर्ण छलफल गरी फर्किएको छ, आईसीसीद्वारा जारी विज्ञप्तिमा भनिएको छ, यस पटकको भ्रमणमा सल्लाहकार समूहले तयार पारेको विधानलाई स्वीकार गर्ने विषयमा केही महत्वपूर्ण सहमति पनि भएका छन् । यो प्रक्रियालाई अघि बढाउन अब हामी निश्चित समयसीमा तोकेर कडाइका साथ लाग्नेछौं । विज्ञप्तिमा यस पटकको प्रयास आगामी जुन महिनामा हुने आईसीसीको निर्वाचन साधारणसभामार्फत क्यानमाथिको निलम्बन हटाउने सम्बन्धमा महत्वपूर्ण हुने विश्वास पनि व्यक्त गरिएको छ । उपाध्यक्ष ख्वाजा नेतृत्वको टोलीको यो साताको नेपाल भ्रमणका क्रममा केही महत्वपूर्ण सहमति भएको थियो । यसअघि विवाद देखिएका सबै विषयमा सहमति बनेपछि ख्वाजा नेतृत्वको टोली जुनमा हुने आईसीसीको चुनावी साधारणसभा अघि नै क्यानमाथिको निलम्बन फुकुवा गर्ने आश्वासनसहित फर्किएको थियो । आईसीसीले निकट भविष्यमा बन्ने स्वतन्त्र प्यानल (मनिटरिङ कमिटी) ले यी सबै प्रक्रियाको अवलोकन गर्ने पनि उल्लेख गरेको छ । पछिल्लो सहमतिमा आईसीसीको तीन तथा राखेप र क्यानको निर्वाचित समितिका एकएक गरी पाँच सदस्यीय मनिटरिङ कमिटी गठन गर्ने तथा सोही समितिलाई यसअघि सम्पन्न जिल्ला निर्वाचनको अवलोकन गरी विवाद देखिएका स्थानमा पुनः निर्वाचन गराउने जिम्मेवारी दिनेछ । यसैगरी प्रदेश र केन्द्रको निर्वाचन पनि मनिटरिङ कमिटीले अवलोकन गर्नेछ । त्यसअघि निर्वाचन क्यानको विशेष साधारणसभा बोलाएर पछिल्लो सहमतिसहितको विधान र मनिटरिङ कमिटीलाई अनुमोदन गर्नु पर्नेछ ।"
