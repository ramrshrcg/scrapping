शीर्षक,विवरण
गठबन्धनका सम्भावित परिदृश्य,"अहिले एमाले र माओवादी केन्द्रबीच चुनावी गठबन्धन र त्यसपछि पार्टी एकीकरण गर्ने सहमति भएको छ । यसले नेपालको राजनीतिमा ठूलै भूकम्प ल्याइदिएको छ । यी दुई दलबीच खासै मित्रतापूर्ण सम्बन्ध थिएन । यिनीहरूका मान्यता र कार्यशैली फरक थिए । माओवादी सशस्त्र संघर्षका क्रममा पनि यी दुई शक्तिबीच मित्रवत् सम्बन्ध थिएन । एमालेका धेरै कार्यकर्ता मारिएका र विस्थापित भएका थिए । यिनीहरूबीचको एकता कत्तिको स्वाभाविक र सार्थक छ ? यसको भविष्य कस्तो होला भन्ने स्वाभाविक जिज्ञासा उठेका छन् । आकस्मिक रूपमा गठबन्धन बन्नु र पार्टी एकतासम्म जाने मार्गचित्र बन्दा अनौठो लागे पनि यो स्वाभाविक हो । दुवै आफूलाई कम्युनिस्ट पार्टी भन्छन् र यिनीहरूको दर्शनको आधार मार्क्सवाद नै हो । सैद्धान्तिक आधार एमाले र माओवादी केन्द्र चरित्रमा कत्तिको वामपन्थी छन् भन्नेमा उनीहरूका नीति तथा कार्यक्रम, नेताका व्यवहार र जीवनशैली र उनीहरूले नेपाल र बाहिर आफूलाई कसरी चिनाउन चाहन्छन् भन्नेबाट थाहा हुन्छ । कुनै पनि दलको मियो सिद्धान्त नै हो । दलको लागि सिद्धान्त, कार्यक्रम, नीति, रणनीति, संगठन र कार्यान्वयन क्षमता उत्तिकै जरुरत पर्छन् । एमालेलगायत नेपालका कम्युनिस्टहरूले आफूलाई वामपन्थी नै भन्छन् । नेपालमा घोषित रूपमा दक्षिणपन्थी त राष्ट्रिय प्रजातन्त्र पार्टी मात्र हो । कांग्रेसले पनि आफूलाई वामपन्थी नै ठान्छ । नामकै कारणले होला उनीहरूका दस्ताबेजमा कम्युनिस्ट पार्टीको रङ र रट छ, तर व्यवहारमा परम्परागत कम्युनिस्ट जस्ता छैनन् । कहिलेकाहीं एमालेको नाम परिवर्तन गर्नुपर्ने कुरा उठेको भए पनि नामका कारण भएको जनमतले उनीहरू नाम परिवर्तन गर्न सक्तैनन् । एमालेका नेताहरू नेपाल बाहिर जाँदा पार्टीलाई लोकतान्त्रिक समाजवादी दल भनेर चिनाउने गर्छन् । साम्यवादीहरू उत्पादनका स्रोतहरूमा राज्यको नियन्त्रण होस् भन्ने चाहन्छन् । लोकतान्त्रिक समाजवादीहरू बजारको महत्व ठूलो भए पनि सरकारको नियन्त्रण हुनुपर्छ भन्छन् । समाजवादी धार्मिक नभए पनि धर्मनिरपेक्ष हुन्छन्, धर्म मान्नेहरूले व्यक्तिगतरूपमा धर्म मान्न पाउनुपर्छ भन्छन् । मार्क्सले समाजवाद साम्यवादको उच्चतम रूप हो भनेका छन् । समाजवादमा पुग्दा मानिस धेरै चेतनशील हुन्छन्, समानता हुन्छ, असमानता समाप्त भएको हुन्छ, पूरा आदर्श समाज हुन्छ भन्ने कल्पनाका आधारमा त्यसो भनेका हुन् मार्क्सले । मार्क्सले भनेको समाजवाद र रामराज्यको अवधारणामा धेरै फरक छैन । एमालेले २०४८ को प्रतिनिधिसभाको निर्वाचनदेखि २०७० को संविधानसभाको दोस्रो निर्वाचनसम्म कुनै पनि घोषणापत्रमा आफूलाई साम्यवादी भनेको छैन र त्यसअनुसारको नीति पनि छैन । उनीहरूका नीति र कार्यक्रम लोकतान्त्रिक समाजवादअनुरूप छ । बाबुराम र प्रचण्ड त एकै ठाउँमा रहन सकेनन् । माधव नेपाल र ओलीमा पनि द्वन्द्व भयो । केपी ओली र प्रचण्ड सधैं एकै ठाउँमा रहन सक्लान् त ? अहिलेको गठबन्धनले प्रचण्डको महत्वाकांक्षाको समायोजन त होला तर अरूको के होला ? नेपालका अधिकांश गैरसरकारी संस्थाहरू एमालेका नजिक छन् । त्यसले पनि एमालेलाई लोकतान्त्रिक समाजवादको नजिक ल्याएको छ । विशुद्ध कम्युनिस्ट हुने हो भने विदेशी दाताहरूले सहयोग गर्दैनन् । एनजीओलाई चाहिने आर्थिकलगायतका सहयोग पुँजीवादी राष्ट्रहरूबाट आउने हो । त्यसैले पुँजीवादी राष्ट्रहरूलाई स्वीकार्य हुने गरेर उनीहरूले नीति पनि परिवर्तन गरे । उनीहरूमा पनि अब फेमिनिस्ट, मानवाधिकारवादी र विकासवादीहरू पाइन्छन् । उनीहरूका अध्ययन र प्रशिक्षणमा मार्क्सवादी सामग्री कम हुँदै गइरहेका छन् । सबै सामाजिक र राजनीतिक विकासक्रमलाई मार्क्सवादी दृष्टिकोणले मात्रै हेर्न छोडेका छन् । अहिले एमालेलगायत कम्युनिस्टहरूले विश्वव्यापीकरण, महिला र दलितका अधिकारमा पनि ध्यान दिन थालेका छन् । तर उनीहरूले पढ्ने र पढाउने सामग्रीहरूले मार्क्सवादी शब्दकोश र दृष्टिकोण भने अवश्य दिन्छ । धनी र गरिबबीचको विभेद मूल्यांकनको लागि मार्क्सवादले शक्तिशाली विश्लेषणात्मक दृष्टिकोण दिन्छ । मार्क्सवादले विरोधीहरूलाई निरन्तर विरोध गरिरहन सक्ने शब्दावली पनि सिकाउँछ । त्यसैले नेपालका कम्युनिस्टहरूको भाषा तीखो, खिरिलो र आकर्षित गर्न सक्ने खालको भएको यस्तै प्रशिक्षणले हो । मार्क्सका विचार आजभन्दा डेढ सय वर्ष पुरानो हो । युरोपमा औद्योगीकरणले गरिबी, असमानता जन्माएका बेलाको सन्दर्भमा सायद त्यो उचित थियो होला, त्यो पनि त्यहींको सामाजिक परिवेशको लागि । अहिलेको नेपालको आर्थिक अवस्था करिबकरिब त्यसबेलाको युरोपसँग मिलेको हुनाले एमालेलगायतका वामपन्थीहरूका नारा नेपालमा बिकिरहेका होलान् । सत्तामा आएपछि माओवादीको उग्रवादी धार धेरै भुत्ते भएको छ । पूर्ण लोकतान्त्रिक हुन माओवादीलाई केही समय लाग्छ । तर दस्ताबेजहरूका अनुसार माओवादीले आफ्ना कम्युनिस्ट चरित्रलाई नत्याग्न खोजको जस्तो देखिन्छ । वाम गठबन्धनप्रति शंका उब्जिनुको मुख्य कारण यो पनि हो । मदन भण्डारीको पदचापमा एमाले उसको सिद्धान्तको विकासक्रममा छ । अहिलेसम्मको व्यवहार हेर्ने हो भने उसले प्रजातन्त्रलाई राम्रैसँग स्वीकारिसकेको देखिन्छ । एमालेको एउटा धारले प्रत्यक्ष निर्वाचित कार्यकारीको पक्षमा वकालत गरेको भए पनि पहिलो र दोस्रो दुवै संविधानसभा निर्वाचनमा संसदीय व्यवस्था र आलंकारिक राष्ट्रपतिकै पक्षमा भोट मागेको हो । संविधान जारी गर्ने बेलामा पनि एमालेले यस्तै शासन पद्धतिमा सहमति गरेको हो । मदन भण्डारीले एमालेको ढुलेमुले राजनीतिलाई साहसिक र दीर्घकालसम्म प्रभाव पार्ने मोड दिएका हुन् जनताको बहुदलीय जनवाद (जबज) को सिद्धान्तको प्रतिपादन गरेर । जबज नभएको भए सायद एमालेमा त्यो ढुलेमुले चरित्र अहिलेसम्म पनि रहिरहन्थ्यो होला, अरू साना कम्युनिस्ट पार्टीहरूमा जस्तै । मदन भण्डारीले बुझे कि नेपालमा परम्परागत कम्युनिज्म (साम्यवाद) को भविष्य छैन । उनले देखे, १९७० को दशकमा युरोपमा युरोकम्युनिज्म आएको थियो । इटालीका साम्यवादीहरूले नामै फेरेका थिए । फ्रान्सको कम्युनिस्ट पार्टीको जनमत २५ प्रतिशतको हाराहारीमा पुगिसकेकोमा १९९० तिर आउँदा ३४ प्रतिशतको हाराहारीमा झरिसकेको थियो । त्यतिबेला सोभियत संघ रक्तपातविहीन तरिकाले बूढो र मक्किएको रूख झैं आफसेआफ ढलेको थियो । सोभियत संघ र पूर्वीयुरोपमा साम्यवादी (कम्युनिस्ट) शासन व्यवस्था त्यति सजिलै ढल्ला भनेर अमेरिकी राजनीतिशास्त्रीहरूले समेत सोचेका थिएनन् । हेनरी किसिन्जर नेपाल आउँदा पंक्तिकारको एक प्रश्नको उत्तरमा उनले समेत सोभियत संघ त्यति चाँडै र सजिलै पतन होला भन्ने नसोचेको बताएका थिए । सारा संसारमा पतन भइरहेको र आउटडेटेड भएको भनिएको थियो । साम्यवादीहरू आफ्नो नाम र स्वरूप फेरेर अस्तित्व बचाउन कोसिस गर्दै थिए । युरोपमा आजभोलि कम्युनिस्टहरूलाई अनौठो प्राणी ठान्छन् । मदन भण्डारीको दूरदर्शिताका कारण नेपालमा कम्युनिस्टहरू रहिरहन सके । माओवादी पनि मूलधारको राजनीतिमा आएपछि बहुदलीय व्यवस्था मैत्री बन्ने अभ्यासमा देखिन्छ, तर दस्ताबेजहरूमा उसको साम्यवाद मोह भने अझै पनि देखिन्छ । सिद्धान्त र व्यवहारमा दूरी विश्वभर राजनीतिक दलहरू सिद्धान्तबाट टाढा हुँदै गइरहेका छन् । सन् १९८० र सन् १९९० मा कम्युनिज्मको पतन र पछि पुँजीवादी अर्थतन्त्रमा आएको संकटपछि राजनीतिमा सिद्धान्त र विचारपद्धतिको प्रभाव घट्दै गइरहेको छ । अंग्रेजीमा एउटा भनाइ छ इजमस् ह्याभ विकम वाजम्स् (वादहरू विगतका प्रक्रिया भइसके) । अमेरिकामा ट्रम्पजस्तो व्यक्ति राष्ट्रपति निर्वाचित हुनुले यही देखाएको छ । कांग्रेस, एमालेलगायत यहाँका दलहरूले आफूलाई लोकतान्त्रिक समाजवादी भन्छन्, तर उनीहरूले पश्चिम युरोपको जस्तो सामाजिक सुरक्षासहितको कल्याणकारी राज्य बनाउन सकेका छैनन् । युरोपमा जनमत सर्वेक्षणहरूले त्यहाँका जनतामा राजनीतिक दल र नेताहरूप्रति विश्वास घट्दै गइरहेको देखाएका छन् । सर्वसाधारणले सिद्धान्त र विचारधाराप्रति पनि विश्वास देखाएका छैनन् । नेपालमा पनि त्यो लागू हुन्छ । नेपालको राजनीति पनि सिद्धान्त र विचारधाराबाट धेरै निर्देशित छैन । नेताका वरिपरि झुम्मिने प्रवृत्ति छ । पारिवारिक प्रभाव पनि धेरै छ । मानिसहरू सिद्धान्त बुझेर भन्दा पनि संगतका कारण राजनीतिमा लागेका हुन् । विचारधाराले क्रियाकलाप र गतिविधिलाई व्याख्या गर्न भने सहयोग गर्छ । नेपालको राजनीतिमा विचारधारा घरमा लिपिने रङजस्तो मात्रै भएको छ । मतदाता, नेता सबै व्यवहारवादी र अवसरवादी भएका छन् । कांग्रेसको असफलता सिद्धान्त र घोषणापत्रमा जे भनिए पनि नेपालका सबै राजनीतिक दलहरू कांग्रेसदेखि माओवादीसम्म पुँजीवादी धारमा हिँडेका छन् । कांग्रेसले दस्ताबेजमा आफूलाई लोकतान्त्रिक समाजवादी भने पनि व्यवहारमा उक्त दल नवउदारवादी छ । युरोपको जस्तो नवउदारवादलाई हुबहु नेपालमा लागू गर्न खोजेकाले कांग्रेस अलोकप्रिय भएको हो र यसो हुनु स्वाभाविक पनि हो । युरोपमा नवउदारवादी अर्थ व्यवस्था भए पनि जनताको लागि सामाजिक सुरक्षाको प्रत्याभूति दिने कल्याणकारी राज्य छ । कांग्रेसले सामाजिक सुरक्षाविना नवउदारवादी व्यवस्था जस्ताको तस्तै लागू गर्न खोजेकाले एमाले र माओवादीले लोकप्रिय हुने अवसर पाए । त्यही नवउदारवादको प्रभावका कारण कांग्रेसमा धनीमानी र ठेकेदारहरूले अवसर पाए । पञ्चायतकालमा दुःख गरेका, जेलनेल भोगेकाहरू र लोकतान्त्रिक समाजवादको लागि लडेकाहरू पाखा लागे । २०४६ सालदेखि कांग्रेसले त्यस्ता व्यक्तिहरूको चित्त दुखाएको छ । नयाँ र जनमुखी कार्यक्रम ल्याएको छैन र मतदातालाई चिढाएको छ । तैपनि व्यक्तिगत र वैचारिक आस्थाका कारण कांग्रेसले उल्लेख्य मत पाउँदै आइरहेको छ । कांग्रेस सुध्रिन्छ कि सुध्रिँदैन यसै भन्न सकिँदैन । अहिलेसम्म कांग्रेस २०१५ सालको चुनावी घोषणापत्रको सेरोफेरोमा चलेको छ । कांग्रेसले त्यसपछि आफ्ना सिद्धान्त र नीतिहरूमा पुनर्विचार गरेको छैन । कांग्रेसले जनतासँग माफी नमागेसम्म जनताले कांग्रेसलाई पत्याउने छैनन् । कांग्रेसले आफ्ना कार्यक्रम विश्वब्यांक र एसियाली विकास ब्यांकबाट सरक्क सार्ने होइन । विश्वमा कम्युनिस्टहरू असफल र पतन हुँदै जाँदा नेपालमा उनीहरूको प्रभाव फैलिँदै गएको कांग्रेसको असफलताले पनि हो । विश्वासको संकट वाम गठबन्धनले २०४६ सालपछिको कांग्रेस र एमालेबीचको आधारभूत विषयमा रहेका राजनीतिक सहमति र विश्वासको वातावरण भत्काएको छ । त्यसैले गर्दा विश्वासको संकट पैदा भएको छ । कांग्रेस र एमाले सरकार र प्रतिपक्षमा भएको भए पनि शासन व्यवस्थाबारेमा सहमति थियो । अहिले एमाले त्यो सहमति तोड्न उद्यत् छ । एमाले प्रत्यक्ष निर्वाचित कार्यकारीका पक्षमा उभिएकैले कांग्रेस झस्किएको छ । वामपन्थी गठबन्धनले दुईतिहाइ बहुमत ल्याएर संविधान परिवर्तनलगायतका आकांक्षा राखेको छ । कतै चीनमा जस्तो एकदलीय व्यवस्था ल्याउन खोजिएको त होइन भनेर कांग्रेस तर्सिएको हो । माओवादीले सशस्त्र संघर्षका बेलाका एजेन्डाहरू अझैसम्म त्यागेका छैनन् । त्यसैले कांग्रेस र अरू दलहरू झस्किनु स्वाभाविकै हो । उनीहरूले ल्याउन चाहेको समाजवाद कस्तो हो, वामपन्थी गठबन्धनले स्पष्ट व्याख्या गरिदिनुपर्छ । प्रचण्ड माओवादी सशस्त्र संघर्षलाई शान्ति प्रक्रियामा ल्याउन जोखिम मोलेका र योगदान गरेका व्यक्ति हुन् । शान्ति प्रक्रियामा कांग्रेस र गिरिजाप्रसाद कोइरालाले चालेको कदमलाई एमालेले निरन्तर साथ दिएको भएरै माओवादी शान्ति प्रक्रियामा आउन सफल भएको हो । यो वामपन्थी गठबन्धनले लोकतन्त्रको लागि कांग्रेस, एमाले र माओवादीबीचको यस्तो विश्वासको वातावरण भत्काएर ठूलो अविश्वासको वातावरण सृजना गरेको छ । कांग्रेसका केही व्यक्तिहरूले प्रत्यक्ष निर्वाचित राष्ट्रपतिको कुरा गरेको भए पनि कांग्रेसको औपचारिक विचार त्यस्तो हुनै सक्तैन । बलियो कार्यकारी राष्ट्रपति भयो भने नेपालजस्तो विविधता भएको र केन्द्र कमजोर भएको मुलुकमा राजनीति द्वन्द्वमुखी हुनेछ । कार्यकारी राष्ट्रपतिले भविष्यमा उत्पन्न गर्न सक्ने संकट त छँदैछ, अहिलेलाई भने यो पद्धतिको लागि भएको सहमतिले अविश्वासको वातावरण उत्पन्न भएको छ । विश्वासको वातावरण भत्किएकाले यो चुनाव हिंसात्मक हुन सक्छ र हिंसा समाजमा फैलिन सक्छ । त्यस्तो भयो भने के गर्ने ? कांग्रेस, एमाले, माओवादी र राप्रपासमेत एकअर्काका लागि स्वीकार्य हुँदै गइरहेका थिए, सत्ताकै लागि भए पनि । यो गठबन्धनले यी दलहरू टाढिने र द्वन्द्वरत अवस्थामा पुग्न सक्ने सम्भावना उत्पन्न भएको छ । सम्भावना दुईतिहाइ बहुमत ल्याउन र प्रत्यक्ष निर्वाचित कार्यकारी राष्ट्रपतीय शासन पद्धतिको लागि गठबन्धन र पार्टी एकीकरण गर्ने भनिएको छ । शान्ति र स्थिरताको लागि निर्वाचित कार्यकारी राष्ट्रपति भने पनि यो पद्धति खतरनाक हुन सक्छ । यो गठबन्धनले दुईतिहाइ बहुमत ल्याएर आर्थिक विकास र स्थिरताको लागि भन्दै राजनीतिक पद्धति परिवर्तन गर्न सक्छ । माओवादी र एमालेभित्रको एउटा खेमालाई खुसी बनाउन अलिबढी नै साम्यवादबाट प्रभावित कार्यक्रम ल्याउन सक्छन् । विदेश नीतिमा पनि भारतभन्दा चीनतिर ढल्किएला । चीन नेपालको यस्तो रुचिलाई साथ दिन उद्यत् होला, उसको प्रभाव बढाउने चाहनाका कारण । चुनावपछिको परिदृश्य अन्योलग्रस्त र पूर्वानुमान गर्न नसकिने खालको र खतरनाक हुन सक्ने देखिएको छ । त्यस्तो परिस्थिति आइपरे त्यसलाई सम्हाल्न सक्ने नेतृत्व देखिएको छैन । त्यस्तो बेलामा बाह्य शक्तिले समेत खेल्न खोज्छन् । वामपन्थीबीचको गठबन्धनमा चीनको हात छ भनिएको छ । यसो हो भने चिनियाँ प्रभावका कारण यसले चीनमा जस्तै राजनीतिक अधिनायकवाद जन्माउने खतरा पनि रहन्छ । चीनमा राजनीतिक रूपमा मात्र कम्युनिस्ट अधिनायकवाद छ । अर्थतन्त्र त पुँजीवादी प्रकारकै छ । भारतमा मोदी अझै केही समय टिक्ने देखिन्छ । भारतको त्यस्तै रबैया रहन सक्छ । अलिक राम्रो परिदृश्य के हुन सक्छ भने वामपन्थी गठबन्धनको आरामदायी बहुमत मात्रै आयो भनेचाहिँ स्थिर सरकार बन्न सक्छ । त्यो नेपालको लागि राम्रो हुन सक्छ । नेपालको राम्रो हुनको लागि वामपन्थीहरूको दुईतिहाइ बहुमत भने आउनु हुँदैन । कमल थापाजस्तो असैद्धान्तिक र सत्तालोलुप प्रवृत्ति मिसिँदा दुईतिहाइ बहुमत हुनु पनि हुँदैन । त्यो पनि खतरा हुन्छ । वाम गठबन्धनका चुनौतीहरू माओवादीले पहिचानका नाममा सबै जनजातिलाई उचाल्यो । एमाले व्यावहारिक रूपमा बाहुनवादी पार्टी हो । केपी ओलीले मधेसीहरूलाई गरेको अपमान र नराम्रो वचनको प्रयोग मधेसीहरूले बिर्सिएका छैनन् । जनजातिलाई पनि उनले तीखा प्रहार गरेका छन् । माओवादीले पहिचानको मुद्दालाई पन्छायो भने माओवादीभित्रको ठूलै समूह त्यो पार्टीसँग बिच्किन सक्छ । एमाले पहिचानको मामलामा कांग्रेसभन्दा पनि साँघुरो सोचाइ भएको पार्टी हो । माओवादीको आधार जनजाति, दलित, गाउँका महिलालगायतका सीमान्तकृत हुन् । माओवादीले आफ्नो पूरै अस्तित्व विसर्जन गर्ला त ? माओवादी एमालेमा विसर्जन भयो भने सबै समर्थक सबै मान्लान् त ? यो गठबन्धन यस्ता धेरै समस्या छन् । मतदाता नेता र कार्यकर्ता त उनीहरूका दास होइनन् । पार्टीहरूले गठबन्धन गर्दैमा मतदाताले त्यसैअनुसार गर्छन् भन्ने त छैन । एउटा म्यानमा दुइटा तरबार रहन सक्तैन । बाबुराम र प्रचण्ड त एकै ठाउँमा रहन सकेनन् । माधव नेपाल र ओलीमा पनि द्वन्द्व भयो । केपी ओली र प्रचण्ड सधैं एकै ठाउँमा रहन सक्लान् त ? तिनीहरूका कार्यकर्ताको व्यवस्थापन सजिलो पक्कै नहोला । राजनीतिमा नेताहरूको महत्वाकांक्षाको समायोजन पनि महत्वपूर्ण हुन्छ । अहिलेको गठबन्धनले प्रचण्डको महत्वाकांक्षाको समायोजन त होला तर अरूको के हुन्छ त्यो पनि हेर्नुपर्छ । मतदाताले पनि दलका आग्रहअनुरूप भोट हाल्छन् भन्न सकिँदैन । भरतपुर महानगरपालिकामा कांगे्रस र माओवादी केन्द्रबीचको गठबन्धनले त्यही देखाउँछ । पोखरा, भरतपुर आदिमा कांग्रेस र माओवादीबीच गठबन्धन भएको भए पनि सबै भोट ट्रान्सफर भएन । चुनावी गणित अघिल्लो चुनावमा दलहरूले ल्याएको मतका आधार निर्धारण हुँदैन । राजनीतिमा सधैं दुई र दुई जोड्दा चार नहुन सक्छ । प्रतिनिधि तथा प्रदेश सभामा टिकट बाँड्दा पनि एमालेलाई सजिलो छैन । ६ वटा प्रदेश र प्रदेश २ को राजमार्ग क्षेत्रमा एमालेको राम्रै छ । माओवादीलाई रुकुम रोल्पाबाहेक अरू ठाउँ सजिलो छैन । एमालेले आफ्नो भाग (गाँस) काटेर माओवादीलाई कति धेरै दिन सक्ला ? एमालेभित्र यसै विषयलाई रडाको हुन सक्छ । वाम गठबन्धनलाई टक्कर दिन लोकतान्त्रिक गठबन्धन बन्ला, तर त्यो दिगो हुने देखिँदैन । वामपन्थी गठबन्धनमा झैं टिकट व्यवस्थापनले पनि समस्यो हुन्छ । राजपा र संघीय समाजवादी फोरमले प्रदेश २ मा दुईतिहाइ मागिसकेका छन् । भर्खरै सम्पन्न स्थानीय निर्वाचनमा कांग्रेस त्यहाँ सबैभन्दा ठूलो दल बनेको छ । यसले गर्दा वामपन्थी गठबन्धनको विरुद्धमा तत्काल बलियो लोकतान्त्रिक गठबन्धन बन्ने देखिँदैन । श्रेष्ठ त्रिभुवन विश्वविद्यालय राजनीतिशास्त्र केन्द्रीय विभागका प्राध्यापक हुन् ।"
जुँगाको अस्वाभाविक लडाइँ,"प्रतिनिधि तथा प्रदेश सभा निर्वाचन नजिकिँदै गरे पनि राजनीति झन् जटिल बन्दै गइरहेको छ । दलीय समीकरण र गठबन्धनका आकारप्रकारले त्यस्तो संकेत गरिरहेको छ । कुनै स्वाभाविक र कुनै अस्वाभाविक जस्तो लाग्ने चुनावी तालमेलका गठजोडले मुलुकलाई स्थिरतातिर लैजानेमा शंका उब्जिन थालेको छ । वाम भनिएको गठबन्धनका बीचमा पनि निर्वाचन क्षेत्र र सिट बाँडफाँटका विषय निष्कर्षमा नपुग्दै गठबन्धन टुट्न सक्ने संकेत देखिएको छ भने लोकतान्त्रिक गठबन्धनको लागि पनि सिट बाँडफाँटको विषय सोचेभन्दा जटिल बन्दै गइरहेको छ । यो सकारात्मक कदम होइन । व्यक्तिगत र दलीय स्वार्थलाई फेरि पनि प्रधान ठान्ने हो भने तालमेल र एकताका कुरा कलाविहीन नाटकबाहेक केही हुने छैन । यसले जनता अल्मल्याउने काम मात्र गर्नेछ। संविधान कार्यान्वयनको पहिलो खुटकिलोअन्तर्गत स्थानीय तह निर्वाचन सम्पन्न भयो । त्यसैको दोस्रो चरणअन्तर्गत प्रदेश तथा प्रतिनिधि सभाको निर्वाचन सम्मुखमा छौं हामी यतिबेला । माघ ७ को डेडलाइन संविधानले निर्धारण गरेको हो । लोकतान्त्रिक गणतन्त्रामक संविधान जारी गरेको संविधानसभा र रूपान्तरित व्यवस्थापिकासंसद्को आयु पनि केही दिनमै सकिनेछ । कहिल्यै आलोचनामुक्त हुन सकेन त्यो संसद् । समानुपातिक निर्वाचन प्रणालीले उब्जाएका विकृति र विसंगतिको सिकार भएकै कारण रूपान्तरित संसद्ले प्रतिफल दिन सकेन । निकै आलोचित भएको ६ सय एकको अनुपस्थिति मुलुकको लागि हितकर हुने नै छ । धेरै राजनीतिक दलको उपस्थितिकै कारण देशमा स्थिरता कायम हुन सकेन । सत्ता स्वार्थका कारण साना दलले छोटो समयमै ठूला दलसँगको सहमति तोड्ने परम्पराको विकासले सरकारहरू परिवर्तन भइरहे । ठूला दलले पनि साना दललाई हतियारकै रूपमा प्रयोग गरी स्थिरता कायम गराउने बाटोमा अग्रसर हुनै सकेनन् । साना पार्टीको स्थापना र उद्देश्य देश हितमा भनिए पनि सामाजिक सद्भाव खल्बल्याउने र राष्ट्रिय एकतामा आँच पुर्याउने सम्भावना बढ्दै जाँदा त्यसको प्रत्यक्ष असर जनताले भोग्नुपर्यो । ठूला दलले साना दललाई हतियारको आधार बनाउँदा राष्ट्रिय नीति, सिद्धान्त र कार्यक्रममा बार्गेनिङ गर्नुपर्यो । जसले गर्दा सामाजिक सद्भाव र राष्ट्रिय एकतासमेत खल्बलियो । यसको प्रतिफल अस्थिर सरकार हुँदा विदेश नीति, आर्थिक विकास, शान्तिसुरक्षा, ठूला आयोजनाको व्यवस्थापन र सञ्चालनमा समेत प्रत्यक्ष प्रभाव पर्यो । आन्दोलनले परिलक्षित गरेका लक्ष्य संस्थागत गर्न यी गतिविधि वाधक बने । ०६२६३ को आन्दोलनमा भएको एकतालाई प्रमुख भनिएका दलले निरन्तरता दिन सकेको भए सायद देशले आज समृद्धिको गोरेटो कोरिसकेको हुने थियो । प्रमुख दलबीचको जुँगाको लडाइँको मारमा सिंगो मुलुक पर्यो । त्यसैको आडमा अन्तर्राष्ट्रिय शक्तिहरूले पनि खेल्ने अवसर पाए । देशमा अस्थिरता र अराजकतामा रमाइरहने शक्तिको हतियार बनिरहने कि देशको धरातलीय यथाार्थको पहिचान गरेर सार्वभौमसत्ता र अखण्डतााप्रति जवाफदेही बन्ने ? यो अहिलेको यक्षप्रश्न हो । लोकतान्त्रिक अभ्यासभित्र पर्ने सर्वमान्य मान्यतालाई स्वीकार गरेर यसभित्र अटाएका सबै राजनीतिक दल एकाकार हुँदा मुलुक र अन्तर्राष्ट्रिय जगत्को लागि कुनै अनौठो विषय बन्दैन । यो राष्ट्रिय अभ्यास र आवश्यकताको महत्वपूर्ण कदम हो । तर यसलाई दुरुपयोग गरिँदा मुलुक र बाहिर सकारात्मक सन्देश जाँदैन । आसन्न निर्वाचनबारे पनि विभिन्न अड्कलबाजी हुँदै आएको छ । सरकारका मन्त्रीले समेत निर्वाचन सर्न सक्ने संकेत दिएका छन् । जनतालाई गुमराहमा राख्ने यस्ता गतिविधि अब रोकिनुपर्छ । संविधानलाई मान्ने कसम खाएको हो भने संवैधानिक व्यवस्थालाई चुनौती दिने काम कसैले पनि गर्नु हुँदैन । हो, सरकारले निर्वाचन मिति तोक्ने अधिकार प्राप्त गरेको छ । त्यसको दुरुपयोग गरी निर्वाचन आयोगको संवैधानिक कार्य क्षेत्रमा अहिले आएर हस्तक्षेप गर्नु मतदाताका निम्ति संवेदनशील विषय हुन सक्छ । यसबाट निर्वाचनको नतिजामा पर्ने प्रभावउपर विपक्षी दलहरूले असन्तोष व्यक्त गर्नु अस्वाभाविक होइन । दलको उम्मेदवारी सम्बन्धमा पनि प्रशस्त विवाद उत्पन्न भएका समाचार सार्वजनिक भएका छन् । पद र प्रतिष्ठालाई धनार्जनको माध्यम सम्झने अवसरवादी प्रवृत्ति दुरुत्साहित गर्न सक्नुपर्छ । कुनै पनि अपराधजन्य क्रियाकलापमा संलग्न भएको र ठहरिएका व्यक्तिले दलको छाता ओड्ने मौका पाए भने समाजमा विचलन र विकृति आउनु स्वाभाविक हो । यसबाट सम्बन्धित दलको छविमा समेत कालो बादल लाग्ने सम्भावना उत्तिकै छ । यसै पनि ६ सय एकबाट उन्मुक्ति पाउन लागेको मुलुकले दलीय आडमा थप बोझ बोक्नु नपरोस् भन्नेतर्फ सचेत हुनैपर्छ । देशकै राजधानीमा दिनदहाडै निर्माण व्यवसायीको हत्याले शान्तिसुरक्षामा प्रश्न उठिरहेका बेला उम्मेदवारी चयनमा सचेत बन्न सकिएन भने त्यो रोगको सिकार भोलि कोही पनि हुन सक्नेतर्फ सजगता अपनाउन जरुरी छ । त्यसरी नै समानुपातिकतर्फको टिकट वितरण गर्ने बन्दसूची प्रस्तुत गर्ने तथा प्राथमिकता निर्धारण गर्ने विषयमा पनि दलहरूले तल्लो तहको संगठनको रायसल्लाहलाई निर्णयको आधार बनाउनुपर्छ । उनीहरूलाई निर्णायक भूमिका दिइएमा जनप्रतिनिधित्व बलियो मात्र हुने छैन, दलको संठनात्मक उपादेयता पनि रहनेछ । यद्यपि स्थानीय तहको संख्या घटाइएकाले घरदैलोसम्म जनप्रतिनिधिको पहुँच निरुत्साहित गरिएको अनुभव हालैको संगठनात्मक स्वरूपबाट प्रस्टिएको छ । दलहरूले उम्मेदद्वार प्रस्तुत गर्दा असल, चरित्रवान्, समाजसेवी व्यक्ति छान्न सक्नुपर्छ । मतदाताले पनि दलले थोपरेको भन्दा आफ्ना आवाज बोल्न सक्ने प्रतिनिधि छान्नुपर्छ । यसो हुन सक्यो भने लोकतन्त्रको संस्थागत विकास मात्र हुने छैन, देशबाट भ्रष्टाचार नियन्त्रण भई सुशासनको जग बस्नेछ । यो अहिलेको समाजको आवश्यकता हो । अर्कोतर्फ अब हुने प्रतिनिधि तथा प्रदेश सभाको निर्वाचनमा धेरै दलले भाग लिने र मतपत्रमा उनीहरूको चिन्ह राख्नुपर्ने अवस्थाले मतदातामा द्विविधा र अन्तरद्वन्द्व उत्पन्न हुने सम्भावना पनि त्यत्तिकै छ । प्रत्यक्ष र समानुपातिक मतपत्र बेग्लाबेग्लै नहुने हुँदा यसले पनि मतदाताको अभिमत व्यक्त गर्ने निर्णायक भूमिकामा असर पर्ने अवस्था छ । त्यसैले यतिबेला जनतालाई अन्योलमा राख्ने खालका गतिविधि नहुन् भन्नेतर्फ सबैको एकमत हुनुपर्छ। संविधानद्वारा व्यवस्था गरिएको राजनीतिक स्वतन्त्रताको सदुपयोगबाट मात्र राष्ट्रिय हित र एकताको संरक्षण हुन सक्छ । लोकतान्त्रिक अभ्यासभित्र पर्ने सर्वमान्य मान्यतालाई स्वीकार गरेर यसभित्र अटाएका सबै दल एकाकार हुँदा मुलुक र अन्तर्राष्ट्रिय जगत्को लागि कुनै अनौठो विषय बन्दैन । यो राष्ट्रिय अभ्यास र आवश्यकताको महत्वपूर्ण कदम हो, तर यसलाई दुरुपयोग गरिँदा मुलुक र बाहिर सकारात्मक सन्देश जाँदैन । प्रतिनिधि तथा प्रदेश सभाको निर्वाचन सँगसँगै हुँदा राजनीतिक दलले जारी गर्ने घोषणापत्र र उनीहरूको संगठनात्मक स्वरूपमा पनि जटिलता उत्पन्न हुने सम्भावना छ । यसतर्फ दलहरूले विशेष सतर्कता अपनाउनुपर्छ । किनभने राष्ट्रिय राजनीति र प्रादेशिक संगठन तथा यसको राजनीतिक स्वरूप एकसाथ जान सजिलो छैन । मुलुकले अपनाउने संघात्मक राज्य व्यवस्था र राष्ट्रिय राजनीतिलाई समन्वय गर्नुगराउनु राष्ट्रव्यापी संगठन भएका दलहरूका गम्भीर कार्य क्षेत्र हुन् । यसबाट दलहरूको संगठनात्मक स्वरूपमा कुनै पनि प्रकारका जातीय, साम्प्रदायिक र क्षेत्रीय भावनाले प्रोत्साहित हुने मौका पाउनु मुलुकको लागि घातक सिद्ध हुनेछ । प्रतिनिधि तथा प्रदेश सभा निर्वाचनलाई तदर्थ प्रयोग मात्र नसम्झेर यसबाट मुलुकको राजनीतिक अवस्थामा पर्ने अस्वाभाविक प्रभावप्रति दलहरू संवेदनशील हुनु आवश्यक छ । यतिबेला निर्वाचनमा वाधा उत्पन्न भई संविधान कार्यान्वयन प्रक्रिया बिथोलियो भने संवैधानिक विकास क्रममा अर्को प्रहार हुनेछ । संक्रमणकालबाट मुक्ति मिल्यो भने देशले गति लिनेछ ।"
व्यक्तिगत लगानीमा कभर्डहल,"फिदिम : मिक्लाजुङ गाउँपालिका२ का एक युवाले व्यक्तिगत लगानीमा गाउँमै ब्याडमिन्टन कभर्डहल निर्माण गरेका छन् । २७ वर्षीय सूर्य आङ्देम्बेले ग्रामीण बजार सप्तमीमा सात लाख रुपैयाँको व्यक्तिगत लगानीमा कभर्डहल निर्माण गरेका हुन् । स्थानीय आरोहण क्लबका सचिवसमेत रहेका आङ्देम्बेले गाउँस्तरदेखि नै ब्याडमिन्टन खेलको विकास गर्ने उद्देश्यका साथ कभर्डहल निर्माण गरेका हुन् । गाउँका युवामा ब्याडमिन्टन खेलप्रति आकर्षण भए पनि सुविधासम्पन्न हलको अभावमा युवाहरूले आफ्नो प्रतिभालाई देखाउन सकेका छैनन्,' आङ्देम्बेले भने खेलाडीले आफ्नो प्रतिभालाई उजागर गरून् भन्ने मरो उद्देश्य हो ।' ब्याडमिन्टन खेलप्रतिको आफ्नो पनि आकर्षण रहेकाले कभर्डहल निर्माणमा जुटेको आङ्देम्बेले बताए । उनले स्थानीय मदरल्यान्ड इङ्लिस बोर्डिङ स्कुलको प्रांगणसँगै ब्याडमिन्टन हल निर्माण गरेका छन् । सप्तमी बजारका स्थानीयसँग तीन वर्षअघि नै कभर्डहल बनाउने योजना बनाए पनि अरूले सहयोग नगरेपछि व्यक्तिगत लगानीमा आङ्देम्बेले कभर्डहल निर्माण गरेका हुन् । खेलप्रति सरकारले ध्यान दिएको छैन' आङ्देम्बेले भने गाउँका सबै मान्छेले खेलको महत्व बुझेका छैनन् । त्यसैले उनीहरूले कभर्डहल निर्माणमा सहयोग पनि गरेनन् र मैले एक्लो लगानीमा हल निर्माण गरेको हुँ ।' मानिसको स्वास्थ्यसँग पनि खेल जोडिएकाले युवाको स्वास्थ्यलाई ख्याल गरेर हल निर्माण गरिएको आङ्देम्बेले बताए । हल निर्माण सम्पन्न गरिए पनि औपचारिक रूपमा उद्घाटन गर्न बाँकी छ । तिहारअगाडि नै कभर्डहल उद्घाटन गर्ने योजना रहेको उनले बताए । जिल्लामा ब्याडमिन्टन क्रेज बढ्दो रहे पनि सदरमुकाम फिदिमबाहेक अन्य स्थानमा कर्भडहल नहुँदा खेलाडीले सास्ती खेप्नु परिरहेको छ । आङदेम्बेले निर्माण गरेको कर्भडहल सदरमुकामपछिको जिल्लाकै दोस्रो कभर्डहल हो भने निजी स्रोतबाट बनेको जिल्लाकै पहिलो कभर्डहल पनि हो । ग्रामीण भेगमा कभर्डहल निर्माण भएसँगै स्थानीय युवामा खुसी छाएको छ । कभर्डहल निर्माण भएपछि जिल्लामा ब्याडमिन्टन खेलले गति लिने विश्वास स्थानीयको छ ।"
हङकङविरुद्ध व्याटिङ गर्दै नेपाल(लाइभ),काठमाडौं : अन्तर्राष्ट्रिय क्रिकेट काउन्सिल (आईसीसी) विश्व क्रिकेट लिग च्याम्पियनसिप अन्तर्गत आफ्नो महत्वपूर्ण खेलमा नेपालले हङकङसँग प्रतिस्पर्धा गरिरहेको छ । खेल हङकङको मोङकोकस्थित मिसन रोड मैदानमा बिहानबाट सुरू भएको हो । नेपालले अहिले हङकङ विरुद्ध व्याटिङ गरिरहेको छ । हङकङले दिएको १९५ रनको लक्ष्य पछ्याइ रहेको नेपालले मध्यम व्याटिङ गरिरहेको छ । १९ ओभरको समाप्तिमा नोपलले ४ विकेट गुमाएर ६९ रन बनाएको छ । ओपनर सागर पुन ३ रनमा आउट भए। ज्ञानेन्द्र मल्ल २१ रनमा आउट भए । दिपेन्द्रसिंह एेरी ४ रनमा पेभिलियन फर्किए । पारस खड्का २६ रनमा अाउट भए । हाल क्रिजमा कप्तान अारिफ शेख र सोमपाल कामी व्याटिङ गरिरहेका छन् । नेपालले टस जितेर व्याटिङ रोजेपछि व्याटिङ गरेको हङकङले ५० ओभरमा सबै विकेट गुमाएर १९४ रन बनाएको थियो । लाइभ
हङकङले दियो नेपाललाई १९५ रनको लक्ष्य,"काठमाडौं : अन्तर्राष्ट्रिय क्रिकेट काउन्सिल (आईसीसी) विश्व क्रिकेट लिग च्याम्पियनसिपअन्तर्गतङ नेपाल र हंङकङ बीचको खेलमा हङकङले नेपाललाई १९५ रनको लक्ष्य प्रस्तुत गरेको छ । हङकङले ५० ओभरमा अलआउट हुँदै १९४ बनाएको हो । हङकङको मोङकोकस्थित मिसन रोड मैदानमा भएको खेलमा नेपालले टस जितेर हङकङलाई व्याटिङको निम्तो दिएको थियो। नेपालका लागि सन्दिप लामिछानेले सर्वाधिक ३ विकेट लिए । त्यसैगरी बसन्त रेग्मीले २, करन केसीले २, सुशन भारीले १ विकेट लिए । ३४ ओभरमा शुन्य रन हुँदै हङकङको पहिलो विकेट गुमेको थियो । त्यसपछि निकै आक्रामक व्याटिङ गरेका बाबरलाई १०५ ओभरमा रनआउट गरी दोस्रो विकेट लिएको थियो । उनले २६ रलमा २९ रन बनाएका थिए । हङकङका लागि सर्वाधिक ७६ रन जेजे अटकिन्सनले बनाए ११७ बलको सामना गरेको उनले ९ चौका र १ छक्का प्रहार गरे । तानवीर अफजलले ३८ रन बनाए भने बाबरले २९ रन बनाए । १४४ रन बनाउँदा ८ विकेट गुमाएको हङकङका लागि आठौं नम्बरमा व्याटिङ गर्न आएका तानवीरले आक्रामक व्याटिङ गरेपछि हङकङ ठूलो स्कोर बनाउँन सफल भयो । नेपालका लागि सन् २०१९ मा इङ्ल्यान्डमा हुने विश्वकप क्रिकेटको अन्तिम चरणको छनोट प्रतियोगितामा स्थान सुरक्षित गर्न जित्नै पर्ने बाध्यता रहेको छ । आजको र आइतबारको दुवै खेलमा हङकङलाई पराजित गर्न सकेको अवस्थामा यसै प्रतियोगितामार्फत नेपालले अर्को वर्ष हुने अन्तिम चरणको विश्वकप छनोटमा स्थान सुरक्षित गर्नेछ । दुईमध्ये एक खेलको पराजयले पनि नेपाललाई विश्वकपको अन्तिम चरणको छनोट प्रतियोगितामा स्थान सुरक्षित गर्नकै लागि पनि अर्को प्रतियोगिता खेल्नुपर्ने हुन्छ । २०१९ विश्वकपको अन्तिम चरणको छनोट प्रतियोगितामा आईसीसीको वरीयताक्रमको पुछारका चार, विश्व क्रिकेट लिग च्याम्पियनसिपका शीर्ष चार टोली र यसपछि हुने डिभिजन दुईका शीर्ष दुई टोलीले प्रतिस्पर्धा गर्ने छन् । जारी च्याम्पियनसिपको अन्तिम चारभित्र अटाउन नसकेको अवस्थामा नेपाल डिभिजन दुईमार्फत पनि शीर्ष दुईभित्र अटाउँदै अन्तिम चरणको छनोट प्रतियोगितासम्म पुग्न सक्नेछ। यद्यपि हङकङविरुद्धको यी दुवै खेलमा जित हात पार्न सकेको अवस्थामा यसै प्रतियोगितामार्फत नेपालले छनोटको आशा जीवितै राख्नेछ । प्रतियोगितामा चार खेल ९हङकङ र नेपालबाहेक अन्य टोलीको भने दुईदुई खेल० बाँकी रहँदा हङकङ र नेपाल दुवै शीर्ष चारभित्र छैनन् । हङकङलाई दुवै खेलमा पराजित गर्न सकेको अवस्थामा नेपालले चौथो स्थानको केन्यालाई पछि पार्न सक्नेछ । त्यसपछि संयुक्त अरब इमिरेट्स ९यूएई० सँग प्रतिस्पर्धा गर्ने नेपालले दुवै खेलमा जितसहित छनोट पक्का गर्न सक्नेछ ।"
यी हुन् विश्वकपमा नदेखिने स्टार फुटबलर,"लन्डन : लियोनल मेसीको अर्जेन्टिना र क्रिस्टियानो रोनाल्डोको पोर्चुगलले अन्तिम समयमा आएर अर्को वर्ष रूसमा आयोजना हुने विश्वकप फुटबलका लागि स्थान पक्का गरेका छन् । यससँगै मेसी र रोनाल्डोका समर्थकहरू पनि खुसी बनेका छन् । विश्वकप छनोटमा अर्जेन्टिना निकै नाजुक अवस्थामा पुग्दा धेरैले मेसीबिनाको रूस विश्वकपको कल्पना गर्न थालेका थिए । अन्तिम छनोट खेलमा भने उनै मेसीले ह्याट्रिक गर्दै अर्जेन्टिनालाई विश्वकपमा पुर्याए । तर, थुप्रै यस्ता फुटबल स्टार पनि छन्, जसले आफ्ना समर्थकलाई खुसी तुल्याउन सकेनन् । विभिन्न क्लबबाट व्यावसायिक फुटबलमा चम्किएका थुप्रै खेलाडीलाई रूस विश्वकपमा देख्न पाइने छैन । त्यस्तै अभागी खेलाडीमध्ये एक हुन्, स्लोभेनियाका गोलरक्षक जान ओब्लेक । स्पेनिस लिग क्लब एट्लेटिको म्याड्रिडबाट व्यावसायिक फुटबल खेल्ने ओब्लेक ला लिगाकै सर्वाधिक महँगा गोलरक्षक हुन् । यद्यपि उनी यसपटक आफ्नो देश स्लोभेनिया छनोट नहुँदा रूस विश्वकपमा देखिने छैनन् । समर्थकले रूस विश्वकपमा ओब्लेकको खेल देख्न पाउने छैनन् । यसैगरी चर्चित रक्षक एन्टोनियो भ्यालेन्सियालाई पनि आगामी विश्वकपमा देख्न पाइने छैन । उनको टोली इक्वेडर पनि विश्वकपमा छनोट हुन सकेन । इङ्लिस टोली म्यान्चेस्टर युनाइटेडका कप्तान भ्यालेन्सिया अन्तर्राष्ट्रिय फुटबलकै उत्कृष्ट रक्षकमध्ये पर्छन् । दायाँ साइडबाट खेल्ने उनी मिडफिल्ड हुँदै अग्रपंक्तिमा समेत पुगेर खेल्ने गर्छन् । राष्ट्रिय टोलीबाट भने उनी मिडफिल्डरमा खेल्ने गर्छन् । नेदरल्यान्ड्सका भिरजिल भान डिज्क पनि आगामी विश्वकपमा नदेखिने अभागी खेलाडीको सूचीमा पर्छन् । इङ्लिस क्लब साउथह्याम्पटनका भिरजिल प्रिमियर लिगकै उत्कृष्ट सेन्टर रक्षक हुन् । यसपटक उनको देश नेदरल्यान्ड्स विश्वकप छनोटमा असफल हुँदा भिरजिलको पनि रूस विश्वकप खेल्ने सपना समाप्त भएको हो । अस्ट्रियाका डेभिड अल्बा पनि आगामी विश्वकपमा देखिने छैनन् । जर्मन टोली बार्यन म्युनिखका लागि पछिल्लो ६ वर्षयता नियमित रूपमा पहिलो रोजाइमै मैदानमा उत्रँदै आएका अल्बाको राष्ट्र विश्वकपका लागि प्ले अफमा पनि छनोट हुन सकेन । यसैगरी प्रभावशाली मिडफिल्डर अर्टुरो भिदालको समर्थकका लागि पनि रूस विश्वकप निराशाजनक रहने भएको छ । उनको टोली चिली पनि आगामी विश्वकपमा छनोट हुन सकेन । चिलीलाई पछिल्लो समय अन्तर्राष्ट्रिय प्रतियोगितामा एकपछि अर्काे महत्वपूर्ण सफलता दिलाउन सफल गोल्डेन जेनरेसन का महत्वपूर्ण सदस्य भिदालको राष्ट्र आफ्नो अन्तिम छनोट खेलमा ब्राजिलसँग पराजित भएपछि रूस विश्वकपमा पुग्न सकेन । हेनरिख मिख्तिरियानको राष्ट्र आर्मेनिया पनि आगामी विश्वकपमा छनोट हुन सकेन । इङ्लिस क्लब म्यानचेस्टर युनाइटेडबाट व्यावसायिक फुटबल खेल्ने मिख्तिरियानलाई प्रिमियर लिगकै उत्कृष्ट रचनात्मक मिडफिल्डर मानिन्छन् । यो सिजन म्यानचेस्टर युनाइटेडका लागि सर्वाधिक गोलको अवसर उनै मिख्तिरियानले निकालेका छन् । यद्यपि यसपटक उनको टोली आर्मेनियाले छनोट चरण पार गर्न नसक्दा उनको विश्वकप खेल्ने सपना समाप्त भएको छ । यसैगरी नेदरल्यान्ड्सका कप्तानसमेत रहेका प्रभावशाली विंगर आर्यन रोबेनका लागि त विश्वकपको छनोट खेल झनै निराशाजनक रह्यो । जर्मन क्लब बायर्न म्युनिखबाट व्यावसायिक फुटबल खेल्ने रोबेन पनि रूस विश्वकपमा देखिने छैनन् । नेदरल्यान्ड्सले विश्वकपको छनोट पार गर्न नसकेपछि रोबेनले त अन्तर्राष्ट्रिय खेल जीवनबाटै सन्न्यास लिएका छन् । त्यसैले उनी अब कुनै पनि अन्तर्राष्ट्रिय प्रतियोगितामा नेदरल्यान्ड्सको जर्सीमा देखिने छैनन् । उदीयमान अमेरिकी युवा खेलाडी क्रिस्टियन पुलिसिकको आगामी विश्वकप खेल्ने सपना पनि पूरा हुन सकेन । उनको राष्ट्र अमेरिकाले छनोट चरण पार गर्न सकेन । उमेरले केवल १९ वर्ष पुगेका स्ट्राइकर हुन् पुलिसिक । अमेरिका यसपटक २८ वर्षपछि विश्वकपमा छनोट हुन असफल बन्दा सानै उमेरमा चर्चाको शिखरमा पुगेका पुलिसिकलाई पनि रूस विश्वकपमा देख्न नपाइने भएको हो । यसैगरी चिलीका अनुभवी स्ट्राइकर एलेक्सिस सान्चेजको समर्थकका लागि पनि रूस विश्वकप खल्लो हुने भएको छ । सान्चेज पनि चिलीको गोल्डेन जेनरेसन का महत्वपूर्ण सदस्य हुन् । फाइनलमा लियोनल मेसीको अर्जेन्टिनालाई पराजित गर्दै चिलीलाई कोपा अमेरिकाको पछिल्लो दुई संस्करणको उपाधि दिलाउन महत्वपूर्ण भूमिका निर्वाह गरेका सान्चेजको टोली चिली यसपटक छनोट चरणबाटै बाहिरियो । बोस्निया एन्ड हर्जगोभिनाका प्रभावशाली खेलाडी एडिन डेको पनि रूस विश्वकपमा नदेखिने भएका छन् । गत सिजन इटालियन सिरिए क्लब एएस रोमाका लागि सर्वाधिक गोल गरेका डेकोको समर्थकका लागि यो निराशाजनक क्षण हो । गत संस्करणमा सबैलाई आश्चर्यमा पार्दै विश्वकपमा छनोट भएको बोस्निया एन्ड हर्जगोभिना यसपटक भने छनोट चरणबाटै बाहिरियो । यसैगरी वेल्स आगामी विश्वकपमा छनोट हुन असफल भएपछि अर्का प्रभावशाली खेलाडी गारेथ बेलको रूस यात्रामा पनि पूर्णविराम लागेको छ । चार वर्षअघि आफ्नो उत्कृष्ट प्रदर्शनमा वेल्सलाई ब्राजिल विश्वकपमा छनोट गराउन सफल बेल यसपटक भने आफ्नो अभियानमा असफल भए । त्यसैले स्पेनिस क्लब रियल म्याड्रिडबाट व्यावसायिक फुटबल खेल्ने बेलले रूस विश्वकप गुमाएका हुन् ।"
आईसीसी विश्व क्रिकेट लिग च्याम्पियनसिप : नेपाल हङकङसँग ८३ रनले पराजित,"काठमाडौं : अन्तर्राष्ट्रिय क्रिकेट काउन्सिल (आईसीसी) विश्व क्रिकेट लिग च्याम्पियनसिप अन्तर्गत नेपाल हंङकङसँग ८३ रनले पराजित भएको छ । हङकङले नेपाललाई दिएको १९५ रनको लक्ष्य पछ्याउने क्रममा नेपाल ३४५ ओभरमा १११ रन बनाउँदै अल आउट भएको हो । हङकङले ५० ओभरमा अलआउट हुँदै १९४ बनाएको थियो । हङकङको मोङकोकस्थित मिसन रोड मैदानमा भएको खेलमा नेपालले टस जितेर हङकङलाई व्याटिङको निम्तो दिएको थियो। नेपालका लागि कप्तान पारस खड्काले सर्वाधिक २६ रन, आरिफ शेखले २३, उपकप्तान ज्ञानेन्द्र मल्ल २१ र विनोद भण्डारीले १८ रन बनाए पनि अन्य ब्याट्सम्यान जम्न सकेनन् । उत्कृष्ट बलिङ गरेको नेपालका लागि सन्दिप लामिछानेले सर्वाधिक ३ विकेट लिए । त्यसैगरी बसन्त रेग्मीले २, करन केसीले २, सुशन भारीले १ विकेट लिए। ३४ ओभरमा शुन्य रन हुँदै हङकङको पहिलो विकेट गुमेको थियो । त्यसपछि निकै आक्रामक व्याटिङ गरेका बाबरलाई १०५ ओभरमा रनआउट गरी दोस्रो विकेट लिएको थियो । उनले २६ रलमा २९ रन बनाएका थिए । हङकङका लागि सर्वाधिक ७६ रन जेजे अटकिन्सनले बनाए ११७ बलको सामना गरेको उनले ९ चौका र १ छक्का प्रहार गरे । तानवीर अफजलले ३८ रन बनाए भने बाबरले २९ रन बनाए । १४४ रन बनाउँदा ८ विकेट गुमाएको हङकङका लागि आठौं नम्बरमा व्याटिङ गर्न आएका तानवीरले आक्रामक व्याटिङ गरेपछि हङकङ ठूलो स्कोर बनाउँन सफल भयो । हङकङका लागि इशान खान एक्लैले पाँच विकेट लिए र अइजाज खानले तीन विकेट लिएपछि नेपालको ब्याटिङ जम्न सकेन । नेपालका लागि सन् २०१९ मा इङ्ल्यान्डमा हुने विश्वकप क्रिकेटको अन्तिम चरणको छनोट प्रतियोगितामा स्थान सुरक्षित गर्नै पर्ने बाध्यता थियो । आजको खेलमा पराजित भएपछि नेपालको सम्भावना कमजोर बनेको छ । आइतबारको खेलमा हङकङलाई पराजित गर्न सकेको अवस्थामा विश्वकप छनोटमा स्थान सुरक्षित गर्ने नेपालको झिनो सम्भावना रहेको छ । यद्यपी नेपाललाई विश्वकपको अन्तिम चरणको छनोट प्रतियोगितामा स्थान सुरक्षित गर्नकै लागि अर्को प्रतियोगिता खेल्नुपर्ने हुन्छ । २०१९ विश्वकपको अन्तिम चरणको छनोट प्रतियोगितामा आईसीसीको वरीयताक्रमको पुछारका चार, विश्व क्रिकेट लिग च्याम्पियनसिपका शीर्ष चार टोली र यसपछि हुने डिभिजन दुईका शीर्ष दुई टोलीले प्रतिस्पर्धा गर्ने छन् ।"
