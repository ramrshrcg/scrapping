शीर्षक,विवरण
थाङ्नामा कर्णालीको विश्वविद्यालय,"२०६७ सालमा मध्यपश्चिम विश्वविद्यालय उपेक्षित क्षेत्रका जनताको जीवनस्तर उकास्ने उद्देश्यले स्थापना भए पनि वास्तविकतामा कर्णाली प्रदेशका जनताको लागि कागलाई वेल पाक्यो हर्ष र विस्मातकै अवस्था रहिरह्यो । आफ्ना मान्छे उपकुलपतिलगायत उच्च पदहरूमा ल्याउने, कामको ठेक्कापट्टा हत्याउने र आफ्ना कार्यकर्तालाई जागिर दिनेभन्दा खासै अरू आशा लाग्ने काम नभएकाले जनमानसमा यसप्रति खुल्दुली भेटिन्नथ्यो । त्यसैमाथि पटकपटक तालाबन्दी र अख्तियार दुरुपयोगका मुद्दाले विश्वविद्यालयप्रति नकारात्मक चर्चाहरू सधैं चलिरहे । तैपनि आन्तरिक स्तरमा तत्कालीन उपकुलपति पदमलाल देवकोटा जस्ता त्यहाँका उच्च पदस्थ सञ्चालकहरूले यस विश्वविद्यालयलाई नेपालका अन्य शैक्षिक संस्थाहरूभन्दा फरक र बढी उपयोगी शिक्षा दिन सक्ने स्तरमा विकास गर्न तल्लीन थिए । त्यसैले उनले निकै परि श्रम गरेर आफ्नै सुर्खेत जिल्लानिवासी एवं अन्तर्राष्ट्रिय स्तरमा अमेरिका, चीन, जर्मनीलगायत विश्वका धेरै देशहरूमा राम्रो पहँच भएका डक्टर्स इन्टरनेसनलका अध्यक्ष डा रमेशकुमार आचार्यसँगै सम्पर्क गर्न पुगे । यस सिलसिलामा २०६९ को दसैंताका डक्टर्स इन्टरनेसनलको कार्यालय बागबजारमा एउटा अनौपचारिक बैठक सम्पन्न भयो । बैठकमा मध्यपश्चिम विश्वविद्यालयका तत्कालीन उपकुलपति पदमलाल देवकोटा, शिक्षाध्यक्ष डा ठगेन्द्रप्रकाश गिरी, नेपाल मेडिकल काउन्सिलका अध्यक्ष डा दामोदर गजुरेल, सिभिल सर्भिस अस्पतालका सञ्चालक डा विमल थापा, डक्टर्स इन्टरनेसनलका उपाध्यक्ष डा विदुर अवस्थी, कोशाध्यक्ष प्रा मुनिप्रसाद क्षेत्री, प्राडा मधुसूदन शर्मा र जनगणतन्त्र चीनको छाङ्सा विश्वविद्यालयका सञ्चालक कोङ यीलगायत अन्य प्रतिनिधिबीच मध्यपश्चिम विश्वविद्यालयको स्तरीकरणको लागि वार्ता चल्यो । बैठकले समग्र कर्णाली क्षेत्रकै आर्थिक स्थितिमा सुधार ल्याउन त्यहाँको गरिबी र बेकारी हटाउन चिनियाँ भाषाको अध्ययन तथा चीनमा रोजगार प्राप्त गर्न तत्काल कन्फ्युसियस इन्स्टिच्युट सञ्चालन गर्ने सामान्य सहमतिसमेत गर्यो। यस्तै नेपालमा स्वास्थ्य शिक्षा महँगो हुन गई धेरै नेपालीहरू चीनका मेडिकल कलेजहरूमा पढ्न गइरहेको अवस्था कम गर्न र मध्यपश्चिम विश्वविद्यालयको शैक्षिक आकर्षण उठाउन त्यहाँ स्वास्थ्य शिक्षाको लागि पनि आवश्यक व्यवस्था मिलाउने सहमति भयो । यस बैठकपछि डा रमेशकुमार आचार्यले नेपालको अत्यन्तै उपेक्षित कर्णाली क्षेत्रको लागि केही न केही योगदान दिन धेरै मित्रराष्ट्रहरू गुहारे पनि उनको कुरा तत्कालीन चिनियाँ राजदूत हउ लानले अत्यन्त सौहार्दपूर्ण रूपमा ग्रहण गरे । स्वयं जनगणतन्त्र चीनको विश्वविद्यालयमा अध्ययन गरेका डा आचार्यले कर्णाली प्रदेश र सुर्खेत क्षेत्रको लागि आवश्यक पर्ने शिक्षा के हुन सक्छ भनी खोजी गर्दै जाँदा चिनियाँ लाल सेनाले सञ्चालन गरेको इस्ट चाइना युनिभर्सिटी अफ टेक्नोलोजीको भूगर्भ तथा खानी उत्खननमा अन्तर्राष्ट्रिय ख्याति पाएको विश्वविद्यालयसँग मध्यपश्चिम विश्वविद्यालयलाई सम्बन्धन गराउन आवश्यक ठाने । सुर्खेतवासी सबै जान्छन् अनेकौं खानीहरूको धनी आफ्नो गाउँठाउँमा लादेको पेट्रोल भण्डार जसमा भित्रबाट चिरा फुटेर चुहेको ग्याँसबाट दुल्लुमा ज्वाला बल्ने गरेका छन् । यसैले उनको ध्यान बढी इस्ट चाइना युनिभर्सिटी अफ टेक्नोलोजीतिर खिचियो अनि उनले त्यसैले उक्त विश्वविद्यालयको मूल संस्था चेउ च्याङ विश्वविद्यालयसँग सुर्खेतमै पहिलो भेला गराई दुई विश्वविद्यालयबीच एक समझदारी पत्रमा हस्ताक्षर गराउन सफल भए । यस कार्यक्रममा चीनबाट चेउच्याङ विश्वविद्यालयका अध्यक्ष चाङ चपिङ, उपाध्यक्ष याङ याङ लिन र डिन ख क्वाङले सुर्खेतमा उपस्थित भई हस्ताक्षर गरेका थिए । आफ्नो हुति छैन र अर्काले दिएको दानापानीले विश्वविद्यालयको स्तरोन्नति हुने कुरा कार्यान्वयन गर्न वर्षाैं लाग्ने भएपछि मध्यपश्चिमका जनताले प्रचण्ड र देउवाहरूबाट के आशा गर्ने ? नेपालको तर्फबाट विश्वविद्यालयका कुलपति प्रधानमन्त्री पुष्पकमल दाहालले बालुवाटारमा भेटी शुभकामना दिँदै सम्पूर्ण रूपमा कार्यसम्पादन तत्काल गर्ने वचन दिँदै शिक्षामन्त्री धनिराम पौडेललाई सुर्खेत पठाएका थिए । सुर्खेतमा नेपाली पक्षबाट वर्तमान उपकुलपति उपेन्द्र कोइराला, शिक्षाध्यक्ष महेन्द्र मल्लले सम्बन्धन पत्रमा हस्ताक्षर गरेका थिए भने कार्यक्रममा तत्काल विभिन्न दलका नेताहरू पनि उपस्थित भई चिनियाँ पक्षलाई आश्वस्त पारेका थिए । कार्यक्रमलाई सफल बनाउन डा आचार्यलगायतका मध्यस्थकर्तालाई सक्रिय बनाउने काममा एमाले महासचिव ईश्वर पोखरेलको विशेष भूमिका रह्यो भने सुर्खेतको कार्यक्रममा माओवादी केन्द्रका शक्ति बस्नेत, नेपाली कांग्रेसका तप्तबहादुर बिष्ट, एमालेका उपाध्यक्ष युवराज ज्ञवाली, नेकपाका धर्मेन्द्र बास्तोला, नयाँ शक्तिका मुक्ति प्रधानका साथै दैलेखका सांसद लक्ष्मी पोखरेल, पूर्व सांसद मगल विक आदिले पनि अब तत्काल विश्वविद्यालयको स्तर उन्नतिको कार्य हरहालतमा अगाडि बढाउन सफल पार्ने भनी चर्को भाषण गरे । चिनियाँ मित्रहरूको लगभग चार अर्ब नेपाली रुपैयाँको लगानीका साथ मध्यपश्चिम विश्वविद्यालयलाई चम्काउने कार्यक्रम हाल सहमतिको सम्झौतापत्र भएको आठ महिना बित्न लागेको छ । प्रधानमन्त्री प्रचण्डलगायत सबै दलका राष्ट्रिय नेताहरूको आश्वासनले भरिएका अखबारहरू ज्यूँका त्यूँ छन् । तर काम भने एकफुट्टी भएको छैन र यसबाट कर्णालीका तीन लाख पचपन्न हजार जनसमुदायलाई काठमाडौंले मान्छे गनेको देखिँदैन । चीनको चेउ च्याङ विश्वविद्यालयले गरेको सहमतिअनुसार उपेक्षित कर्णाली क्षेत्रमा रहेको मध्यपश्चिम विश्वविद्यालयको लागि लगभग तीन अर्ब रुपैयाँमा मेडिकल कजेल बनाउने, आवश्यक व्यवस्थापन तथा शैक्षिक जनशक्ति उपलब्ध गराउने थियो । तर कर्णालीलाई बेवास्ता गर्ने गरेको स्थिति यहाँ फेरि दोहोरियो । काठमाडौंका प्रधानमन्त्रीको कार्यालय र शिक्षा मन्त्रालयले मेडिकल बोर्ड (विकास समिति) नै गठन गरेनन् र यो सम्पूर्ण कार्यक्रमको लागि अहोरात्र खट्ने डक्टर्स इन्टरनेसनलका अगुवाहरूलाई पनि वास्तै गरेनन् । खासगरी तत्कालीन शिक्षामन्त्री धनिराम पौडेलले बारम्बार ताकेता गर्दा पनि शिक्षा मन्त्रालयले कुनै मतलब राखेन । अहिले पनि विकास समितिको फायल अर्थ मन्त्रालय गएको भन्छन् र चिनियाँहरू अर्बौं लगानी गर्न अग्रसर हुँदा पनि नेपाल सरकारको ताल देखेर छक्क परेका छन् । यति मात्र नभएर चिनियाँ पक्षबाट मध्यपश्चिमका जनातालाई दिन खोजिएको सबभन्दा ठूलो उपहार हो, कन्फ्युसियस इन्स्टिच्युट । आज काठमाडौंदेखि नयाँदिल्लीसम्मका ठूलाठूला विश्वविद्यालयले हारगुहार गरेर मात्र कन्फ्युसियस क्लाससम्म चलाउन पाएका छन्। क्लासमा दुईचार प्राध्यापक र सानो कक्षा मात्र हुन्छ । तर मध्यपश्चिमको दयनीय स्थिति देखेर चिनियाँ मित्रहरूले क्लास होइन, ठूलै इन्स्टिच्युट नै दिने सहमतिपत्रमा हस्ताक्षर गरे । इस्ट चाइना इन्स्टिच्युट अफ टेक्नोलोजीले सम्पूर्ण तयारी, लगानी, जनशक्ति तथा शैक्षिक आदानप्रदान गर्न खोज्दा पनि नेपाल सरकार पूर्ण उदासीन रहेको छ । ६७ महिना प्रचण्डले एउटा क्याबिनेट बैठकमा प्रस्ताव पास गरे पुग्नेमा त्यत्तिकै फाइल झुलाउने काम गरे । त्यसको लागि तत्कालीन शिक्षामन्त्री पौडेल दौडिरहे, तर हात लाग्यो शून्य । मन्त्रिपरिषद्ले उक्त फाइल सदर गरेको भए, एक वर्षमा पाँच सयदेखि एक हजार विद्यार्थीले चिनियाँ भाषा सिक्ने र जापान, कोरियाभन्दा बढी रकमको काम पाउने थिए । त्यति मात्र नभएर उनीहरूले अनेकौं शैक्षिक संस्थाहरूमा उच्च शिक्षा अध्ययनको लागि छात्रवृत्ति पाएर कैयौं विषयमा विद्वान् बन्ने थिए, जसबाट अत्यन्तै भयावह दुर्गतिपूर्ण आर्थिक दुर्दशा भोगिरहेको मध्यपश्चिमको जनजीवनमा ठूलो परिवर्तन आउनेमा कसैको दुईमत नहोला । आज असार १९ गते स्वयं प्रधानमन्त्री शेरबहादुर देउवा विश्वविद्यालयको कुलपतिको हैसियतले सुर्खेतमा रहनेछन्, तर प्रधानमन्त्रीले जानुअगावै मेडिकल कलेजको लागि विकास समिति र कन्फ्युसियस इन्स्टिच्युटको लागि मन्त्रिपरिषद्बाट निर्णय गराएर त्यहाँ गएको भए उनको उपस्थितिले सार्थकता पाउँथ्यो । अन्यथा पूर्वप्रधानमन्त्री प्रचण्डले जस्तै उनको पनि कार्यदक्षतामाथि गम्भीर प्रश्न उठ्नेछ । आफ्नो हुति छैन र अर्काले दिएको दानापानीले विश्वविद्यालयको स्तरोन्नति हुने कुरा कार्यान्वयन गर्न वर्षैां लाग्ने भएपछि मध्यपश्चिमका जनताले यस्ता नेताहरूबाट के आशा गर्ने ? कर्णाली जस्ता उत्पीडित र उपेक्षित क्षेत्रका विविध कार्यक्रममा चीन र हिन्दुस्तान जस्ता छिमेकी तथा अन्य मित्रराष्ट्रहरूले गरेको दानदातव्य र आर्थिक सहयोग राज्यका सञ्चालकहरूले खोज्नु जानुपर्नेमा अर्काले ल्याएको रकमको समयमा सदुपयोग नगर्ने र ल्याउन संलग्न व्यक्तित्वहरूलाई पुरस्कृत गर्न नसक्ने संकीर्ण शासकमा पूर्व प्रधानमन्त्री प्रचण्ड उदांगिए जस्तै स्वयं पश्चिमका जनप्रतिनिधि शेरबहादुर देउवा उदांगिने छैनन् भन्ने विश्वास कर्णालीवासीहरूको छ ।"
संविधानका केही अन्तरंग,"प्रजातन्त्र वा लोकतन्त्रको बहुधा उधृत गरिने परिभाषा भनेको जनताद्वारा जनताका लागि जनताको शासन व्यवस्था हो । पूर्वीय दर्शनमा कानुन बनाएर शासन गर्नेभन्दा कानुनमुनि बसेर जनतालाई सेवा पुर्याउने व्यवस्था नै उत्तम व्यवस्था हो । कानुन बनाउँदा कसले बनाउने, कसरी बनाउने र कानुनका मुख्य आधार के हुने भन्ने कानुन निर्माणको दृष्टिले अझ महत्वपूर्ण मानिन्छ । अब्राहम लिंकनले सुझाएका जनता आफ्नै देशका जनता हुन् । उनले हाम्रा कानुन बनाउन उतैका जनतालाई संकेत गरेको पक्कै होइन । त्यसो भए नेपालको कानुन बनाउने नेपाली हुने भए । नेपालको संविधान नेपाली जनताका प्रतिनिधिको नामबाट हतारहतार पारित गरियो । विदेशी दूतावास वा तिनका विस्तारित संयन्त्र, आफूलाई अन्तर्राष्ट्रिय भन्ने विदेशी गैरसरकारी संस्था, केही विदेशी मुलुकका लागि सस्तोमा सजिलो गरी काम गरिदिने राष्ट्रसंघका केही अधिकारी, सभ्यताजन्य, धार्मिक र सांस्कृतिक रूपमा नेपालको मौलिकता समाप्त पार्न इमान धर्म बेचेर लागिपरेका पराइजीवीसमेतले नेपालको संविधान निर्माणमा निर्लज्ज र निरन्तर दबाब दिइरहे । नेपालको संविधान निर्माण हुँदा आफ्नो संविधान वा परम्पराबाट राजतन्त्रलाई जोगाइराखेका केही पश्चिमा मुलुकहरू थप सक्रिय देखिए । आफ्नो देशमा श्रीपेच नभइनहुने तर भिन्न सभ्यता भएका मुलुकमा राजतन्त्र उन्मूलन नगरिनहुने कारण मूलतः धार्मिक र रिलिजियस प्रतीत हुन्छ । ती अधिकतर युरोपीय राजतन्त्रात्मक मुलुकको संविधानमा रिलिजनको खास पन्थको वर्चस्व छ । अर्थात् त्यहाँ रिलिजनको पनि पन्थको रक्षाको लागि राजतन्त्र र राजतन्त्रको रक्षाको लागि खास पन्थको अन्योन्याश्रित सम्बन्ध रहेको अनुमान गर्न सकिन्छ । आफ्नो देशमा श्रीपेच नभइनहुने तिनै देशका घृणाविद्, विभाजनविद्, कुण्ठाविद् र उन्मादविद्हरू परामर्शदाता, सल्लाहकार वा बुद्धिजीवीको नाउँमा नेपाल छिरी गुप्ती योद्धा बने । आफ्ना संविधानमा स्पष्ट रूपमा रिलिजनको पन्थविशेषलाई मान्यता दिएका केही पश्चिमाहरू धर्म निरपेक्षको लागि हात धोएर लागे । इमान धर्म बेचिसकेका कतिपय स्थानीयलाई प्रभाव र दबाबमा पारे । आफ्नो देश शक्तिशाली हुँदा उपनिवेशको क्रूर, अमानवीय र शोषणको निकृष्ट धन्दा चलाएकाहरूले खास वर्गमा कुण्ठाप्रेरित उन्माद भरिदिन ठूलो लगानी गरे । हाम्रो समाजको सामाजिक समन्वय, हार्दिकता र सद्भाव बिथोली अनेक आवरणमा कालकूट भरे । आफ्नो विश्वास प्रणालीले सबै विश्वास प्रणाली समाप्त गर्नुपर्छ भन्दै अरू सभ्यतामाथि कुटिल आक्रमण गर्न मरिमेट्नेहरूले नै पाठ पढाए । यसैले संविधानलाई कसैले सिद्धान्त स्पष्ट नभएको, इतिहाससँग लय नमिलेको, स्थानीय सभ्यता र धर्मसंस्कृतिप्रति आक्रामक रहेको, राष्ट्रिय एकताप्रति उदास एवम् जातीयता र क्षेत्रीयताप्रति उदार रहेको, अल्पसंख्यकबाट बहुसंख्यकलाई शासन गर्न खोजेको, क्षमतामाथि प्रहार गरेको तथा भाषा, शैलीको हिसाबले प्रुफ हेर्न बाँकी रहेको आलेख भनी आरोप लगाए भने प्रतिरक्षा गर्न हम्मेहम्मे हुनेछ । संविधानमा आपसमा नमिलेका, अनावश्यक र दिक्क लाग्ने गरी दोहोरिएका, बाझिएका, नेपालको सभ्यता संस्कृति र परम्पराविरुद्ध धावा बोलिएका, संस्थालाई कमजोर पार्न खोजिएका, राष्ट्रको क्षमताले नभ्याउने गरी सपना कुटुरो पारिएका, नेपालीनेपालीबीच फुट पारेर दुनो सोझ्याउन राखिएका, सिंगो राष्ट्र बन्न नदिन उन्माद र कुण्ठाको लागि बाटो खोलिएका, शब्दजालबाट भ्रमित गर्न खोजिएका त्रुटि र समस्या पुगिसरि छन् । तिनको आधार र कारणसहितको विश्लेषण एउटा लेखबाट सम्भव छैन । एकताको सट्टा विभाजन संविधानको धारा ३ मा नेपाललाई एक राष्ट्र भनिए पनि एसिया, अफ्रिका र दक्षिण अमेरिकी राज्यहरू स्वतन्त्र भएपछि त्यहाँका समाजमा फुट पैदा गरी उपनिवेशकालीन शोषण र दोहनलाई निरन्तरता दिन पश्चिमा समाजशास्त्री र मानवशास्त्रीको माध्यमबाट ल्याइएको 'बहुराष्ट्र वा राष्ट्रहरू' को कुपित अवधारणाबाट नेपालको संविधान ग्रस्त छ । संविधान सरकारविशेषको आवधिक कार्यक्रम होइन । यसले मूलतः नागरिक, मानिस र व्यक्तिलाई सम्बोधन गर्ने हो । तर नेपालको संविधानले नागारिकहरूलाई कित्ताकित्तामा बाँडेको छ । त्यो बाँडफाँट गर्न धारा १८ र ४२ मा भरमार शब्द प्रयोग गरिएका छन् । स्थानीय धर्मसंस्कृति र संस्कारमाथि प्रहार संविधानको धारा १८, ५० र ५१ मा स्थानीय धर्म, संस्कृति, संस्कार, रीति, प्रथा, परम्परा आदिलाई विभेद, असमानता, शोषण, अन्याय, हिंसाको स्रोतको रूपमा चित्रित गरिएको छ । तर, अल्पसंख्यकको नाउँमा धार्मिक समूहलाई भने स्थानीय सरकारमा स्थान सुरक्षित गर्ने प्रयत्न गरिएको छ । एकातिर धर्मलाई असमानता, शोषण, अन्याय, हिंसा आदि खराब कुराको स्रोत मानियो भने अर्कोतिर अल्पसंख्यक धार्मिक समूहलाई आरक्षण दिन अनिवार्य र सुरक्षित किन र कसरी ? धर्म खराब भएपछि धार्मिक समूहलाई स्थानीय तहमा स्थान दिनु विभेदी, अन्यायी, अत्याचारी, शोषक, हिंस्रकलाई स्थान सुरक्षित गर्नुभएन र ? जनप्रतिनिधिमूलक सरकारको अवमूल्यन शक्ति पृथकीकरण र नियन्त्रण तथा सन्तुलनको सिद्धान्तलाई धारा ५६ ले मान्यता दिएको छ । संसदीय व्यवस्थामा संरचनात्मक शक्ति पृथकीकरण भए पनि कार्यात्मक रूपमा नियन्त्रण र सन्तुलन बढी भूमिकामा हुन्छ । तर संविधानको सार यी दुवै सिद्धान्तविपरीत छ । संविधानमा यति धेरै आयोगको व्यवस्था गर्ने देश सम्भवतः नेपाल नै हो । यी आयोगहरूले मूलतः कार्यकारिणीले गर्ने कार्य गर्छन् । संसदीय व्यवस्थामा कार्यकारिणीको (राजनीतिक सरकार) जन्म र मृत्यु संसद्बाट हुन सक्छ । संसद्ले सामान्य बहुमतबाट अविश्वासको प्रस्ताव पारित गर्न वा विश्वासको मतको प्रस्ताव पारित नगर्न सक्छ । कार्यकारिणीले गर्ने अधिकतर कार्य आयोगबाट हुने भएपछि यसको कार्य क्षेत्र निकै घट्छ । जनप्रतिनिधि संस्थाबाट बन्ने सरकारको भूमिका आयोगलाई दिनु जनप्रतिनिधि संस्थालाई अविश्वास गर्नु र त्यसको अवमूल्यन गर्नु हो । अमेरिकीलगायत विश्वका कतिपय संविधानमा या त यस्ता आयोग छैनन् र कतै छन् भने कम संख्यामा छन् । राज्यको तेस्रो अंगलाई सबभन्दा कम विश्वास गर्ने संविधान नेपालको सन्दर्भमा यही संविधान हो । अर्थात् यो संविधानले 'निर्वाचित' भन्दा 'नियुक्त' हुनेलाई बढी विश्वास गरेको देखियो । यसले प्रजातन्त्र भनेको जनप्रतिनिधिभन्दा पनि नियुक्त हुनेहरू अधिकारसम्पन्न हुनेतर्फ संकेत गर्छ । सरकारभन्दा अन्तर्राष्ट्रिय भनिने विदेशी गैरसरकारी संस्था हावी भई समानान्तर सरकार चलाउन खोज्ने मुलुकमा यसलाई खराब भन्न भने सकिँदैन । न्यायपालिकाप्रतिको दृष्टिकोण नेपाल अधिराज्यको संविधान २०४७ को धारा ८६(२) ले सर्वोच्च अदालतलाई आफ्नो र मातहतका अदालत र न्यायिक निकायको अवहेलनामा कारबाही चलाई कानुनबमोजिम सजाय गर्न सक्ने अधिकार दिएको थियो । अन्तरिम संविधानको धारा १०२(३) मा पनि यस्तै व्यवस्था थियो । तर वर्तमान संविधानको धारा १२८(४) मा 'न्याय सम्पादनको कार्यमा कसैले अवरोध गरेमा वा आदेश वा फैसलाको कसैले अवज्ञा गरेमा कानुनबमोजिम अवहेलनामा कारबाही गरी सजाय गर्न सक्ने' अधिकार दिइएको छ । पुराना संविधानले सर्वोच्च अदालतलाई अवहेलनामा सजाय गर्ने अधिकार दिँदा खुलारूपमा दिएको थियो भने वर्तमान संविधानले सर्त तोकेको छ । ती हुन् : (क) न्याय सम्पादन कार्यमा अवरोध र (ख) आदेश वा फैसलाको अवज्ञा । अब सर्वोच्च अदालतले यी दुई विषयमा बाहेक अवहेलनामा कारबाही र सजाय गर्न सक्दैन । साथै, पहिले अवहेलना भनेको के हो र के होइन भनी निर्णय गर्ने अधिकार अदालतमा थियो । किनकि पुराना संविधानमा 'कारबाही चलाई कानुनबमोजिम सजाय गर्ने' अधिकार सर्वोच्च अदालतलाई थियो । वर्तमान संविधानले 'कानुनबमोजिम कारबाही चलाई सजाय गर्ने' अधिकारको व्यवस्था गरेको छ । पहिले कारबाहीको लागि विधायिकी कानुन आवश्यक थिएन अब कारबाहीको लागि नै विधायिकी कानुन आवश्यक छ । नेपाल अधिराज्यको संविधान २०४७ को धारा ८८(२) र नेपालको अन्तरिम संविधान, २०६३ को धारा १०७(२) मा सर्वोच्च अदालतलाई 'पूर्णरूपमा न्याय गर्ने' अधिकार दिइएको थियो । वर्तमान संविधानको धारा १३३(२) र (३) ले त्यस प्रकारको अधिकार दिएको देखिँदैन । वर्तमान संविधानमा यो लबज जानीजानी नराखेको हो । आजको सर्वोच्च अदालत पहिलेको जस्तो पूर्णरूपमा न्याय गर्ने अदालत होइन । त्यसैले होला अचेल न्यायपालिकाका नियुक्ति र बहालवाला र पूर्व सदस्यको भाषा, शैली, अदालती हतारो, चटारो, आक्रोश, कुण्ठा, निष्क्रियता र व्यवहारलाई लिएर टिप्पणी हुने गरेको छ । अब सर्वोच्च अदालत पूर्ण न्याय गर्ने अंग नभएपछि पनि पूर्ण न्यायको आशा गरेर पूर्ण न्याय गर्ने न्यायाधीश नियुक्ति र अन्य व्यवहारको आशा गर्नु संविधानविपरीत भएन र ? वर्तमान संविधानले न्याय परिषद्मा २०४७ सालको संविधानमा जस्तो न्यायाधीशको बहुमतको अवस्थाको अन्त्य गरेको छ । अब न्यायपरिषद्मा दुई वकिल, दुई न्यायाधीश र एक मन्त्री रहन्छन् । एउटा वकिल प्रधानमन्त्री र अर्को वकिल नेपाल बार एसोसिएसनले तय गर्छ । बारको वकिल प्यानलको र अर्को प्रधानमन्त्रीको दलको वकिल रहेको अवस्थामा न्यायाधीशहरू कार्यकारिणीको इच्छाबाट नियुक्त ( संसदीय सुनुवाइ देखाउने दाँत मात्र देखिँदा ) भएको देखियो । यसपालिको उच्च अदालतको नियुक्तिमा न्यायपरिषद्को संरचना र पदाधिकारीको प्रवृत्ति दुवैको छाया परेकाले नियुक्तिबारे प्रशस्त टीकाटिप्पणी भए । ती नियुक्ति पनि पूर्ण न्याय गर्न नपर्ने गरी गरिएका होला । जहाँ सर्वोच्च अदालतले पूर्ण न्याय गर्नुपर्दैन, त्यहाँ उच्च अदालतले पूर्ण न्याय गर्नुपर्ने भन्न मिल्ला र ? अनि, न्यायाधीश योग्य, सक्षम, इमानदार र नैतिकभन्दा पनि दल र दाताको इसारा बुझ्ने भए काफी भएन र ? सेनाप्रतिको दृष्टिकोण देशको रक्षाको लागि सेना महत्वपूर्ण हुन्छ । नेपाली सेना तत्काल प्रचलित कानुनबमोजिम चलेको संस्था हो । नेपाली सेनाले सेनापतिभन्दा माथिको पदको लागि विद्रोह गरेको छैन । द्वन्द्वकालमा पनि आदेश पाएपछि बाहिर निस्केको हो । कुनै अधिकारीले अति उत्साह, आत्मरक्षा वा वैयक्तिक कारणबाट गल्ती गरेको हुन सक्छ, तर जुन बेला जसको आदेश मान्नुपर्ने हो, त्यसको आदेशविपरीत संस्थागत रूपमा केही गरेको कुरा सार्वजनिक भएको पाइँदैन, तर केही वर्षयता नेपाली सेनामा 'प्रजातन्त्रीकरण' वा सुरक्षा क्षेत्र 'सुधार' भन्ने मीठा शब्द प्रयोग गर्दै सेनामाथि मनोवैज्ञानिक दबाब दिन केही दाता र दाताजीवी लागिरहे र सक्रिय रहे । नेपाली सेनाका कतिपय एकाइ पुराना र पृथ्वीनारायण शाहकालीन भएकाले पनि कतिपय दातालाई पचेन । साथै राजनीति र अरू क्षेत्रले जस्तो सेनाले पराइलाई हुल्न र पराइबाट प्रभावित हुन नमानेकाले पनि सेनालाई दबाब दिन प्रपञ्च भएको हुन सक्छ । नेपाली सेना नेपाललाई टिस्टादेखि काँगडासम्म पुर्याउन भूमिका खेल्ने प्रमुख संस्था हो । सिन्धुलीगढी र बटौलीमा लडाइँ जितेर नेपालको रक्षा गर्ने संस्था हो । नेपाली सेना खम्पा विद्रोह शान्त पार्ने संस्था हो । विकास निर्माणका कार्यमा संलग्न संस्था हो । प्राकृतिक प्रकोपका बेला मानवीय कार्य गर्ने संस्था हो । प्राकृतिक र अन्य सम्पदाको रक्षक हो । अझ नेपाली सेना नेपालको आफ्नै सभ्यता र संस्कृतिको पहरेदार पनि हो । संविधानको धारा २६७ मा सेनासम्बन्धी र धारा २६८ मा नेपाल प्रहरी, सशस्त्र प्रहरी बल र राष्ट्रिय अनुसन्धान संगठनसम्बन्धी व्यवस्था छ । यी दुई धारामा केही भिन्नता छन् । सेनासम्बन्धी व्यवस्था गर्दा धारा २६७ मा 'संविधानप्रति प्रतिबद्ध समावेशी नेपाली सेना' भनिएको छ, तर प्रहरी र राष्ट्रिय अनुसन्धानसम्बन्धी व्यवस्था रहेको धारा २६८ मा यस प्रकारको लबज छैन । नेपाली सेनालाई संविधानप्रति प्रतिबद्ध रहनुपर्ने भनी लेखेपछि राज्यका अन्य अंग निकाय र संवैधानिक आयोग, प्रहरी र अनुसन्धान निकायका निम्ति किन त्यस्तो व्यवस्था गरिएन ? के अरू संविधानप्रति प्रतिबद्ध हुनुनपर्ने नै संविधानको आशय हो ? सैनिकले लिने शपथमा संविधानको रक्षा र पालनाको कुरा रहेको हुँदैन र ? संविधानको धारा २६७ मा सेनाका सम्बन्धमा समावेशी शब्दको प्रयोग छ । सोही शब्द धारा २६८ मा प्रहरी र अनुसन्धान संगठनका हकमा प्रयोग भएको देखिँदैन ? के सेनाबाहेकका सुरक्षा निकायमा समावेशी सिद्धान्त लागू नहुने नै संविधानको आशय हो ? सेनाको हकमा धारा २६७ मा यी व्यवस्था गरिएपछि लगत्तैको धारा २६८ मा किन लेखिएन ? अर्थात् नेपाली सेनामाथि संविधान निर्माताले विश्वास नगरेकाले लेखेको र अरू सुरक्षा निकायलाई विश्वास गरेकाले नलेखेको हो ? अनुचित कार्यबाट उन्मुक्तिको प्रयास अख्तियार दुरुपयोग अनुसन्धान आयोगलाई विगतमा अनुचित कार्यको विषयमा छानबिन गर्ने अख्तियारी भएकोमा अब त्यो अधिकार झिकिएको छ । अनुचित कार्य संवैधानिक निकायको क्षेत्राधिकार बाहिर छ । पुरानो संविधानमा रहेका व्यवस्था संविधानसभाले जानीजानी झिकेपछि विधायिकाले ऐनबाट यो अधिकार पुनः सो आयोगलाई दिनु संविधानसभाको भावनाविपरीत हुन्छ । सरकारले कर लगाउने कुरा संविधानको धारा ६० ले संविधानको साझा सूचीको विषय र कुनै पनि सूचीमा नपरेका विषयमा कर लगाउने र राजस्व उठाउने कुरा नेपाल सरकारले निर्धारण गरेबमोजिम हुने व्यवस्था गरेको छ । 'कर लगाउने' कुरा सरकारले निर्धारण गरेबमोजिम हुने होइन । किनकि कर कानुनबमोजिम मात्र लगाउन मिल्छ र करका हकमा त्यो कानुन भनेको ऐन हो । यसै संविधानको धारा ११५, २०३ र २२८ मा कानुनबमोजिमबाहेक कर लगाउन नपाइने कुरा छ । धारा ६० को सरकारले निर्धारण गरेबमोजिम 'कर लगाउने कुरा' संविधानका अरू धारासँग अमिल्दो मात्र होइन, करको सामान्य सिद्धान्त प्रतिकूल पनि छ । वैदेशिक सहायता लिने कुरो नेपालको संविधानको धारा ५९(६) मा वैदेशिक 'सहायता' लिने अधिकार नेपाल सरकारको हुनेछ भनिएको छ । संविधानको भाग १३ मा प्रदेश कार्यपालिकालाई यो अधिकार दिइएको देखिँदैन । तर संविधानको अनुसूची ६ मा प्रदेशको अधिकारको सूचीअन्तर्गत क्रमसंख्या २ मा केन्द्रको सहमतिमा वैदेशिक अनुदान र सहयोग भन्ने लबज राखेको छ । संविधानको पेटबोलीमा वैदेशिक सहायता संघको अधिकार भएपछि अनुसूचीमा 'केन्द्र' को सहमतिमा भन्दै वैदेशिक 'अनुदान र सहयोग' प्रदेशको सूचीमा राखिएको छ । संविधानमा अन्यत्र 'संघ' शब्दको प्रयोग छ र परिभाषामा पनि 'संघ' परिभाषित छ । परन्तु अनुसूची ६ मा 'केन्द्र' शब्द प्रयोग भएको छ । संविधानको पेटबोली र अनुसूचीबीच तालमेल देखिएन । यो कतै संघलाई केन्द्र भन्ने बानी परेकाले थपथाप गरेको त होइन ? स्थानीय तह प्रदेशको मातहत संविधानको धारा ६०(५) मा स्थानीय निकायलाई प्रदेशको मातहत भनी उल्लेख गरिएको छ । जबकि संविधानको धारा ५७(४) ले स्थानीय तहलाई आफैं कानुन बनाउने अधिकार दिएको छ । धारा २१४ ले कार्यकारिणी अधिकार स्थानीय तहमा निहित हुने र धारा २२१ ले व्यवस्थापिकीय अधिकार स्थानीय व्यवस्थापिकामा निहित हुने व्यवस्था गरेको छ । कार्यपालिकी र विधायिकी अधिकार स्थानीय तहमा 'निहित' हुने र स्थानीय तह प्रदेशको 'मातहत' हुने भनी उही संविधानमा व्यवस्था छ । अब स्थानीय तहलाई धारा ६० अनुसार प्रदेश मातहत मान्ने कि धारा २१४ र २२१ बमोजिम अधिकारसम्पन्न मान्ने ? संवैधानिक निकायका पदाधिकारीमाथि नयाँ तरबार संविधानले कतिपय संवैधानिक अंगका प्रमुख र पदाधिकारीमाथि नयाँ र खतरनाक तरबार झुन्ड्याएको छ । अर्थात् 'शारीरिक वा मानसिक अस्वस्थताका कारण सेवामा रही कार्य सम्पादन गर्न असमर्थ रहेको भनी संवैधानिक परिषद्को सिफारिसमा राष्ट्रपतिले पदमुक्त गरेमा उनीहरू पदमुक्त हुने नयाँ व्यवस्था संविधानमा छ । अख्तियार दुरुपयोग अनुसन्धान आयोग, महालेखा परीक्षक, लोकसेवा आयोग, निर्वाचन आयोग, राष्ट्रिय मानव अधिकार आयोग, राष्ट्रिय प्राकृतिक स्रोत तथा वित्त आयोगलगायतका आयोगको हकमा यो व्यवस्था छ । संविधानको धारा २८४ मा रहेको संवैधानिक परिषद्को संरचना हेर्दा त्यसमा प्रधानन्यायाधीशबाहेक सबै राजनीतिक व्यक्ति छन् । राजनीतिकमध्ये विपक्षी दलको नेताबाहेक सत्ता पक्षीय मान्नुपर्यो । राष्ट्रपतिले त सिफारिस मान्नैपर्ने होला । खस आर्य कतै परिभाषित कतै अपरिभाषित संविधानको धारा १८, ४२, ८४, १७६, २५९ जस्ता धाराहरूमा 'खस आर्य' उल्लेख भएको छ । धारा १८, धारा ४२ र धारा २५९ मा खस आर्य भनेका को हुन् भन्ने स्पष्टीकरण दिइएको छैन । धारा ८४(२) को स्पष्टीकरणअनुसार सो उपधाराको प्रयोजनको लागि खस आर्य भनेका क्षेत्री, ब्राह्मण, ठकुरी, सन्न्यासी (दशनामी ) समुदाय हुन् । धारा १७६(६) को स्पष्टीकरणमा यस भागको प्रयोजनको लागि (भाग १४) खस आर्य भनेका धारा ८४(२) मा उल्लिखित समुदायलाई नै दोहोर्याइएको छ ।धारा १८ अनुसार खस आर्यहरू विशेष व्यवस्थाको हकदार बन्न विपन्न हुनुपर्छ । तर अरू भने सम्पन्न भए पनि विशेष व्यवस्थाको हकदार बन्छन् । कुनै शब्द संविधान वा कानुनमा बारबार तर एकै अर्थमा प्रयोग हुन्छ भने त्यसलाई परिभाषामा परिभाषित गरिन्छ । वर्तमान संविधानमा खस आर्य लबज कम्तीमा पाँच ठाउँमा प्रयोग भएको देखियो, तर यसले परिभाषामा स्थान पाएन । धारा ८४ र १७६ को लागि त खस आर्यका समुदाय किटान भए तर धारा १८, ४२ र धारा २५९ को लागि खस आर्य भनेका को हुन् ? किनकि खास धारा उपधारा वा भागको लागि दिइएको स्पष्टीकरण अरू धारा उपधारा वा भागको निम्ति आकर्षित हुँदैन । संविधानको परिभाषामा अल्पसंख्यक त परिभाषित छ । तर खस आर्य कुनै धारामा परिभाषित, कुनैमा परिभाषाविहीन र परिभाषा खण्डमा स्थान पाउन नसकेको अवस्थामा रहेको देखियो । यो मसौदाको त्रुटि मात्र हो वा दातारोपित नियत हो ? अझ समतल क्षेत्रका आर्य त आर्यको घेराबाहिर पारिएका छन् । पहाड र समतल क्षेत्रका आर्यहरूलाई भूगोलका आधारमा संविधानतः फुटाइएको छ, अलग्याइएको छ । संविधानको धारा ३ मा नेपाललाई एक राष्ट्र भनिए पनि एसिया, अफ्रिका र दक्षिण अमेरिकी राज्यहरू स्वतन्त्र भएपछि त्यहाँका समाजमा फुट पैदा गरी उपनिवेशकालीन शोषण र दोहनलाई निरन्तरता दिन पश्चिमा समाजशास्त्री र मानवशास्त्रीको माध्यमबाट ल्याइएको 'बहुराष्ट्र वा राष्ट्रहरू' को कुपित अवधारणाबाट नेपालको संविधान ग्रस्त छ ।"
पतनको द्रूतमार्ग,"नेपाल राजकीय प्रज्ञा प्रतिष्ठान नामको प्राज्ञिक केन्द्र स्थापना भएपछि त्यहाँ धेरै सालसम्म विभिन्न विषयका प्रखर विद्वान्विदुषी सक्रिय भए । वसन्तकुमार 'शम्र्मा' नेपालले नेपाली शब्दसागर ग्रन्थमा प्राज्ञको अर्थ 'परिपक्व बुद्धिको, बुद्धिमान्, दक्ष, सिपालु, विशिष्ट विद्वान्, विज्ञ' भनेका छन् । तर पार्टीका दास, कार्यकर्ता र नेताका प्रिय पात्रलाई जागिर दिने ठाउँ भएको छ, प्रज्ञा प्रतिष्ठान अहिले । त्यहाँ थोरै मात्र विद्वान् र धेरैजसो कार्यकर्ता भर्ना भएका छन् । दुईचारवटा किताब लेखेर प्राज्ञ हुने भए हिन्दीमा एक सय पुस्तक लेख्ने मनोज र गुलसन नन्दा वा जेम्स हेड्ली चेजहरू पनि प्राज्ञ हुन्थे होलान् । साहित्य, संस्कृति, कला आदिको उत्थान गरेर सभ्यतालाई अझ समृद्ध बनाउने राजा महेन्द्रको सपना थियो, प्रज्ञा भवन । त्यही सपनाको धरातलमा उभ्याइएको थियो, प्रज्ञा प्रतिष्ठान । राजा महेन्द्रको सालिक छोपेर बसेका मालिकहरू आज के गर्दैछन्, त्यो जगजाहेर छ । त्यसैले अधिकांश 'पदेन विद्वान्' छन् त्यहाँ । पुनीत, परहितकारी, परमार्थी र परम सत्यको बाटो बिर्सेर पतनको द्रूतमार्गमा अदम्य धावक बनेका धेरै मानिसको हुलमा सत्यवादीहरू मूर्ख ठहरिएका छन् । चाटुकारिता, अत्यधिक प्रशंसा वा परिकीर्तनमा रमाउन नजान्नेहरू कुनै दलको मादल बजाउन पनि जाँदैनन् । विषय तृष्णामा अल्मलिँदैनन् उनीहरू । शत्रु विनाश गर्न प्रयोग हुने तान्त्रिक प्रयोग (मारणमन्त्र) जानेका होलान्, कतिपय असल मान्छेले । तर हतपत प्रयोग गर्दैनन् त्यस्तो मन्त्र । प्रयोग गर्दा प्रलय हुन्छ । नेपाल प्रहरी, सशस्त्र प्रहरी र राष्ट्रिय अनुसन्धान विभागका तलबजीवीहरूको संख्या लाखौं छ । तर उनीहरू शिर झुकाएर बाँचेका छन् । एसएसपी लक्ष्मण न्यौपानेदेखि दूधे बालकसम्म मार्नेहरूलाई करोडौंं रुपैयाँ बकस र पुरस्कार दिएर सरकारले क्षतिपूर्तिको नाममा जघन्य अपराधीलाई हौसला प्रदान गरेको छ । यस्ता कुरामा सुरक्षा निकायका हाकिमदेखि जवानसम्म सबैजनाले असत्यको सशक्त विरोध गर्न सक्थे । जागिर खाएर पेट पाल्ने कमैया मानसिकताले यन्त्रमानव बन्दैछन् कर्मचारीतन्त्र, प्रहरीप्रशासन र 'सरकारी' मान्छेहरू । कर्तव्यच्युत बनिरहेको छ, त्यो ठूलो समुदायभित्रको ठूलो हिस्सा । अर्थात्, फराकिलो बन्दैछ पतनको द्रूतमार्ग । राजा वीरेन्द्रका अत्यन्त प्रिय सैनिक अधिकृतमध्येका एक थिए लेफ्टिनेन्ट जनरल छत्रविक्रम शाह । उनी प्रधानसेनापति हुने प्रबल सम्भावना बढेपछि राणा परिवारका केही शक्तिशाली व्यक्ति राणापुत्रलाई नै प्रधानसेनापति बनाउने खेलमा लागे । छत्रविक्रम शिक्षा, संस्कार, तालिम, सम्पर्क, सदाचार, बफादारी, निर्णय शक्ति, क्षमता, दक्षता, इमानदारी आदि सबै कुरामा पारंगत छन् भन्ने प्रबल विश्वास थियो, राजा वीरेन्द्रलाई । एकजना सेवानिवृत्त जर्नेल भन्छन्, 'राजा वीरेन्द्र जस्तै सरल र असल स्वभावका शाह जर्नेलले प्रधानसेनापति पद पाउने निश्चित जस्तै भएपछि राजाका विरुद्ध नै षड्यन्त्र सुरु भयो । अन्त्यमा राणा नै प्रधानसेनापति भए । उनकै कार्यकालमा तीन हजार सैनिकको घेरामा 'सुरक्षित' बसेका राजा वीरेन्द्र रहस्यमय तरिकाले मारिए ।' त्यसपछि पतनको द्रूतमार्गमा विदेशीका चिल्ला गाडीहरू झन् हुँइकिन थाले । सेनामा पनि षड्यन्त्र चल्यो । त्यसैले सेनाका परमाधिपति राजा वीरेन्द्र मारिँदा सेनापतिले नै वक्तव्य दिए, 'राजाको रक्षा गर्ने काम सेनाको होइन ।' एउटा व्यक्तिको कारणले समग्र सेनामाथि नै प्रश्न उठाउने अवसर दिए उनले । सात समुद्रपारिबाट ल्याएका कम्युनिस्ट नेतालाई देवता बनाउने र पृथ्वीनारायण शाहको तस्बिर घर तथा कार्यालयमा राख्न नमान्नेहरूले पतनको बाटो नै सही भन्ने कुतर्क गर्नै हुँदैन । इतिहास, धर्म, संस्कृति, परम्परा, रीतिरिवाज, प्राचीन सभ्यता र सम्पदाप्रति आस्था नभएका भुँइफुट्टाहरू राजनीतिमा आएका छन् । जेल बसेको, लुटेको, कुटेको, मान्छे मारेको, विदेशीको लागि जासुसी गरेको र राष्ट्र तथा जनताको अहित मात्र गरेको विवरणले भरिएको छ, सत्तासीन र चर्चित राजनीतिज्ञहरूको डोसियर । पुर्खाले कतिसम्म दुःख गरेर राष्ट्रनिर्माण र संरक्षण गरेका थिए भन्ने आजका कैयन् राजनीतिज्ञहरू सुन्न पनि चाहँदैनन् । अर्थात्, सभ्यतालाई उनीहरू 'सामन्तवादको अवशेष' भन्छन् । प्राचीनकालमा नेपाल साँच्चै ज्ञानभूमि थियो । बौद्धधर्मका प्रसिद्ध विद्वान् शान्तरक्षितको आग्रहमा आचार्य पद्मसम्भव (गुरु रिम्पोछे) नेपालमा केही वर्ष तपस्या गरेर तिब्बत गएको प्रसंग प्राचीन ग्रन्थहरूमा पाइन्छ । नालन्दा विश्वविद्यायका प्रधानाचार्य थिए, पद्मसम्भव । उनी धर्म, दर्शन, तन्त्रमन्त्र एवं प्राच्य ज्ञानका सागर थिए । काठमाडौंनजिकै फर्पिङको एउटा गुफामा केही वर्ष तपस्या गरेर उनी हलेसी (खोटाङ) पुगेका थिए । पद्मसम्भवले तपस्या गरेको पवित्र स्थल हलेसीमा हरेक वर्ष सयकडौं महायानसम्प्रदायका अनुयायीहरू भोटाङ (भुटान) देखि खोटाङसम्मको यात्रा गर्छन् । स्वयम्भुको शान्तिपुर बौद्ध विहार पनि प्रसिद्ध बौद्ध विद्वान् शान्तरक्षितको सम्झनामा स्थापना भएको कुरा भिक्षु अश्वघोषले पंक्तिकारलाई बताएका थिए । सनातन धर्मसंस्कृति, बौद्ध, बोनलगायत ओमकार परिवारको साझा घर नेपालमा जनभावनाको ठ्याक्कै उल्टो काम गर्नेहरू विभिन्न दलका केन्द्रीय नेता छन् । त्यसैले अस्थिरता, द्वन्द्व, तनाव र विभाजनको प्रदूषणलाई समग्रमा राजनीति भन्ने गरिएको छ । राष्ट्रनिर्माणको बाटो फराकिलो पार्नुपर्नेमा राष्ट्रको विखण्डन 'एजेन्डा' बनेको छ । लर्ड कर्जन सन् १८९९ मा भारतको भाइसराय बनेर आए । उनले नेपालसँगको सम्बन्ध अरू प्रगाढ बनाउन खोजे । नेपाल र तिब्बतको सिमानामा पर्ने सगरमाथा आरोहण गर्न ब्रिटिस टोलीलाई नेपाल पठाउने र आफूले पनि नेपाल भ्रमण गर्ने उनको मनसाय रहेको कुरा रोनाल्डसेद्वारा लिखित 'लाइफ अफ लर्ड कर्जन' पुस्तकमा उल्लेख छ । श्री ३ वीर शमशेरले हिमालतिर जान नदिएर तराईमा बाघको सिकार गर्न मात्र उनलाई निमन्त्रणा गरेको इतिहासमा पाइन्छ । चीनमा राष्ट्रवादी युवाले पश्चिमा राष्ट्रका कूटनीतिज्ञलाई लक्षित गर्दै बक्सर युद्ध सुरु गरेका बेला हिमालको छेउमा गएर चीनको गन्ध सुँघ्ने ब्रिटिसको आशय वीरशमशेरले राम्ररी बुझेका थिए । विदेशीलाई उनीहरूकै थान्कामा राख्न सकिएन भने आन्तरिक मामिलामा हस्तक्षेप गर्न थाल्छन् भन्ने उनलाई थाहा थियो । वीरशमशेरको मृत्युपछि देव शमशेर करिब तीन महिना प्रधानमन्त्री भए । त्यो बेला तराईमा सिकार खेल्न आएका लर्ड कर्जनको भ्रमणको बन्दोबस्त गर्न देवले आफ्ना भाइ चन्द्रशमशेरलाई तराईतिर पठाए । चीनमा गोर्खा रेजिमेन्ट पठाउन अनुमति देलान् भनेर चन्द्रशमशेरलाई निकट तुल्याउन लर्ड कर्जनले 'सत्ता कब्जा गर्ने' सल्लाह दिएको हुन सक्छ भन्ने केही विदेशी लेखकले आशंका गरेका छन् । सन् १९०३ मा 'दिल्ली दरबार' मा नेपालको प्रतिनिधित्व गर्दै पाहुनाको रूपमा सहभागी प्रधानमन्त्री चन्द्रशमशेरलाई लर्ड कर्जनले स्वतन्त्र राष्ट्रको प्रधानमन्त्रीका रूपमा आदरसत्कार गरेका थिए । 'नेपाल स्ट्राटेजी फर सर्भाइभल' (लियो ई रोज) तथा मदनकुमार भट्टराईद्वारा लिखित 'डिप्लोम्याटिक हिस्ट्री अफ नेपाल' पुस्तकमा यसको चर्चा पाइन्छ । चन्द्रशमशेरकै कार्यकालमा योङ हज्बेन्डको टोली तिब्बत गएको थियो । कूटनीतिमा नेपाल कमजोर थिएन भन्ने कुरा चन्द्रशमशेरको २९ वर्ष लामो शासनमा समेत पुष्टि भएको छ । कोतपर्वपछिका १०४ वर्ष, त्यसपछिका विभिन्न चरण र पञ्चायतकाल (२०१७२०४६ सालसम्म) पनि परराष्ट्रनीतिको साख जोगाउन नेपाल सफल रहेको पाइन्छ । नेपाली भूमि प्रयोग गरेर अमेरिकी गुप्तचरहरूले चलाएको चीनविरोधी खम्पा विद्रोह भइरहेका बेला आजकै जस्तो राजनीतिक अस्थिरता भएर २० महिनामा चारपल्ट सरकार परिवर्तन हुन्थ्यो भने तिब्बतमा ठूलो रक्तपात भइसक्थ्यो । चीनको राष्ट्रिय सुरक्षामा नेपालको भूराजनीतिक महत्व, राजनीतिक स्थिरता र स्थायी शक्तिको खाँचो चीनका राजनीतिज्ञ, कूटनीतिज्ञ र चिन्तकहरूले अहिले आएर अलिबढी बुझ्न थालेको पाइन्छ । उनीहरूले 'बोकाले दाइँ गर्दैन' भन्ने उखान पनि बुझ्न थालेका छन् । उता भारतमा नेपाललाई हेर्ने स्पष्ट दृष्टिकोण पाइँदैन । प्रधानमन्त्रीको कार्यालय, विदेश मन्त्रालय, गुप्तचर विभाग र त्यहाँका कथित नेपालविद्हरूले नेपालमा पालेर राखेका व्यक्तिका मनगढन्ते रिपोर्टलाई आधार बनाएर पाकिस्तानको इन्टर सर्भिस इन्टेलिजेन्स, चीनका गुप्तचर र उनीहरूकै शब्दमा 'कुछ भारतविरोधी लोग' सक्रिय रहेको प्रचार गर्छन् । आजसम्म नेपालको प्रगतिमा अर्बौं रुपैयाँ सहायता गरे पनि नेपालमा भारत किन अलोकप्रिय छ भनेर उनीहरूले आत्मसमीक्षा गरेको पाइँदैन । यसैले भारतीय पत्रकार सीमा मुस्तफाले दिल्लीका कूटनीतिज्ञहरू जिद्दी र हठी भएकै कारण छिमेकीहरू रुस्ट भएको विश्लेषण गरेकी छन् । एकजना बुद्धिजीवीले सामाजिक सञ्जालमा लेखेका छन्, 'नेपालीहरूले जातजात, क्षेत्र र सम्प्रदायमा वा विभिन्न दलमा विभक्त हुन जानेका छन् । तर 'नेपाली' हुन जानेनन् ।' यस्तै धेरै घतलाग्दा टिप्पणीको सारांश हो, 'राष्ट्र दिनप्रतिदिन कमजोर बन्दैछ ।' नैतिकता, सिद्धान्त, दर्शन, व्यवहार, आदर्श र आचरणमा आकाशजमिनको फरक भए पनि 'चुनाव जित्न' दलहरूको लगनगाँठो बाँधिन्छ । सत्तामा बसेर करोडौं रुपैयाँ कमाउन दलहरूबीच अपवित्र गठबन्धन हुन्छ । विदेशीले गरेको सहायता ग्राह्य र मान्य हुन्छ । आफूअनुकूल भएपछि त्यसलाई हस्तक्षेप मानिँदैन । यो पतनको द्रूतमार्ग हो कि होइन ? जनतालाई अन्योलमा राखेर केन्द्रमा बस्ने अगुवाहरूले लोकतन्त्रका नाममा दलतन्त्र चलाएको हो कि होइन ? ठूला दलहरूले आफूसँग बहुमत छ भनेर जनइच्छामा बुल्डोजर चलाउन मिल्छ कि मिल्दैन ? पतनको द्रूतमार्गमा लगेर राष्ट्र र जनतालाई भीरबाट खसाउन हुन्छ कि हुँदैन ? वडावडामा पुगेर विदेशीले आफ्ना धार्मिक फौज गठन गर्न पाउँछन् कि पाउँदैनन् ? दूतावासहरूले राजनीति गर्न हुन्छ कि हुँदैन ? हरेक दलमा लेन्डुप दोर्जे, जयचन्द, मीर जाफर, क्विजलिङ र पुष्पकमलहरू जन्माएर राष्ट्रलाई क्षत्विक्षत् बनाउन खोज्ने परियोजना नै गणतन्त्र हो भने त्यस्तो पद्धतिलाई समर्थन गर्दिनँ भन्न पाइन्छ कि पाइँदैन ? सांस्कृतिक चेतना, परम्परागत धर्मसंस्कृति, राष्ट्रिय एकता, स्वतन्त्रता, अखण्डता र प्राचीन राष्ट्रको पहिचान मासेर विदेशीको मार्गचित्रअनुसार चलिरहेको छ देश । पतनको द्रूतमार्गमा उन्मादको प्रदर्शन भइरहेको छ । बीपी कोइरालाको मृत्युपछि गणेशमान सिंह र कृष्णप्रसाद भट्टराइले रुनुपर्यो । पार्टीबाट अलग हुनुपर्यो । पार्टी कुबाटोमा लागेको ठहर गरेर भट्टराई विरक्त भए । नेपाली कांग्रेसको ब्यानरभित्र आज सिटौला कांग्रेस, देउवा कांग्रेस, पौडेल कांग्रेस आदि पसलहरू छन् । खाँटी कांग्रेस कार्यकर्ता प्रायः हराइसके । एमालेमा कतिपयले एमालेको अर्थ अमेरिकी माले बुझ्न थालेका छन् । त्यहाँ सीमाले (चाइनिज माले), आइमाले (इन्डियन माले), इमाले (युरोपियन माले) पनि भेटिन्छन् । डलर, भारु, युरो र चाइनिज मुद्राले पार्टी खुद्रा पसल बन्ने सम्भावना बढेको पुराना नेताहरू नै स्विकार्छन् । एकीकृत माक्र्सवादीलेनिनवादी आफ्नो पार्टीको नाम हो भन्ने कुरा गाउँका सोझा कार्यकर्तालाई के थाहा ? 'मैले मनमोहन अधिकारी र मदन भण्डारीको नामचाहिँ धेरै सुनेको तर को हुन् ती माक्र्स र लेनिन भन्ने केटाहरू ? ' इलामको उत्तरी भेगका दिलबहादुर राईले पंक्तिकारलाई हँसाएका थिए । मनकुमारी नातिनीको नाम मार्गरेट र नाति गणेशबहादुरलाई गाब्रियल बनाउँदा बाजेबजैको चित्त दुःखछ । त्यस्तै एमालेमा पनि माक्र्स र लेनिन शब्द उच्चारण गर्न नजान्ने धेरै छन् । लेनिन र माक्र्स न आमापट्टिका, न त मामापट्टिका । सात समुद्रपारिबाट ल्याएका कम्युनिस्ट नेतालाई देवता बनाउने र पृथ्वीनारायण शाहको तस्बिरसमेत घर तथा कार्यालयमा राख्न नमान्नेहरूले पतनको बाटो नै सही भन्ने कुतर्क गर्नै हुँदैन । नेपाली राष्ट्रियताका आधार, राष्ट्रनिर्माण गर्ने शक्तिहरू, राष्ट्रिय यथार्थ र जनताको अभिमतको सबैले सम्मान गर्नैपर्छ। संविधानको किताबमा नेपालमा गणतन्त्र, संघीयता र धर्म निरपेक्ष हुनेछ भनेर ऐलान गर्दा जनमतको घोर अपमान भएको एमाले र कांग्रेसकै नेताले स्वीकार गरेका छन् । गणतन्त्रको संविधान उत्कृष्ट छ भन्ने राप्रपालाई उनै जनताले धुलो चटाइदिए । गाउँगाउँमा केटाकेटीहरू धुलो खेल्दै गीत गाउँछन्, 'खोई गाई खोलाले बगायो ।' नेतृत्व नै बगेपछि हिजो सात लाख मतदाताले पत्याएको दल 'म शून्यमा शून्यसरि बिलाएँ' भन्ने अवस्थामा पुगेको छ । त्यसैले जनतासँग खेलाँची गरेर पतनको द्रूतमार्गमा कुद्नेहरू आरोही हुँदैनन्, अवरोही मात्र बन्छन् । उत्थित होइन, पतीत बन्छन् । कांग्रेसको रुख खरानी भयो भने रुखको मूर्ति बन्ला, रुख बन्दैन । एमालेको सूर्योदय तबसम्म सम्भव छ, जबसम्म कार्यकर्ता होइन, करोडौं जनताको आवाज बोल्छ उसले । नत्र सूर्यास्त हुन्छ । आफूलाई तराईका देवदूत सम्झिने प्रपञ्चकहरूलाई जनताले नै पाखा लगाएका छन् । 'उचालेकोे कुकुरले मृग मार्दैन' भन्ने पुष्टि भएको छ । अमेरिकी लेखक मार्क ट्वेनले भनेका छन्, 'सरकार र पद्धति सही छ भने मात्र जनताले समर्थन गर्नुपर्छ, तर राष्ट्रलाई सदैव सम्मान र समर्थन गर्नुपर्छ । राजनीतिक पद्धतिका विकल्पहरू हुन सक्छन्, तर राष्ट्र निर्विकल्प हुन्छ ।'"
राजनीतिक संस्कार,"गत महिना नेपालको राजनीतिमा प्रचण्डको राजीनामापश्चात् 'राजनीतिक संस्कार' को बारेमा निकै चर्चा भयो । कतिपय उनका समर्थकले प्रचण्ड पुष्पकमल दाहालले राजनीतिक संस्कार देखाए भनेर प्रशंसा गरे । यो नेपालको लोकतान्त्रिक कालखण्डमा निकै नौलो पद्धतिको रूपमा प्रस्तुत गरियो । पत्रपत्रिकामा पनि यसबारे प्रशस्त समाचार बने । के हो त यो राजनीतिक संस्कार ? राजनीतिक संस्कार भनेका एक प्रधानमन्त्रीले घोषित सम्झौतापत्रमा भनिएबमोजिम पद त्याग गर्नु नै राजनीतिक संस्कार हो या यसका गहनतम राजनीतिक संस्कार बाहिर आएका छैनन् । पद प्राप्त गर्नु, समयमा छोड्नु र बचनवद्ध जस्तो देखिनु मात्र के राजनीतिक संस्कार हो त ? प्रश्न यतिबेला महत्वपूर्ण बन्नुपर्छ । राजनीतिक संस्कारबारे डुक विश्वविद्यालयका प्राध्यापकहरू डेविड एल पालेत्ज र डेनियल लिपिन्स्कीद्वारा संयुक्त रूपमा लेखिएको अनुसन्धानमूलक लेख पोलिटिकल कल्चर एन्ड पोलिटिकल कम्युनिकेसनमा लेखिएको छ, 'राजनीतिक संस्कार र संस्कृति असल राजनीतिक परिणामको अनिवार्य सम्भाव्यता बोकेको आधारभूत विकाससहितको बृहत् हिस्सामा आधारित छ । यसले व्यक्ति र समाजले कसरी राजनीतिक रूपमा क्रिया र प्र्रतिक्रिया दिन्छ भन्ने कुरालाई पनि निश्चित आकार प्रदान गरेको हुन्छ । यसका अलावा राजनीतिक संस्कारमा नैतिकता र व्यक्तिगत र दलीय विश्वासले पहिले स्थान ओगटेको हुन्छन् न कि कुनै नागरिक, राष्ट्रभित्रको कुनै समाज र समग्र राष्ट्रलाई नै गम्भीर क्षति पुर्याउने मनोमानी हर्कत र कदमहरू नै खास राजनीतिक संस्कारभित्र नै पर्छन् ।' राजनीतिक संस्कारबारे केही समकालीन नेपाली राजनीतिक विश्लेषक र बौद्धिक व्यक्तिहरूको पनि आआफ्नै मत छ । राजनीतिक विश्लेषक तथा प्राध्यापक डा सुरेन्द्र केसी भन्नुहुन्छ, 'राजनीतिक संस्कार भनेको राजनीतिलाई व्यवहारमा लैजाँदा अभ्यासमा आउने चरित्र हो । तर दुर्भाग्य हाम्रो देशमा राजनीतिक संस्कार परिस्कृत हुन सकेको छैन । त्यो हामीले अनुभूत गर्न, हेर्न र देख्न सकेका छैनौं ।' सोही विषयमा अन्तर्राष्ट्रिय सम्बन्धका विज्ञ विषयमा डा शम्भुराम सिम्खडाको पनि आफ्नै मत छ । उहाँ भन्नुहुन्छ, 'राजनीतिक व्यवस्थाको परिवर्तन निर्दलीयताबाट बहुदलीयतामा फड्को मारे पनि राजनीतिक कर्ताहरूको संस्कारमा परिवर्तन आएन । कांग्रेस प्रजातन्त्रको अहंतावादमा अल्मलियो, वामपन्थीहरू पनि परिष्कृत भएर आउन सकेनन्, प्रजातान्त्रिक राजनीतिमा गन्तव्य महत्वपूर्ण हुन्छ, संस्कारले मार्गप्रशस्त गर्छ । त्यसैले बाटो ठीक हुनुपर्छ ।' राजनीतिक दलहरू, यिनका कार्यकर्ताहरूको संस्कार केही रूपमा देखिए पनि मूल रूपमा अल्पविकसित मानसिकताको राजनीतिक संस्कारले आम रूपमा बल्झाउने कुसंस्कारयुक्त राजनीतिले पनि नेपाली समाज आक्रान्त बनेकै छ । डा सिम्खडा र डा केसीको माथिको भनाइ राजनीतिशास्त्रमा राजनीतिक संस्कारलाई एउटा महत्वपूर्ण विधाका रूपमा लिइन्छ भन्ने कुरासँग नजिक देखिन्छ । अझ भन्ने हो भने राजनीतिक समाजशास्त्रका धेरै आयामहरूमध्ये राजनीतिक संस्कृति एउटा बलियो पक्ष हो । खासगरी राजनीतिक संस्कारले हामीसँग रहेका आस्था, धारणा, मूल्य, मान्यतालाई मूल्यांकन, बहस र परिष्कृत गर्ने प्रयास गर्दछ । स्वभाविक छ समाजको बनावट, ढाँचा, समाजको किसिम जस्तै परम्परागत वा आधुनिक जुन समाज हो, त्यसको सामाजिक गतिशीलता, विकास जस्ता विविध कुराले राजनीतिक संस्कृतिलाई प्रभाव पार्छ । संस्कारभित्र आपसको आदरभाव, सम्मान, मूल्य, मान्यता नै प्रमुख हुन् । राजनीतिक संस्कार प्रस्तुत गर्न हामी कति प्रजातान्त्रिक छौं ? हामी कति उदार छौं, हामी कति सत्य स्विकार्न सक्छौं ? हामी कति अरूको विचारलाई सम्मान गर्न सक्छौं, अरूलाई स्थान दिन सक्छौं र हातेमालो गरेर सम्पूर्ण राजनीतिक प्रक्रियालाई समुन्नत, सुसंस्कृत, मूल्यमा आधारित बनाउन सक्छौं भन्नेमा निर्धारण हुन्छ । जब राजनीतिक संस्कारको विकास हुन्छ, त्यतिबेला मात्र राजनीतिक पार्टीहरूको महत्व, अस्तित्व र अपरिहार्यतालाई अझ बढी स्वीकार गरिन्छ । नेपालमा लोकतन्त्रको स्थापनासँगै निषेधको राजनीतिले केही स्थान लियो, जुन हरेक पार्टीका विरुद्ध पार्टी, नेताका विरुद्ध नेता, हिंसाका विरुद्ध प्रतिहिंसा प्रशस्त भए । राजनीतिक संस्कारको अभावकै कारण २०५२ सालमा तत्कालीन जनमोर्चाद्वारा राखिएका मागको अवमूल्यन गर्दा शेरबहादुर देउवाको प्रधानमन्त्रीत्वको कालमा माओवादी जनयुद्ध वा हिंसात्मक आन्दोलनको सुरुआत भएको थियो । राजनीतिक संस्कारको पूर्ण विकास भइसकेको अवस्था भएको भए सायद त्यसका मागहरूका बारेमा यथेष्ट छलफल, संवाद, वार्ताको माध्यमबाट सुल्झाउन पनि सकिन्थ्यो होला । त्यसपश्चात्का राजनीतिक संस्कार गुमाएकै कारण मधेसवादी दलहरू र अन्य राजनीतिक पार्टीहरूका बीचमा देखिने मतभिन्नता, वैमनस्य पनि राजनीतिक संस्कारकै अभाव हो भन्न सकिन्छ । लोकतन्त्रको संस्थागत विकासको लागि राजनीतिक संस्कार एक आधारशिला हो । राजनीतिक संस्कार राजनीतिका कर्ताहरूको लागि हरेक पाइलामा हुनुपर्छ । राजनीतिक पार्टीभित्रको राजनीतिक संस्कार नै बाहिर देखिने संस्कार हो । त्यसैले पार्टीभित्र हामीले कस्तो संस्कार, संस्कृति र मान्यता स्थापित गर्ने प्रयास गरेका छौं, त्यो महत्वपूर्ण हुने गर्दछ । त्यसैले आन्तरिक लोकतन्त्र नै संस्कारगत राजनीतिमा प्रभाव पार्ने तत्व हो । लोकतन्त्रका आधारभूत मान्यतामध्ये निर्वाचन पनि एक हो । निर्वाचनमा प्रतिस्पर्धा हुन्छ, जितहार हुन्छ । जबसम्म यसलाई सहजतापूर्वक जनताको मतलाई सम्मान गर्ने संस्कार हामीसँग हुँदैन तबसम्म कुर्चीको आदानप्रदानमा हुने सहजता मात्र राजनीतिक संस्कार हुन सक्दैन । पद आवश्यकताले लामो वा छोटो समयको लागि पनि हुन सक्छ । एकातर्फ आफ्नो पार्टीका कार्यकर्ताले मतपत्र च्यात्ने, उता कुर्सीको हस्तान्तरण राजनीतिक संस्कार हुन सक्ला र ? उच्च राजनीतिक संस्कारको लागि राजनीतिक शिक्षाको आवश्यकता पर्दछ । राजनीतिक शिक्षाविना सडकमा प्रदर्शन, जंगलको राजनीति, हिंसात्मक राजनीतिले संस्कारको विकास गर्न सक्दैन । समग्रतामा राजनीतिक संस्कारको परिणाम, जनता र देशको लागि भलो हुनुपर्यो । राजनीतिमा विवाद, बहस, छलफल, संवाद सामान्य कुरा हुन् । तर यी कुरा विधिसम्मत तरिकाले, एकअर्काको आत्मसम्मानको ख्याल गर्दै गरिएको छ कि छैन भन्ने विषय महत्वपूर्ण रहन्छ । दुई पक्षबीचको असहमति भनेको असहमतिका विषय मात्र हुनु एउटा विषयमा फरक मत हुँदा सम्पूर्ण विषयमा असहमति भन्ने हुँदैन । यो कुरा बुभ्नु जरुरी छ । त्यसैले हाम्रो मानसिकतालाई फराकिलो बनाएर हेर्न सकियो भने हामी सबैको अस्तित्व स्विकार्न सक्छौं । नेपालमा राजनीतिक संस्कारको विकास नै भएको छैन भन्ने होइन । मुलुकमा उत्पन्न ठूला राजनीतिक समस्यालाई संस्कारयुक्त माध्यमबाट समाधान गर्ने प्रयास पनि भएका छन् । राजनीतिक दलहरू, यिनका कार्यकर्ताहरूको संस्कार केही रूपमा देखिए पनि मूल रूपमा अल्पविकसित मानसिकताको राजनीतिक संस्कारले आम रूपमा बल्झाउने कुसंस्कारयुक्त राजनीतिले पनि नेपाली समाज आक्रान्त बनेकै छ । कतिपय बेलामा आत्मसंयम गुमाएको अवस्थामा संस्कारलाई भुल्छौं र एउटा गलत दिशातर्फ मोडिन पुग्छौं । नेपाली समाजलाई राजनीतिक रंगबाट अलग गराएर हेर्ने हो भने अत्यन्त संस्कारयुक्त समाज हो । यहाँ नेपाली समाजको संस्कारको बारेमा विश्वभरि चर्चा छ । यसका धेरै राम्रा पक्षहरू छन् । संस्कारले नै संस्कृतिको जन्म दिन्छ । जब संस्कृति समाजको जीवनशैली बन्छ तब मात्र त्यो समाजको संस्कार झल्किन्छ । त्यो समाजको संस्कारको प्रस्ट चित्र कोर्न सकिन्छ । जब राजनीतिक पार्टीका संस्कारको चर्चा गर्दा फेरि पनि हामीले संस्कार निर्माण गर्दै संस्कृति बनाउने अभियनमा लाग्नुपर्ने देखिन्छ । राजनीतिकर्मी बन्नु भनेको संस्कारलाई परिस्कृत बनाउने कुरामा योगदान दिने पनि हो भन्ने भुल्नु हुँदैन ।"
स्वर्ण विजेतालाई उपाध्यक्षको कुर्सी,"इलाम : चुनावी मैदानमा रहेका चार खेलाडी मध्ये एक जनाले विजय प्राप्त गर्नुभएको छ। रोङ गाउँपालिकामा नेपाली कांग्रेसको तर्फबाट उपाध्यक्षकी उम्मेद्वार बन्नु भएकी चन्द्रकला राई (बुढाथोकी) ले विजय प्राप्त गर्नुभएको हो। कराँते खेलकी रेफ्री समेत रहेकी उहाँले जनताको मतले प्राप्त गरेको विजयलाई जनताकै हितमा खर्चने बताउनु भएको छे। नौ बर्ष राष्ट्रिय, क्षेत्रीय र स्थानीय प्रतियोगितामा सहभागी हुनभएकी उहाँले स्तानीय तह निर्वाचनमा एमालेकी विष्णु खबास, माओवादी केन्द्रकी अञ्जना लाप्चा र संघीय समाजवादी फोरमकी संगीता सुनुवारसँग प्रतिस्पर्धा गर्नुभएको थियो। राईले ४ हजार १ सय ३१ मत प्राप्त गर्नुभएको छ। उहाँका प्रतिद्धन्द्वी एमालेकी विष्णु खवासले ३ हजार ३ सय ६६ मत प्राप्त गर्नुभएको छ। रोङ गाउँपालिका कराँतेको उर्वर थलो पनि मानिन्छ। ४० वर्षीया चन्द्रकलाले पाल्पा, नेपालगञ्ज र जनकपुरमा भएको सितोरीयो कराँतेको राष्टिय प्रतियोगितामा स्वर्ण पदक हातपार्नु भएको थियो। रोङ ४ भालुझोडा स्थानीय भएर हुनु भएकी चन्द्रकलालाई कराँते खेल भन्दा राजनीति अलिक कठिन यात्रा जस्तै लागेको बताउनुभयो। खेलले अनुशासन सिकाएको छ, विजयी भए अब त्यही अनुशासन र पारदर्शीतालाई व्यवहारमा उतार्छु, उहाँले भन्नुभयो । रोङ गाउँपालिको अध्यक्षमा नेपाली काग्रेसकै शम्शेर राई विजयी हुनुभएको छ। उहाँले ३ हजार ९८५ मत प्राप्त गर्नुभएको छ। उहाँका निकटतम प्रतिद्वन्द्वी वृहस्पती खतीवडाले ३ हजार ६ सय ७२ मत प्राप्त गर्नुभएको छ। इलाममा भलिवलकी चेम्पियन्स देउमाई नगरपालिकाका लागि कांग्रेसका तर्फबाट उप मेयरकी प्रत्यासी सूर्यमाया राई, तेक्वान्दो खेलमा तीन राष्ट्रियसहित पाँच स्वर्ण विजेता इलाम नगरपालिका ९ का वडा अध्यक्षका उम्मेद्वार गोपाल चौहान र बक्सिङका राष्ट्रिय रेफ्री इलाम नगरपालीका ७ का नेकपा एमालेका तर्फबाट वडा अध्यक्षका उम्मेद्धार सुमन श्रेष्ठले भने पराजय भोग्नु भएको छ। शान्तिडाँडा मुलखर्ककी ४२ वर्षीया सुर्यमाया राईले चन्द्रकला संगै निक्कै प्रतियोगिता भाग लिनुभएको थियो। यस पटक सूर्यमायाको भने उपमेयर बन्ने सपना टुटेको छ। राईलाई एमालेकी पविमाया राईले पराजीत गर्नुभएको हो। इनपा ९ भञ्याङका ५ राष्ट्रिय स्वर्ण पदक विजेता तेक्वान्दो खेलाडी गोपाल चौहान नेपाली काग्रेसको तर्फबाट वडा अध्यक्ष पदमा उठ्नु भएको थियो। दुई दशक खेलकुदमा बिताउनु भएका चौहानले इलाम, नेपालगञ्ज र काठमाडौंमा राष्ट्रिय खेलकुद परिषदले खेलाएको राष्ट्रिय प्रतियोगितामा स्वर्ण पदक हातपार्नु भएको छ। उहाँले तेक्वान्दो संघले हेटौंडा र काठमाडौंमा आयोजना गरेको प्रतियोगितामा पनि स्वर्ण पदक हातपानुर् भएको थियो। २०४९ देखि तेक्वान्दो खेलमा प्रवेश गर्नुभएका उहाँलाई राजनीतिमा भने नेकपा एमालेका उम्मेद्धार श्याम कृष्ण घिमिरेले पराजित गर्नुभएको छ। इनपा ७ मा नेकपा एमालेको तर्फबाट बक्सीङका राष्टिय खेलाडी सुमन श्रेष्ठलाई नेपाली काग्रेसका नरेश श्रेष्ठले पराजित गर्नुभएको छ। बाह्र बर्षसम्म बक्सिङ खेल्नु भएका ३६ वर्षीया श्रेष्ठ बक्सिङ राष्ट्रिय रेफ्री समेत रहनु भएको छ। रोङ गाउँपालिकाकी उपाध्यक्ष कराँतेकी तीन स्वर्ण पदक विजेता चन्द्रकला । तस्बिर : अन्नपूर्ण"
