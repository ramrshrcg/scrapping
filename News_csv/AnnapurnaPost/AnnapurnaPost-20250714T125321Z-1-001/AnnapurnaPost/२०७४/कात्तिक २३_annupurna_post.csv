शीर्षक,विवरण
उम्मेदवार छनोटको सूत्र,"परिवर्तनको लालमोहर लगाउने अन्त्यमा जनअदालतबाटै हो । क्रान्ति वा परिवर्तनका हिमायती राजनीतिक दलले आफूअनुकूल परिवर्तनको परिभाषा दिने गरेकाले परिवर्तन देखिएको छैन । नेताले स्वास्नी, साला, छोरा, बुहारीलाई निर्वाचनमा उतार्नु यिनले जारी गरेका घोषणापत्रको विरुद्ध हुन्छ । राजनीतिमै भएका परिवारका सदस्यलाई टिकट दिँदा तुलनात्मक रूपले सहज निर्वाचन क्षेत्र खोज्नु वा तालमेल मिलाइदिनु पनि क्रान्तिकारी कदम होइन । आफ्नो जीवनको सम्पूर्ण समय दलमा समर्पण गर्ने कार्यकर्ताप्रति अन्याय गर्नु पनि क्रान्तिकारिता होइन । पञ्चायत र राजतन्त्र फालियो र आर्थिक क्रान्तिको नारासहित गणतन्त्र आयो । तर दीपक मनाङे, गणेश लामा र परशुराम खरेलहरू राजनीतिमा देखिए । जनआकांक्षामा खेलबाड गरियो भने संविधान नमान्ने र विद्रोहमा जाने दललाई एक सजिलो मौका मिल्नेछ । देशका लागि यो एक संवेदनशील सवाल हो । लामो समयदेखि सत्तामा सदावहार रहेर सुशासनमा सिन्को भाँच्न नसक्ने यथास्थितीवादीलाई ठेगान लगाउने एउटा झीनो अवसर निर्वाचन हो । झीनो किनभने कतिपय योग्यले टिकट नै पाएनन्, कतिपय ठाउँमा नयाँलाई रोज्ने अवसरै छैन । चालीसको दशकको लोकतान्त्रिक योद्धहरू उमेरले अहिले पाँच दशकको वरिपरि छन् । त्यसबेलाका लोकतान्त्रिक आन्दोलनका योद्धाहरूको बाक्लो उपस्थिति संसद्मा हुनुपर्ने यो उत्कृष्ट समय हो । कुनै पनि पेसामा पाँच दशकको उमेर एक परिपक्क उमेर हो । पञ्चायतसँग वा राजासँग लडेका कतिपय यस्ता योद्धाहरू आफ्नै दलसँग पराजित भइसकेका छन् । नेपाली कांग्रेसमा ठीक र बेठीकको आफ्नो अन्तरमनले व्याख्या गर्न सक्ने, कुनै आर्थिक घोटालामा नपरेका र वैचारिक द्वन्द्व गर्न सक्ने, आफ्नो जीवनको सम्पूर्ण ऊर्जावान् समय लोकतान्त्रिक आन्दोलनमा खर्चेका एक शालीन नेता धनराज गुरुङ टिकटको चयनमा परेनन् । गुरुङकै समकालीन एमालेका नेता जगन्नाथ खतिवडा पनि टिकटबाट वञ्चित भए । बद्री पाण्डे, गुरुराज घिमिरे र शंकर पोखरेल पनि आफ्नो दलको रोजाइमा परेनन् । जनअदालतभन्दा माथि रहेको दल अदालतले यिनलाई आगामी संसद्का लागि योग्य ठानेन । अबको पाँच वर्षमा यिनीहरू आफूलाई युवा नेता भन्न पाउने छैनन् । उता विजय गच्छदार, वामदेव गौतम, गोपालमान श्रेष्ठ, रामचन्द्र पौडेल, माधव नेपाल, झलनाथ खनाल, प्रकाशमान सिंह आदि २०४८ सालदेखि निर्वाचनमा देखिएका नेताहरू भने दलको प्राथमिकतामा परे । नेपालको लोकतान्त्रिक आन्दोलनका यी योद्धाहरूले आफ्नो क्षमताले गर्न सक्ने सबै गर्ने मौका पाइसके । तुलनात्मक रूपले नयाँ नेताहरू प्रकाशशरण महत, ईश्वर पोखरेल, टोपबहादुर रायमाझी र कृष्णबहादुर महराको क्षमता र सुशासन पनि छर्लंग भइसक्यो । राजनीति पाँचौं, तेस्रो र दोस्रोपटक प्रधानमन्त्री हुने मुद्दा प्रमुख भएकाले असफल भइसकेका ससाना नेताहरू पनि राजनीतिको केन्द्रमै छन् । यसको एउटै अर्थ हुन्छ नेताले परिवर्तन जस्ता शब्दको प्रयोग जनहितमा नभएर केवल आफ्नो हितमा गरेका छन् । लोकतन्त्र उत्तम व्यवस्था हुँदाहुँदै पनि यसका खराब पक्ष पनि छन् । निर्वाचन एक क्रूर न्यायालय हो । अदालतले दुईजना असल व्याक्तिमध्ये एक छान्नुपर्यो भने अदालतको फैसला मान्य हुन्छ, त्यो सही भने हुँदैन । दुईजना फटाहा व्यक्तिको बीचमा पनि त्यस्तै हुन्छ । एकादेशमा एउटा न्यायाधीश रहेछन् । उनले एउटा अभियुक्तलाई हो वा होइनमा मात्र जवाफ दिन आदेश दिएछन् । अभियुक्तले त्यसो गर्न नसकिने भनेर प्रतिवाद गरेछ र उसले न्यायाधीशलाई एउटा प्रश्न गर्ने अनुमति लिएर सोधेछ । श्रीमान्, हजुरले घुस लिएर मुद्दाको फैसला गर्न छोड्नुभयो ? हो वा होइनमा जवाफ दिनुस् । उसले भनेछ श्रीमान्, प्रश्न नै ठीक भएन भने जवाफ हो र होइनमा दिन सकिन्न । जनअदालतमा केही यस्तै अप्रिय निर्वाचन क्षेत्रहरू छन् । प्रतिनिधिसभा निर्वाचनमा कास्की निर्वाचन क्षेत्र नम्बर २ बाट देवराज चालिसे र रवीन्द्र अधिकारी यस्तै दुई कुशल पात्र जनअदालतमा छन् । युवा नेता रवीन्द्र अधिकारी पटकपटक सांसद भएर आफ्नो क्षमता देखाइसकेका नेता हुन् । संसद्मा उनी विवादित नेता होइनन् । त्रिभुवन विश्वविद्यालयमा एक बौद्धिक नेताका रूपमा स्थापित नेता चालिसे पञ्चायतविरुद्धको आन्दोलनका नायक हुन् । उनीपछि विश्वविद्यालय क्याम्पसमा स्वतन्त्र विद्यार्थी युनियनका सभापतिसमेत भए । कास्की जिल्लाको हुनुको कारणले देवराज चालिसेलाई सांसदको टिकट अलि ढिलो प्राप्त भयो । कास्की २ का जनताका लागि चालिसे र अधिकारीमध्ये एक रोज्नु एक असहज परिस्थिति हो । गुल्मीमा चन्द्र भण्डारी र प्रदीप ज्ञवालीबीचको प्रतिस्पर्धा पनि लोकतन्त्रका लागि असहज हो । परिणाम जेसुकै भए पनि लोकतन्त्रमा यी स्वीकार भने गर्न सकिने अवस्था हुन् । कतिपय निर्वाचन क्षेत्रमा निर्वाचनको परिणामको आकलन गरेर पहिल्यै मिलाइसकिएको छ । अहिले तीनवटा यस्ता कुरुक्षेत्र उदाहरण योग्य छन्, जहाँको परिणामले लामो समयसम्म राजनीतिमा चर्चा पाउनेछ । कुरा सुरु गरौं कुरुक्षेत्र नम्बर १ अर्थात् चितवन ३ बाट । तीन महिनाअघिसम्म कांग्रेसको सम्पूर्ण शक्ति पुष्पकमलकी छोरीलाई जिताउन लागेको थियो । निर्वाचन जितेका देवी ज्ञवाली कांग्रेसकै कारणले पराजित भए । पंक्तिकारले देवी ज्ञवालीप्रति सहानुभूतिपूर्वक केही शब्दहरू यसै लोकप्रिय राष्ट्रिय दैनिकमा लेखेको थियो । अहिले देवी ज्ञवालीको तिनै मत च्यात्नेसँग अंकमाल गरिरहेको तस्बिर सामाजिक सञ्जालमा देख्दा आफैंप्रति ग्लानि भएर आउँछ । सैद्धान्तिक निकृष्टताको यो उदाहरण पञ्चायत वा राजतन्त्रसमेतमा कहिल्यै देखिएको थिएन । अहिले कांग्रेसको पूर्ण शक्ति त्यहाँ पुष्पकमलको विपक्षमा र राप्रपाको पक्षमा लागेको छ । २०३६ सालदेखि कांग्रेसको बाहुल्य देखिएको निर्वाचन क्षेत्रमा जनअदालतको फैसला भने माओवादी वा राप्रपाको पक्षमा हुनेछ । अर्को चर्चाको केन्द्रमा रहेको कुरुक्षेत्र नम्बर २ अर्थात् कैलाली ५ हो । त्यहाँका जनताले यसपालि त्यो क्षेत्रसँग कुनै साइनो नभएको उम्मेदवार उपहार पाएका छन्, आरजु देउवाको रूपमा । आरजु त्यहाँको भूगोल, प्राकृतिक सम्पदा, विकासका पूर्वाधार वा जनभावानासँग अपरिचित व्यक्ति हुन् । उनले कैलाली ५ रोज्ने कारण हो, त्यहाँ कांग्रेस तुलनात्मक रूपले सुदृढ स्थितिमा हुनु र उनी आफ्नो दलका अध्यक्षकी पत्नी हुनु । कैलाली ५ ले देउवाजस्तो एक योग्य उम्मेदवार पाउनु अन्यथा नहोला तर उनले त्यहाँ टिकट पाउनुमा आफूमा निहित शक्तिको प्रयोग गर्नु उनकै लोकतान्त्रिक दलका कार्यकर्ताका लागि राम्रो सन्देश होइन । त्यहाँ २०३६ सालदेखि कांग्रेसको मोर्चा सम्हालेका कार्यकर्ताको पालो अझै आएन । चर्चा गर्नयोग्य अर्को क्षेत्र हो कुरुक्षेत्र नम्बर ३, अर्थात् झापा ३, राप्रपाका एक युवा उम्मेदवार त्यस क्षेत्रमा लोकप्रिय छन् । आफू मजबुत भएको क्षेत्रमा राप्रपाले कांग्रेसको सहयोग मागेर तालमेल गर्नु अस्वाभाविक होइन । यसले अन्य निर्वाचन क्षेत्रमा समेत कांग्रेसलाई फाइदा गर्ने थियो । कांग्रेसले कृष्णप्रसाद सिटौलाको लागि त्यो गठबन्धन तोड्यो । छपटक निर्वाचनमा जानेलाई पूर्णविराम लगाउन सके परिवर्तन आफंै देखिनेछ । प्रत्येक दलका कार्यकर्ताले देशलाई परिवर्तनकारी नेतृत्व दिन सक्नेका पक्षमा उभिने यो उत्तम बेला हो । नत्र नेताले देश बिगार्यो भनेर अर्को चार वर्ष गाउनुपर्नेछ । राजनीतिक निर्लज्जताको कुरा त झन् कांग्रेसले सहयोग गर्न खोजेका राप्रपाका त्यहाँका उम्मेदवारलाई वाम गठबन्धनले पनि सहयोग गर्ने घोषणा गर्यो । वाम भोटको बाहुल्य भएको झापामा जनअदालतले भने कांग्रेस वा राप्रपाको पक्षमा फैसला गर्नेछ । यी कुरुक्षेत्रबाट निस्कने नकारात्मक परिणामले संविधान नमान्ने विद्रोही पक्षलाई प्रत्यक्ष फाइदा हुनेछ । उता मधेसमा अधिकारका लागि नाकाबन्दीसम्मको आन्दोलन भयो । तिनै आन्दोलनका योद्धाहरूले आफ्नै बलमा जनअदालतमा जाने हिम्मत गर्न सकेनन् । ती प्रत्येक मधेसी नेताहरूका विरुद्ध मधेसी नै निर्वाचनमा छन् । उपेन्द्र यादव र महन्थ ठाकुरलाई कांग्रेसको र हृदयेश त्रिपाठीलाई एमालेको भोट चाहिएको छ । थोरै भए पनि जनअदालतमा केही ठोस विकल्पहरू बाँकी नै छन् । जनताका हातमा झीनो आशा बाँकी छ । लंका जलाउन एक काँटी काफी हुन्छ । काठमाडौं १ मा रवीन्द्र मि श्र र प्रकाशमान सिंहबीचको निर्वाचन एक श्यामश्वेतको अवस्था हो । नेपालको लोकतान्त्रिक आन्दोलनमा सिंहको ठूलो योगदान छ, तर अहिले नयाँ नेपालको निर्माण गर्ने अभियान हो । सिंहको योग्यता र क्षमता अब अपरिचित रहेन । मि श्रले आफ्नो नाम, दाम र पेसा छोडेर एक ठूलै जोखिम मोलेर राजनीतिमा आएका छन् । नेपालमा कुनै सफल पेसाकर्मीले यति ठूलो जोखिम मोलेर राजनीति रोजेको अहिलेसम्म छैन । मिश्रको विजयले ठूला राजनीतिक दलमा समेत सुधारको एक सकारात्मक सन्देश दिनेछ । काठमाडांै २ मा माधव नेपाल देशका प्रधानमन्त्री भइसकेका व्यक्ति हुन् । आगामी सरकार केपी ओलीको बनेछ भने पनि उनी आफ्नो पालो आउने लोभमा एक शक्ति केन्द्रको रूपमा सरकारको अस्थिरताको पक्षमा उभिनेछन् । त्यो स्वयं एमालेकै हितमा हुँदैन । यसको विकल्पमा सूर्यराज आचार्य एक दूरगामी दृष्टिकोण भएका उम्मेदवार हुन् । दीपक कुइँकेल पनि संसदीय अनुभव भएका ऊर्जावान् युवा हुन् । सुशासन र क्षमता देखिसकिएका ईश्वर पोखरेल र प्रकाशशरण महत दुवैको तुलनामा काठमाडौं ५ मा उज्ज्वल थापा परिवर्तनका लागि एक यस्तै उपयुक्त पात्र हुन् । यिनका अलावा सुशासन र परिवर्तनका लागि गगन थापा, नवीन्द्रराज जोशी, योगेश भट्टराई, घनश्याम भुसाल, विश्वप्रकाश शर्मा, उदयशमशेर राणा, राजेन्द्र लिंग्देन आदि संसद्मा हुन आवश्यक छ । नयाँ बौद्धिक युवा वर्गमा सुमित्रासिंह लामा, मिलन पाण्डे र रमेश चिलुवालहरू पनि जनअदालतमा छन् । सुशासनमा उत्कृष्टता प्रदर्शन गरिसकेका जनार्दन शर्मा, गोकर्ण बिष्ट, नवीन्द्रराज जोशी, गगन थापा जुन दलको भए पनि फरक पर्दैन । लोकतन्त्रमा दलले गरेका हरेक गल्तीको जनताले अनुमोदन गरे भने सुधार र परिवर्तन सम्भव हुँदैन । छपटक निर्वाचनमा जानेलाई पूर्णविराम लगाउन सके परिवर्तन आफैं देखिनेछ । प्रत्येक दलका कार्यकर्ताले देशलाई परिवर्तनकारी नेतृत्व दिन सक्नेका पक्षमा उभिने यो उत्तम बेला हो । नत्र नेताले देश बिगार्यो भनेर अर्को चार वर्ष गाउनुपर्नेछ ।"
कस्ता कम्युनिस्ट पार्टी ?,"मुलुक निर्वाचनमय बन्न पुगेको छ। मंसिर १० र २१ गते गरिने मतदाननिम्ति मनोनयन सम्पन्न भई उम्मेदवारहरू जित हासिल गर्ने होडमा लागेका छन्। उत्साह त किन पनि छ भने प्रतिनिधिसभा र प्रदेशसभा सदस्यको निर्वाचनपश्चात् नयाँ संविधान २०७२ कार्यान्वयन हुनेछ। लोकतन्त्रनिम्ति आवधिक निर्वाचन जरुरी हो नै, संविधान कार्यान्वयनसँगै लोकतान्त्रिक गणतन्त्र, संघीयता, धर्म निरपेक्षता, विधिको शासन, सामाजिक न्याय अग्रगमन, समानता, समावेशीकरण लगायतका जनउपलब्धिको प्रत्यक्ष कार्यान्वयन हुन पुग्छ। देश र जनताको मुक्ति, समृद्धि, विकास र शोषितउत्पीडित वर्ग, समुदायको हक अधिकार स्थापित गरी मानव सभ्यता, स्थायित्व, शान्ति न्यायका निमित्त अघि बढ्ने आधार तयार हुँदैछ। कमजोर वर्ग, जातीय, क्षेत्रीय, लैंगिक, वर्गीय, धार्मिक, सामाजिक र राजनीतिक उत्पीडनमा पारिएका समुदायको अधिकार सुनिश्चित गर्ने एवं उनीहरूलाई प्राप्त भएको संवैधानिक हक उपलब्ध गराउने दिशातर्फ अब अघि बढ्न सकिन्छ। स्थायित्व, शान्ति, विश्वास र निर्णय क्षमता भएको नेतृत्व हुने हो भने अब देशमा अािर्थक वृद्धि, साधन स्रोत, रोजगार व्यापार व्यवसाय, अवसर र प्रगतिको ढोका खुल्नेछ। निर्वाचनको घोषणा भएलगत्तै विभिन्न सानाठूला दलबीच तालमेल, गठबन्धन गर्ने र पार्टीहरूका एकता नै गर्ने प्रक्रिया चलिरहेकै छ। साना वाम कम्युनिस्ट पार्टीहरू अस्तित्व जोगाउन असम्भव देखेपछि माओवादी केन्द्र र नेकपा एमालेमा धमाधम समाहित हुन पुगे। दुई ठूला कम्युनिस्ट पार्टीहरू एमाले र माओवादी केन्द्रका चुनावी गठबन्धन, एउटै घोषणापत्र निर्माण र चुनावपश्चात्, पार्टी एकता गरी एउटै शक्तिशाली वाम पार्टी निर्माण गर्ने समझदारी र घोषणाले मुलुकभित्र र बाहिरसमेत तरंग ल्गाउन सफल भयो। एकता सम्बन्धमा विभिन्न अफवाह, भ्रम र दुष्प्रचार फैलाइए पनि यी दुई दलको एकताले तत्कालीन सन्दर्भमा स्थायित्व, एकता र धु्रवीकरण निर्माण गर्ने देखिन्छ। यसरी बन्ने दुई प्रमुख शक्ति एक, वाम प्रगतिशील पार्टी र अर्को कांग्रेस नेतृत्वको लोकतन्त्रवादी शक्ति निर्माण हुने देखिन्छ। तत्काल देशले सबल, स्थायित्वपूर्ण शक्ति निर्माण गर्ने अवस्था निर्माण गर्दछ भने ती शक्तिको भूमिकाले भविष्य निर्माण गर्दछ। ती शक्तिले सत्तामोह, स्वार्थ, जातिवाद, नातावाद, सम्पत्तिको लोभमा सत्ता र शक्तिकै निम्ति मात्रै खेल्न थाले भने वैकल्पिक शक्ति जन्मिनेछ, अन्यथा यस्ता धु्रवीकरण राष्ट्रिय हित र जनताको स्वार्थमा प्रयोग गर्न सके अति उत्तम हुने देखिन्छ। देशमा ठूला दुईतीनवटा मात्रै पार्टी अस्तित्वमा हुने अवस्था निर्माण हुँदा कम्युनिस्ट पार्टीले पार्टीको उद्देश्य र भविष्यसँग जोडिएका भ्रामक त्रासदीहरू फैलाउँदैछ। विशेषगरी नेपाली कांग्रेसले अधिनायकवादको त्रास फैलाउँदैछ। संसदीय निर्वाचन लडेर कहीं अधिनायवाद आउँछ ? साम्यवादको भ्रम नेपालमा सत्ता स्वार्थ, सम्पत्ति, पद हैसियत, दम्भ स्वदेशी तथा विदेशी षड्यन्त्रमा परी पार्टी विभाजन गर्नुलाई सामान्य रूपमा लिइन्छ। त्यसरी नै नेपाल कम्यनिस्ट पार्टीको विभाजन, अलगअलग सोच, बुझाइ, स्वार्थ मान्यताकै कारण थुप्रै कम्यनुनिस्ट नामधारी पार्टीहरू हुन पुगे। यसमा आन्तरिक र बाह्य दुवै कारण महत्वपूर्ण छन्। देशकै दुई ठूला कथित कम्युनिस्ट पार्टी एकता हुनुलाई समेत सामान्य प्रक्रियाको रूपमा लिनुपर्दछ। स्वाभाविक रूपमा एमाले र माओवादी केन्द्रका बीचमा वैचारिकभन्दा पनि दृष्टिकोणमा भिन्नता छन्। लोकतन्त्रलाई नै मूल मन्त्र मान्दै र प्रगतीशील नामसारी वामपन्थी पार्टी एमालेको विगतका व्यवहार सबैसामु स्पष्ट नै छन्। लोकतन्त्रलाई बलियो बनाउन तल्लीन तर एकल जातीय खसआर्यपहाडे जातीयवादी एमाले साइनबोर्डमा कम्युनिस्ट' नै हो। माओवादीले लडेको दसबर्से जनयुद्धको समर्थन कहिले गर्न चाहेन एमालेले। त्यति मात्रै होइन, गणतन्त्र, धर्म निरपेक्षता, जातीय र क्षेत्रीय लैंगिक, धार्मिक,लगायतका उत्पीडित जाति, वर्ग क्षेत्र र समुदायको समानता एवं समावेशीकरणमा समेत बाधक बनेको थियो एमाले। जातीय उत्पीडनलगायतका कुसंस्कार, विकृति, विभेद, अन्यायविरुद्ध लडेको भनिएको दसबर्से जनविद्रोहमार्फत स्थापित माओवादी पार्टी फुटको दलदलमा फस्न पुग्यो। हाल माओवादी केन्द्र एमालेसँग पार्टी एकतानिम्ति अघि बढेको छ। यद्यपि उसले स्थापित गरेको जनताको महत्वपूर्ण मुद्दा के हुने भन्ने सवाल छँदैछ। नेपालको इतिहासमा २०५००५१ सालतिर जब नेकपा एमालेको विजय हुने स्थिति बन्यो, यस पार्टीका विरोधी शक्तिले कम्युनिस्टले जिते भने ६० वर्ष पुगेकालाई मारिदिन्छ' भन्ने अफवाह फैलाइयो। तर २०५१ सालको मध्यावधि निर्वाचनपश्चात् गठन भएको एमालेका अध्यक्ष मनमोहन अधिकारीको सरकारले ७० वर्ष पुगेका वृद्धवृद्धालाई भत्ता दिने व्यवस्थाको सुरुआत गरे। नेकपा एमाले र माओवादी केन्द्र मिलेर एउटै पार्टी बन्ने र बहुमत प्राप्त गरी सरकार निर्माण गर्न पुगे साम्यवाद आउँछ या अधिनायकवाद ल्याउँछन् भन्नु हास्यास्पद हो। लोकतान्त्रिक शासन व्यवस्था र समाजवादी आर्थिक नीतिभन्दा टाढा अबको विश्व कतै जानै सक्दैन। बहुदलीय शासन प्रणाली, आवधिक निर्वाचन जनताको मन र मत प्राप्त गरी शासन सञ्चालन गर्ने विधिको विकल्प छैन। वाम प्रगतिशील पार्टीको एकता कथित साम्यवादको सपना देख्ने होइन, स्थायित्व, स्थिरता समृद्धि, विकास, भरोसा, संविधानको कार्यान्वयनको निम्ति हो र हुनुपर्छ। जातिवादी कम्युनिस्ट ! भनिन्छ कम्युनिस्टहरूले जातीय कुरा गर्नै हुँदैन, वर्गको पो कुरा गर्ने। वर्गीय समस्या समाधान भए जातीय समस्या आफैं समाधान हुन पुग्छ। तथापि यी कम्युनिस्ट पार्टीभित्रको जातिवाद, कथित उच्च ब्राह्मण, क्षेत्रीय पहाडे, पुरुष एकल धार्मिक, क्षेत्रीयवाद जस्ता अतिवादको कसरी अन्त्य गर्ने ? भर्खर मात्रै एमाले र माओवादी पार्टीको गठबन्धन तथा पार्टी एकता निर्माणनिम्ति गठन गरिएको उच्चस्तरीय संयोजन समितिमा एमालेको तर्फबाट सहभागी नेताहरू एकै जाति, लिंग, क्षेत्र, वर्ग, धर्मका छन्। माओवादीबाट भने जनजाति पनि परे। दलित, महिला, मधेसी, उत्पीडित, जनजातिलगायतका अन्य जाति, वर्गको त निर्णायक स्थानमा पहुँच नै छैन। स्थापना कालदेखि नै नेपाल कम्युनिस्ट पार्टीको उद्देश्य उत्पीडित वर्गको मुक्ति भनिए पनि कथित उच्च जाति, सम्पन्न वर्ग, क्षेत्रकै मात्रै रजाइँ चलिआएकै छ। कार्ल माक्र्स, लेनिन माओका सिद्धान्त र शिक्षादीक्षा प्राप्त गरेका र त्यसैलाई आदर्श मान्ने कमरेडहरूको मन, मस्तिष्क र व्यवहारमा उच्च जातीय अहंकार जीवित छन्। जनैधारी जातिवादी कथित कम्युनिस्ट भइरहनभन्दा भ्रम तोड्न जरुरी छ। जातीय, कुलिन, घराना, परम्परा, कुसंस्कारको विरुद्धमा लाग्ने प्रगतिशील शक्तिको जरुरी छ। राजनीति, शासन, प्रशासन, न्यायालय, सुरक्षा अंग, मिडिया, गैसस, संस्थान, आयोगलगायतका उच्च पद र ओहोदामा एकल खस आर्य नेतृत्व कहिलेसम्म ? अब कोरा नारा, मीठा र क्रान्तिकारी भाषण, आश्वासन, शास्त्रीय एवं जडताको सहाराले जनताको निरीहतामाथि खेल्ने छुट कोही, कसैलाई छैन। जनतामा घृणा उत्पन्न हुन नदिन अझै समय बाँकी छ। यस्तो स्थिति रहिरहेमा नयाँ जातीय द्वन्द्वको जन्म हुन सक्ने कुरालाई कसैले रोक्न सम्भव छैन। कथित कम्युनिस्ट पार्टीभित्रका एकल जातिको नेतृत्व अब सह्य र स्वीकार हुँदैन। त्यति मात्रै होइन, नयाँ संविधान कार्यान्वयनका निम्ति बनाइएको ऐन, कानुनमा समेत उत्पीडित वर्गलाई ठग्ने दुष्कार्य भएका छन्। फेरि उही कथित उच्च जातिका हातमा शासन प्रशासन पुग्नु गलत हो। हाम्रो जातीय समाजिक वर्गीय, लैंगिक, भाषिक, धार्मिक, सांस्कृतिक, समुदायगत विविधताको जगेर्ना गर्नु जरुरी छ। प्राकृतिक विधिता र मानवीय प्रवृत्तिको विविधतालाई सम्मानपूर्वक स्विकार्नुपर्छ। विभेदहरूबाट मुक्तिविना स्थायित्व, शान्ति न्याय, समृद्धि सम्भव छैन। कम्युनिस्ट पार्टीको भविष्य राष्ट्रले आफ्नो शासकीय स्वरूप तयार गरिसकेको छ। जनमत प्राप्त गरी शासन सञ्चालन गर्नु अनिवार्य भइसक्यो। बहुदलीय लोकतन्त्र, संघीय गणतन्त्र, विधिको शासन, स्वतन्त्रता, स्वतन्त्र न्यायप्रणाली, वाक् स्वतन्त्रता, मानव मर्यादा, समानता र समानुपातकि समावेशीकरण हाम्रो देशको नीति हो। प्रगतिशील वाम पार्टीहरूले देशमा रहेका गरिबी, अशिक्षा, कुरीति, रुढीवाढी, बेरोजगार, अमानवता, असभ्यतता, अन्याय, विभेद, अत्याचार, अन्धविश्वास र अविवेकविरुद्ध संघर्षशील रहनैपर्दछ। शासन व्यवस्था परिवर्तननिम्ति हजारौंको सहादत भएको छ। सहिदको आदर्श मन्त्री बन्नु, परिवारको भलो, नातावाद, जातिवादमा रमाउनु होइन। राष्ट्रको भलो, जनताको मुक्ति र स्वतन्त्रता, विकास, समानता, समृद्धिको निम्ति वाम शक्तिको भूमिका महत्वपूर्ण रहनै पर्दछ। जुनसुकै र जहाँसुकै एक कम्युनिस्ट पार्टीको कार्यकर्ता अन्यायविरुद्ध लड्नुपर्दछ। सत्ताविरोधी, क्रान्तिकारी भाषाको प्रयोग, आक्रोश, विद्रोह बन्नु र बोल्नुमात्रै कम्युनिस्ट हुनु होइन। जनमत प्राप्त गरी जनताका जनजीविका, अप्ठ्यारा, दुःख, पिरमर्का समाधान गर्नु पनि दायित्व हो। जनता सामान्य औषधोपचार, न्यून शिक्षाको हक, पोषण, समानता इत्यादि अधिकारबाट वञ्चित हुनुपर्ने तर नेतृत्व वर्ग भने अकूत सम्पत्ति जोड्न र जोगाउन, भ्रष्टाचार गर्न, आफ्ना आफन्तको सम्पत्ति र भविष्य निर्माण गर्न मात्रै लाग्ने हो भने केको कम्युनिस्ट पार्टी ? जनताको दैनिक जीवनयापनमा सहजता ल्याइदिन जरुरी छ। अब कोरा नारा, मीठा र क्रान्तिकारी भाषण, आश्वासन, शास्त्रीय एवं जडताको सहाराले जनताको निरीहतामाथि खेल्ने छुट कोही, कसैलाई छैन। जनतामा घृणा उत्पन्न हुन नदिन अझै समय बाँकी छ। अब प्रशिक्षणको सूत्र बदलौं, सत्ता बन्दुकको नालबाट होइन, जनताको मतद्वारा प्राप्त हुन्छ' मत प्राप्त गर्न जनताको मन जित्न जरुरी हुन्छ। १७ हजार (जनता) को सहादत, बलिदानी, करोडौं सम्पत्तिको क्षति, हजारौंकौ घरवारविहीन, लाखौं प्रभावित भई प्राप्त भएका जनउपब्धिको संरक्षण एवं संविधान कार्यान्वयन गरी थप परिमार्जन गर्न जरुरी छ। उत्पीडित वर्ग, सीमान्तकृत जाति, दलित, मुस्लिम समुदाय, महिला, पिछडिएका क्षेत्र, बहिष्कृत धर्म, संस्कृति, विभेदको सिकार बन्न पुगेका निमुखा जनताको भविष्य सुनिश्चित गर्न कम्युनिस्ट पार्टीको बलियो उपस्थिति जरुरी छ। जनताको ताकत, जनमत, भरोसा आशा र विश्वासलाई जीवित राख्दै राष्ट्रको समृद्धि स्थायित्व, दीर्घ शान्ति, समानता, न्याय दिलाउनु कम्युनिस्ट पार्टीको उद्देश्य हुन्। जनताका साथ र सहयोग लिएर अघि बढ्न सके मात्रै दलको भविष्य सुरक्षित रहनेछ। वाम प्रगतिशील पार्टीको औचित्य त्यतिबेला मात्रै पुष्टि हुनेछ।"
दलीय उत्तरदायित्वको आशा,"केही दिनअघि चिनियाँ कम्युनिस्ट पार्टीको उन्नाइसौं कंग्रेस सम्पन्न भयो। खासगरी चिनियाँ राष्ट्रपति एवं चिनियाँ कम्युनिस्ट पार्टीका महासचिव सी जिनपिङ दोस्रो कार्यकालको लागि पुनः निर्वाचित भएपछि यसबाट चीन र विश्वका अन्य मुलुकमा पर्ने प्रभाव सम्बन्धमा थुप्रै टीकाटिप्पणी भए। चिनियाँ राष्ट्रपतिले उक्त अवसरमा दिएका अभिव्यक्ति पनि चर्चित भए। राष्ट्रपति सीले आफ्नो भाषणमा चीनको विकासको लागि राष्ट्रिय चेतनालाई अझ बढी पुनर्ताजगीकरण गर्नुपर्नेमा विशेष जोड दिएका थिए। त्यसैले उनले चीनको गौरवपूर्ण इतिहासको उल्लेख गरेर राष्ट्रिय चेतना कमजोर भएको अवस्थामा चीनले विदेशी आक्रमणको सिकार हुनुपरेको र चिनियाँ जनताले लज्जाजनक अवस्था भोग्नुपरेको स्मरण गराएका थिए। चीन फेरि त्यस्तो अवस्थामा कहिल्यै नपुगोस् भन्नाका लागि चीनमा राष्ट्रिय चेतना सुदृढ गराउनुपर्नेमा उनले जोड दिएका थिए। आज चीनमा साम्यवादी दल सत्तामा भए पनि माओत्से तुङको पालाको जस्तो अवस्था छैन र चीनमा देङ सियाओ पिङले ल्याएका आर्थिक सुधारका कदमअनुरूप नै चिनियाँ शासन व्यवस्था चलिरहेको छ। तैपनि चिनियाँ कम्युनिस्ट पार्टीले माओत्से तुङलाई उच्च महत्व दिएर मूल्यांकन गरेको छ र उनको नेतृत्वमा जापानी औपनिवेशक दासताबाट चीन मुक्त भएको र उनकै नेतृत्वमा जनवादी गणतान्त्रिक चीनको स्थापनालाई चीनको इतिहासमा अविस्मरणीय घटना मानेको छ। चिनियाँ कम्युनिस्ट पार्टीको उन्नाईसौं कंग्रेसले इतिहासलाई नबुझेसम्म वर्तमान र भविष्य बुझ्न नसकिने औंल्याएको छ। उक्त कंग्रेसले कुनै बाहिरी शक्तिले पुनः चीनको एकता र अखण्डतामाथि प्रहार गर्न नसकोस् भन्नेमा पनि जोड दिएको थियो। समग्रमा चीनले इतिहासबाट पाठ सिकेर एउटा उन्नत र समृद्ध देश बनाउने वाचा गरेको देखिन्छ। चीनको उदाहरण नेपालको लागि सान्दर्भिक छ। आज देशमा राष्ट्रिय एकता र राष्ट्रिय चेतनाको कमी भएकाले देश झन्झन् गरिब र परनिर्भर हुँदै गएको छ। ०४७ को महत्वपूर्ण राजनीतिक घटनापछि नै राष्ट्रिय एकता र चेतनको लहर आएको भए आजसम्म देशले ठूलै उपलब्धि प्राप्त गर्ने थियो। तर त्यो घटना केवल घटनामा सीमित हुन गयो र क्रान्तिमा परिणत हुन सकेन। त्यतिबेलादेखि देशको आन्तरिक राजनीतिमा विदेशी शक्तिको प्रत्यक्ष संलग्नता सुरु भयो। त्यस्तो विदेशी हस्तक्षेपको मात्रा इतिहासको कालखण्डमा धेरै वा थोरै रूपमा निरन्तर रहिरहेको छ। ०१७ सालको काण्डपछि पनि त्यस्तो बाहिरी प्रभाव नेपाली राजनीतिमा रहँदै गयो। ०४६४७ तथा ०६२६३ को जनआन्दोलनपश्चात् पनि त्यही सिलसिला रह्यो। फलस्वरूप नेपाली राजनीतिमा स्थिरता आउन सकेन र प्रजातान्त्रिक व्यवस्थाले पनि संस्थागत विकासको रूप लिन सकेन। ०४६ देखि ०६२६३ सम्मको लामो समयमा पनि नेपालमा शिशु प्रजातन्त्र रहेको अवस्था भएको कुरो दोहोरिने गर्यो। अहिले नेपालमा राजतन्त्रको अवसान भई गणतन्त्र स्थापना भएको छ, तैपनि नेपाली राजनीतिमा स्थिरता छैन र देशमा सबै महत्वपूर्ण राजनीतिक घटना बाहिरी शक्तिबाट प्रभावित हुने गर्छन्। संविधान निर्माण समयमा देशका प्रमुख राजनीतिक दलले देखाएको सहकार्य र एकता पनि लामो समयसम्म टिक्न सकेन। विदेशी प्रभावकै कारणले प्रमुख शक्ति विभाजित हुन गएर त्यसबाट संविधान कार्यान्वयन संकटमा पर्दै गयो। विडम्बना जुन राजनीतिक शक्ति मिलेर संविधान निर्माण गरे, तिनै शक्ति केही समयपछि व्यवस्थापिकासंसद्मा पक्षविपक्षमा उभिन गए र संविधान कार्यान्वयन गर्न सहकार्य गर्नुपर्ने ठाउँमा एउटा पक्षले संविधान संशोधनको पक्षमा वकालत गर्ने र अर्को पक्षले विरोध गर्ने अवस्था आयो। एमाले र माओवादी केन्द्रको संयुक्त सरकार अचानक भंग हुन पुग्यो र दुई प्रमुख वामपन्थी दलहरूले स्थानीय तहको चुनावमा एकअर्काको विरोधमा प्रतिस्पर्धा गर्नुपर्यो। आज तिनै दुई वामपन्थी राजनीतिक शक्ति पुनः एक ठाउँमा आएर सँगसँगै प्रतिनिधिसभा र प्रदेशसभाको लागि चुनाव लडिरहेका छन्। अहिले उनीहरूका बीचमा देखिएको मेल सायद परिस्थितिले उब्जाएको बाध्यता होला। यी दलहरूले अब पनि फुटेर राजनीति गर्ने हो भने देशमा बाहिरी शक्तिले कहिल्यै पनि स्थिरता आउन दिने छैनन् भन्ने आभास पाएको देखिन्छ। यो आभास सत्य ठहरिन सक्यो भने राष्ट्रिय एकतामा बल पुग्नेछ। चुनावपछि यिनीहरूका बीचमा पुनः सत्ताका लागि संघर्षको इतिहास दोहोरियो भने देश थप अस्थिरतातर्फ धकेलिनेछ। अहिलेसम्मको देशको जर्जर अवस्थाको लागि प्रमुख जिम्मेवार कारण राष्ट्रिय चेतनाको अभाव हुनु हो। चीनले छोटो समयमा गरेको प्रगतिको पछाडिको प्रमुख कारण राष्ट्रिय स्वाभिमान र चेतना हो। आज उनीहरू एकातिर सयौं वर्षअगाडिको आफ्नो गौरवपूर्ण इतिहास र सभ्यतालाई पुनर्जीवित गर्न चाहन्छन् भने अर्कोतिर विदेशीले चिनियाँ जनतालाई अफिम युद्धमा फसाएर चीन र चिनियाँ जनतालाई विभाजित गरेर विशाल देशका जनतालाई पराधीन बनाएको लाजमर्दो इतिहासलाई फेरि दोहोरिन नदिन पनि उत्तिकै कटिबद्ध देखिन्छन्। चीनले मात्र नभई भारतलगायतका अन्य देशले पनि राष्ट्रिय चेतनाको माध्यमबाट आफूलाई माथि उठाउँदै लगेका छन्। चीनजस्तै विशाल देश भारत पनि राष्ट्रिय चेतना अभावका कारण तुलनात्मक रूपले सानो राष्ट्रको अधीनमा सयौं वर्ष पिल्सिएरहनुपरेको थियो। आखिरमा भारतको स्वतन्त्रता संग्रामका नेताहरूले राष्ट्रिय चेतनाविना राष्ट्रिय मुक्ति र विकास सम्भव छैन भन्ने बुझेकै कारण लामो संघर्षपछि देशलाई स्वाधीन बनाए। फलस्वरूप आज एसियाका शक्तिशाली देशमा चीन र भारत गनिन्छ। त्यसैगरी फ्रान्स र जापानको औपनिवेशिक दासताबाट मुक्त भएपछि मात्रै एसियाकै भियतनाम र कोरिया जस्ता देशले आर्थिक प्रगति गरी आज ती देश एसियाका उदीयमान आर्थिक शक्ति भएका छन्। इन्डोनेसिया, मलेसिया, सिंगापुर, श्रीलंका जस्ता अन्य एसियन देशको पनि यस्तै इतिहास छ। आज ती देशमा राष्ट्रिय चेतना तुलनात्मक रूपले बलियो छ। त्यहाँको राजनीतिक अवस्था पनि नेपालको भन्दा स्थिर र सबल छ। नेपालको पनि गौरवपूर्ण इतिहास नभएको होइन, तर हामीले विस्तारै हाम्रा वीर पुर्खाहरूलाई बिर्संदै गयौं। भारतमा औपनिवेशिक शासन हुँदा पनि हाम्रा पुर्खाले ज्यानको बाजी लगाएर देशको एकता जोगाएका थिए। तर आज हाम्रो देशका सन्ततिमा वीर पुर्खा अर्थात् अमरसिंह थापा, बलभद्र कुँवर, लखनसिंह थापा, भीमसेन थापालगायतका देशका योद्धाले गरेको त्याग र बलिदानको बारेमा कमै ज्ञान पाइन्छ। हाम्रो शिक्षा प्रणालीमा राष्ट्रिय चेतना बढाउन पाठ्यसामग्री कमै राखिएका हुन्छन्। आजको नयाँ पुस्ताले आफ्नो इतिहास बुझ्न पाएनन् भने उनीहरूमा अहिलेको राजनीतिक अवस्था र अहिलेका नेताहरूको चरित्र देख्न निराश लाग्न सक्छ। त्यसैले पनि हामीले हाम्रो गौरवपूर्ण इतिहास झल्काउने विषयवस्तु विद्यालय एवं कलेजका पाठ्यपुस्तकमा राख्नुपर्छ। आज चीन र भारतका विभिन्न तहमा पाठ्यपुस्तक हेर्यौं भने हामी त्यहाँ यस्ता सामग्री पाउने गर्छौं। त्यसैले भारत र चीनका युवा पुस्तामा देशको इतिहासको बारेमा राम्रो ज्ञान हुन्छ। हाम्रा पुर्खाबाट असल नियतले विदेशीसँग लड्दा केही गल्ती भए, तर ती गल्तीभन्दा उनीहरूले गरेका त्यागका काम महत्वपूर्ण छन्। उदाहरणका लागि कतिपय इतिहासकारले भीमसेन थापाको गल्तीले गर्दा नेपालले आफ्नो धेरै भूमि अंग्रेजसँगको लडाइँमा गुमाउनुपरेको बताएर उनको अवमूल्यन पनि गरेका छन्। तर भीमसेन थापा सच्चा देशभक्त थिए र उनको उद्देश्य देशलाई अंग्रेजको पञ्जाबाट मुक्त राख्नु नै थियो भने सबै प्रमाणबाट पुष्टि हुन्छ। इराकमा सद्दाम हुसेन राष्ट्रवादी नेता थिए। हो, उनी तुलनात्मक रूपमा तानाशाही स्वभावका थिए। उनले इराकलाई अमेरिकी आक्रमण र त्यसको प्रभावबाट मुक्त पार्न राष्ट्रिय अडान छोडेनन् र आखिरसम्म अमेरिकी आक्रमणविरुद्ध लडिरहे। हो, उनकै कारणले इराकमा अमेरिकी आक्रमण भई देशै छियाछिया भयो। आज इराक टुक्रिएर दुई देशमा विभाजित हुने अवस्थामा पुगेको छ। सद्दाम हुसेनलाई मारिएको एक दशक बितिसक्दा पनि त्यहाँको अवस्था झनै जर्नर बनेको छ। उनको पालाको जस्तो इराकको विकास निर्माण अब एउटा सपनाजस्तो भएको छ। त्यसैले पुर्खाबाट असल नियतबाट भएका कमीकमजोरीभन्दा पनि उनीहरूको जीवनका प्रमुख विशेषतालाई जनमानसमा परिचित गराउँदै जाँदा राष्ट्रिय चेतना बलियो हुने हो। चिनियाँ कम्युनिस्ट पार्टीले माओत्से तुङको पालामा सन् १९६६ देखि १९७० सम्म भएको सांस्कृतिक क्रान्तिलाई एउटा ठूलो भूल मान्छ, तर त्यसले चिनियाँ कम्युनिस्ट पार्टीको अवमूल्यन गरेको छैन। चीनका सबै पाठ्यपुस्तकमा कुनै न कुनै रूपमा माओत्से तुङको योगदानमा चर्चा हुन्छ। चिनियाँ कम्युनिस्ट पार्टीले माओले गरेका गल्तीको तुलनामा उनले देशको एकता र चेतनाको लागि पुर्याएको देन कयौं गुना माथि भएको भनी मूल्यांकन गरेको छ। हामीले हाम्रो देशमा पनि पृथ्वीनारायण शाहदेखि लिएर विगतमा हाम्रा पुर्खाले गरेका कामको मूल्यांकन वैज्ञानिक ढंगबाट गर्नुपर्छ। कसको योगदानले राष्ट्रको हित भयो र राष्ट्रिय चेतना बढ्यो भन्ने हेक्का राख्नुपर्छ। राणाको जहानियाँ शासन अन्त्यका लागि योगदान पुर्याउनेहरूको पनि सम्मान गर्नुपर्छ। अप्रजातान्त्रिक व्यवस्था स्थापित गर्ने काम गरेर राजा महेन्द्रले नेपाली इतिहासमा एउटा ठूलो धब्बा लगाए। तैपनि त्यतिबेलाको परिस्थितिमा उत्तरी सीमामा चीनसँग सम्झौता गरी कोदारी राजमार्ग निर्माण, चक्रपथ निर्माण, संयुक्त राष्ट्रसंघमा नेपाललाई सदस्य बनाउने र असलंग्न राष्ट्रको सदस्य बनाउने कामको हामीले उचित मूल्यांकन गर्नुपर्छ। त्यसैगरी बहुदलीय व्यवस्थाअन्तर्गत पनि जुनसुकै दलका नेताले राष्ट्रिय हित र चेतना अभिवृद्धिको काम गरेका छन् भने वैचारिक आग्रहबाट माथि उठेर त्यस्तो कदमको कदर गर्नुपर्छ। नेपालले नेपाली विशेषतासहितको राजनीतिक परम्परा स्थापित गर्नुपर्छ। यसनिम्ति आवश्यक सर्त भनेको राष्ट्रिय एकता र चेतना बढाउने हुनैपर्छ। यदि यी दुई विशेषता भएनन् भने देश विकास नहुने मात्रै होइन, राष्ट्रिय अखण्डता पनि जोगाउन सकिँदैन। यही परम्परा भारत, अमेरिका, बेलायतलगायतका देशमा पाइन्छ। संसदीय व्यवस्था पञ्चायती व्यवस्थाभन्दा बढी प्रगतिशील हो र यसै व्यवस्थाअन्तर्गतका बीपी कोइराला, गणेशमान सिंह, मदन भण्डारी एवं मनमोहन अधिकारी जस्ता नेताका पालामा भएगरेका कार्यको मूल्यांकन पनि गुण र दोषकै आधारमा गर्नुपर्छ। भिन्न वैचारिक पार्टीका नेता हुँदैमा उनीहरूले गरेका कामको निरपेक्ष रूपमा समर्थन अथवा विरोध गर्दा स्वस्थ राजनीतिक संस्कार बस्न सक्दैन। मुख्य कुरा कसको कामले राष्ट्रिय एकता र चेतना बढ्यो अथवा देशको स्वाभिमान बढ्यो भन्ने हो। आज देशमा स्वस्थ राजनीतिक प्रतिस्पर्धा र संस्कृति बढाउनुपर्ने आवश्यकता छ। यसरी एकातिर देशलाई सम्पूर्ण रूपमा विदेशीको हस्तक्षेपकारी भूमिकालाई समाप्त गर्नुपरेको छ भने अर्कोतिर देशमा विद्यमान जिम्मेवार दलले प्रजातान्त्रिक शैलीमा राष्ट्रिय हितमा हातेमालो गर्दै जानुपर्छ र कुनै दल अथवा नेताले त्यसको हितविपरीत काम गर्ने प्रयास गरेमा सम्झौतारहित रूपमा संघर्ष पनि गर्नुपर्छ। यसरी एकता र संघर्षको बाटोबाट मात्रै देशलाई एउटा राजनीतिक अस्थिरताको भुमरीबाट मुक्त गर्न सकिन्छ। अहिले देशमा राजनीतिक ध्रुवीकरण भइरहेको छ, त्यो आफैंमा अस्वाभाविक हुँदैन। संसदीय प्रजातन्त्रमा यस्ता अभ्यास हुने गर्छन्। तर यी अभ्यास विदेशी प्रभावबाट मुक्त हुनुपर्छ र देश र जनताको समग्र हित र चिन्ताबाट प्रेरित हुनुपर्छ। चिनियाँ कम्युनिस्ट पार्टीको उन्नाइसौं कंग्रेसले जसरी चीनलाई सुहाउने अर्थात् चिनियाँ विशेषतासहितको समाजवादी व्यवस्थालाई निरन्तरता दिने कुरा गरेको छ, त्यो उसको आन्तरिक विषय हो। नेपालले पनि नेपाली विशेषतासहितको राजनीतिक परम्परा स्थापित गर्नुपर्छ। यसको लागि आवश्यक सर्त भनेको राष्ट्रिय एकता र चेतना बढाउने हुनैपर्छ। यदि यी दुई विशेषता भएनन् भने देश विकास नहुने मात्रै होइन, राष्ट्रिय अखण्डता पनि जोगाउन सकिँदैन। यो दुःखको कुरा हो कि २००७ सालदेखि अहिलेसम्म हामी राष्ट्रिय अखण्डता र सार्वभौमिकता बलियो भएको अवस्थामा छैनौं। यसका लागि हामी सबै जिम्मेवार छौं र यो सामूहिक उत्तरदायित्व हो। तर यसको सुरुआत दलहरूबाट पनि हुनुपर्छ। सबै क्षेत्रको वातावरण सुधार्न सर्वप्रथम राजनीतिक वातावरणको प्रमुख भूमिका हुन्छ। राजनीति सुध्रिएन भने सबै क्षेत्र अस्तव्यस्त रहने गर्छ। अब हुन लागिरहेको चुनावले देशमा एउटा सकारात्मक परिवर्तन ल्याउन सक्नुपर्छ र यो एउटा सांस्कारिक अभ्यसको रूपमा सीमित हुनु हुँदैन। अहिले देखिएको राजनीतिक धु्रवीकरणले राष्ट्रिय एकता र चेतना बढाई देशको विकासलाई मूर्तरूप दिन सकोस् भने सर्वसाधारणको चाहना छ। फेरि पनि दलहरू आपसमा निहित स्वार्थ र सत्ता प्राप्तिका लागि आपसमा नलडून्। अब पनि यही प्रवृत्ति दोहोरियो भने विदेशी शक्तिले थप चलखेल गर्ने मौका पाउनेछन् भने देश झन्झन् पराधीनतातर्फ धकेलिनेछ। हामी राजनीतिक दलहरूलाई देशप्रति उत्तरदायी भई अन्य देशको उदाहरणबाट पाठ सिकेर नेपाली जनतालाई गरिबी, बेरोजगार र राष्ट्रिय अपमानको स्थितिबाट मुक्ति दिलाउन आग्रह गर्दछौं।"
के तिमी युद्धका लागि तयार छौ ?,"न्युयोर्क: अमेरिकी मुक्केबाज डियोन्टी विल्डरले अर्का बेलायती बक्सर एन्थोनी जोसुआलाई आफूसँग लड्न चुनौती दिएका छन् । गत आइतबार भएको भिडन्तमा बर्मन स्टिवर्नलाई पहिलो राउन्डमै नकआउट गर्दै डब्लूबीसी हेभिवेट उपाधि जोगाएपछि हौंसिएका वाइल्डरले जोसुआलाई आफूसँग लड्न कडा चुनौती दिएका हुन् । मलाई थाहा छ, म सर्वोत्कृष्ट हुँ । त्यसैले अब म तिमी (एन्थोनी जोसुआ) लाई भिडन्तका लागि चुनौती दिन चाहन्छु । यसलाई युद्धका लागि गरिएको चुनौती सम्झिए हुन्छ', ३२ वर्षीय विल्डरले भनेका छन् । विल्डरले आइतबारको भिडन्तमा स्टिवर्नमाथि लगातार मुक्का बर्साएका थिए, जसको प्रतिकार गर्न स्टिवर्न पूर्णरूपमा असफल देखिएका थिए । स्टिवर्नलाई नकआउट गरेपछि विल्डरले बक्सिङ रिङबाटै पनि जोसुआप्रति लक्षित गर्दै हुँकार छाडे, के तिमी युद्धका लागि तयार छौ ।' डब्लूबीए र आईबीएफ हेभिवेट च्याम्पियन जोसुआलाई उनले प्रश्न गरे, लामो समयदेखि म त्यो भिडन्तको प्रतीक्षा गरिरहेको छु । मैले युद्धको घोषणा गरिसकेको छुु । मेरो चुनौतीलाई स्वीकार गर्ने हिम्मत तिमीसँग छ ? ' स्टिवर्नलाई पहिलो राउन्डमै ढालेपछि हौंसिएका विल्डरले २८ वर्षीय जोसुआलाई आफ्नो शक्ति परीक्षण गर्ने अवसर सदुपयोग गर्न सुझाव पनि दिए । मुक्केवाज विल्डरले बेलायतका डेनियल ह्वाइटसँगको भिडन्त भने यसअघि नै अस्वीकार गरिसकेका छन् । विल्डरले गत सातामात्र डब्लूबीसी सिल्भर हेभिवेट उपाधिका लागि भएको भिडन्त जितेका थिए । डेनियल ह्वाइटले भने सन् २०१५ को डिसेम्बरमा जोसुआसँग पराजय व्यहोरेयता लगातार ६ खेल जित्दै आएका छन् ।"
