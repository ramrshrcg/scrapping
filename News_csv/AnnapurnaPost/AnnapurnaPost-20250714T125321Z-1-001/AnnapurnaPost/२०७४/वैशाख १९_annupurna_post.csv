शीर्षक,विवरण
"आर्थिक वृद्धि, भ्रम र यथार्थ","गत आर्थिक वर्षको तुलनामा अर्थतन्त्रमा हुने विस्तारलाई आर्थिक वृद्धि भनिन्छ । उत्पादनमा वृद्धि नभई वस्तु तथा सेवाको मूल्यवृद्धिको कारणले मात्र मौद्रिक मूल्यमा आउने परिवर्तनलाई आर्थिक वृद्धि भनिँदैन । गत वर्षभन्दा उत्पादन घटेमा अर्थतन्त्रमा वृद्धिको सट्टा संकुचन पैदा हुन्छ । यथार्थ कुल गार्हस्थ्य उत्पादनको वृद्धिले आर्थिक वृद्धिको मापन गर्ने गरिन्छ । अल्पविकसित तथा विकासशील मुलुकहरूको अर्थतन्त्रको आकार सानो हुने र यस्ता अर्थतन्त्रमा मानव तथा भौतिक स्रोत र साधनहरूको पूर्ण उपयोग हुन नसकेको अवस्थामा रहने हुनाले ठूलो दरको आर्थिक वृद्धिको सम्भावना कायम रहन्छ । यसविपरीत विकसित अर्थतन्त्रहरूका स्रोतसाधन पूर्ण उपयोग भई गुणस्तरसमेत कायम भइसकेकाले अर्थतन्त्रको आकार ठूलो हुने भएकाले ठूलो दरको आर्थिक वृद्धिको सम्भावना हुँदैन । अर्थतन्त्रमा आर्थिक वृद्धि ल्याउने मुख्य क्षेत्रहरूलाई 'कि सेक्टर्स' भनिन्छ । तुलनात्मक लाभका यस्ता क्षेत्रहरूको उत्पादनले स्वदेशी माग धानेर ठूलो मात्रामा निर्यात भई अर्थतन्त्रमा विदेशी मुद्रा आर्जन गर्ने क्षेत्रको रूपमा पहिचान बनाएका हुन्छन् । आर्थिक वृद्धि ल्याउने यस्ता क्षेत्रहरूलाई अर्थतन्त्रका चालक (ड्राइभर अफ इकोनोमी) पनि भनिन्छ । यस्ता क्षेत्रहरूको अर्थतन्त्रमा ठूलो योगदान हुने, कुल गार्हस्थ्य उत्पादनको ठूलो अंश ओगट्ने, फरवार्ड र ब्याकवार्ड लिंकेज पनि एकभन्दा बढी भई अर्थतन्त्रमा उच्च गुणक प्रभाव (मल्टिप्लायर इफेक्ट) कायम गर्ने भएकाले अर्थतन्त्रको विस्तार हुन्छ । पंक्तिकारले टोकियो विश्वविद्यालयमा गरेको एक अनुसन्धानले नेपालमा कुनै पनि क्षेत्रलाई कि सेक्टर्सको रूपमा विकास गर्न नसकिँदा ड्राइभर अफ इकोनोमीको अभावका कारण अर्थतन्त्र न्यून आर्थिक वृद्धिको दुस्चक्र (लो ग्रोथ इक्विलिब्रियम ट्राप) मा फसेको देखिएको छ । यसलाई बाहिर ल्याई आर्थिक वृद्धि र अर्थतन्त्रलाई गति दिन कि सेक्टर्स सिर्जना गरी ड्राइभर अफ इकोनोमीको निर्माण गर्नु अत्यावश्यक छ । भारतले सन् २००५ तिर नै कृषि, सूचना प्रविधि, सवारी साधन र टेक्स्टायल उत्पादन गर्ने क्षेत्रहरूलाई कि सेक्टरको रूपमा विकास गरेको थियो भने चीनले यसै अवधिमा टेक्स्टायल, सञ्चार, कम्प्युटर तथा मेसिनरी, गार्मेन्ट र इलेक्ट्रोनिक्सलाई कि सेक्टरको रूपमा विकास गरेको थियो । कुलमान इफेक्टलाई संस्थागत गर्दै अर्थतन्त्रका विभिन्न क्षेत्रहरूमा प्रणालीगत सुधार गरी 'कि सेक्टर' को विकास गर्न सकिए मात्र नेपाली अर्थतन्त्रमा साँच्चिकै ऐतिहासिक वृद्धि देखिनेछ । हाल भियतनाम र बंगलादेशले टेक्स्टायल र गार्मेन्टलाई कि सेक्टरको रूपमा विकास गरेका छन् । नेपालमा कुनै पनि क्षेत्रहरूलाई कि सेक्टरको रूपमा पहिचान गर्न सकिएको छैन । तथापि कृषि, जलस्रोत र पर्यटनलाई कि सेक्टरको रूपमा विकास गर्ने सम्भावना देखिएको छ । अर्थतन्त्रमा कि सेक्टरहरूले निर्यातमुखी आर्थिक वृद्धि ल्याउँछन् । यसै सन्दर्भमा अन्तर्राष्ट्रिय मुद्रा कोषले नेपालको आर्टिकल चार परामर्श प्रतिवेदन २०१७ को मार्च महिनामा प्रकाशित गरेको छ । यस प्रतिवेदनले सन् २०१६१७ मा नेपालको कुल गार्हस्थ्य उत्पादनको वृद्धिदर ५५ प्रतिशत कायम हुने प्रक्षेपण गरेको छ । एसियाली विकास बैंकबाट सन् २०१७ को मार्च महिनामै प्रकाशित म्याक्रोइकोनोमिक अपडेटले पनि नेपालको कुल गार्हस्थ्य उत्पादन वृद्धि ५२ प्रतिशतदेखि ६२ प्रतिशतको बीचमा हुने अनुमान गरेको छ । यसैगरी विश्व बैंकद्वारा २०१७ अप्रिलमा प्रकाशित साउथ एसिया इकोनोमिक फोकसले सन् २०१६१७ मा नेपालको आर्थिक वृद्धिदर ६ प्रतिशत हुने प्रक्षेपण गरेको छ । गत आर्थिक वर्ष (सन् २०१५१६) को आर्थिक वृद्धि ०८ प्रतिशत मात्र थियो । गोरखा भूकम्पको प्रभाव तथा नेपाल भारत सीमामा भएको नाकाबन्दी र आपूर्ति व्यवस्थामा आएको अवरोधका कारण सन् २०१४१५ को तुलनामा न्यून वृद्धि भएको हो । अर्थ मन्त्रालयको तथ्यांकअनुसार यस आर्थिक वर्षको उत्पादक मूल्यका आधारमा प्रचलित मूल्यमा कुल गार्हस्थ्य उत्पादन २१ खर्ब २० अर्ब भएकोमा सन् २०१५१६ मा २२ खर्व ४९ अर्ब मात्र थियो । सन् २०१६१७ को कुल गार्हस्थ्य उत्पादन २३ खर्ब ६१ अर्ब पुग्ने अनुमान छ । यस अनुमानबाट हेर्दा सन् २०१५१६ मा नेपाल नाकाबन्दीको चपेटामा नपरेको भए विगत दसककै औसत वृद्धिदर चार प्रतिशतबाट गणना गर्दा सन् २०१५१६ को कुल गार्हस्थ्य उत्पादन २३ खर्ब ३८ अर्ब हुन आउँछ । यसबाट सन् २०१६१७ मा ४ प्रतिशतमात्र वृद्धि भए पनि २४ खर्ब ३२ अर्ब पुग्ने देखिन्छ । यसको अर्थ हो सन् २०१५१६ मा नाकाबन्दीका कारण अर्थतन्त्रमा परम्परागत चार प्रतिशत वृद्धि कायम हुन नसक्दा यसपालिको वृद्धि धेरै देखिन गएको हो ।लगातार चार प्रतिशतकै वृद्धि कायम भएको भए पनि अहिलेको कुल गार्हस्थ्य उत्पादनको आकार अन्तर्राष्ट्रिय मुद्राकोष र एसियाली विकास बैंकले अनुमान गरेभन्दा बढी हुन्थ्यो । सानो आधार हुँदा थोरै मात्रामा भएको वृद्धि पनि धेरै देखिएको हो । अर्थतन्त्रले ठूलो फड्को मारेर वा अर्थतन्त्रमा ऐतिहासिक सुधार भएर यो वृद्धि देखिएको कदापि होइन । प्रचारमा आएजस्तो साढे दुई दसकयताकै ठूलो वृद्धि पनि होइन । आर्थिक सर्वेक्षणको तथ्यांकअनुसार सन् २००७०८ मा नेपालको कुल गार्हस्थ्य उत्पादन ५८ प्रतिशतले र सन् २०१३१४ मा ५७ प्रतिशतले वृद्धि भएको थियो । प्राविधिक रूपमा त सन् २०१६१७ को अनुमानित आर्थिक वृद्धि पक्कै राम्रो हो तर अर्थतन्त्रले गति पक्डेर भएको वृद्धि भने होइन । चालू आर्थिक वर्षको नौ महिनामा २६ प्रतिशत मात्र पुँजीगत खर्च भएको अर्थ मन्त्रालयको तथ्यांकले देखाएको छ । उत्पादनशील क्षेत्रको उत्पादन पनि खासै बढेको छैन । निर्यातआयात अनुपात ऐतिहासिक रूपले बढेर एक लाखको निर्यात हुँदा १३ लाखको आयात हुने वर्तमान अवस्थाको अन्तर्राष्ट्रिय व्यापार नेपालको पक्षमा छैन । स्वदेशमा रोजगारका अवसर सिर्जना हुन नसक्दा वैदेशिक रोजगारको आकर्षण घटेको छैन । पुनर्निर्माणको लागि विनियोजित बजेट पनि पूर्ण रूपमा खर्च हुन सकेको छैन । मुद्रास्फीति करिब तीन प्रतिशतमा सीमित बनाउन सफलता मिलेको भए पनि जनताको जीवनस्तर झन् खस्केको छ । तसर्थ अन्तर्राष्ट्रिय मुद्रा कोष, एसियाली विकास बैंक र विश्व बैंकले अनुमान गरेको आर्थिक वृद्धिदर प्राविधिक मात्र हो । यसका अलावा अर्थतन्त्रमा केही सकारात्मक संकेतहरू देखिन थालेको पक्कै हो । यस वर्ष मौसम राम्रो भएकाले कृषि उत्पादनमा उल्लेख्य वृद्धि भएको छ । लोडसेडिङ कम भएकाले उत्पादनमूलक उद्योगको क्षमता बढेको भए पनि उद्योगधन्दाहरू करिब ६५ प्रतिशत क्षमतासम्म मात्र सञ्चालनमा आएका छन् । एउटा राम्रो व्यक्तिले पदमा पुगेर राम्रो काम गर्दा लोडसेडिङ घटेकाले उद्योगधन्दाको लागि भविष्यमा उत्पादन बढाउन सकिने र नयाँ उद्योग खोल्न हिच्किचाहट गर्नुनपर्ने संकेत अर्थतन्त्रमा देखिएको छ । यसका अलावा विद्युतीय उपकरण बढी प्रयोग गर्दा ग्यास र पेट्रोलियमको आयात केही घटेको छ । तर सँगसँगै विद्युत् आयात भने बढेको छ । नेपालको अर्थतन्त्रमा कुलमान प्रभाव (कुलमान इफेक्ट) कायम रही हाल प्रचारमा आएजस्तै ६ महिनापछि नेपालले आफूलाई बढी भएको विद्युत् निर्यात गर्ने अवस्था सिर्जना भएमा नेपालको अर्थतन्त्रले पक्कै नयाँ बाटो समात्नेछ । यसैगरी नेपाल लगानी सम्मेलनमा करिब १४ खर्ब लगानीको प्रतिबद्धता आउनु पनि सकारात्मक हो, तर यसलाई व्यावहारिक रूपमै लगानी भित्रिने वातावरण बनाउन जरुरी छ । अल्पविकसित तथा विकासशील मुलुकहरूको अर्थतन्त्र पूर्वाधार र संस्था (इन्फ्रास्ट्रक्चर एन्ड इन्स्टिच्युसन) निर्माण चरणमा हुने भएकाले यस्ता अर्थतन्त्रमा उत्पादनका साधनका रूपमा रहेका श्रम र पुँजीको उच्च गुणस्तर कायम गर्न वा उत्पादनको मात्रा बढाउन सकिए अर्थतन्त्रको कार्यकुशलता (इफिसियन्सी) वृद्धि भई आर्थिक वृद्धिदर उच्च बनाउन कठिन हुँदैन । तर विकसित अर्थतन्त्रमा इफिसियन्सी हासिल भइसकेकाले वृद्धिको लागि नवसिर्जना (इन्नोभेसन) गर्नुबाहेक अर्को विकल्प हुँदैन । हाल नेपाली अर्थतन्त्र इन्फ्रास्ट्रक्चर र इन्स्टिच्युसन निर्माणको क्रममा छ भने छिमेकी मित्रराष्ट्र भारत तथा चीनका अर्थतन्त्रहरू इफिसियन्सी हासिल गर्ने चरणमा छन् । अमेरिका तथा जापानजस्ता मुलुकका अर्थतन्त्रले धेरै वर्ष अगाडि नै इफिसियन्सी हासिल गरिसकेकाले ती अर्थतन्त्रहरूको वृद्धिदर न्यून छ । विकसित अर्थतन्त्रको आधार एकदमै विस्तारित हुने भएकाले ठूलो दरको वृद्धि हासिल गर्न असम्भव प्रायः हुन्छ । नेपालको अर्थतन्त्रको आधार धेरै सानो भएको तथा गत वर्ष अर्थतन्त्रको वृद्धिदर पनि एक प्रतिशतभन्दा न्यून भएकालेयस वर्षको अनुमानित आर्थिक वृद्धिदर उच्च जस्तो देखिएको मात्र हो यसमा धेरै भर गर्ने अरू प्रस्ट आधार छैन । आगामी वर्ष पनि यही वा अझ बढी वृद्धिदर हासिल गर्न सकियो भने राम्रो आर्थिक वृद्धि भएको मान्नुपर्छ र यसलाई दिगो बनाउन सके नेपालको आर्थिक विकासको गति अवश्य बढ्नेछ । व्यक्तिगत प्रयासबाट सुधारको रूपमा आएको कुलमान इफेक्टलाई प्रणालीगत बनाउन अझै पनि सकिएको छैन । कुलमान इफेक्टलाई संस्थागत गर्दै अर्थतन्त्रका विभिन्न क्षेत्रहरूमा प्रणालीगत सुधार गरी 'कि सेक्टर' को विकास गर्न सकिए मात्र नेपाली अर्थतन्त्रमा साँच्चिकै ऐतिहासिक वृद्धि देखिनेछ । आर्थिक विकास सबैको साझा सरोकारको विषय हो । विकासका मुद्दाहरूलाई प्राथमिकतामा राख्दै सहमतिका साथ अगाडि बढ्ने हो भने नेपालमा आर्थिक विकासको गति तीव्र बनाउन असम्भव पनि छैन । यसका लागि सबैको साथ सहयोग र सहकार्यको आवश्यकता छ । तर अहिलेको प्राविधिक आर्थिक वृद्धिमा मक्ख परेर बस्ने अवस्था भ्रम मात्र हो ।"
'ग्रेटगेम' र बेल्टरोड रणनीति,"१३ अगस्त १८९१ मा पामिर पर्वत श्रेणीको पर्यवेक्षण भ्रमणमा रहेका ब्रिटिस सैन्य दलका अधिकारी क्याप्टेन फ्रान्सिस यङहज्बेन्ड आफ्नो पालमा थिए । त्यसैबखत उनले केही अरू सैनिक रूसी झन्डासहित त्यहाँ नजिकै देखिए । यङहज्बेन्डले आफ्ना एक सिपाही पठाएर रूसी सैन्य दलका नेतालाई आमन्त्रण गरे । एक रूसी अधिकारी आए र उनले आफ्नो परिचय कर्णेल यानोभको रूपमा दिए । दुवै बीच हार्दिक कुराकानी भयो । कुराकानीका क्रममा बस्तीविहीन उक्त क्षेत्रलाई यानोभले रूसी भूभाग बताए । तर यङहजबेन्डको दृष्टिमा उक्त भूभाग रूसी सीमाभन्दा दुई सय ४० किलोमिटरजति दक्षिणमा थियो । यङ्हज्बेन्डले हाँसीहाँसी यानोभसँग रूसले निल्न सक्नेभन्दा ठूलो मुख बाएको बताए । जवाफमा यानोभले त्यसलाई आरम्भ मात्र बताए । यानोभले थप भने हेर्दै जानोस् ! मध्य एसियामा जो टिक्न सक्छ, एसियामाथि उसैको प्रभुत्व रहन्छ ।कर्णेल यानोभले भूराजनीति अर्थात् जियोपोलिटिक्स शब्द प्रयोग त गरेनन्, तर भूराजनीतिको सन्दर्भ र महत्व स्पष्ट पारे । जियोपोलिटिक्स शब्दलाई भने पहिलोपटक सन् १८९९ मा स्विडेनका राजनीतिशास्त्री तथा राजनीतिज्ञ रुडोल्फ केजुवेनले स्पष्ट व्याख्या र परिभाषासहित प्रयोग गरे । ब्रिटिस भूगोलवेत्ता हल्फोर्ड मेकाइन्डरले २५ जनवरी १९०४ मा रोयल जोग्राफिकल सोसाइटीमा प्रस्तुत गरेको र सोही वर्षको अप्रिलमा प्रकाशित 'दी जोग्राफिकल पिभोट अफ हिस्ट्री' शीर्षकको गहन शोधपत्रमा राष्ट्रको रणनीतिक लक्ष निर्धारण र राष्ट्रिय सुरक्षा सवालमा भूगोलको महत्व दर्शाउँदै मध्य एसियाको भूभागलाई विश्वको केन्द्रको रूपमा प्रस्तुत गरेका थिए । यानोभ सिद्धान्तलाई पुष्टि गर्दै मेकाइन्डरले लेखे मध्य एसियामाथि जसको प्रभुत्व स्थापना हुन्छ, समस्त विश्वमाथि उसको प्रभुत्व स्थापना हुन्छ । मूलतः मध्य एसियाभन्दा चीनको तिब्बत र सिन्जियाङदेखि क्यास्पियन सागरसम्म र रूसदेखि इरानबीच हालको ताजिकिस्तान, किर्गिजस्तान, कजाकस्तान, उज्वेकिस्तान, तुर्कमेनिस्तानलगायत अफगानिस्तानका केही भागसमेत बुझिन्छन् ।विश्वको छानो भनिने पामिरको महापठारसहितको पर्वत श्रेणीले तिब्बतको उत्तरदक्षिणमा विस्तारित कुनलुन र हिमालय तथा मध्य एसियाका कजाकस्तान, किर्गिजस्तान र चीनको सिन्जियाङमा विस्तारित तियानसान पर्वत श्रेणीलाई जोड्छ । मूलतः हिमालयले बृहत् अर्थमा हिन्दकुश र कराकोरमसहितको हिमालयलाई बुझाउँछ । पामिरको पठारको अधिकांश भाग ताजिकिस्तानमा पर्ने भए पनि अफगानिस्तान, चीन र किर्गिजस्तानसम्म पनि यो विस्तारित छ । सोह्रौं शताब्दीदेखि उन्नाइसौं शताब्दीको बीचमा पामिर पर्वत क्षेत्र र मध्य एसियामाथि रूसी प्रभुत्व थियो । १८९१ तिर रूसले पामिर क्षेत्रका अफगानिस्तान, चीन र ब्रिटिस भारत र हालको पाकिस्तानका केही भूभागमा समेत दाबी गरिरहेको थियो । मध्य एसियामा निर्णायक हैसियतमा रहेको रूसलाई अफगानिस्तान र तिब्बतमा प्रभुत्व स्थापना गर्नबाट रोकेर मात्रै भारतीय उपमहाद्वीपमा आफ्नो उपनिवेश रक्षा गर्न सकिन्छ भन्नेमा ब्रिटिस साम्राज्य विश्वस्त थियो र रूसलाई उक्त दुवै भूभागमाथि प्रभाव विस्तार गर्नबाट रोकेको थियो । यसै सवाललाई लिएर ब्रिटेन र रूसबीचको शत्रुता र प्रतिद्वन्द्वितालाई 'दी ग्रेट गेम' भनिन्छ । बीसौं शताब्दीमा त मध्य एसियाका अधिकांश भूभाग सोभियत संघकै राज्य बने । शताब्दीको अन्तिम कालखण्डमा आएर २४ डिसेम्बर १९७९ मा सोभियत संघले अफगानिस्तानमा सैन्य हस्तक्षेपसमेत गर्न पुग्यो । एक दसकसम्म सोभियत संघ अफगानिस्तानमा रह्यो तर स्थिति नियन्त्रणमा आउन सकेन र फेब्रुवरी १९८९ मा आफ्ना समस्त सोभियत सैनिक फिर्ता गरिए । अफगानिस्तानबाट सुरु भएको सोभियत संघको पराजय स्वयं सोभियत राज्य व्यवस्थाको पराजय र मुलुकको विखण्डनमा पुगेर टुंगियो । त्यसपछिको अफगानिस्तान घटनाक्रम जोड्दै जाँदा कर्णेल यानोभ र मेकाइन्डरको मध्य एसिया सिद्धान्त झन् सान्दर्भिक देखिन्छ । साठीभन्दा बढी मुलुक भएर जाने र संसारका साढे चार अर्ब जनसंख्यालाई समेट्ने परियोजनाको निर्णय कुनै एउटा मुलुकले, एउटा समिति र संरचनाले गर्न सम्भव छैन र त्यो उचित पनि हुँदैन । आजभन्दा दुई हजार चार सय जति वर्षअघि अलेग्जेन्डर दी ग्रेटदेखि सोभियत नेता ब्रेजनेभसम्मले अफगानिस्तानमा कठिनतम युद्ध लडे । बुस, ओबामा र ट्रम्पहरू पनि लडिरहेकै छन् । मूल कारण अफगानिस्तान मध्य एसियाको द्वार हो र मध्य एसियाको अंग हो । मध्य एसियाको शक्ति विश्वको शक्ति हो । आजको चीनले आर्जन गरेको शक्ति र उसको भूराजनीतिक प्रभुत्वमा मध्य एसियाको भूगोलमाथिको उसको प्रभाव र नियन्त्रणको प्रमुख भूमिका छ । बेल्ट रोड रणनीति र ट्रान्स एसियन रेल्वे नेटवर्क परियोजना मेकाइन्डरले मध्य एसियालाई विश्वमा शक्ति र प्रभुत्वको प्राकृतिक स्थान माने । मध्य एसियालाई केन्द्र, भित्री र बाहिरी वृत्त गरी समस्त विश्वलाई उनले त्यही केन्द्रमा समेटे । मेकाइन्डरको त्यो सिद्धान्तलाई ब्रिटेनले भन्दा हिटलरको जर्मनीले राम्रोसँग बुझेको थियो । त्यसैले ब्रिटेनको समुद्री शक्तिलाई तहसनहस पार्दै मध्य एसियाको भूखण्ड नियन्त्रण गर्ने उद्देश्यले जल र स्थल दुवैतिरबाट उनी अघि बढिरहेका थिए । बीचमा अमेरिकाको प्रवेशले मात्रै दोस्रो विश्वयुद्धमा हिटलरलाई उक्त लक्ष प्राप्तिबाट छेकेको थियो । आज आएर चीनको उदयसँगै विश्वभरिका राजनीतिक चिन्तक र रणनीतिक विश्लेषकहरू र सामरिक नीतिनिर्माताहरू मेकाइन्डर सिद्धान्तलाई पुनः सघन तर सूक्ष्म तरिकाले अध्ययन गर्न थालेका छन् । समृद्ध, शक्तिशाली र आधुनिक चीनको सपना बुनेका चिनियाँ राष्ट्रपति सी जिनपिङले आफ्नो लक्ष प्राप्तिको लागि चीनलाई केन्द्र बनाएर छिमेक, क्षेत्र र विश्वको बृहत् क्षेत्रलाई साझा हित, सरोकार र सपनासँग जोडेर मात्रै सम्भव हुने बुझे । आफ्नो त्यो लक्ष घोषणा गर्न उनले पहिला मध्य एसियाकै सबैभन्दा ठूलो छिमेकी कजाकस्तानलाई चुने । एक्काईसौं शताब्दीको जल रेसम मार्ग प्रस्तावको लागि दक्षिणपूर्व एसियाको सबैभन्दा ठूलो र प्रशान्तहिन्द महासागर क्षेत्रमा विराट् रणनीतिक महत्व बोक्ने इन्डोनेसिया रोजे । उनले एकैचोटि मेकाइन्डरको हार्टल्यान्ड वा एसियाली केन्द्र सिद्धान्त र अल्फ्रेड महान्को इतिहासमा समुद्रीय शक्तिको प्रभाव सिद्धान्तलाई आफ्नो लक्षमा जोडे । जलसेनाको इतिहासका विज्ञ तथा अमेरिकी जलसैन्य कलेजका दोस्रा अध्यक्ष एडमिरल अल्फ्रेड महान्ले पनि मध्य एसिया र युरेसियाई भूखण्डको महत्व स्पष्ट पार्दै युरेसिया र त्यसको आसपासको जलक्षेत्रमाथि अमेरिकाको बेलायत, जापान र जर्मनीको प्रभुत्वले एसियामा रूस र चीनको प्रभुत्वमाथि नियन्त्रण गर्न सकिने उल्लेख गरेका थिए । आज हिन्द महासागर क्षेत्रमा बेलायतको स्थान भारतले लिएको छ र क्षेत्रमा ऊ अमेरिकापछिको शक्तिशाली जलसैन्य शक्तिको रूपमा छ । जापान, दक्षिणकोरिया पनि छँदैछन् । हिन्दप्रशान्त क्षेत्रमा रूस र चीनको कुनै जलसैनिक अड्डा नभए पनि क्षेत्रको अन्तर्राष्ट्रिय जलक्षेत्रमा शक्तिशाली लडाकु जहाज तथा पनडुब्बीले आफ्नो सशक्त उपस्थिति बनाइरहेका छन् । यो जलक्षेत्रको सैन्य उपस्थितिलाई बृहत् व्यापारिक गतिविधिबाट विस्थापित गरेर एउटा साझा भविष्यको खोजी सी जिनपिङले गरिरहेका देखिन्छन् । आफ्नो विराट् उत्पादक र पूर्वाधार निर्माण क्षमतालाई आफ्नो छिमेक, क्षेत्र र विश्वका टाढाटाढासम्मका मुलुकमा निर्यात गरेर आफ्नो समृद्धिलाई दिगो बनाउने र विश्वमा समृद्धि निर्माण त्यो समृद्धिलाई पुनः आफ्नो समृद्धि आर्जनमा सहयोगी बनाउने एउटा समृद्धि चक्र वर्तमानमा चीनको पहिलो विकास रणनीति बनेको देखिन्छ। २०१३ बाट २०१७ सम्ममा आइपुग्दा अब बेल्ट रोड वा रेसम मार्ग यथार्थमा रूपान्तरण हुने देखिँदैछ । एसिया, युरोप र अफ्रिकाका ६६ मुलुकका साढे चार अर्ब जनसंख्यालाई सडक, रेल र जलमार्गले जोडेर विश्वमा पारस्परिक सहयोगात्मक विकास र समृद्धिका सञ्जाल निर्माण गर्ने उद्देश्यले आगामी मे १४ र १५ मा बेइजिङमा आयोजना गरिने अन्तर्राष्ट्रिय सम्मेलनमा २८ मुलुकका राष्ट्र र सरकार प्रमुखहरूको उपस्थिति सुनिश्चित भएको जानकारी अप्रिल १८ मा एउटा पत्रकार सम्मेलनद्वारा चीनका विदेशमन्त्री वाङ यीले दिए । पाकिस्तान र श्रीलंकादेखि दक्षिणपूर्वी एसियाका सबैजसो मुलुकहरू, रूस, टर्की, स्विट्जरल्यान्ड, इटाली, स्पेन, ग्रीस हुँदै इथियोपिया, केनिया फिजी, अर्जेन्टिनालगायतका मुलुकका राष्ट्र र सरकार प्रमुखसहित सो 'बेल्ट रोड फोरम' सम्मेलनमा ५० भन्दा बढी अन्तर्राष्ट्रिय संगठनहरूका प्रमुखहरू र विभिन्न मुलुक र भौगोलिक क्षेत्रलाई प्रतिनिधित्व गर्ने एक हजार दुई सयभन्दा बढी व्यक्तिहरूको प्रतिनिधित्व हुने बताइएको छ । सो सम्मेलनले मानव इतिहासकै सबैभन्दा ठूलो सो परियोजनालाई आआफ्ना मुलुक र क्षेत्रमा कार्यरूपमा अघि बढाउने नीति र कार्यक्रमहरू तथा स्रोत व्यवस्थापन सम्बन्धमा गरिनुपर्ने सहयोगात्मक संरचनाहरू निर्माण गर्ने अपेक्षा गरिएको छ। सो सम्मेलनमा आठ हजार अर्ब डलरभन्दा बढी लागतका विभिन्न परियोजनाहरूबारे विभिन्न राष्ट्रका प्रतिनिधिहरू, एसियाली पूर्वाधार विकास बैंक, रेसम मार्ग कोस, ब्रिक्स बैंकलगायत संसारका विभिन्न अन्तर्राष्ट्रिय वित्तीय संगठनहरू र अन्य लगानीकर्तामाझ छलफल र निर्णय हुने विश्वास गरिएको छ । ४० भन्दा बढी मुलुकहरूले बेल्ट रोड अभियानमा सहभागी हुने प्रारम्भिक सहमति गरिसकेको उक्त अभियानप्रति भारतले गम्भीर विरोध गरिरहेको छ । खासै चर्चामा नआएको तर चीनद्वारा प्रस्तावित बेल्ट रोडजत्तिकै एउटा अर्को विराट् परियोजना २००६ देखि अझ अन्तर्राष्ट्रिय सन्धिकै रूपमा एसिया र प्रशान्त क्षेत्रको लागि राष्ट्रसंघीय आर्थिक र सामाजिक आयोग इस्क्यापले अघि बढाइरहेको छ । २००९ देखि त त्यो पनि कार्यान्वयनको चरणमा पनि प्रवेश गरिसकेको छ । चीन, भारत, रूसलगायत पूर्व, दक्षिणपूर्व, दक्षिण तथा मध्य एसिया र पूर्वीयुरोपका २२ मुलुक र अन्य १९ पक्षसमेतको त्यसमा प्रतिबद्धता व्यक्त भएको छ । एसिया र युरोपका मुलुकमाझ परस्पर व्यापार प्रवद्र्धन गर्ने उद्देश्यले 'ट्रान्स एसियन रेल्वे नेटवर्क' नामको उक्त परियोजनाअन्तर्गत एक लाख १७ हजार पाँच सय किलोमिटर लामो रेलमार्ग निर्माण गर्ने लक्ष छ । सो परियोजनाको कार्य समूहको बैठक यही मेको १४१५ मा बेइजिङमा हुने बेल्टरोड सम्मेलनभन्दा एक महिनापछि दक्षिण कोरियामा बस्दैछ । विचारणीय छ बेल्ट रोड प्रस्तावलाई राष्ट्रसंघको समेत अनुमोदन प्राप्त भइसकेको छ । त्यसैले दुवै परियोजनामाझको सहकार्यका रूपरेखासमेत मेमा चीनमा र जुनमा दक्षिण कोरियामा हुने बैठकहरूले तयार गर्ने आशा गर्न सकिन्छ । नेपालको अपेक्षा र बेल्ट रोडको भविष्यबारम्बार सावित भएको छ नेपालको स्वतन्त्रता, प्रभुसत्ता र समृद्धिप्रति भारतको सत्ताधारी वर्ग र समूहको कुनै सम्मान र प्रतिबद्धता छैन । कतिपय भारतीय र अन्तर्राष्ट्रिय क्षेत्रका विश्लेषकहरूले पनि त्यसलाई स्विकारेका छन् । नेपालको स्वतन्त्रता र प्रभुसत्ताप्रति भारतीय अपमान, ताडना र लान्छनाले दिएको पीडाले आम नेपालीलाई चीनसँग भावनात्मक रूपमा नजिक्याएको छ । तर त्यो भावना र वस्तुगत यथार्थबीचको भिन्नता नबुझेरै चीनसँगका भावनात्मक दबाबहरूलाई राज्य निर्णयहरूमा अनुवाद गर्नमा नेपालले बेलाबेलामा देखाउने अति उत्साहले मुलुकलाई झन् अस्थिर, कमजोर र आर्थिक रूपमा निरीह बनाएको छ । तर आफूसँगको सम्बन्धका कारण नेपालले बलात् भोग्ने राजनीतिक परिवर्तन, अस्थिरता, अराजकता र आर्थिक नाकाबन्दीको अवस्थामा समेत चीनले नेपाललाई गर्ने सहयोग र समर्थन सांकेतिक स्तरभन्दा माथि उठेको देखिँदैन । त्यसको पछाडि चीनको भौगोलिक सीमा, अवरोध र यातायातका भरपर्दा पूर्वाधार सुविधाको अभाव मात्रै हो वा भारतजस्तो ठूलो, शक्तिशाली र विशाल बजार सम्भावना भएको मुलुकलाई चिढ्याएर सानो र कमजोर नेपालको पीडा र कष्टमा साथ दिनु आफ्नो मुलुकको हितमा छैन भन्ने राजनीतिक वा रणनीतिक निष्कर्षले काम गरेको हो बुझ्न सकिएको छैन । यस अवस्थामा बेल्ट रोड परियोजनाले नेपालको स्वतन्त्रता र प्रभुसत्तालाई अखण्डित राख्ने र आर्थिक समृद्धिका व्यापक सम्भावनाहरू उघार्ने आशा आम नेपालीमा जगाएको देखिन्छ ।बेल्ट रोड परियोजनाबारे भारतको विरोध क्रमशः सैद्धान्तिक मात्रै बन्दै जाने सम्भावना बढ्दै गएको देखिन्छ । चीनपाकिस्तानबीचको कोरिडोरको प्रतिद्वन्द्वी परियोजनाको रूपमा भारत, इरान, अफगानिस्तान र रूसबीच इरानको चबहार बन्दरगाहलाई अफगानिस्तान हुँदै रूस तथा पूर्वीयुरोपसम्म जाने यातायात कोरिडोरलाई बेल्ट रोड परियोजनासँग जोड्न सकिने इरानले बताएको छ । यसलाई नयाँ रणनीतिक विकासको रूपमा लिन सकिन्छ । अर्को कुरा भारत, चीन र पाकिस्तानबीच विद्यमान लामो समयदेखिको सीमा समस्याको समाधान भारतमा नरेन्द्र मोदी र चीनमा सी जिनपिङजस्ता शक्तिशाली राजनेताको दोस्रो कार्यकालसम्ममा भइसक्ने अपेक्षा गर्न थालिएको छ । भारत र चीन दुवै सहभागी भएको ट्रान्स एसियन रेल्वेको सफलताको लागि पनि चिनियाँ आर्थिक सहयोग र प्रतिबद्धता अपरिहार्य गराएको र त्यसले बेल्ट रोड र एसियन रेल्वे परियोजना एकैसाथ क्रमशः अघि बढ्दै जाने बलियो सम्भावनालाई पनि देखाएको छ । हो, चिनियाँ नेतृत्वमा भारतवरिपरि निर्माण हुने सुगम र सजिलो सडक, रेल र जलमार्गले दक्षिण एसियामा चीनलाई शक्तिशाली हैसियतमा स्थापना गर्नेछ । चीनका विराट् उत्पादक र आधारभूत संरचना निर्माण क्षमताको प्रवेशले भारतीय उद्योग र निर्माण क्षमता र त्यसले निर्माण गर्ने राजनीतिक असरलाई भारतले छेकेर राख्न सक्ने छैन । साथै कतिपय उत्कृष्ट अन्तर्राष्ट्रिय स्तरका वस्तु र सेवा उत्पादन क्षमता आर्जन गरिसकेको भारतले चिनियाँ उत्पादन र निर्माण क्षमतासँग प्रतिस्पर्धा गर्ने सामथ्र्य राख्छ र राख्नुपर्छ । त्यसैले बेल्ट रोड परियोजनामा जोडिने नीतिगत तयारी भारतले गर्नुपर्छ र गरेकै हुनुपर्छ । बेल्ट रोड अभियान अहिलेसम्म अभियानकै रूपमा छ र कार्यक्रमको रूपमा आइसकेको छैन र यो स्वाभाविक पनि हो । साठीभन्दा बढी मुलुक भएर जाने र संसारका साढे चार अर्ब जनसंख्यालाई समेट्ने परियोजनाको निर्णय कुनै एउटा मुलुकले, एउटा समिति र संरचनाले गर्न सम्भव छैन र त्यो उचित पनि हुँदैन । त्यसैले चीन र क्षेत्रका अन्य मुलुकहरूले सरकारी क्षेत्रका साथै राजनीतिक, आर्थिक, सामाजिक तथा विश्वविद्यालय, थिंक ट्यांक, मिडिया तथा अन्य विज्ञ क्षेत्रलाई समेत समेटेर व्यापक स्तरमा द्विपक्षीय, त्रिपक्षीय र बहुपक्षीय छलफल र बहस चलाएर बेल्ट रोडको अभियानलाई सार्थकता दिने राजनीतिक मनोबल सबै मुलुकमा निर्माण गर्न सकिन्छ । यस दिशामा बेइजिङमा मेमा हुने सम्मेलन र दक्षिणकोरियाको बुसानमा जुनमा हुने बैठकले पहल गरून् ।"
संविधान संशोधन संविधानमाथिकै,"राष्ट्रका आफ्ना अपरिहार्य मर्यादा हुन्छन् र त्यस्ता मर्यादाको रक्षा गर्ने दायित्व सरकारमा हुन्छ । राष्ट्र, राज्य र सरकार फरकफरक कुरा हुन् । समष्टिगत जनता राष्ट्र हुन् । जनताको सार्वभौम 'अधिकार' को एकमुष्ट स्वरूप 'राज्य' हो । सरकार राज्य सञ्चालन गर्ने 'संयन्त्र' मात्र हो, राष्ट्रको मालिक होइन । राज्यको सञ्चालन गर्न सरकारले अवलम्बन गर्ने मूल कानुन 'संविधान' हो । संविधानले राज्यको 'संरचना' गठन गरेको हुन्छ । संविधानले राज्य सञ्चालनका नीतिहरू तय गरेको हुन्छ । संविधानले नागरिकका अधिकारहरू प्रत्याभूत पनि गरेको हुन्छ । नागरिकका यिनै आधारभूत अधिकारबाट 'राज्यका संयन्त्रहरू एवं नीतिहरू दुवैले वैधानिक मान्यता प्राप्त गरेका हुन्छन् ।' यस किसिमको संविधानलाई 'लोकतान्त्रिक संविधान' भनिन्छ । लोकतन्त्रमा जनमतको स्थान सर्वोच्च हुन्छ । राजनीतिक दल यस्तो 'जनमत' को प्रतिनिधित्व गर्ने संयन्त्रहरू हुन् । राजनीतिक पार्टी जनताका मालिक होइनन् । यही सिद्धान्तलाई संस्थापित गर्न कतिपय देशमा 'संविधानसभाबाट संविधान निर्माण गरिन्छ' । त्यसैले भनिन्छ, 'संविधानसभा' जनताको सामाजिक सम्झौता निर्माण गर्ने जनताको सर्वोपरि निकाय हो । 'संसद् वा व्यवस्थापिका' जनताको 'सामाजिक सम्झौता' निर्माण गर्ने निकाय होइन । नेपालका राजनीतिक दलहरूमा 'संविधानसभा र संसद्' को त्यो भिन्नता बुझ्ने चाहना र चासो कहिल्यै देखिएन । संविधानसभालाई एउटा सामान्य 'संसद्' को रूपमा बुझ्ने संस्कार नेपालका नेताहरूमा 'सिममा गाडेको किला' जस्तो भएर बस्यो । त्यसमा पनि वर्तमान सत्ताधारी दलहरूमा त त्यो प्रवृत्ति अतिवादकै रूपमा रहेको देखियो । 'संविधानसभा' जनताको सर्वोपरि निकाय हो । संविधानसभा राज्य संरचना निर्माण गर्ने निकाय हो । त्यसैले संविधानसभा राज्यका तीनवटा निकायमध्येको एउटा निकाय होइन । तर व्यवस्थापिकासंसद् राज्यका तीन निकायमध्ये एउटा निकाय मात्र हो । तसर्थ 'संविधानसभा' र 'संसद्' लाई उस्तै मानि संविधान संविधानसभाले बनाएको र जारी गरेको संविधान संसद्ले जहिलेसुकै संशोधन गर्न सक्छ भन्ने वर्तमान प्रधानमन्त्रीका मान्यताहरूले संविधानवादको धज्जी उडाइरहेको छ । उनी भन्छन्, 'फास्ट ट्र्याकबाट संविधान संशोधन गर्छु । जसरी पनि संविधान संशोधन गर्छु ।' वास्तवमा उनका यी भनाइहरू घोर संसद्वादी एवं उनकै राजनीतिक मान्यताका विरोधी भनाइ हुन् । संविधानसभाले बनाएको संविधान यति सामान्य र अर्थहीन दस्ताबेज हो भने '२०६३ सालमा पुनस्र्थापित संसद्बाटै संविधान जारी गरेको भए हुन्थ्यो वा त्यसपछिको अन्तरिम व्यवस्थापिकासंसद्बाट संविधान बनाई जारी गरेको भए हुन्थ्यो, संविधानसभा चाहिने नै थिएन । वर्तमान संविधानको जननी संविधानसभा हो । संविधानसभाको जननी बृहत् शान्ति सम्झौता हो । बृहत् शान्ति सम्झौताको जननी २०६३ सालको जनआन्दोलन हो, त्यस जनआन्दोलनको जननी जनता हो । संविधानसभाबाट 'संविधान निर्माण' गर्नुपर्ने माग वर्तमान प्रधानमन्त्रीकै पार्टीको हो, जसलाई सम्पूर्ण जनताले अनुमोदन गरिदिए । उनले 'संविधानसभा' को माग गरे, किनकि 'संसद् र संविधानसभा' एकै होइनन् । संसद्ले जारी गर्ने संविधानले 'राज्यको एउटा निकायद्वारा राज्यलाई शासनका मापदण्ड निर्धारण गर्ने कानुन प्राप्त हुन्छ ।' तर संविधानसभाले दिने 'संविधानले राज्यलाई' पूर्ण नयाँ संरचना नै दिन्छ । यस अर्थमा संविधानसभाद्वारा निर्मित संविधान 'जनताले राज्य संरचना निर्माण गर्ने प्रक्रिया हो भने संसद्ले संविधान दिने विषय राज्यका शासन मापदण्डलाई व्यवस्थित गर्ने प्रक्रिया मात्र हो ।' अहिले प्रधानमन्त्री व्यवस्थापिकासंसद्बाट संविधान संशोधन गरी संविधानसभाबाट जनताले राज्य संरचना र सञ्चालनको लागि जारी गरेको संविधानमाथि आक्रमण मात्रै गरिरहेका छैनन्, संविधानको अपमान पनि गरिरहेका छन् । हिजो 'संविधानसभा' बाट संविधान निर्माण गर्नुपर्छ भन्ने आफ्नै माग र सिद्धान्तको उल्लंघन पनि गरिरहेका छन्, किनभने यस्तो संशोधनद्वारा संविधानसभाबाट निर्मित संविधान परिवर्तन हुन जान्छ । भालूका बीचमा नाच्दा त्यतिबेलासम्म सुरक्षित होइन्छ, जबसम्म भालूलाई भोक लाग्दैन । देशका जनताका छातीमा इतिहास लेख्न चाहनुहुन्छ भने 'संशोधन फ्याँकेर निर्वाचनमा जानुहोेस् । जजसबाट घेरिनुभएको छ' उनीहरूले तपार्इंलाई काँध हाल्दैनन् । एक दिन लडाइदिनेछन् । संविधानसभा संविधानको घोषणा गरी विघटन भइसकेको छ । तर संविधानसभाले आफूमा अन्तर्निहित रहेको अवशिष्ट अधिकार प्रयोग गरी 'आफूले बनाएको संविधान कार्यान्वयन गर्न नेपालको संविधानको धारा २९६ निर्माण गरी 'आफूलाई व्यवस्थापिकासंसद्मा रूपान्तरित गर्यो' । यो रूपान्तरित संसद् 'संविधानसभा होइन ।' अन्तरिम संविधान २०६३ ले संविधान निर्माण गर्ने अख्तियार 'संविधानसभालाई' मात्र दिएको थियो । अतः रूपान्तरित संसद्ले संविधान संशोधन गर्न पाउने संवैधानिक अधिकार क्षेत्र कतै छैन । धारा २९६ अन्तर्गतको संसद्ले संविधानको संशोधन गर्ने प्रयास गर्नु त्यस अर्थमा 'संविधानविरुद्धको कू (विप्लव)' गरेको हुन जान्छ । यस तर्कका पछाडि संविधानवादले निर्माण गरेका सिद्धान्तहरू छन् (१) यो रूपान्तरित व्यवस्थापिकासंसद् निर्वाचित व्यवस्थापिका होइन, यो संविधानसभाले आफूमा अन्तर्निहित रहेको अवशिष्ट अधिकार वा बाधाअड्काउ फुकाउने अधिकारअन्तर्गतको अधिकार प्रयोग गरी 'व्यवस्थापकीय कार्यको सञ्चालनमा अवरोध सिर्जना नहोस् भन्नको लागि निर्माण गरेको राज्यको एउटा सामान्य विधायिकी निकाय मात्र हो ।' (२) संविधानसभाले संविधान संशोधनको प्रयोजनको लागि धारा २७४ को व्यवस्था गरेको छ । धारा २७४ को उपधारा (२) मा संविधानको कुनै धारा संशोधन वा खारेज गर्नुपरेमा 'संघीय सदन' को कुनै पनि सदनमा पेस गर्न सकिने व्यवस्था गरेको छ । हाल धारा २९६ मा व्यवस्था गरिएको व्यवस्थापिकासंसद् 'संघीय सदन' होइन । संघीय सदन धारा ८४ को प्रतिनिधिसभा र धारा ८६ को राष्ट्रियसभाबाट बन्दछ । अतः अहिलेसम्म व्यवस्थापिकासंसद्मा दर्ता गरिएका संविधान संशोधनका सबै प्रस्ताव संविधानमाथि विप्लव (कू) गर्ने प्रयास मात्र हुन् । (३) नेपालको संविधान घोषणा हुँदा केही दलहरूले संविधानसभा बहिस्कार गरेका थिए । उनीहरूले संविधान घोषणा हुनुपूर्व अहिले जे मागिरहेका छन्, ती विषय त्यसबेला संविधानसम्बन्धी विधेयकमा संशोधन प्रस्तावको रूपमा उठाएका थिएनन् । त्यस प्रकार उनीहरूले, उनीहरूलाई मत दिने जनताको मताधिकारको अनादर गरे । उनीहरूले आफू मालिक र जनतालाई नोकर बनाए । (४) संविधानसभा 'छाया संसद्' मा रूपान्तरित भएपछि हिजो संविधानसभामा संविधान विधेयकमाथि संशोधन प्रस्तावबाट नउठाइएका प्रस्तावहरू उनीहरूले उठाउने थलो 'संघीय सदन' मात्र हो । हिजो संविधानसभामा उपस्थित भई संशोधन प्रस्ताव नराख्ने संविधानसभा सदस्यहरूले आफ्ना नयाँ प्रस्तावको औचित्यता प्रतिनिधिसभा, प्रदेशसभा र स्थानीय तहको निर्वाचनबाट पुष्टि भएको जनताको मतबाट देखाउनुपर्छ । (५) वर्तमान सत्ताधारी दलहरूको समर्थनबाट 'संविधानको विधेयक पारित' भई संविधान घोषणा भएको हो । प्रतिनिधिसभा र राज्यसभाको निर्वाचनपूर्व उनीहरूलाई 'हिजोको आफ्नो प्रस्ताव र समर्थन' बाट पछाडि फर्किने अधिकार छैन, किनभने अब वर्तमान संविधानअनुरूप हुने प्रतिनिधिसभा र राज्यसभाको निर्वाचनमा जनताले उनीहरूको परीक्षण 'वर्तमान संविधान' को कसौटीमा नै गर्ने हो । (६) धारा २९६ का व्यवस्था संक्रमणकालीन व्यवस्था हो । संक्रमणकालीन व्यवस्था संविधानको संशोधन गर्ने व्यवस्था होइन । यो नयाँ संविधानलाई लागू गर्दा आइपर्ने अवरोध हटाउने प्रयोजनको लागि गरिएको अस्थायी व्यवस्था मात्र हो र संविधान कार्यान्वयनको लागि आवश्यक कानुन तर्जुमा गर्ने व्यवस्था हो, जसले आवश्यक संयन्त्रहरू निर्माण गर्छ । धारा ८४ र ८६ का सदनहरू निर्वाचित भइसकेपछि विगतमा 'संविधानसभा' ले प्रयोग गरेको जनताको संविधान निर्माणको अधिकार 'संघीय सदन' मा सर्नेछ । अतः संविधान संशोधनको अधिकार 'संघीय सदन' को निर्बाध र एकलौटी अधिकार हो । रूपान्तरित संसद् जनताको सार्वभौम शक्तिको प्रतिनिधित्व गर्ने निकाय होइन । जनताको सार्वभौम शक्ति वर्तमान संविधानले नै बोकेको छ । त्यस संविधानको रक्षा गर्ने दायित्व सर्वोच्च अदालत, मन्त्रिपरिषद्, राष्ट्रपति, महान्यायाधिवक्ता र नेपाली सेनालाई छ । संघीय सदन गठन हुनुपूर्व यी कुनै निकायका कार्यले 'संविधानमा हाल अन्तर्निहित रहेको जनताका सार्वभौमिकतामा आँच पुर्याउने कार्य गरे भने' त्यो संविधानमाथिको 'विप्लव' हुन्छ । संघीय संसद्को निर्वाचन भइसकेपछि संविधानको संरक्षण, परिमार्जन र विकास गर्ने अधिकार क्षेत्र 'संघीय सदन' मा रहन्छ । अतः वर्तमान छाया संसद्मा प्रस्तुत भएका संशोधन प्रस्तावहरूले 'संघीय व्यवस्था र संघीय संसद्' माथि नै घात गरेका छन् भन्न सकिन्छ । रूपान्तरित संविधान 'निर्वाचित संसद्' होइन । यो संविधानसभाले 'टीका लगाई कायम गरिदिएको' संसद् हो । बोलीचालीमा यसलाई कामचलाउ संसद् भनिन्छ । संविधानवादको एउटा सिद्धान्त छ, 'निर्मितले बनाउनेलाई विघटन गर्न सक्तैन ।' अर्थात् 'बकस पाउने व्यक्तिले जमिनमा पाएको अधिकार उसलाई बकस दिनेको भन्दा बढी हुँदैन ।' त्यसैगरी 'अर्को सिद्धान्त छ, जसले जुन अधिकार पाएको छैन, उसले त्यो अधिकार प्रयोग गर्न सक्तैन ।' त्यसैगरी जोसँग जे छैन त्यो दिन पनि पाउँदैन । 'वर्तमान रूपान्तरित संसद्को अस्तित्व संविधानसभाको बकसबाट प्राप्त अस्तित्व हो ।' अचम्मलाग्दो कुरा के छ भने 'जसका बकसबाट रूपान्तरित संसद्' अस्तित्वमा आएको छ, त्यही संसद्ले कसरी संविधानको संरचना बदल्न सक्तछ ? लिजमा घर लिने मानिसले 'घरको आकार बदल्ने हो भने घरधनीसँग भएको करारमा घरको आकार बदल्ने सर्त लेखिएको हुनुपर्छ ।' संविधान संशोधन गर्न तम्सिएका संसद् सदस्यहरू 'संक्रमणकालीन' व्यवस्थामा संविधान संशोधन गर्न पाउने अधिकार कहाँ छ, तपाईंहरूको जनतालाई देखाइदिनुपर्यो ।' (१) रूपान्तरित सांसदको हैसियतमा तपार्इं निर्वाचित सदस्य होइन । संविधानसभा विघटनसँगै तपार्इंको सदस्यता समाप्त भयो । त्यसपछि वर्तमान संविधान कार्यान्वयनमा आयो । संविधानको कार्यन्वयनसँगै संक्रमणकालीन व्यवस्थाको धारा २९६ कार्यान्वयनमा आयो । त्यसैबाट तपार्इं संविधानद्वारा मनोनीत सदस्यको हैसियतमा हुनुहुन्छ अहिले । संविधानतः तपाईंहरू जनताको प्रतिनिधि होइन । (२) लोकतन्त्रको यस सर्वमान्य मान्यताविपरीत तपाईंहरू नैतिकतालाई बन्धकीमा राखेर संविधान संशोधनको बाटोमा हिँडिरहनुभएको छ, जसले संविधान विप्लवको अवस्था सिर्जना भएको छ । किन संविधानको संशोधन गैरसंवैधानिक ढंगले गर्नुपर्ने बाध्यता सत्ताधारी दलका नेताहरूलाई पर्यो ? किनकि उनीहरू कसैको 'डिजाइन' मा परिसकेका छन् । नेपालको सामरिक महत्व बुझेका कतिपय अदृश्य शक्तिहरू नेपालको भूमि 'नयाँ विश्व व्यवस्था' को विरुद्ध प्रयोग गर्न चाहन्छन् । यो विश्व व्यवस्था चीन र भारतको आर्थिक समृद्धिसँगै एसिया विश्व अर्थतन्त्रको केन्द्र बन्ने सम्भावनासँग जोडिएको छ । त्यसैले नेपालको वर्तमान संविधान उनीहरूलाई मन परेको छैन । संविधान बन्नुपूर्व थुपै्र 'विदेशी विद्वान् र संस्थाहरूले दबाब दिने प्रयास गरे ।' संविधान घोषणा भएपछि त्यसमाथि जेनेभाको संयुक्त राष्ट्रसंघ भवनअगाडि आगो लगाइयो । त्यसपछि महोदय मोदी र क्यामरुनको संयुक्त वक्तव्य आयो । त्यसपछि युरोपियन युनियनको वक्तव्य आयो । भर्खरै बेलायती संसद्मा संशोधन गरिहाल्नुपर्ने प्रस्ताव आयो । यस डिजाइनलाई नेताहरूको मोटो दिमागले बुझ्नै सकेन । जसलाई जेजे चाहिएको छ, त्यसको निर्णय जनताले गर्ने हो र त्यसको माध्यम निर्वाचन हो । तर संशोधनको गैरसंवैधानिक खेलबाट 'निर्वाचन' रोक्ने खेल नेपालको संविधान बर्खास्त गर्ने डिजाइनभन्दा अरू केही होइन । माननीय सदस्यहरू भोलि निधारमा देशको विघटनको दोष तपाईं ६०१ लाई पर्नेछ । डामिएको जीवन बाँच्नु र सन्तानका अगाडि कलंकित हुनुपर्ने खतराप्रति हेक्का राख्नुहोला । किन आवश्यक छ अदृश्य शक्तिलाई संविधान बर्खास्त गर्न ? सुनिन्छ विदेशी शक्तिहरूलाई लागेको छ अरे अब नेपालमा संघीय व्यवस्थाको आवश्यकता छैन । सुनिन्छ संघीय नेपालभन्दा एकात्मक नेपालमा हस्तक्षेप गर्न सजिलो हुने रहेछ । सुनिन्छ संघीय संरचनामा चारवटा प्रान्त चीनसँग जोडिन्छन् र ती प्रान्तमा चीनको प्रभाव ज्यादा रहनेछ रे । त्यसैले अब संघीयता चाहिँदैन । त्यसैले राज्यसभामा जनसंख्याका आधारमा प्रतिनिधित्व गराउनुपर्ने माग आएको छ । प्रधानमन्त्रीलाई प्रश्न छ संसारको कुन राज्यसभामा यो व्यवस्था छ । किन भारतको राज्य सभामा झारखण्ड र उत्तरप्रदेशबाट बराबर सदस्य छन् ? जवाफ चाहियो । जनताले आफ्नो विकास गर्ने मञ्च स्थानीय निकाय हो । किन काट्दै हुनुहुन्छ स्थानीय तहको अधिकार ? कुनै महिलाले नेपालीसँग विवाह गरेको केही समयमा सम्बन्धविच्छेद भयो भने फेरि उनको माइती देशको नागरिकता कसरी दिलाउनु हुन्छ ? नागरिकता व्यक्तिले माग्ने हो कि राजनीतिक दलले ? भविष्यमा बुहारीको लागि किन यति धेरै चिन्ता ? देशकै गरिब र आदिवासीले नागरिकता पाएका छैनन्, किन पटनाबाट आउने भविष्यकी बुहारीप्रति यति धेरै चिन्ता ? जबकी आफ्नै देशका गरिब मुसहर, राउटे र चेपाङको नागरिकता छैन । उनीहरूप्रति किन उदासीन ? सुनिन्छ नेपाललाई पुनः एकात्मक राज्यमा परिणत गर्ने खेलमा अहिले देशको राजनीति डुबिसकेको छ । के यो सत्य हो ? त्यसका बारेमा सुरक्षा निकायसँग गहिरो अन्तरंग गर्ने फुर्सद कहिल्यै पाउनुभयो ? भालूका बीचमा नाच्दा त्यतिबेलासम्म सुरक्षित होइन्छ, जबसम्म भालूलाई भोक लाग्दैन । देशका जनताका छातीमा इतिहास लेख्न चाहनुहुन्छ भने 'संशोधन फ्याँकेर निर्वाचनमा जानुहोस् । जजसबाट घेरिनुभएको छ' उनीहरूले तपार्इंलाई काँध हाल्दैनन् । एक दिन लडाइदिनेछन् । नेपालमा लोकतन्त्रको एउटा गहनाको रूपमा वामपन्थी राजनीतिलाई बाँचिरहन दिनुहोस् । त्यसो भयो भने फेरि पनि जनता तपाईंको लाममा उभिनेछन् ।"
सबै विधामा छनोट पूरा,"बुटवल : अन्नपूर्ण पोस्ट् अन्तर्राष्ट्रिय कर्पोरेट ब्याडमिन्टन प्रतियोगिताअन्तर्गत बुटवलमा भएको क्षेत्रीय छनोट प्रतियोगिताअन्तर्गत सबै विधाका सेमिफाइनल चरणको खेल सम्पन्न भएको छ । सोमबार भएको खेलमा जित हात पार्दै पुरुष सिंगल्सतर्फ गणेश रायमाझी र विश्वास नेपालले फाइनल यात्रा तय गरेका छन् । बुटवलको नवदीप कभर्ड हलको कोर्टमा बुटवलका गणेश र विश्वासले सेमिफाइनलमा क्रमशः पाल्पाका टोपबहादुर अस्लामी र डीबी रायमाझीलाई पराजित गरे । फाइनलमा प्रवेश गरेसँगै गणेश र विश्वास दुवै काठमाडौंमा हुने अन्नपूर्ण पोस्ट् अन्तर्राष्ट्रिय कर्पोरेट ब्याडमिन्टन प्रतियोगिताका लागि छनोट भएका छन् । पुरुष सिंगल्सतर्फ फाइनलमा प्रवेश गरेका गणेश र विश्वासको जोडी पुरुष डबल्सतर्फ पनि फाइनलमा पुगेको छ । सोमबार भएको सेमिफाइनल खेलमा बीएस बस्नेत र पंकज ज्ञवालीको जोडीलाई पराजित गर्दै उक्त जोडीले फाइनल यात्रा तय गरेको हो । उनीहरूले उपाधिका लागि बुटवलका धु्रवविक्रम शाह र गोपाल टण्डनको जोडीसँग प्रतिस्पर्धा गर्नेछ । फाइनलमा पुगेको गणेश र विश्वास तथा ध्रुव र गोपालको जोडी पनि काठमाडौंमा हुने अन्तर्राष्ट्रिय प्रतियोगिताका लागि छनोट भएको छ । महिला सिंगल्सतर्फ भने आइतबार नै जेसिका रायमाझी र पुजा विष्ट फाइनलमा प्रवेश गरिसकेका छन् । उनीहरूको पनि काठमाडौं यात्रा पक्का भइसकेको छ । प्रतियोगिताअन्तर्गत सबै विधाको फाइनल खेल मंगलबार हुनेछ। प्रतियोगितामा गुल्मी, पाल्पा, कपिलवस्तु, नवलपरासी र रूपन्देहीका खेलाडीको सहभागिता थियो । प्रतियोगिताको फाइनलमा पुग्ने खेलाडीमा भने बुटवल ब्याडमिन्टन क्लबका खेलाडीको बाहुल्य देखिएको छ । अन्नपूर्ण मिडिया नेटवर्कको आयोजनामा हुँदै आइरहेको अन्नपूर्ण पोस्ट् अन्तर्राष्ट्रिय कर्पोरेट ब्याडमिन्टन प्रतियोगिताअन्तर्गत पहिलोपटक क्षेत्रीय छनोट प्रतियोगिता आयोजना गरिएको हो । महिला र पुरुष सिंगल तथा पुरुष डबल्सका विधाहरू सम्मिलित क्षेत्रीय छनोट प्रतियोगिताबाट छानिएका खेलाडीलाई काठमाडौंमा हुने प्रतियोगितामा सहभागी हुन यातायात खर्च आयोजक अन्नपूर्ण मिडिया नेटवर्कले नै बेहोर्नेछ ।"
चाँगुमा अन्तर्राष्ट्रियस्तरको कभर्डहल बन्ने,"भक्तपुर : भक्तपुरको चाँगुनारायण नगरपालिका वडा नम्बर ४ चाँगुमा अन्तर्राष्ट्रियस्तरको ब्याडमिन्टन कोर्टसहितको कभर्डहल बन्ने भएको छ । जिम्न्यास्टिक र फिजिकल फिटनेससमेत गर्न मिल्ने उक्त कभर्डहलमा दुईवटा ब्याडमिन्टन कोर्ट बन्नेछन् । यसैगरी चाँगुनारायण क्षेत्र विश्व सम्पदामा सूचीकृत भएको हुनाले कभर्डहलभित्रै आर्ट ग्यालरीसमेत रहने कभर्डहल निर्माण समितिका अध्यक्ष श्रीहरि कुइँकेलले जानकारी दिए । कुइँकेलले करिब पाँच रोपनी क्षेत्रफलमा निर्माण हुने उक्त कभर्डहल निर्माणका लागि करिब ६८ लाख रुपैयाँको लागत इस्टिमेट तयार गरिसकिएको बताए । करिब ६८ लाख रुपैयाँ लागत पर्ने कभर्डहलको डिजाइन तयार भइसकेको छ', उनले भने, कभर्डहलका लागि भक्तपुर निर्वाचन क्षेत्र नम्बर १ को निर्वाचन क्षेत्र पूर्वाधार विकास कार्यक्रमअन्तर्गत पहिलो चरणमा २० लाख रुपैयाँ विनियोजनसमेत भइसकेको छ ।' उक्त बजेट प्राप्त गर्न जिल्ला समन्वय समिति भक्तपुरसँग सम्झौता अन्तिम चरणमा पुगिसकेको समितिका सचिव राधेश्याम खनालले जानकारी दिए । उनका अनुसार कभर्डहल निर्माण गर्न स्थानीय उपभोक्ताले गत माघमै उपभोक्ता समिति गठन गरेका थिए । उपभोक्ता समितिले सम्पूर्ण प्रक्रिया पूरा गरिसकेको उनले बताए । उपभोक्ता समितिको तर्फबाट सम्पूर्ण तयारी पूरा गरिसकेका छौं', सचिव खनालले भने, जिल्ला समन्वय समितिसँग सम्झौतामात्रै हुन बाँकी छ ।' उनले जिल्ला समन्वय समिति भक्तपुरका सदस्यसचिव स्थानीय विकास अधिकारी ध्रुवप्रसाद कोइरालाले स्थानीय उपभोक्ता समितिसँग कभर्डहल निर्माण गर्नेसम्बन्धी कार्यको छिट्टै सम्झौता हुने बताएको जानकारी दिए । स्थानीय उपभोक्ता समितिले आइतबार स्थानीय विकास अधिकारी कोइरालासँग भेट गरी छिटो सम्झौता गर्न ध्यानाकर्षण गरेको थियो । चालू आर्थिक वर्षभित्रै २० लाख रुपैयाँको कार्य गर्नुपर्ने भएकाले सम्झौतामा ढिलाइ नगर्न स्थानीय विकास अधिकारीको ध्यानाकर्षण गरिएको अध्यक्ष कुइँकेलले जानकारी दिए । आर्थिक वर्षमा काम सुरु नभए बजेट फ्रिज हुने भएकाले स्थानीय विकास अधिकारीले पनि छिट्टै सम्झौता हुने प्रतिबद्धता व्यक्त गर्नुभएको छ', उनले भने, प्रतिबद्धताअनुसार सम्झौता भए कभर्डहल निर्माण पनि चाँडै हुनेछ ।' भक्तपुरमा अहिलेसम्म कुनै पनि खेलको कभर्डहल छैन । त्यसैले चाँगुमै भक्तपुरको पहिलो सुविधासम्पन्न अन्तर्राष्ट्रियस्तरको कभर्डहल बनाउन समिति क्रियाशील रहेको छ । समितिले यस वर्ष काम सुरु भएपछि अन्य क्षेत्रबाट पनि बजेट व्यवस्थापनको लागि सहज हुने बताएको छ ।"
