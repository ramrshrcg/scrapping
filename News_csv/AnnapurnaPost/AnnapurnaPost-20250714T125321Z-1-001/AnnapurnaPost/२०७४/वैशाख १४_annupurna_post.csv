शीर्षक,विवरण
विकासप्रदायक निकाय,"व्याप्त आशंकाबीच स्थानीय तहको पहिलो चरणको निर्वाचन यही वैशाख ३१ मा हँदैछ । सबैभन्दा ठूलो दल नेपाली कांग्रेस र राप्रपाले भने चुनावी घोषणापत्र सार्वजनिक गरिसकेका छन् । एमाले र माओवादी केन्द्रले भने सार्वजनिक गरेका छैनन् । यसबाट ती दल निर्वाचन हुने सम्भावनाप्रति आश्वस्त हुन नसकेका वा उनीहरूको पूर्वतयारी अपर्याप्त रहेको हो कि भन्ने प्रश्न उठ्न थालेको छ । नेपालको संविधान २०७२ बमोजिम पहिलोपटक हुन लागेको स्थानीय तहको निर्वाचनप्रति आम नागरिकमा निकै उत्साह देखिन्छ । १७ वर्षमात्रै उमेर भई १९ वर्षअघि भएको स्थानीय निकायको चुनावमा मतदान गर्ने अवसर नपाएका किशोरकिशोरीको उमेर अहिले ३६ वर्ष पुगिसकेको छ । यसरी १८ देखि ३६ वर्ष उमेर समूहका मतदाताले जीवनमै पहिलोपटक स्थानीय तहको निर्वाचनका माध्यमबाट आफ्ना जनप्रतिनिधि छान्ने अवसर र अनुभव दुवै प्राप्त गर्ने भएकाले पनि स्थानीय तहका उम्मेदवार वा निर्वाचनमा सहभागी हुने दलले सुस्पष्ट, सरल, वैज्ञानिक र आकर्षक घोषणापत्र जारी गरेर मतदातासमक्ष पुर्याउन ढिलाइ भइसकेको छ । खासगरी स्वतन्त्र उम्मेदवारले आफ्नो व्यक्तिगत र पार्टीका संस्थागत उम्मेदवारले आफू निर्वाचित भएमा आफ्नो कार्यकालमा यथार्थपरक र गर्न सकिने कामको वाचा वा प्रतिबद्धतास्वरूप मतदातासमक्ष पेस गरिने कार्ययोजनाको प्रारूप नै निर्वाचन घोषणापत्र हो । प्रत्येक निर्वाचनमा मतदाता शिक्षाको यो सबैभन्दा महत्ववपूर्ण पाटो हो । दलहरूलाई संस्थागत धारणा प्रक्षेपण गर्नुपर्ने भएकाले विश्वका अरू देशमा झैं नेपालमा पनि नेपाली कांग्रेस, एमाले र माओवादी केन्द्र जस्ता ठूला पार्टीले आफ्ना दलका वरिष्ठ नेता सम्मिलित स्थानीय तह निर्वाचन घोषणापत्र मस्यौदा समिति नै गठन गरेर परामर्शदात्री प्रक्रियाअनुरूप लोकतान्त्रिक ढंगले घोषणापत्र तयार पार्ने मेसेज' आम जनतामाझ दिएका छन्, जुन सकारात्मक छ । देशको चौथो ठूलो शक्ति राप्रपाले घोषणापत्र तयारी समिति गठन गर्ने झन्झट नबोकेर घोषणापत्रलाई फास्ट ट्र्याक' बाट लैजाने हेतु सदा झैं सर्वाधिकार पार्टीका केन्द्रीय अध्यक्षमा स्वःनिहित छ । दलगत आधारमा पहिलोपटक निर्वाचनमा होमिन लागेको युवाको दल विवेकशील नेपाली दलले काठमाडौं महानगरपालिका र ललितपुरका स्वतन्त्र उम्मेदवार आईटी विज्ञ रोशन महर्जनले ललितपुर महानगरपालिकाको मेयरका रूपमा उम्मेदवारी दिने घोषणा गर्दै आआफ्नो घोषणापत्र जारी गरेर पुराना दललाई यस मामिलामा पछि पारेका छन् । आसन्न स्थानीय तहको निर्वाचनका सम्भाव्य उम्मेदवार र दलहरूका लागि मतदातासमक्ष पेस गर्ने आफ्ना प्रतिबद्धताहरू कसरी वैज्ञानिक तरिकाले सरल, सहज, स्पष्ट, सबैले पढ्न सक्ने, यथार्थपरक, थोरै शब्दमा चुनावी घोषणापत्र प्रस्तुत गर्नुपर्छ भन्ने चुनौती छ । पट्यारलाग्दो लामो, राजनीतिक जार्गन' ले भरिएको र अविश्वसनीय आश्वासनसहित घोषणापत्र लेख्ने बानी लागेका दलहरूलाई सारमा आफ्ना कुरा जनसमक्ष राख्नु अप्ठ्यारो देखिन्छ । भरसक सबै दलका घोषणापत्र कम्तीमा डेढ दर्जन पृष्ठ वा १० हजार शब्दभन्दा बढीकै हुने पूर्वानुमान छ । सर्वप्रथम, दल वा उम्मेदवारमाथि सार्वजनिक रूपमा लागेका आक्षेप वा परेका विवादहरूको निरूपण प्रत्येक घोषणापत्रले गर्नु जरुरी हुन्छ, अन्यथा मतदातालाई आकर्षित गर्न सकिँदैन । तत्पश्चात्, आसन्न गाउँपालिका र नगरपालिकाका प्रत्येक उम्मेदवारले संक्षिप्तमा मतदाता शिक्षा प्रदान गर्ने हिसाबमा आफ्नो कार्यकाल अवधिभर गरिने कार्ययोजना सार्वजनिक प्रतिबद्धताका रूपमा प्रस्तुत गर्नुपर्ने हुन्छ । पछिल्लो संवैधानिक व्यवस्थाबमोजिम स्थानीय शासन प्रणालीको अवधारणा र सिद्धान्तमा धेरै ठूलो रूपान्तरण आइसकेको छ भने २०७३ सालमा नेपाल सरकारद्वारा गठित स्थानीय तहको पुनर्संरचना आयोगले ५८ नगरपालिका र ३,९१५ गाउँ विकास समितिलाई २१७ नगरपालिका र ५२७ गाउँपालिकाको संख्यामा पुनर्संरचना गरेको छ । यसले सार्वजनिक सेवा प्रवाहलाई कसरी प्रभावित पार्छ भन्ने तथ्य दलका संस्थागत घोषणापत्रमा हुनु आसन्न स्थानीय तहको निर्वाचनको सन्दर्भमा जरुरी छ । यो कुरा घोषणापत्रको आरम्भमा भूमिका लेख्ने पार्टी नेता वा उम्मेदवारको हस्ताक्षरसहितको प्रस्तुत गरिनु उपयुक्त हुनेछ । आधुनिक र वैज्ञानिक शैलीको स्थानीय तहका चुनावी घोषणापत्रमा राजनीतिक नेतृत्वको प्रतिबद्धता या भनाइ छोटकरीमा प्रारम्भमा राखेपछि उम्मेदवारको दीर्घकालीन उद्देश्य राख्नुपर्छ । उदाहरणका रूपमा दीर्घकालीन उद्देश्यमा एक समृद्धशाली, आधुनिक, शान्तिपूर्ण, सभ्य र सुसंस्कृत समाज निर्माणको लागि नगरपालिकालाई आधुनिक र सबै सुविधायुक्त सहर (स्मार्ट सिटी) र गाउँपालिकालाई स्थानीय जनताको आधारभूत आवश्यकता परिपूर्ति गरी आत्मनिर्भर गाउँको रूपमा विकास गराइने उल्लेख हुन सक्छ । यस्तै उम्मेदवारको परिकल्पना (भिजन) शीर्षकमा (क) जनताका घरघरमा अधिकार तथा जनताका हातहातमा स्रोतसाधन पुर्याउने । (ख) भ्रष्टाचारशून्य स्थानीय सेवा प्रवाह गर्ने एवं (ग) नगरपालिकाका घरघरमा आधुनिक सुविधा र गाउँपालिकामा आधारभूत सेवा पुर्याउने मूलभूत कुरा समेटिन सक्नेछन् । तत्पश्चात् उम्मेदवारले आफ्ना कार्यकाल अवधिभरमा कार्य गर्ने गरी केही लक्ष्य तोक्नुपर्नेछ, उदाहरणको लागि जसअनुसार (क) एक परिवार, एक रोजगार (ख) जनताको कर, जनताको विकास (ग) पैसा लानोस्, उद्यम गर्नोस् र (घ) सबैलाई अवसर, सबैलाई सुरक्षा, सबैलाई न्याय जस्ता मूलतन्त्रका रूपमा लक्ष्य (टार्गेट) किटान गर्नुपर्नेछ । यो लक्ष्य परिपूर्ति गर्न कति मूल्यबराबरको सेवा प्रदान गरिने हो, कति जनता स्थानीय बासिन्दा लाभान्वित हुने हो, कति पूर्वाधार निर्माण गरिने हो, र कति अनुदान वा ऋण प्रदान गरिने हो भन्नेबारे मापन गर्न सकिने हुनु अनिवार्य छ । तर स्थानीय तहमा सञ्चालन गरिने यी मापनयोग्य परियोजना वा कार्यक्रमलाई बुँदागत तर संक्षिप्त रूपमा प्रस्तुतीकरण आवश्यक हुन्छ । केकस्ता परियोजना, कार्यक्रम वा सेवा प्रवाह गर्ने हो भन्ने विषयहरू स्थानीय तहको आवश्यकतामा निर्भर गर्नेछ । यस्ता परियोजना, कार्यक्रम वा सेवा प्रवाहका विषयहरू निम्न मूल शीर्षकअन्तर्गत प्रस्तुत गरिए छोटो, स्पष्ट, सरल र सबैले बुझिने र आकर्षक हुने हुन्छ । शीर्षकगत रूपमा मस्यौदा गर्नुपर्दा (क) स्थानीय मानवीय विकास (जसमा शिक्षा, स्वास्थ्यलाई समेटिनेछ), (ख) सामाजिक सद्भावना अभिवृद्धि (जस्तै अनेकतामा एकता गर्ने कुरा, स्थानीय मूल्यमान्यता, धर्मसंस्कृति, भाषासाहित्य र सम्पदाको विकाससंवद्र्धन तथा खेलकुद, प्रतिभा विकास तथा मनोरञ्जनात्मक प्रतियोगिताहरूको सञ्चालन आदि राख्न सकिने (ग) अर्को बुँदागत शीर्षक स्थानीय पूर्वाधार निर्माण र संरक्षण हुन सक्नेछ, जसअन्तर्गत प्रत्येक वडामा विद्युतीकरण, विपन्न आवास क्षेत्र निर्माण, प्रत्येक वडँमा सःशुल्क र निःशुल्क सार्वजनिक शौचालय, खानेपानी, बर्थिङ सेन्टर, कम्प्युटरयुक्त पुस्तकालय, स्नानघर, सामुदायिक भवन, बालउद्यानको योजनाबद्ध विकास र सञ्चालन गरिने एवं प्रत्येक वडालाई अर्को एक वडासँग जोड्ने सडक मार्गको निर्माण गरिने आदि कुरा उल्लेख हुन सक्नेछ । स्थानीय तहको निर्वाचनको घोषणापत्र वा प्रतिबद्धता पत्र तयार पार्दा नवीन, सिर्जनशील र परिकल्पनाशील हुन जरुरी छ, त्यति नै ती लक्ष्यहरू यथार्थपरक र आफ्नो कार्यकालमा कार्यान्वयन गर्न सक्ने किसिमको हुनु पनि आवश्यक हुन्छ । घ) यस्तै स्थानीय आर्थिक वृद्धि र विविधीकरण शीर्षकअन्तर्गत आत्मनिर्भरताका लागि उद्यम, कृषिकार्य र सेवामूलक कार्य गर्नको लागि अनुदान र न्यून ब्याजदरमा ऋण उपलब्ध गराइने, स्थानीय अर्थतन्त्र र व्यवसायको प्रगतिका साथै कम्तीमा २५ जनालाई रोजगार दिने उद्यमव्यवसायलाई १० वर्षसम्म स्थानीय कर छुट दिइने, स्थानीय सरकारको स्वामित्वका जग्गाजमिन खाद्यान्न र तरकारी उत्पादनका साथै फलफूल र पशुजन्य व्यवसाय तथा उद्योग स्थापना गर्न न्यूनतम वार्षिक पट्टा (लिज) रकममा उपलब्ध गराइने, विपन्न वर्गलाई २५ हजारसम्मको अति सानो व्यवसाय (माइक्रो बिजनेस) गर्न एक परिवार, एक अनुदान' रकम उपलब्ध गराइने आदि उल्लेख हुन सक्नेछ र (ङ) मा सामुदायिक सुरक्षा शीर्षकमा अपराधको न्यूनीकरण र सुरक्षा बन्दोबस्तका विषय समेटिन सक्नेछ । (च) स्थानीय संस्थागत क्षमता अभिवृद्धि शीर्षकमा स्थानीय सरकारको व्यवस्थापन, वित्त प्रबन्ध, सेवा वितरण, मानव संसाधनको विकास, स्थानीय सरकारलाई पारदर्शी र जवाफदेही गराइने, नागरिक अनुगमन आदि कार्ययोजना प्रस्तुत गर्न सकिनेछ । (छ) यसैगरी सार्वजनिक सेवा प्रवाह शीर्षकका परियोजना, कार्यक्रममा सेवा प्रवाहलाई स्थानीय जनताको घरदैलोसम्म अनिवार्य पुर्याउने, स्थानीय सरकारका कार्यालयहरू तथा तिनको परिसर र सार्वजनिक स्थानमा निःशुल्क वाइफाइ' सेवा दिएर स्थानीयलाई लाभान्वित गरिने आदि कार्ययोजना प्रस्तुत गर्दा आकर्षक हुनेछ । सबैभन्दा आम चासो जनकल्याणकारी सेवाहरूमा हुन्छ । (ज) यसैले जनकल्याणकारी सुविधा शीर्षकअन्तर्गतका कार्यक्रमहरूमा स्थानीय तहमा स्वास्थ्य बिमाको अवधारणा कार्यान्वयन गरिने, सबैलाई एक सयवटा औषधि निःशुल्क वितरण गरिने, क्यान्सर, मिर्गौला र मुटुका बिरामीहरूको औषधोपचारको लागि स्थानीय सरकारले ५० हजारसम्म अनुदान दिने, स्थानीय अति विपन्न परिवारका छोराछोरी जन्मिनासाथ प्रतिशिशु एकमुष्ठ तीन हजार सुपोषण अनुदान प्रदान गरिने, अपांग तथा ६५ वर्षभन्दा माथि उमेरका स्थानीय नागरिकको निःशुल्क स्वास्थ्योपचार, प्राकृतिक वा मानवीय कारणले विस्थापित परिवारलाई स्थानीय स्तरमा आवास व्यवस्था नभएसम्म प्रतिपरिवार मासिक दुई हजार भत्ता प्रदान गर्ने, वैदेशिक रोजगारमा जाने स्थानीय व्यक्तिलाई मापदण्ड बनाई कुल खर्चको ५० प्रतिशतसम्म राज्यले दिने अनुदान रकम स्थानीय सरकारमार्फत उपलब्ध गराइनेजस्ता विविध विषयहरूलाई स्थानीय तहको निर्वाचनको घोषणापत्रमा समेट्न सकिनेछ । (झ) घोषणापत्रको अन्त्यमा लोकतन्त्र र जनसहभागिता शीर्षकअन्तर्गत केही स्थानीय प्रकृतिका लोकतन्त्र सुदृढीकरण र जनसहभागिता अभिवृद्धिका कार्यक्रम राख्न सकिनेछ । यसमा विगत १९ वर्ष स्थानीय निकायको निर्वाचन नगरी लोकतान्त्रिक अभ्यासलाई आघात पारिएकाले ऐनमै प्रत्येक पाँच (५) वर्षमा स्थानीय तहको आवधिक निर्वाचन गर्ने प्रावधान राख्न पहल गरिने, स्थानीय सरकारअन्तर्गत गठन गरिने युवा परिषद्' लाई स्थानीय सेवा प्रवाह अनुगमन गर्न परिचालन गराइने, स्थानीय आमसञ्चारमाध्यमलाई स्थानीय बासिन्दामा सूचना सम्प्रेषण र सचेतना जगाएवापत मासिक पाँच हजार सचेतन कोष' उपलब्ध गराइने एवं स्थानीय तहलाई राजनीतिक अखडा' बन्न नदिई विकासप्रदायक निकाय' बनाउने मापनयोग्य लक्ष्य किटान गर्न सकिनेछ । सारमा स्थानीय तहको निर्वाचनको घोषणापत्र वा प्रतिबद्धता पत्र तयार पार्दा नवीन, सिर्जनशील र परिकल्पनाशील हुन जरुरी छ, त्यति नै ती लक्ष्यहरू यथार्थपरक र आफ्नो कार्यकालमा कार्यान्वयन गर्न सक्ने किसिमको हुनु पनि आवश्यक हुन्छ ।"
कोरियाली प्रायद्धीपमा युद्धको सन्त्रास : नेपालीको चिन्ता र चासो,"इपिएस भाषा परिक्षा पास गरेर दुइ वर्ष अघि रोजगारीका लागि यहाँ आएका सिन्धुपाल्चोकका २२ बर्षीय राजन घोरासनीले संभावित युद्धको खतराले आफ्नो सपना अपुरो हुने हो कि भन्ने चिन्ता हुन थालेको बताउँनुहुन्छ । उहाँ स्नातक तहको व्यवस्थापन संकाय पूरा नगरी भाषा परिक्षा पास गरेर दुई वर्ष अघि कोरिया आउनु भएको हो । सिबीटी परिक्षा दिएर कामको लागि पुनः कोरिया आउनु भएका पर्वतका सुर्य विश्वकर्मा कोरिया प्रायद्धीपमा भइरहेका पछिल्ला परिदृश्यले नेपाल फर्कन पर्ने हो कि भनेर झस्किन थालेका छन् । तर उहाँ यसअघि पनि उत्तरले बेला बेलामा आणविक आक्रमणको धम्की दिने गरेको र तनाब उत्कर्षमा पुग्न खोजे जस्तो हुँदा मत्थर भएर शान्त भएको दृष्टान्त पेश गर्दै अहिले पनि युद्ध नै भइहाल्ला भन्नेमा बिश्वस्त देखिनुहुन्न । यसैगरी १० बर्षदेखि कोरियाको एक कम्पनीमा कार्यरत दोलखाका मिन्मा शेर्पाको भने अमेरिकाका कारण कोरियाली प्रायद्धीपमा अशान्ति पैदा हुन सक्ने ठान्नुहुन्छ । कोरियामा इपिएस मार्फत आएका झण्डै ४३ हजार नेपाली विभिन्न साना तथा मझौला कम्पनीमा कार्यरत छन् भने अध्ययनका लागि एक हजार भन्दा बढी नेपालीहरु दक्षिण कोरियामा छन । कोरियाका विभिन्न शहरमा व्यावसाय गर्ने सयौ नेपाली छन् । सवै नेपालीमा कोरियाली प्रायद्धिपमा बेला बेला हुने युद्ध सन्त्रासका कारण आतंकित बनाउने गरेको छ । कोरियाली प्रायद्धीपमा पछिल्लो पटक बढेको तनाबका कारण रोजगारी, अध्ययन, व्यवसाय र अन्य उद्देश्यले दक्षिण कोरिया आएका हजारौ नेपालीमा चिन्ता र चासो बढेको छ । उत्तर कोरिया र अमेरिकाबीच एक अर्का विरुद्ध आणविक आक्रमणको धम्की र अमेरिकाले केहि दिन अघिदेखि कोरियाको सङ्जुमा क्षेप्यास्त्र प्रतिरक्षा प्रणाली थाड स्थापना गर्न लागेपछि प्रायद्धिपमा उत्पन्न तनाबका कारण नेपालीमा सन्त्रास बढेको हो । केहि समयको कोरिया बसाईले आर्थिक संकलन गरेर स्वदेशमै व्यावसाय र परिवारलाई सुख सुविधा दिने लक्ष्य राखेका नेपालीमा प्रायद्धीपमा युद्धको बादल मडारिन सक्ने भयले जागिर गरेर आर्थिक स्वालम्बन बन्ने सपना अधुरो हुने हो कि भन्ने चिन्ता बढेको छ । यसअघि उत्तर कोरियाले पटक पटक दक्षिण विरुद्ध दिने युद्धको धम्की फगत सावित भइसकेको अवस्थामा अहिले पनि अमेरिका विरुद्धको आणविक आक्रमण पनि हुकाँर मात्र हो कि भन्ने पनि देखिन्छ । तर पछिल्लो पटक अमेरिकी राष्ट्रपति डोनाल्ड ट्रम्प प्रशासन युद्धपोत जहाज र मंगलबार साँझबाट थाड तैनाथ गर्न थालेपछि एकाएक चर्किएको तनाबले भने चिन्ता थपिएको छ। ट्रम्प प्रशासनले अप्रत्यासितरुपमा सिरिया र अफगानिस्तानमा गरेको भयानक आक्रमण उत्तर कोरिया विरुद्ध गर्न सक्ने आशंका पनि बढेको छ । उत्तर कोरिया विरुद्ध पनि त्यस्तै रवैयायुक्त आक्रमण भएपछि साच्चि नै प्रायद्धिपमा युद्ध भड्कन सक्ने त्रास पनि जिवितै छ । जसका कारण सन् १९५० देखि १९५३ सम्म चलेको कोरियाली युद्ध पुनः दोहोरिन सक्ने भन्दै एक थरी नेपालीमा सन्त्रास बढेको छ । अर्का थरी नेपाली प्राविधिकरुपमा युद्धमा रहेका कोरियामा तनाब बढ्नु सामान्यजस्तै भएको र युद्ध हुने सम्भावना नरहेको भन्दै ढुक्क देखिन्छन् । किन बढ्यो कोरियामा तनाब उत्तर कोरियाले अमेरिका र उसकै भाषामा अमेरिकाका कठपुतली सरकार भन्ने दक्षिण कोरिया र जापान विरुद्ध यस अघि पनि आक्रमणको धम्की दिएर क्षेप्यास्त्र र रकेट प्रक्षेपण गर्दै आएको छ । कोरिया र अमेरिकी सेनाबीच संयुक्त सैन्य अभ्यासबाट क्रुद्ध हुने उत्तर कोरियाले अमेरिकाको मुख्य प्रशासनिक केन्द्र र शहर नै ध्वस्त पार्ने धम्की दिदै आएको छ भने कोरियाको पनि राष्ट्रपति कार्यलय ध्वस्त पार्ने चेतावनी दिने गरेको छ । उसले संयुक्त राष्ट्र संघ सुरक्षा परिषदको प्रस्तावना विपरित ६ वटा आणविक परिक्षण गरिसकेको छ भने घातक हतियार निर्माण गरिरहेको आरोप पनि खेपिरहेको छ । जसका कारण अमेरिका, दक्षिण कोरिया, जापान लगायत पश्चिमा मुलुक उत्तर कोरिया विरुद्ध एकपछि अर्को प्रतिबन्ध लगाउदै आएका छन् । डोनाल्ड ट्रम्प अमेरिकाको राष्ट्रपति निर्वाचितभएपछि उत्तर कोरियासँग सम्बन्ध सुधार हुने आशा गरिएपनि पछिल्लो पटक ट्रम्प प्रशासन किम जोङ उन नेतृत्व विरुद्ध आक्रमक बन्दै गएको छ । अमेरिकाले उत्तरले दिने आणविक आक्रमणको धम्की विरुद्ध केहिदिन अघि युद्धपोत जहाज कोरियाली प्रायद्धिप पठाएको थियो भने मंगलबार मात्र क्षेप्यास्त्र प्रतिरक्षा प्रणाली थाड तैनाथ गर्न थालेपछि उत्तर कोरिया थप क्रुद्ध भएको छ । थाडको कोरिया भित्र व्यापक विरोध भएको छ भने चीनले पनि थाडले आफ्नो मुलुकको सुरक्षाका साथै प्रायद्धिपमा तनाब चर्काउने भन्दै त्यसको विरोध जनाएको छ । मंगलबार साँझ कोरियाका सङ्जुबासीले थाड स्थापनाका लागि अत्याधुनिक सामाग्री र उपकरण बोकेका अमेरिकी सुरक्षाफौज र गाडीलाई अवरोध गरेका थिए । सो क्रममा केहिबेर झडप समेत भएको थियो । कोरियनहरुले थाडले आफ्नो मुलुकको सुरक्षा भन्दा युद्धमा धकेल्ने भन्दै त्यसको विरोध गरेका छन् । यद्यपी अमेरिका र कोरियाका अधिकारीले थाड तैनाथले उत्तर कोरियाबाट हुन सक्ने क्षेप्यास्त्र आक्रमण रोक्ने र कोरियाली जनतालाई सुरक्षित राख्ने दाबी गरेको छ । आसन्न राष्ट्रपति निर्वाचनमा लिबरल डेमोक्रयाटिक पार्टीबाट उम्मेद्वारी घोषणा गरेर चुनावी प्रचार अभियानमा रहेका मून जे इन पनि थाड तैनाथको विपक्षमा उभिएका छन् । उनी उत्तर कोरिया प्रति केहि नरम र उदार रहेको बताइन्छ । मुनले राष्ट्रपति जित हासिल गर्ने सम्भावना रहेको र उनी विजय भए थाड तैनाथको योजना असफल हुने देखेर अमेरिकाले एकाएक थाड तैनाथ गर्न लागेको कतिपयको बुझाइ छ । यद्यपी थाड तैनाथ गर्ने विषयमा यस अघिको अपदस्थ राष्ट्रपति पार्क गुन्ह्ये नेतृत्वको सरकारले अमेरिकासँग सम्झौता गरेको थियो । उत्तर कोरिया युद्ध चाहदैन केहि विश्लेषकहरुले वास्तवमा उत्तर कोरियाली नेता किम जोङ उनले युद्ध नचाहेको बताउँछन् । साच्चिकै युद्ध भइहाले अमेरिकी नेतृत्वको गठबन्धनबाट नराम्रोसँग पराजय र किम वंशीय शासन पतन हुने भय उन माथि रहेको छ । उत्तर कोरियामाथि मौखिक अर्थात वाक् युद्ध मार्फत दक्षिण कोरिया, जापानलाई धम्काउने मात्र क्षमता रहेको विश्लेषक बताउछन् । यसअघि उसका निकट सहयोगी मानिने मुलुक चीन पनि उसको आणविक हतियार मोहका कारण अलग्एिपछि उत्तर युद्धको सन्त्रास दिनेमा उद्ध्त रहेको छ । चीनले आफ्नो अर्थतन्त्र मजबुत बनाउनेतर्फ केन्द्रीत रहेको छ । उसले पनि वार्ता र छलफल मार्फत कोरियाली प्रायद्धिपमा बढ्दो तनाब अन्त्य गर्नुपर्ने इच्छा व्यक्त गरेको छ । यसले गर्दा कोरियाली प्रायपिद्धपमा युद्ध भइहाल्छ भन्ने अवस्था छैन् । तथापि यसअघिका ठुला ठुला युद्ध नसोचेको र आकलन गरे भन्दा भिन्न अर्थात सामान्य अवस्थामा भएका छन् । सन १९५० को दशकमा कोरियाका मानिसहरु भोकमरीमा परेका थिए । त्यतिवेला नेपालले चामल पठाइदिएको कोरियालीहरु अहिले पनि सम्झन्छन । दक्षिण कोरियामा प्राप्त अहिलेको समृद्धि साना दुखले आर्जेको होइन । कोरियालीहरु युद्ध र हिंसा चाहदैनन् । उनीहरु शान्ति चाहन्छन किनकी उनीहरुले युद्धको पीडा बुझेका मात्रै छैनन् भोगेका पनि छन् । त्यसैले दक्षिण कोरियाली नागरिकहरु पनि युद्धको पक्षमा रहनेछैनन् । युद्ध भइहाले यसले पुरै विश्वलाई नै प्रभावित तुल्याउनेछ । नेपाल पनि त्यसबाट अछुतो रहन सक्दैन् । त्यसमा पनि कोरियामा रोजगारी आएका हजारौ नेपाली प्रत्यक्ष प्रभावित हुने छन् भने रेमिट्यान्समा अडिएको नेपालको अर्थतन्त्रमा पनि असर पर्नेछ । युद्ध हुने सम्भावना न्यून भएपनि अप्रत्यासित रुपमा युद्ध नै भए छोटो अवधिमै स्वदेश फर्किनुपर्ने अवस्था आए नेपालीहरुको अवस्था दर्दानाक हुनेछ । संभावित युद्धको खतरा र त्यसबाट आफ्ना नागरिकको सुरक्षाका लागि नेपाल सरकारले बेलैमा पुर्व तयारी नगरे थप दर्दानाक हुने देखिन्छ ।"
अवसर कि आरक्षण,"आरक्षणले समाजका कमजोर, दलित र उपेक्षित तथा पीडितको लागि शिक्षा, स्वास्थ्य, सार्वजनिक प्रशासन र राजनीतिमा केही प्रतिशत सिट सार्वजनिक प्रतिस्पर्धाबाट छुट्ट्याएर राखिएको हुन्छ । यसमा योग्यता, दक्षता र क्षमता हेरिँदैन खालि जाति, वर्ग, लिंग, सम्प्रदाय र क्षेत्रीयता मात्र हेरिएको हुन्छ । अर्कोतर्फ अवसरले आरक्षणमा परेकालाई उनीहरूका कमजोरी सच्याएर सार्वजनिक प्रतिस्पर्धामा सामेल हुन प्रोत्साहन गरिन्छ । शिक्षा, स्वास्थ्य र रोजगारका अवसर जुटाएर समाजका कमजोरलाई योग्य बनाएर प्रतिस्पर्धामा सामेल हुन लगाइन्छ । आरक्षणले हीन भावना, कमजोर र परामुखापेक्षी बनाउँछ । अवसरले आत्मविश्वासी, लगनशील, गतिशील र ऊर्जाशील बनाउँछ । आरक्षणमा पारेर अवसरजति अयोग्यलाई दिने चलन हटाउन यस्ता आरक्षणमा परेकालाई शैक्षिक स्तरमा वृद्धि गरेर योग्य बनाई प्रतियोगितामा सामेल हुने अवसर उपलब्ध गराउनुपर्छ । नेपालमा हाल आरक्षणको नाममा अवसरहरूजति अयोग्यको हातमा दिने प्रचलन सुरु गरिएको छ । यसले योग्यता, दक्षता र समानताको उपहास गरेको छ । आरक्षणको वकालत गर्ने विदेशीहरूले आफ्नो देशमा आरक्षणको कुरा गर्दैनन् । नेपालमा सबै क्षेत्रमा आरक्षणको वकालत गरेको देखिएको छ । जहाँ योग्यता र दक्षताको कदर हुन्छ, त्यहाँ आरक्षणको कुरा नै आउँदैन । नेपालकै सन्दर्भमा शैलजा आचार्य साहना प्रधान तथा भद्रा घलेजस्ता महिला नेतृहरूले कहिल्यै पनि आरक्षणको कुरा गरेनन् । शैलजा आचार्यले त मत्रिपरिषद्मा आफूलाई एकजना मात्र पुरुषमन्त्री भनेर च्यालेन्ज गरेको पनि देखिएकै हो । कृषि मन्त्रालय सम्हालेको बेलामा मन्त्रालय भ्रष्टाचारको जालोमा फसेको उनको भनाइ चर्चित रहेको थियो । भ्रष्टाचार नियन्त्रण गर्नुको बदला गिरिजाप्रसाद कोइरालाले मन्त्रीबाट राजीनामा गर्न लगाएर स्थानीय विकासमन्त्री रामचन्द्र पौडेललाई कृषि मन्त्रालयको समेत कार्यभार सम्हाल्न लगाएर भ्रष्टाचारको जालो ढाकछोप गर्ने काम गरेका थिए । समयमै शैलजा आचार्यले देखेको कृषि मन्त्रालयको भ्रष्टाचारको जालो तोडिएको भए त्यसपछि कृषि मन्त्रालयमा भ्रष्टाचारका काण्ड हुन पाउने थिएन । महिलाको नाताले संविधानसभाको सदस्य नभएकी राधा ज्ञवालीलाई वामदेवले ऊर्जामन्त्री बनाएर नेपालको विद्युत् उत्पादनमा भएका अवरोध र वितरण तथा लोडसेडिङ गराउनमा भएको धाँधलीले रेकर्ड नै कायम गरेको छ । चिलिमे दोस्रो र उपल्लो सान्जेनको व्यवस्थापनमा राम्रो काम गरेका कुलमान घिसिङलाई जिम्मेवारीविहीन बनाएर विद्युत् प्राधिकरणको जगेडामा राखेर आयोजना निर्माणमा भएको अवरोधले परियोजना कार्यान्वयनमा ढिलाइ भएको छ । घिसिङको प्रयासले उपलब्ध गराएको चिलिमेको सेयरले सबै रसुवावासीलाई लखपति बनाएको छ । घिसिङ कुनै जनजातिको कोटाबाट नभई अवसरको सदुपयोग गरेर योग्य र दक्ष भएका व्यक्ति हुन् । राधा ज्ञवालीले जगेडामा राखेको समयको सदुपयोग गरेर घिसिङले व्यवस्थापनमा स्नातकोत्तर गरे । यौटा कुलमानले सारा नेपालीलाई अँध्यारोबाट उज्यालोमा लैजाने प्रशंसनीय कार्य गरे । यो कुनै आरक्षण होइन, अवसरको सदुपयोगले भएको छ । त्यस्तै स्वास्थ्य क्षेत्रमा डा भगवान् कोइराला, डा सन्दुक रुइतले मुटुरोग र आँखा उपचारमा पुर्याएको योगदान उल्लेखनीय रहेको छ । परोपकार विद्यालयमा पढेर बाबुरामजस्तै एसएलसीमा बोर्डफस्ट विद्युत् इन्जिनियर डम्बर नेपालीले नेपाली श्रम, सीपको सदुपयोग गरेर बनाएको रसुवा जिल्लाको चिलिमे जलविद्युत् आयोजना नमुनाको रूपमा रहेको छ । सञ्चार क्षेत्रमा युवराज घिमिरे र रवीन्द्र मि श्र महावीर पुन, उपेन्द्र महतो, डा हर्क गुरुङ, लालबाबु पण्डित र महिलातर्फ अनुराधा कोइराला, सीतादेवी यादव, रुक्मिणी चौधरी र पासाङ ल्हामु शेर्पाले पाएको सफलता कुनै आरक्षण वा समानुपातिकबाट होइन, अवसरको सदुपयोगले नै भएको हो । गोर्खाको लुइँटेल स्कुलमा पढेका डा उपेन्द्र देवकोटाले न्युरो अस्पताल खोलेर हजारौं नेपालीलाई कालको मुखबाट बचाए भने सोही स्कुलका डा बाबुराम भट्टराईले जनयुद्धको नाममा हजारौं नेपालीको ज्यान लिने काम गरे । अवसरका पक्षपाती डा देवकोटा र आरक्षणका पक्षपाती डा बाबुराम भट्टराई नै यसको ज्वलन्त उदाहरण रहेका छन् । निःस्वार्थ मनले पुनर्निर्माण, समाज सुधार र राष्ट्रिय एकताको वातावरण जागृत गर्ने सीताराम कट्टेल धुर्मुस र कुञ्जना घिमिरे सुन्तली ले काभ्रेको पाँच खालमा २० घर पहारीका लागि एकीकृत बस्ती निर्माण, सिन्धुपाल्चोकको गिरानचौरमा ६६ तामाङ परिवार र महोत्तरी जिल्लाको बर्दिबास नगरपालिकामा ५३ मुसहर परिवारलाई घर निर्माण तथा धादिङका दिनेश तामाङको एक्लो प्रयासले भूकम्पपीडित तामाङको लागि २५ घरको निर्माणले पनि आरक्षण होइन, अवसर नै राम्रो रहेको उदाहरण रहेको छ । हालसालै शिक्षक सेवा आयोगले पदपूर्तिको लागि गरेको विज्ञापनमा अस्थायी शिक्षकबीच नै आन्तरिक प्रतिस्पर्धा गराएर १७ हजारलाई स्थायी शिक्षक बनाइँदैछ । खुला प्रतिस्पर्धाबाट क्षमतावान् शिक्षकहरू भित्रिने फराकिलो बाटो बन्द गरेर सरकारले रोजेको यो नियन्त्रित र संकुचित बाटोले शैक्षिक स्तर खस्किएको सामुदायिक विद्यालयलाई अझ कमजोर नै बनाउनेछ । अहिले हुन लागेको स्थानीय तहको निर्वाचनमा प्रत्येक वडाबाट एकजना दलित महिला उम्मेदवार मनोनयन र छनोट प्रक्रियाले राजनीतिक दलहरूलाई दलित महिला उम्मेदवार पाउन कठिनाइ परेको छ । अझ कतिपय वडामा दलितहरूको बसोवास नै नभएकाले दलितको ठाउँ खाली नै हुने देखिएको छ । विराटनगर ११ कि रिंकुदेवी परियारले दलित उम्मेदवार बन्नको लागि पति सवदनारायण सरदार थारूसँग सम्बन्धविच्छेद गर्नुभएको छ । सरदार थारू दलित समुदायमा पर्दैनन् । पतिको थर राखेर नागरिकता बनाएकोमा आरक्षणमा नपर्ने भएकाले आरक्षणमा परेको माइतीकै दलित थर राखेर अर्को नागरिकता बनाएको खबर सार्वजनिक भएको छ । अर्कोतर्फ नेकपा एमाले र माओवादीमा लागेका अधिकांश कम्युनिस्ट महिला नेतृहरूले बाहुनक्षेत्रीसँग वैवाहिक सम्बन्ध कायम गरेर पनि आफूलाई विवाहपूर्व माइतीको आरक्षणमा परेको जनजातिको थर यथावत् राखेर आरक्षणको सुविधा लिएको पाइएको छ । यसबाट राजनीतिक दलका नेता तथा कार्यकर्ताबीच नै दोहोरो मापदण्ड रहेको देखिएको छ । यो संविधानले बाह्य हस्तक्षेप गराएर नेपालमा राजनीतिक अस्थिरताको वीजारोपण गरेको छ । सामाजिक परिवर्तनको नाउँमा अन्तरजातीय विवाहलाई प्रोत्साहन गरेर बाहुनक्षेत्री दशनामीका छोरीहरूलाई दलित, जनजाति र मधेसीजस्ता आरक्षणमा परेका युवकसँग विवाह गर्न प्रोत्साहन गरिएको छ । बाहुनक्षेत्रीका छोरीले आरक्षणमा परेकासँग विवाह गरेर पतिको थर लिएमा शैक्षिक र नोकरीमा प्राथमिकता पाउने तर आरक्षणमा परेका छोरीहरूले बाहुनक्षेत्रीसँग विवाह गरेर पतिको थर कायम गरेमा आरक्षणको सुविधाबाट वञ्चित हुने कानुनी व्यवस्था गरिएको छ । आरक्षणमा नपरेकाहरूले आरक्षणमा परेका केटासँग विवाह गर्दा पाउने सुविधा पटकपटक लिने व्यवस्था रहेको छ । उदाहरणको लागि आरक्षणमा परेकाले शैक्षिक डिग्रीको लागि पहिलोपटक राप तृतीय श्रेणी सेवा प्रवेशमा दोस्रोपटक त्यसपछि रापद्वितीयदेखि विशिष्ट श्रेणीसम्म तीनपटक गरी जम्मा पाँचपटक यो सुविधा उपयोग भएको छ । २५ वर्षमा सरकारी सेवामा प्रवेश गर्नेले ४५ वर्षमा पेन्सन प्राप्त गरी पुनः संवैधानिक पदमा र राजदूत जस्ता पदमा दुईपटक गरी जम्मा सातपटक एकै व्यक्तिलाई आरक्षण सुविधाको अवसर दिइएको छ । खुला प्रतिस्पर्धाबाट क्षमतावान् शिक्षकहरू भित्रिने फराकिलो बाटो बन्द गरेर सरकारले रोजेको यो नियन्त्रित र संकुचित बाटोले शैक्षिक स्तर खस्किएको सामुदायिक विद्यालयलाई अझ कमजोर नै बनाउनेछ । मानव अधिकारको विश्वव्यापी मान्यताअनुसार राज्यले उपलब्ध गराउने सेवासुविधा सबै नागरिकको लागि समान पहुँच हुनुपर्ने हो । नेपालको संविधानमा आरक्षणको नाममा शैक्षिक सुविधा र आर्थिक स्तर कमजोर भएका ८० प्रतिशतभन्दा बढी जनतालाई विभेद गरिएको छ । त्यसैले विगत १० वर्षमा दिइएको आरक्षण सुविधाको पुनरावलोकन गरी एकपटकभन्दा बढी सुविधा नपाउने र त्यो पनि पाँच वर्षको लागि मात्र गर्नु उपयुक्त देखिएको छ । भारतमा अम्बेडकरले बनाएको संविधानमा १० वर्षको लागि मात्र सेडुलकास्टको लागि १० प्रतिशत आरक्षणको व्यवस्था गरेकोमा पछि मण्डल आयोगको सिफारिसमा अनिश्चित अवधिको लागि १० प्रतिशतबाट बढाउँदै लगेर कुनैकुनै राज्यमा त ७५ प्रतिशतसम्म आरक्षण पुर्याइएको थियो । बिहारमा लालु यादव र उत्तर प्रदेशमा मायावतीको शासनकालमा योग्यताको हदैसम्मको उपहास भएको थियो । नीतिशकुमारले विहारमा र योगी आदित्यनाथले यूपीमा आरक्षणलाई जात, क्षेत्र वा समुदायमा आधारित नभई गरिब र शिक्षामा आधारित बनाएर अवसर प्रदान गर्ने अठोट लिएका छन् । अल्पसंख्यकको कब्जामा बहुमतले रहनुपर्ने स्थितिलाई अप्राकृतिक भन्दै योगी आदित्यनाथले बहुसंख्यकको भावनाअनुरूप देश र राज्य चल्नुपर्ने स्पष्ट गरेका छन् । नेपालमा पनि अल्पमतले बहुमतमाथि शासन गरेर बनाएको धर्मनिरपेक्षबाट साविकको विश्वको एक मात्र हिन्दु अधिराज्य कायमै राख्ने अभियानले सफलता पाउने विश्वास गरिएको छ । नेपालमा विगत एक दसकमा अल्पसंख्यकले बहुमतलाई सडक संघर्ष, आन्दोलन र नाकाबन्दीको त्रासमा बन्धक बनाएर राखेको छ । मधेसी र जनजातिका नाममा विगत एक दसकमा भएको आन्दोलन बल्ल आएर मधेसी दलहरूले जनजातिसँग एकता गरेर राष्ट्रिय जनता पार्टीको नाम राखेर मधेस र जनजाति शब्द हटाएका छन् । तैपनि फास्ट ट्र्याकबाट संविधान संशोधनको नाममा बहुमतमाथि अल्पमतको शासन कायम गर्ने प्रयास विगतमा बालुवाटारमा मध्यरातमा सहमति गराउन संविधान जारी गर्ने शक्ति नै सक्रिय भएका छन् । अहिले देशमा देखा परेको बेथिति र अन्योल ठीक ठाउँमा ल्याउन मात्र तीन कुरा गरे पुग्छ । पहिलो कानुनी शासन, दोस्रो जवाफदेहिता अर्थात् जिम्मेवारीको किटान र तेस्रो दण्डहीनताको अन्त्य । त्यसैले विकास र समृद्विको लागि निर्वाचनमा जनताले आफ्नो अमूल्य मत सदुपयोग गरेर अल्पमतले बहुमतलाई शासन गर्ने व्यवस्थाको अन्त्य गराउने विश्वास गरिएको छ । निर्वाचनको महत्वव बुझेर जनताले आफ्नो अमूल्य मतको सदुपयोग गर्न सकून्, शुभकामना !"
उपलब्धिको उपहास,"गणतन्त्रमा प्रवेशसँगै नेपालले नयाँ युगमा पाइला राखेको छ । यो यथार्थबाट कोही पनि अनभिज्ञ छैनन् । अर्को शब्दमा भन्नुपर्दा यो यथार्थ भनेको पहिले जुन यथास्थितिको वातावरण थियो आज त्यो परिवर्तन भएको अनुभूति गरिनु हो । यो परिवर्तनलाई उपलब्धिको रूपमा आजको मितिमा कुनै न कुनै प्रकारबाट प्रत्येक नेपालीले आआफ्नो क्षेत्रमा प्रयोग गरिराखेकै छन् । कम्तीमा पनि अभ्यास मात्रै भए पनि गरिराखेका छन् । खास गरेर वाक् स्वतन्त्रता गणतन्त्रको प्रमुख उपलब्धि हो । त्यसो त कुनै पनि नयाँनयाँ उपलब्धि हात लागिसकेपछि त्यसलाई प्रयोग गर्न पाउनु नागरिकको नैसर्गिक अधिकार नै हो । यद्यपि त्यस्तो अधिकारलाई कसरी सदुपयोग गर्ने भन्ने विषयचाहिँ महत्ववको हो । आज प्राप्त वाक् स्वतन्त्रता हेर्ने हो भने यहाँ धेरै विसंगति देखिएका छन् । वास्तवमा कतिपय ठाउँमा यसको दुरुपयोग नै बढी मात्रामा भएको पाइन्छ । मानवअधिकारको कुनै प्रसंगमा भन्ने गरिएको छ भन्न जे पनि पाइन्छ, गर्नचाहिँ पाइन्न । उदाहरणको लागि कुनै व्यक्तिले अर्को व्यक्तिलाई गाली गर्न पाइन्छ, तँलाई पिट्छु वा मार्छुसम्म पनि भन्न पाइन्छ । तर साँच्चैचाहिँ पिट्न पाइन्न, मार्न पाइन्न । हाम्रोजस्तो समाजमा कतिसम्म पचाउन सकिन्छ यस्तो मानवअधिकारीय कुरोलाई ? यो बहसको विषय होला । यहाँ सन्दर्भ छ, प्राप्त उपलब्धिको प्रयोगको एउटा खास विषय । त्यसो त नेपालमा गणतन्त्रको आगमनअघि नै २०४६ सालमा जब प्रजातन्त्र पुनस्र्थापनाको घोषणा भयो, त्यसकै आधारमा उभिएर स्वतन्त्रतापूर्वक विभिन्न राजनीतिक पार्टीहरू स्थापना भए । सँगसँगै विभिन्न संघसंस्था पनि धमाधम खुल्न थाले । विशेष गरेर सरकारी प्रशासनिक कार्यालयहरूमा संघसंस्थाहरूको स्थापना हुनु नौलो रहेन । नौलो त के भयो भने कार्यालयहरूमा केवल एउटा होइन, दुईचारवटा संघसंस्थाहरू खुल्न लागे । रमाइलो कुरो त अभै अर्को छ । त्यो के भने सरकारी मात्रै नभई निजी कुनै पनि कार्यालय यसबाट अछूत रहेनन् । कतिसम्म भने अस्पताल, सञ्चार क्षेत्र, स्कुलकलेज, उद्योग, कलकारखानालगायत जति पनि ठाउँमा कर्मचारी रहन्छन्, ती सम्पूर्ण ठाउँमा संघसंस्थाहरू स्थापना भए । ती संघसंस्थाको एउटै उद्देश्य थियो कर्मचारी वर्गको हितमा काम गर्ने, कर्मचारीमाथि हुने कुनै किसिमका अन्याय, अत्याचार, शोषण हुनबाट उसलाई उन्मुक्ति दिने । अब यहाँनिर गहिरिएर हेर्नुपर्ने विषय छ के साँच्चै कर्मचारीको हकहितकै लागि काम गर्ने गरेका छन् त ती संघसंस्थाले ? यो प्रश्नमाथि अलिकति ध्यान दिने हो भने एउटा प्रस्ट तथ्य उजागर हुन्छ । ती संघसंस्थाहरूको स्थापना कर्मचारीको हकहितको लागिभन्दा बढी अर्कै उद्देश्यको लागि भएको देखिन्छ । जुन उद्देश्यअनुरूप राजनीति गर्ने मञ्चको रूपमा ती संघसंस्था प्रयोग हुने गरेका छन् । अर्थात् स्पष्ट रूपमा त्यो मञ्च राजनीतिक पार्टीहरूको भ्रातृसंगठनको रूपमा चलायमान हुन पुगेको देखिन्छ । प्राप्त उपलब्धिलाई जथाभावी प्रयोग गर्ने छुट कसैलाई पनि छैन र विसंगतपूर्ण तवरले स्वतन्त्रताको दुरुपयोग हुनुलाई राम्रो पनि मान्न सकिन्न । वास्तवमा कुनै पनि कार्यालयमा काम गर्नु भनेको विशुद्ध भाषामा भन्ने हो भने व्यक्तिको लागि रोजगार' हो । अर्थात् त्यहाँ जागिर खानु' हो । अर्को भाषामा जागिर भनेको नुनको सोझो गर्नु हो । नुन अर्थात् तलब खाइसकेपछि त्यसमुताबिक काम गर्नुपर्ने सीधा अर्थ हो यसको । यहींनिर प्रश्न उठ्ने गरेको छ के आज त्यहाँ नुनको सोझो गर्ने गरिएको छ ? खास गरेर सरकारी कार्यालयहरू र अझ त्यसभन्दा अघि बढेर सम्भवतः सबैभन्दा बढी तलब र सुविधा पाइने बैंकिङ वा संस्थानहरूमा जागिर' को व्यापक दुरुपयोग भएको स्पष्टै देखिन्छ । प्रश्न यहीं छ कुनै पनि कार्यालयको जागिरे भएर पदीय जिम्मेवारी लिएपछि त्यही कार्यालयअन्तर्गत बसेर काम गर्नुपर्छ कि पर्दैन ? के यो एक किसिमको नैतिक भ्रष्टाचार होइन ? यो प्रश्नमाथि आँखा चिम्लिन मिल्छ ? यदि बुझेर पनि नबुझे झैं गर्ने हो भने त भन्ने कुरो नै के बाँकी रह्यो र ? संगठन चलाउन भनेरै जागिर खोल्दा भइहाल्यो । दरबन्दी त्यसैअनुसार खडा गर्न पनि सकिन्छ । सीधै संगठनको लागि भनेर राजनीतिक पार्टीबाट हुकुम प्रमांगी गरेर कोटामा नियुक्ति दिइँदा झन् सजिलो हुन्छ । यसो गर्दा समावेशीसमानुपातिकका आधारमा आजको गणतन्त्रको पनि मान रहने भयो । हुन पनि अधिकांश कार्यालयहरूमा स्थापित संघसंस्थाहरू हेर्दा यसै खालको प्रशासनिक नियमावली नै बनेको छ कि झैं लाग्छ, अन्यथा नेपालका प्रत्येक प्रशासनिक कार्यालयहरूमा कुनै न कुनै रूपमा थोरै अंशमा भए पनि सम्मिलित भएको नागरिकको राजस्व' को खुलमखुला लुट होइन यो ? तपाईं राष्ट्रबैंकमा जानोस्, विद्युत् प्राधिकरणमा जानोस्, टेलिकममा जानोस्, आयल निगममा या अन्य कुनै संस्थानमा जानोस्, कुनै कलेजमा जानोस्; त्यहाँ यस्तै संघ, संगठन वा युनियन जो आफ्नो राजनीतिक माउपार्टीको लाइन' अनुरूप कार्यालयमा तालाबन्दी गर्ने, पेन डाउन गर्ने, घेराबन्दी गर्ने काममा सदैव अग्रसर भइरहेको पाउनुहुन्छ । कम्तीमा पनि आफ्नो राजनीतिक लाइनविपरीतका कार्यालय प्रमुखलाई हटाउनुपर्ने माग राखेर वा विशुद्ध आफ्नो वर्गको लागि बढी बोनसलगायतका सुविधाको माग राखी धर्ना गरिरहने दैनिकीलाई देख्दै आइएकै हो । फलस्वरूप सम्बन्धित कार्यालयबाट पाउनुपर्ने सेवाबाट सेवाग्राहीहरू वञ्चित हुनुपरेका घटना कैयन् छन् । अरू त अरू बिरामीका सेवा गर्नुपर्ने कर्तव्यलाई बिर्सेर अस्पतालका चिकित्सकहरूसमेत बेलाबेलामा यस्तो अनुचित कार्यमा संलग्न हुने गरेको पाइन्छ । देख्दै आइएकै हो, ओपीडी सेवासमेतबाट वञ्चित गराइएर त्यहाँ कति बिरामीले अनाहक दुःख बेहोर्ने गर्छन् ! त्यसैले प्रश्न फेरि पनि त्यही हो त्यही कार्यालयको जागिर खाएपछि आफ्नो कर्तव्यपदीय जिम्मेवारी छोडेर, अनेक संघसंगठनको माध्यम बनाएर राजनीति गरिरहन मिल्छ ? लाग्छ, कतै बाँदरको हातमा नरिवल' भन्ने उखान चरितार्थ भइरहेको त छैन ? यसो भनिनुको यो अर्थ होइन, कर्मचारीलाई केवल काम गर्ने औजारको रूपमा प्रयोग गरिनुपर्छ, उसलाई अन्य कुनै किसिमको स्वतन्त्रता दिइनु हुन्न । भन्न खोजिएको यत्ति मात्रै हो प्राप्त उपलब्धिलाई जथाभावी प्रयोग गर्ने छुट कसैलाई पनि छैन । चाहे मुलुकमा जतिसुकै ठूलो लोकतन्त्र किन नहोस्, यस प्रकार विसंगतपूर्ण तवरले स्वतन्त्रताको दुरुपयोग हुनुलाई कदापि राम्रो मान्न सकिन्न । हामीले वर्षौंदेखि भोग्दै आएको निरंकुशतामाथिको विजयप्रति गर्ने गर्वलाई सार्थक तुल्याउने हो भने कार्यालयहरूमा खोलिएका संघसंस्था, युनियनलगायतका संगठनमार्पत गरिने तथाकथित राजनीतिबाट कर्मचारी वर्गले अलग्गै रहनु मुनासिब ठहर्छ ।"
नेतृत्वलाई राष्ट्रियताः पुराण,"राष्ट्रिय एकताका सूत्रधार पृथ्वीनारायण शाहको नेतृत्वमा भुरेटाकुरे बाईसेचौबीसे राज्य समेट्दै एउटै सबल आत्मनिर्भर राष्ट्र निर्माण गर्ने अभियान गोर्खाबाट आरम्भ भई काठमाडौं उपत्यकामा प्रवेश गर्यो । काठमाडौं उपत्यकाका सबै भूभागमा संघर्ष र सम्झौताको विधिबाट विजय हासिल गरेपछि पृथ्वीनारायण उपत्यकालाई आफ्नो राज्यमा बाँध्न सफल भए । तत्पश्चात् पृथ्वीनारायणले गोर्खा राज्यको सट्टा कान्तिपुरलाई आफ्नो राजधानी बनाई ५ मंसिर १८२६ मा नेपाल राष्ट्र नामकरण गरे । यसरी निश्चित भौगोलिक स्वरूप, सीमा, भाषा, धर्म, संस्कृति, जनसंख्या, इतिहास, आर्थिक प्रणाली, सामाजिक संरचना, राजनीतिक चरित्र बोकेर स्वतन्त्र रूपमा राज्य व्यवस्था सञ्चालित हुँदै आएको मुलुक नेपाल राष्ट्र हो । यो राष्ट्र बहुजाति, भाषा, धर्म, संस्कृति आदि विविधताबाट समिश्रित र अन्तरघुलित बस्ती विकासको सद्भाव, सहिष्णु सामाजिक संरचनाबाट गतिवान् छ । यही नै हाम्रो राष्ट्रको मूल परिचय हो । राष्ट्रियताः राष्ट्रियता राष्ट्रसँग अभिन्न ढंगले जोडिएको हुन्छ । राष्ट्रियता भनेको आफ्नो राष्ट्रप्रतिको आत्मिक भौतिक जीवन पद्धतिको लयबद्ध समर्पण भाव हो । राष्ट्रप्रतिको माया, कर्तव्यबोध, जवाफदेहिता, देशभक्तिपूर्ण, प्रगाढताको मूल्यबोध नै राष्ट्रियता हो । अर्को शब्दमा राष्ट्रभित्र बसोबास गर्ने सबै वर्ग, क्षेत्र, लिंग, जातजातिका राजनीतिक, आर्थिक, सामाजिक, सांस्कृतिक, न्याय, समानता र स्वतन्त्रताको समानुपातिक विकास एवं अधिकारको समष्टि भावना राष्ट्रियता हो । सबै जनसमुदायको इतिहास, राजनीतिक अधिकार र कर्तव्यहरूको उचित पहुँच तथा सभ्यताको केन्द्रीकृत रूप खँदिलो राष्ट्रियता हो । विश्वमा राष्ट्रवाद तथा राष्ट्रियताको बहसको आरम्भ सन् १६१८१६४८ सम्म चलेको युरोपियन युद्धको अन्त्यपश्चात् वेस्टफालिया सन्धिपछि सुरु भएको हो । विशेषताः सन् १८१६ को अंग्रेजनेपालबीचको कथित सुगौली सन्धिपश्चात् नेपालले दुईतिहाइ भूभाग गुमाउनुपर्यो । षड्यन्त्रपूर्ण ढंगले नेपाललाई फसाइएको सुगौली सन्धिको पीडाको आलो घाउबाटै नेपाली राष्ट्रियताको रक्षाको विषयको अभियानले उँचो रूप लिँदै आएको इतिहास हाम्रो राष्ट्रियताका तीतो अनुभूतिसहितको पृष्ठभूमि हो । राष्ट्रियतामाथिको जस्तोसुकै चुनौतीहरूको सतीसाल बनेर प्रतिरोध एवं भण्डाफोर गर्दै राष्ट्रियता बलियो बनाउनु देशभक्त नेपालीको कर्तव्य हो । राष्ट्रियतामाथिको चुनौतीः राष्ट्रको उदयसँगै राष्ट्रियताको सवाल पनि सँगै उठ्छ । राष्ट्रको उत्पत्तिसँगै शासक र शासित वर्गको पनि उत्पत्ति हुन्छ । राष्ट्र शासक (सरकार) वर्गको मात्र नभई शासित (जनता) वर्गको पनि हो । त्यसैले राष्ट्रियताको रक्षाको विषयमा शासक र शासित दुवैको भूमिका महत्ववपूर्ण रहने गर्छ । राष्ट्रियताको रक्षा, विकास एवं संवद्र्धनबिना राष्ट्रमा शान्ति, स्थिरता र समृद्धि असम्भव हुन्छ । समग्र राष्ट्रको उज्ज्वल भविष्यको लागि राष्ट्रियताको रक्षा मुलुकको अनिवार्य सर्त हो । राष्ट्रिय स्वाभिमान, अखण्डता, सार्वभौमिकता, स्वतन्त्रता राष्ट्रियताका अभिन्न अंग हुन्, यिनको रक्षा अहं हुन्छ । यतिखेर हाम्रो नेपाली राष्ट्रियतामाथि बाह्य र आन्तरिक गरी दुई खालको चुनौती देखा पर्दै आएको छ । बाह्य चुनौतीः वैदेशिक शक्ति राष्ट्रहरूद्वारा नेपालको राष्ट्रियतामाथि यो वा त्यो कोणबाट थोपरिएका हस्तक्षेप एवं प्रभुत्व हाम्रो राष्ट्रियतामाथिको बाह्य चुनौती हो । विशेषगरी नेपालको आन्तरिक मामलामा इन्डोपश्चिमा साम्राज्यवादी शक्तिले आफ्नो रणनीतिक स्वार्थपूर्ति गर्ने दाउपेच खेलिरहेको छ र यस कुकृत्य पछिल्ला घटनाक्रमबाट पुष्टि हुँदै आएको छ । खास गरेर नेपालको हितविपरीतको सन् १८१६ को कथित सुगौली सन्धि होस् या त्यसयताका भारतसँग गरिएका कुनै पनि सन्धिसम्झौता नेपालको हितमा छैनन्, यी सन्धिका कारण नेपाली राष्ट्रियतामाथि चुनौती थपिएको छ । साथै भारतीयहरूद्वारा जारी सीमा अतिक्रमण, नागरिकता अतिक्रमण, असमान सन्धिसम्झौता, राजनीतिक हस्तक्षेप, सांस्कृतिक, प्रशासनिक, सुरक्षा, जलस्रोतमा हस्तक्षेप, भूपरिवेष्ठित राष्ट्रले पाउने अन्तर्राष्ट्रिय पारवहनमा अवरोध सीमामा नेपाली भूमि डुबान गराउने गरी अनधिकृत रूपमा बाँध निर्माण कार्य आदि नेपालको राष्ट्रियतामाथिको भारतीय शासक वर्गको पश्चिमा साम्राज्यवाद स्वार्थसँग जोडिएको गम्भीर चुनौती हो । त्यस्तै पश्चिमा साम्राज्यवादी शक्तिद्वारा पनि सीधा नेपालको राष्ट्रियतामाथि गम्भीर आघात पुर्याउने काम भएको छ । भारतीय शासकवर्गको नेपालप्रतिको गलत रबैयामा समर्थन जनाउँदै पश्चिमाहरूले कतिपय मुद्दामा भारतीय आँखाबाट नेपाल हेर्ने र कतिपय मुद्दा आफैं हेर्ने गरेका छन् । विशेष गरेर पश्चिमाहरूले नेपालको संविधान निर्माणमा गलत एजेन्डा धर्म निरपेक्षतालगायतका जातिवादीक्षेत्रवादी मुद्दाहरू उठान गराएर मिलेर बसेको सद्भावपूर्ण नेपाली समाजमा द्वन्द्व कलहको वीजारोपण गर्न सफल भएका छन् । यति मात्र होइन, सांस्कृतिक साम्राज्यवादको विस्तार गरेर नेपाललाई क्रिश्चियन राज्य बनाउने र नेताहरूलाई पास्चर बनाउने गृहकार्यमा अमेरिकी र युरोपियनले डलर र युरो खेती गर्दै आएका छन् । एनजीओ, आईएनजीओले चलाएका समानान्तर सत्ता यसको ज्वलन्त उदाहरण हो । यिनै सञ्जालमार्फत सञ्चालित नेपालको एक चीन नीतिविरुद्धका गतिविधि होस् या राज्यका हरेक अंगलाई नियन्त्रित निर्देशित गर्ने प्रवृत्तिलाई हाम्रो राष्ट्रियतामाथिको बाह्य हस्तक्षेपको रूपमा बुझ्नुपर्छ । आन्तरिक चुनौतीः इन्डोपश्चिमा साम्राज्यवादी शक्तिको डलर, युरो र पाउन्डको खान्कीमा नेपाल राष्ट्रको विखण्डन र विसर्जन गर्न उद्यत् नेपालका शासक वर्ग, राजनीतिक दलका केही कथित नेतृत्व कुलंघारहरूको कारण हाम्रो राष्ट्रियतामाथि आएको चुनौती राष्ट्रियतामाथिको आन्तरिक चुनौती हो । जातिवादी, क्षेत्रवादी, पृथकतावादी, साम्प्रदायिकतावादी, विसर्जनवादी, राष्ट्रिय आत्मसमर्पणवादी गद्दारहरूको कारण राष्ट्रले भोग्नुपरेको सास्ती आन्तरिक चुनौती हो । एकाधिकार दलाल पुँजीवादका भरौटेहरूले नेपाली जनतामाथि जबर्जस्त थोपरेका अन्याय, अत्याचार, दमन, शोषण, उत्पीडनका कारण पनि नेपाली राष्ट्रियतामाथि चुनौती थपिएको छ । साम्राज्यवादी एजेन्ट केपुचिन पादरीका आधुनिक अवतारको रूपमा क्रियाशील, डा कृष्ण भट्टचन, राजेन्द्र महतो, अमरेशकुमार सिंह, सीके राउत, पदमरत्न तुलाधर, दमननाथ, ढुंगाना, आङकाजी शेर्पा, प्रदीप गिरी, कथित नागरिक समाज, कथित मानवअधिकारवादी, एनजीओ, आईएनजीओ, सक्रिय पश्चिमा नियोग, पीत पत्रकारितासँग जोडिएको सञ्चार प्रोपगान्डा आदिले जाति र क्षेत्रको स्वायत्त शासनको डम्फु बजाउँदै मुलुक विघटन गराउने सुनियोजित भूमिका निर्वाह गरेबाट नेपाली राष्ट्रियता भयभीत र त्रसित छ । राजनीतिक दलका कतिपय नेतृत्व इन्डोपश्चिमा साम्राज्यवादी शक्ति केन्द्रका गुलाम बन्नुको परिणाम राष्ट्रले लेन्डुप दोर्जेका नयाँ अवतारको सास्ती बेहोर्नु परिरहेको छ । हामीले विश्वास गरेको नेतृत्व आज इन्डो पश्चिमाका अर्दली जस्ता देखिन पुगेका छन् । हाम्रा शासकहरू तथा नेतृत्वहरूले राष्ट्रिय स्वार्थलाई तिलाञ्जली दिई आफ्ना निजी स्वार्थप्रतिको आहलमा डुबेर देश र जनताप्रति गद्दारी गरेका छन् । घूसखोरी, कमिसनतन्त्र भ्रष्टाचार, गुन्डागर्दी, दलालीकरण परिवारवाद, वर्ग समन्वयवादी, आत्मकेन्द्रित अवसरवादी चरित्रका कारण केही मूल नेतृत्वहरू जनताका नजरमा गिरेका छन् र राजनीतिक दलीय प्रणालीको खिल्ली उडाइरहेका छन् । हाम्रा शासक तथा नेतृत्वहरूको दिमागमा राष्ट्रियता भेटिँदैन । सत्ताभोगमा चुर्लुम डुबेका शासक तथा नेतृत्वसामु राष्ट्रियता, जनतन्त्र, जनजीविका, राष्ट्रिय स्वाभिमान, सार्वभौमिकता, अखण्डता, स्वतन्त्रताका कुरा गर्नु भालूलाई पुराण सुनाएजस्तै हुन्छ । यस्तो रबैयाबाट मुलुक गम्भीर राष्ट्रिय संकटमा परेको छ । दलका नेतृत्व मात्र नभएर राज्यका अंगहरूका नेतृत्व सम्हालेका प्रशासक पनि राष्ट्रियताका सवालमा गम्भीर छैनन् । नेपालको राजनीतिक नेतृत्व र कर्मचारीतन्त्र डीभी र पीआरमा लुब्ध छ र घूसखोरी कमिसनतन्त्र एवं भ्रष्टाचारमामाथि देखि तलसम्म संगठित सञ्जाल निर्माण गरी चुर्लुम्म डुबेको छ । राज्यका हरेक अंक इन्डोपश्चिमाका गुप्तचर बनेर राष्ट्रियतामाथि गम्भीर आँच पुर्याइरहेका छन् । यसरी बाह्य र आन्तरिक गम्भीर चुनौतीका कारण नेपाली राष्ट्रियता थिलोथिलो बन्न पुगी शान्ति, स्थिरता, समृद्धि, शक्ति सन्तुलन र राष्ट्रिय एकताका आधारहरू मक्किँदै र भत्किँदै गएका छन् । मुलुक लामो संक्रमणकालीन अवस्थाबाट गुज्रिन विवश छ । जसका कारण देशका कर्णधार युवाहरू विदेश पलयान हुन विवश भई नेपाल वृद्धा श्रम एवं अनाथालयमा परिणत हुन गइरहेको छ । राज्यका हरेक क्षेत्र लंगडा भएका छन् । समग्रमा मुलुकको राष्ट्रियता गम्भीर संकटमा तड्पिँदै राष्ट्रियता रक्षाको सवालमा गम्भीर चुनौती देखा परेका छन् । निष्कर्षः राष्ट्रको शान्ति, स्थिरता र समृद्धिका मुख्य आधार बलियो राष्ट्रियता हो राष्ट्रियताको रक्षाविना मुलुकको सार्वभौमिकता अक्षुण्ण राख्न सकिँदैन । राष्ट्रियतामाथि आइलागेका बाह्य आन्तरिक सबैखालका चुनौतीहरूको यथाशीघ्र चिरफार एवं प्रतिरोध गर्दै नयाँ आधारमा राष्ट्रियता मजबुत बनाउन राष्ट्रिय एकता समयको माग हो । बिग्रेका, भत्केका, बाटो बिराएका राजनीतिक दलहरूको मूल नेतृत्वको विकल्प र दलहरूको सुदृढीकरण अहिलेको आवश्यकता हो । भोको पेटले राष्ट्रियता बलियो हुँदैन । लाखौं युवालाई अरबको होम खाडीमा बेचेर रेमिट्यान्सको भरमा मुलुक हाँक्न खोज्ने शासकले बुझ्नुपर्छ । राष्ट्रिय उद्योगधन्दा कलकारखानाको निर्माण गरी राष्ट्रिय आत्मनिर्भर अर्थतन्त्रको विकासमा उचित नीति कार्यक्रम तर्जुमा गर्न विलम्ब गर्नु हुँदैन । युवालाई स्वदेशमै रोजगार दिलाएर उनको पसिना यो मुलुक बनाउन खर्चिनुपर्छ नकि विदेशी राष्ट्र त्यसैले शासकहरू र मूलधारका पार्टीका नेतृत्व एवं कार्यकर्ता र राज्यका अंगहरूका प्रशासकहरूको घैंटोमा घाम लाग्न जरुरी छ । राष्ट्र भौगोलिक रूपमा सानो होस् वा ठूलो आर्थिक रूपमा सम्पन्न होस् या विपन्न, फौजी रूपमा र शक्तिशाली होस् या सामान्य, जनसंख्या धेरै होस् या थोरै यसले राष्ट्रको परिचयमा केही फरक पार्दैन । हामीले अर्को राष्ट्रको राष्ट्रियतामा दखल पुर्याउने काम किमार्थ गर्नु हुँदैन र हाम्रो राष्ट्रियतामा दखल पुर्याउनेहरूलाई समयमै उचित जवाफ फर्काउनै छ । हरेक राष्ट्रहरूसँगको सम्बन्ध सहअस्तित्व र सहकार्यका आधारमा तय हुने विधि विश्वव्यापी मान्यता हो । तसर्थ भारतलगायतका देशसँग भएका असमान सन्धिसम्झौताहरू पुनरावलोकन गरी समानताका आधारमा पुनः सम्झौता गर्नु अहिलेको आवश्यकता हो । त्यसैले राष्ट्रियतामाथिको जस्तोसुकै चुनौतीहरूको सतीसाल बनेर प्रतिरोध एवं भण्डाफोर गर्दै राष्ट्रियता बलियो बनाउनु देशभक्त नेपालीको कर्तव्य हो । नेपालको राष्ट्रिय स्वार्थ आम जनताको चासो र सरोकारको विषय हो । राष्ट्रिय स्वार्थ उचित राष्ट्रिय एजेन्डाबाट मात्र पूर्ति हुन सक्छ । त्यसैले आम जनसमुदायको सचेत पंक्ति पनि आफ्ना निजी स्वार्थ र महत्ववाकांक्षामा दोषजति नेतृत्वको नाफाजति आफ्नोको मानसिकताबाट लाचार छायाको भूमिका परित्याग गरी संवेदनशील एवं जिम्मेवार बन्न आवश्यक छ । मूलधारका पार्टीहरू माओवादी केन्द्र, एमाले, कांग्रेसलगायतले पनि आफूलाई समयमै सच्याई आफ्ना राष्ट्रघातका फेहरिस्त बहीखाता पल्टाउँदै जहाँबाट गल्ती भएको हो, त्यहींबाट सच्चिन जरुरी छ ।"
पुलिसलाई पाखा लगाउँदै संकटा फाइनलमा,"वीरगन्जः विभागीय टोली नेपाल पुलिस क्लबलाई पाखा लगाउँदै सीएमजी संकटा क्लब वीरगन्ज जारी प्रथम विशाल मेमोरियल गोल्डकप फुटबल प्रतियोगिताको फाइनलमा प्रवेश गरेको छ । नारायणी रंगशालामा बुधबार भएको पहिलो सेमिफाइनल खेलमा पुलिस क्लबलाई ३० गोल अन्तरले पाखा लगाउँदै संकटाले उपाधि भिडन्तका लागि फाइनलमा स्थान सुनिश्चित गरेको हो संकटाका लागि नाइजेरियन खेलाडी मार्टिन्स अजेइ एक्लैले दुई र राज पौडेलले एक गोल गरे । खेलको १७औं मिनेटमा मार्टिन्सले डी एरियाभन्दा बाहिरबाट प्रहार गरेको बल पुलिसका गोलरक्षक रोशन खड्काले रोक्न नसकेपछि गोलमा परिणत भएको थियो । मार्टिन्सको गोलसँगै संकटाले १० को अग्रता लिएको थियो । दोस्रो हाफको ४८औं मिनेटमा नै अर्को गोल थपेर मार्टिन्सले संकटालाई २० को अग्रता दिलाएका थिए । दोस्रो हाफकै ५२औं मिनेटमा राज पौडेलले आफ्नो टिमका लागि तेस्रो गोल गरेपछि संकटाले खेल ३० ले जितेको हो । दोस्रो हाफको खेल सुरु भएको ४७औं मिनेटमा संकटाका स्ट्राइकर राज पौडेलमाथि फल गरेपछि पुलिसका बुद्ध लामा रातो कार्ड खाँदै मैदानबाट बाहिरिएपछि १० खेलाडीमा सीमित भएको पुलिस दबाबमा परेको थियो । खेलको अन्तिम समयमा पुलिसका कप्तान जुमानु राईले गोल गर्ने केही अवसर पाए पनि संकटाका गोलरक्षक विशालश्रेष्ठले उनको प्रयास विफल पारिदिएका थिए । बुधबार भएको खेलको म्यान अफ दी म्याच पनि संकटाका गोलरक्षक विशाल श्रेष्ठ घोषित भए । खेलपछि संकटा क्लबका प्रशिक्षक सल्यान खड्गीले आफ्नो टोलीका खेलाडीले राम्रो खेलेका कारण जित हात पार्न सफल भएको बताए । हाम्रा खेलाडीले मरिमेटेर खेले', उनले भने, दोस्रो हाफको सुरुमै पुलिस क्लब १० खेलाडीमा सीमित भएपछि यसको फाइदा हामीलाई भयो ।' पुलिस क्लबका प्रशिक्षक कुमार कटुवालले खेलको १७औं मिनेटमै पहिलो गोल खाएपछि आफ्नो टोलीका खेलाडी हतोत्साहित भएकाले हार बेहोर्नु परेको बताए । संकटाका खेलाडीको समन्वय एकदम राम्रो थियो, अर्को कुरा दोस्रो हाफको सुरुमै १० खेलाडीमा सीमित भएपछि हाम्रा खेलाडीको मनोबलमा असर पार्यो । हारजित त भइरहन्छ, म खेलाडीको प्रदर्शनबाट सन्तुष्ट छु ।' जितसँगै संकटाले बिहीबार हुने जनजागृति युवा क्लब सिमरा र नेपाल आर्मी क्लबबीचको अन्तिम सेमिफाइनल खेलको विजेता टिमसँग उपाधिका लागि शनिबार हुने फाइनल खेलमा प्रतिस्पर्धा गर्नेछ ।"
चेल्सीको महत्ववपूर्ण जित,"लन्डनः डिएगो कोस्टाले लगातार सात खेलको गोलको खडेरी टारेपछि चेल्सीले इङ्लिस प्रिमियर लिग फुटबलको मंगलबार राति भएको खेलमा महत्ववपूर्ण जित हात पारेको छ । कोस्टाकै उत्कृष्ट प्रदर्शनमा चेल्सीले साउथह्याम्पटनलाई ४२ गोलले पराजित गर्यो । जितसँगै चेल्सीले उपाधिको सम्भावना पनि बलियो बनाएको छ । प्रिमियर लिग तालिकामा पाँच चरणको खेल बाँकी रहँदा चेल्सीले दोस्रो स्थानमा आसीन टोट्टनहामसँग सात अंकको अग्रता बनाएको छ । टोट्टनहामले एक खेल कम खेलेको छ । हालसम्म ३३ खेल खेलेको चेल्सीले ७८ अंक कमाएको छ भने ३२ खेलबाट टोट्टनहामको ७१ अंक छ । अघिल्लो साता म्यानचेस्टर युनाइटेडसँग पराजित भएपछि उपाधियात्रा केही मुस्किल देखिए पनि साउथह्याम्पटन विरुद्धको जितले चेल्सीलाई फेरि बलियो दाबेदार बनाएको छ । चेल्सीलाई अहिलेसम्म उपाधिका लागि टक्कर दिनसक्ने एकमात्र टोली टोट्टनहाम नै देखिएको छ । आफ्नै मैदान स्टामफोर्ड ब्रिजमा कोस्टाले दोस्रो हाफमा दुई गोल गरेपछि चेल्सीले महत्ववपूर्ण जित हात पारेको हो । जितपछि प्रशिक्षक एन्टोनियो कोन्टेले स्ट्राइकर कोस्टाको प्रशंसा गरे । स्ट्राइकरले गोल गर्नपर्छ, किनभने स्ट्राइकरको भविष्य नै गोल गर्नसक्ने क्षमतामा निर्भर हुन्छ', प्रशिक्षक कोन्टेले भने, कोस्टाको प्रदर्शनबाट म निकै खुसी छु ।' कोस्टाले खेलको सुरुबाटै उत्कृष्ट प्रदर्शन गरेका थिए । उनले नै उपलब्ध गराएको पास सदुपयोग गर्दै इडेन हाजार्डले खेलको पाँचौं मिनेटमै चेल्सीलाई १० ले अघि बढाएका थिए । २४औं मिनेटमा ओरिओल रोमेउको गोलमार्फत साउथह्याम्पटनले खेल ११ को बराबरीमा फर्काएको थियो । पहिलो हाफको इन्जुरी समयमा गेरी काहिलले चेल्सीलाई पुनः २१ को अग्रता दिलाएका थिए । खेलको दोस्रो हाफमा कोस्टा एक्लैले दुई गोल गरेपछि चेल्सी ४१ ले अघि बढेको थियो । कोस्टाले ५३औं मिनेटमा सेस फाब्रिगासको क्रसमा हेडिङमार्फत प्रिमियर लिगमा आफ्नो ५०औं गोल गरेका थिए । त्यसपछि ८९औं मिनेटमा हाजार्ड र पेड्रो रोड्रिग्वेजसँग पास खेल्दै कोस्टाले खेलमा व्यक्तिगत दोस्रो गोल गरेका थिए । इन्जुरी समयमा रायन बेट्र्रान्डले गोल गरेपछि खेल ४२ मा सकिएको थियो । उक्त खेलमा चेल्सीले आफ्ना कप्तान जोन टेरीलाई पनि गत नोभेम्बरपछि पहिलोपटक मैदानमा उतारेको थियो । चेल्सीमा २२ वर्ष बिताएका टेरीले यसै सिजनको अन्त्यपछि स्टामफोर्ड ब्रिज छाड्ने घोषणा गरिसकेका छन् ।"
