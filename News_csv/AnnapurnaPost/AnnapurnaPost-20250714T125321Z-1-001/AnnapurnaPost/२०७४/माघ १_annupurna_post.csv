शीर्षक,विवरण
अहिलेसम्म नरुचाइएको ट्रम्प वचन,"स्क्यान्डिनेभियन देशबाट थप आप्रवासी ल्याउनका लागि अनुरोध तथा हाइटी, एलसाल्भाडोर र अफ्रिकी देशलाई सिटहोल (सीधा अर्थ चर्पीको प्वाल, अंग्रेजीको एक अशिष्ट र छाडा शब्द) का रूपमा निन्दा गर्दै गर्दा डोनाल्ड ट्रम्पले व्यक्तिगत नश्लवाद मात्रै प्रकट मात्रै गरेनन्, अरू धेरै संकेत गरे। उनले अमेरिकी आप्रवासी नीति अब काला, राता तथा गहुँगोरा वर्णका मान्छेविरोधी हुँदै गरेको स्पष्ट पारिदिए। ट्रम्पले विधायकसँग आप्रवासी नीतिमा सुधारसम्बन्धी बैठकका क्रममा ओभल अफिसमा बिहीबार त्यस्तो विरोधपूर्ण अभिव्यक्ति दिएका थिए। दुईपक्षीय छलफलमा सहभागी इलिनोइसका सिनेट सदस्य डिक डर्बिनले शुक्रबार राष्ट्रपतिको तल्लोस्तरको र नश्लीय प्रतिक्रिया दिएको बारे पुष्टि गरे, उनले घृणापूर्ण त्यस्तो अभिव्यक्ति दिए, डर्बिनले संवाददातालाई बताए, र, उनले बारम्बार त्यो कुरा दोहोयाए। (ढाँटमा पोख्त ट्रम्पले आफ्ना शब्द कडा भए पनि बाहिर आएजस्तो शब्द भने आफूले प्रयोग नगरेको भन्दै व्यापक रूपमा मिडियामा आएको अभिव्यक्तिलाई पछि तोडमोड गरे।) राष्ट्रपतिको जातिवादी टिप्पणीले डिपार्टमेन्ट अफ होमल्यान्ड सेक्युरिटीको नाटकीय आप्रवासी नीति परिवर्तनलाई झनै प्रस्ट बनाएको छ। अघिल्लो साताको प्रारम्भमा होमल्यान्ड सेक्युरिटी प्रशासनले दुई लाख ६० हजार साल्भाडोरका नागरिकको अमेरिकामा बस्ने र वैधानिक रूपमा काम गर्ने सुरक्षित हैसियत खारेज गर्दै रहेको घोषणा गयो। नोभेम्बरमा यही प्रशासनले ६० हजार हाइटीका आप्रवासीका लागि यही सुरक्षित हैसियत को प्रावधानलाई उल्ट्यायो। होमल्यान्ड प्रशासनले दुवै देशका आप्रवासी समूहलाई आफ्नै देशमा आफैं फर्कन १८ महिनाको समय दियो। एल साल्भाडोर र हाइटीका आप्रवासी अमेरिकामा अस्थायी सुरक्षित हैसियत (टीपीएस ) मा बसिरहेका हुन्। ती दुवै देशमा आएका ठूला भूकम्पपछि ती देशका नागरिकलाई यस्तो हैसियत प्रदान गरिएको थियो। अघिल्ला प्रशासनहरूले बारम्बार यो हैसियतलाई स्थायी बसोवासजस्तै ठान्दै नवीकरण गरेका छन्। हाइटीका नागरिकले सन् २०१० मा टीपीएस प्राप्त गरेका हुन्। साल्भाडोरका नागरिकले अमेरिकालाई सुरक्षित शरणका रूपमा २००१ देखि पाएका हुन्। सबै प्रकारका मान्छेलाई सिटहोलबाट आएका मान्छे र अन्य प्रकारका मान्छेलाई आकर्षक देख्नु रंगविरोधी, जातद्वेसी र विनाशकारी भाषा हो। शाब्दिक हिंसाले भौतिक हिंसा निम्त्याउँछ र एक हदसम्म कमसेकम उनलाई थाहा छ उनी के गरिरहेका छन्। आधिकारिक रूपमा ट्रम्प प्रशासन हैटियन र साल्भाडोरियनको टीपीएस फिर्ता गर्दैछ र ट्रम्प प्रशासनको तर्क छ, ती देश प्रमुख भूकम्पबाट सिर्जित समस्याबाट उठिसकेका छन्। एल साल्भाडोरको विषयमा होमल्यान्ड सेक्युरिटीले लेख्यो, २००१ को भूकम्पले ल्याएको अवस्था अब त्यहाँ बाँकी छैन। त्यसकारण उपलब्ध कानुनअनुसार यहाँ बस्ने साल्भोडोरियनको वर्तमान टीपीएस खारेज गरिनुपर्छ। तर यो खल्लो तर्कलाई ओभल अफिसमा ट्रम्पले गरेको भड्किलो जातिवादी टिप्पणीले अस्वीकार गरेको छ। बताइएअनुसार बिहीबार विधायकहरूले एल साल्भाडोर, हाइटी तथा अनेक अफ्रिकी देशहरूका टीपीएसधारी नागरिकलाई सुरक्षित हैसियत प्रदान गर्ने सम्झौता गर्न सुझाव दिएपछि ट्रम्प जंगिए, हामी किन यी सिटहोल देशहरूबाट मान्छे आउने अवस्था सिर्जना गर्दैछौं ? त्यसपछि ट्रम्पले धेरैजसो गोरा रङका मान्छे बस्ने देशनर्वेबाट आप्रवासी बढाउन अपिल गरे। राष्ट्रपतिको यो टिप्पणीलाई लिएर कट्टर अनुदारवादीहरूसमेत अचम्मित भए। दक्षिणपन्थी विश्लेषक एरिक एरिक्सनले ट्विटरमा लेखे, त्यसको मतलब ज्यान फालेर काम गर्ने, हाम्रो स्वतन्त्र बजारलाई तारिफ गर्ने र भोलि आफ्ना बच्चालाई गौरवशाली अमेरिकी नागरिकका रूपमा हुर्काउन खोज्ने घानाका मान्छको सट्टा अमेरिकाप्रति कुनै खास माया नभएका नर्वेका समाजवादीलाई भिœयाउन चाहन्छन् हाम्रा राष्ट्रपति। तर यो पहिलोपटक होइन, न्यायिक आवश्यकताको आवरणमा प्रशासनले राष्ट्रपतिको पक्षपाती भावनालाई लुकाउन खोजेको। अदालतसँग भिड्दै, राष्ट्रिय सुरक्षाका नाममा ट्रम्पको चुनावी अभियानको वाचा पूरा गर्ने क्रममा ह्वाइट हाउसको कानुनी समूहले मध्यपूर्व र अफ्रिकी देशका नागरिकलाई ब्लाकलिस्ट मा राखेर अस्थायी रूपमा इस्लाम आप्रवासीलाई प्रतिबन्ध लगाउने प्रयास गरेकै छ। र, तीन लाख साल्भाडोरियन र हाइटीयनलाई अमेरिकाबाट फिर्ता पठाउने कदमले प्रशासनले ट्रम्पको जातिवादलाई द्रूतरूपमा राष्ट्रिय नीतिमा बदल्न लागेको डरलाग्दो अवस्था देखिन्छ। साल्भाडोरका टीपीएस हैसियतका आप्रवासी कमसेकम १७ वर्षदेखि अमेरिकामा छन् कति त अझै त्योभन्दा अघिदेखि। उनीहरू अमेरिकी समाज निर्माणमा गहिरोसँग जोडिएका छन्। एक लाख नब्बे हजार अमेरिकी नागरिकताप्राप्त व्यक्तिका कमसेकम एक बा वा आमा टीपीएस हैसियतवाला छन्। प्रशासन यी आप्रवासीलाई निर्मूल पार्न चाहन्छ र ल्याटिन अमेरिकाको हत्या हुने राजधानी मा पठाउन चाहन्छ किनकि संयुक्त राज्य अमेरिकाका राष्ट्रपति ठान्छन् आप्रवासीहरू कमजोर हुन्। ह्वाइट हाउसका उपप्रवक्ता राज शाहले राष्ट्रपतिको टिप्पणीलाई बिहीबार राति ट्रम्पले योग्यतामा आधारित आप्रवासी चाहेको बताउँदै बचाउ गरे। उनले भने, ट्रम्प हाम्रो समाजलाई योगदान गर्ने, अर्थतन्त्र वृद्धि गर्ने र हाम्रा मान्यता आत्मसात गर्ने आप्रवासी चाहन्छन्। शाहले भने, ट्रम्प मेहनती अमेरिकीहरूको जिन्दगी खतरामा पार्ने अस्थायी, कमजोर र खतरनाक अस्थायी मापदण्डलाई सधैं अस्वीकार गर्छन्। साल्भाडोरियन, हैटियन र अफ्रिकीहरूलाई खतरनाक, योगदान नगर्ने र समाजको मान्यता आत्मसात नगर्नेका रूपमा प्रस्तुत गरेर राष्ट्रपतिले आफ्नो मास डिपोर्टेसन (धेरै संख्यामा मान्छे फिर्ता गर्ने) योजनालाई जातीय सफायाको कलंकका रूपमा बोकिरहेका छन्। रुवान्डामा भएको इतिहासकै डरलाग्दो जातीय सफायालाई इतिहासबद्ध गरेका फिलिप गुराभिचले ट्विटरमा ट्रम्पले प्रयोग गरेको भाषाबारे लेखे, सबै प्रकारका मान्छेलाई सिटहोलबाट आएका मान्छे र अन्य प्रकारका मान्छेलाई आकर्षक देख्नु रंगविरोधी, जातद्वेषी र विनाशकारी भाषा हो। उनले लेखे, शाब्दिक हिंसाले भौतिक हिंसा निम्त्याउँछ र एक अवस्थामा कमसेकम उनलाई थाहा छ, उनी के गरिरहेका छन्। ट्रम्पको हाइटीविरुद्धको निम्नस्तरको टिप्पणी यसकारण पनि दुःखद् छ कि फ्लोरिडाको हाइटीयन समुदायसँग राष्ट्रपतीय चुनावको प्रचारका क्रममा ट्रम्पले सहयोग मागेका थिए। सेप्टेम्बर २०१६ मा मायामीको लिटल हाइटी भन्ने स्थानमा आफ्नो चुनावी अभियानलाई सम्बोधन गर्दै सेक्रेटरी अफ स्टेटका भूमिकामा हिलारी क्लिन्टनले हाइटीको भुइँचालोमा खेलेको भूमिकालाई लिएर उनले हिलारीको आलोचना गरेका थिए। ट्रम्पले जोड दिँदै भनेका थिए, म साँच्चै तपाईंहरूको सबैभन्दा ठूलो पक्षपाती बन्न चाहन्छु। हैटियनहरूको सहयोगको अपेक्षा गर्दै उनले भनेका थिए, तपाईंहरूले आखिर गुमाउनुपर्ने के नै छ ? (रोलिङस्टोन डटकमबाट अनूदित)"
प्रादेशिक राजधानी विवाद : किन बन्दैछ विग्रह ?,"प्रदेशहरूका राजधानीसम्बन्धी विवाद अहिले देशको गम्भीर राजनीतिक समस्या भएको छ। सामान्य रूपमा हेर्दा यो राजधानीसम्बन्धी विवादजस्तो देखिन्छ। वास्तवमा समस्या त्योभन्दा कयौं गुणा गम्भीर छ। राजधानीको प्रश्नलाई लिएर देशमा गम्भीर प्रकारका क्षेत्रीय विग्रहको वातावरण तयार हुँदै गइरहेको छ। यो समस्यालाई छिटै समाधान नगरिएमा त्यस प्रकारको विग्रहको प्रकृति दीर्घकालीन प्रकारको हुनेछ। राजधानी प्रदेशका जुनसुकै स्थानहरूमा बने पनि जहाँ प्रदेशका राजधानी बन्ने छैनन्, त्यहाँका जनतामा क्षेत्रीय वैमनस्यताको भाव पैदा हुने सम्भावना छ। त्यसका कयौं दीर्घकालीन दुष्परिणाम हुन सक्ने छन्। आज प्रादेशिक राजधानीबारे जुन विवाद पैदा भएको छ, त्यो संघीय व्यवस्थाको एउटा परिणाम हो। हामीले प्रारम्भदेखि नै भन्दै आएका थियौं, संघीयताले देशमा जातीय र क्षेत्रीय विग्रह तथा राष्ट्रिय विखण्डनको स्थिति पैदा गर्नेछ। तराईमा देखा पर्दै गइरहेका पृथकतावादी गतिविधि तथा त्यसअनुरूप संविधानमा पनि संशोधन गर्न खोजिएका प्रयत्नले क्षेत्रीयतावादको एउटा गम्भीर रूप प्रस्तुत गरेको छ। अहिले प्रदेशको राजधानीलाई लिएर उत्पन्न विवादले पनि त्यही प्रकारको स्थिति सिर्जना गर्दैछ। सिद्धान्ततः प्रदेशहरूको गठन नराम्रो होइन। अहिले जुन प्रादेशिक संरचना गठन भएको छ त्यो संघीय व्यवस्थाको एउटा अंग हो सायद सबैभन्दा महत्वपूर्ण अंग। पहिले संविधान निर्माणका क्रममा राष्ट्रिय जनमोर्चाले संविधानका प्रादेशिक संरचनासित सम्बन्धित पूरै व्यवस्था हटाउन संशोधन प्रस्ताव राखेको थियो। त्यो संशोधन प्रस्ताव अस्वीकृत भयो। त्यो समस्या अब पुनः प्रादेशिक राजधानीको विवादका रूपमा अगाडि आइरहेको छ। त्यसरी संघीयताको प्रादेशिक संरचनासित हाम्रो विरोध भए पनि, जस्तो कि माथि भनियो, सिद्धान्ततः प्रादेशिक संरचनासित हाम्रो विमति छैन। एकात्मक प्रणालीअन्तर्गत पनि गाउँ, नगरपालिका, जिल्ला आदि प्रान्त, अञ्चल वा प्रदेश रहन सक्छन्। त्यो एकात्मक शासन प्रणालीको सामान्य प्रशासकीय एकाइ हो। तर संघीय प्रणालीअन्तर्गत प्रादेशिक संरचनाको प्रकृति विल्कुल बेग्लै छ। नेपालजस्तो सानो, आर्थिक दृष्टिकोणले कमजोर र अविकसित देशले संघीयताको बोझ धान्न सक्दैन भनेर प्रारम्भदेखि नै हामीले मत राख्दै आएका छौं। अहिले प्रारम्भिक अवस्थामै प्रादेशिक संरचना निर्माणका लागि ठूलो खर्च लाग्ने र नेपालले त्यो खर्च धान्न नसक्ने प्रस्ट हुँदै गइरहेको छ। त्यो खर्च चलाउन विदेशी सहायता वा ऋणमाथि निर्भर हुनुपर्नेछ। त्यसको परिणामस्वरूप खालि आर्थिक दृष्टिकोणले मात्र होइन, राजनीतिक दृष्टिकोणले पनि हाम्रो देश अरूमाथि आश्रित हुँदै जानुपर्नेछ। प्रादेशिक संरचनाको खर्च चलाउन नै त्यति धेरै खर्च लाग्ने भएपछि त्यसको परिणाम यो हुनेछ, विकास नराम्ररी कुण्ठित हुनेछ। त्यसरी संघीय व्यवस्थाअन्तर्गत प्रदेशको विकास कम, तर विदेशी निर्भरता झन् बढेर जानेछ। वास्तवमा अहिलेको आवश्यकता यो हो, संघीय प्रणाली र त्यसअन्तर्गतको प्रादेशिक संरचना पूरै खारेज गरिनुपर्छ। निश्चय नै संघीयताका पक्षपातीले यो कुरा पचाउन सक्ने छैनन्। तर संघीय व्यवस्थाअन्तर्गत घटनाक्रमको जसरी विकास हुँदै गइरहेको छ, त्यसको परिणाम यो हुनेछ : या ता देश झन्पछि झन् दिवालिया हुँदै जानेछ र देशमा गम्भीर प्रकारको जातीय र क्षेत्रीय विग्रह तथा राष्ट्रिय विखण्डनको स्थिति उत्पन्न हुनेछ या व्यवहारमा नै संघीयताले ल्याएको विनासमाथि ध्यान दिएर जनता त्यो व्यवस्थालाई सम्पूर्ण रूपले समाप्त गर्न निर्णयात्मक संघर्षमा उत्रनेछन्। त्यो अवस्थामा स्वयं जनताको चेतना र आन्दोलनका आधारमा नै संघीय व्यवस्था खारेज हुनेछ। राजधानीको प्रश्नलाई लिएर देशमा गम्भीर प्रकारका क्षेत्रीय विग्रहको वातावरण तयार हुँदै गइरहेको छ। यो समस्यालाई छिटै समाधान नगरिएमा त्यस प्रकारको विग्रहको प्रकृति दीर्घकालीन प्रकारको हुनेछ। संघीय व्यवस्थालाई खारेज गर्नुपर्छ भन्नुको अर्थ एकात्मक प्रणालीलाई आजको सामन्ती, नोकरशाही र केन्द्रीकृत रूपमा कायम राख्नु होइन। त्यसैले हामीले विद्यमान एकात्मक प्रणालीका ठाउमा प्रजातान्त्रिक विकेन्द्रियता र स्थानीय स्वायत्त शासनमाथि आधारित एकात्मक प्रणालीमा जोड दिएका छौं। तर अर्कोतिर संघीयतावादीहरूले स्थानीय तहलाई कमजोर पार्ने कोसिस गरिरहेका छन् र संविधानले उनीहरूलाई प्रदान गरेको अधिकार पनि कटौती गर्ने कोसिस गरिरहेका छन्। उदाहरणका लागि, दोस्रो संविधान संशोधनमा संविधानले प्रदान गरेको राष्ट्रियसभाका प्रतिनिधिहरूको चुनावमा स्थानीय तहलाई प्रदान गरिएको मतदानको अधिकारलाई कटौती गर्ने प्रयत्न गरिएको थियो, यद्यपि त्यो विधेयकलाई संसद्ले अस्वीकार गरेको थियो। हाम्रो जोड के कुरामा छ भने स्थानीय तहको अधिकार क्षेत्र र बजेटलाई अरू बढाउनुपर्छ। त्यतिमात्र होइन, स्थानीय तहको अधिकारलाई मौलिक अधिकारको रूपमा स्वीकार गरिनुपर्छ र त्यो अधिकारमा सरकारले गर्ने कुनै पनि प्रकारको अतिक्रमणविरुद्ध सर्वोच्च अदालतमा मुद्दा चल्ने व्यवस्था हुनुपर्छ। एकातिर, केन्द्र र अर्कोतिर स्थानीय तहका बीचमा प्रादेशिक संघीय संरचनाको कुनै आवश्यकता छैन र त्यसलाई खारेज गराउन संसदभित्र र बाहिर हाम्रो संघर्ष लगातार जारी रहनेछ। जे होस्, अहिले हामीले संघीय संरचनाअन्तर्गतको प्रादेशिक संरचनासित सम्बन्धित विषयमै छलफल केन्द्रित हुनुपर्छ। प्रादेशिक राजधानी ठेगान गर्न सरकारले जुन पद्धति अपनाएको छ, त्यो तरिका नै गलत छ। अहिले देशमा प्रादेशिक राजधानीसम्बन्धी विवाद जसरी उठिरहेको छ, त्यसबारे विचार गर्दा यो कुरा प्रस्ट छ कि राजधानी जहा राख्ने ठेगान भए पनि अर्को स्थानमा त्यससम्बन्धी विवाद चर्को रूपमा उठ्नेछ। बुटवललाई राजधानी बनाए दाङमा विवाद, धनगढीलाई राजधानी बनाए दिपायलमा विवाद उठ्नेछ। देशमा अन्य भागको राजधानीसम्बन्धी विवादबारे त्यही कुरा सत्य हो। प्रदेश सभाहरूले त्यसबारे निर्णय गरे पनि त्यस प्रकारको विवाद कायम नै रहनेछ। त्यसैले हामीले सुरुदेखि नै यो मत प्रकट गर्दै आएका छौं, प्रादेशिक राजधानीसम्बन्धी विवाद टुंग्याउन विज्ञहरूको अधिकारसम्पन्न आयोग गठन गर्नुपर्छ। त्यसको सिफारिसअनुसार नै त्यो विवाद टुंग्याउनुपर्छ। यो कुरा त्यसरी नै हुन सक्छ, जसरी अधिकारसम्पन्न आयोगको गठन गरेर निर्वाचन क्षेत्रहरूको सीमा निर्धारण गरिएको थियो। त्यो आयोगले आवश्यक सर्वेक्षण, मत संकलन वा गृहकार्य गरेर आफ्नो सिफारिस दिनेछ। त्यसैका आधारमा प्रादेशिक राजधानीसम्बन्धी विवादलाई त्यसरी नै टुंग्याउनु उपयुक्त हुनेछ। तात्कालिक वा अस्थायी रूपमा प्रादेशिक राजधानी तोक्ने कार्य पनि अहिले जटिल कार्य भएको छ। देउवा सरकारले प्रादेशिक राजधानी तोक्न केही पहल गरेको थियो। तर अन्य पक्षहरूले अन्यत्र राजधानीको माग गरेर आन्दोलन सञ्चालन गर्न थालेपछि सरकारले त्यसबारे कुनै निर्णय गर्न सकेन। जहाँ राजधानी तोके पनि अन्यत्र आन्दोलन उठ्ने र त्यसरी आफ्नो पार्टी वा सरकार अलोकप्रिय हुने भएकाले त्यो कार्य सम्पन्न गर्ने जिम्मा नया सरकारलाई दिएर सरकारले त्यो जिम्मेवारीबाट बच्न कोसिस गर्दैछ। नयाँ सरकारले त्यो कार्य गरे पनि विवाद पूर्ववत् रहनेछ। त्यस प्रकारको स्थिति उत्पन्न हुन नदिन अधिकारसम्पन्न आयोगद्वारा त्यो विवाद टुंग्याउनु नै सबैभन्दा राम्रो हुनेछ। त्यसपछि पनि विवाद उठ्ने सम्भावनालाई अस्वीकार गर्न सकिन्न। तैपनि एउटा अधिकारसम्पन्न आयोगले नै त्यस प्रकारको निर्णय गरेपछि त्यसबारे उठ्ने विवाद सामान्य र अस्थायी प्रकारको नै हुनेछ। राजधानीसम्बन्धी विवादमा क्षेत्रीय प्रकारको विवाद मात्र उठेको छैन। विभिन्न राजनीतिक पार्टी वा संगठन पनि त्यो प्रश्नमा विभाजित हुदै गइरहेका छन्। प्रदेशसभाले त्यसबारे निर्णय गरिसकेपछि पनि एक वा अर्को रूपले त्यो विवाद कायमै रहनेछ। त्यसैले त्यस प्रकारको स्थिति उत्पन्न हुन नदिन पनि अधिकारसम्पन्न आयोगद्वारा त्यो विवाद टुंग्याउनु नै सबैभन्दा सही तरिका हुनेछ। कतिपय विज्ञहरूले अहिलेका कुनै पुराना सहरहरूलाई प्रदेशको राजधानी बनाउनुको सट्टा नयाँ सहरको निर्माण गरेर राजधानी बसाल्ने मत दिएका छन्। त्यो सोचाइ उत्तम हो। त्यसो भएमा प्रादेशिक रूपमा योजनाबद्ध प्रकारले नै नयाँ सहरको निर्माण हुन सक्नेछ र त्यसबाट देशको विकासमा मद्दत पुग्नेछ। त्यस प्रकारको नया सहर कुन जिल्लामा बनाउने त्यो कुराको सिफारिस गर्ने जिम्मा पनि आयोगलाई नै दिनु उपयुक्त हुनेछ।"
उर्जा स्थिरताको खाँचो,"भारतीय बजार ताकेर नेपालको जलविद्युत् नीति बन्यो। विद्युत् ऊर्जामा आत्मनिर्भर हुनुपर्ने चेत २०४८ सालदेखि हालसम्म पनि आएको छैन। जलविद्युत्मा राज्यले लगानी गर्नु हुँदैन भन्ने अघोषित मानसिकताले नेपाललाई बिजुलीसमेत आयातमा निर्भर बनायो। गत दुई सातामा भारतीय बिजुली आयात २० प्रतिशतले बढेको छ र यो अबको केही दिनमै २६ प्रतिशत पुग्दैछ। यति एउटा तथ्यांकले स्पष्ट गरेको छ कि नेपालले अपनाएको विद्युत् नीति पूर्णरूपमा असफल भइसकेको छ। जबकि नीति थियो, बिजुली बेचेर धनी हुने। बेच्ने होइन, उल्टो भारतले एक मेगावाट बिजुली कटौती गरिदियो भने विद्युत् प्राधिकरणको ठूलो टाउको दुखाइको विषय बन्छ। भारतले बिजुली नदेला कि भन्ने त्रास सधैं व्याप्त भइरहन्छ। यो त्रास यसपालिको हिउँदमा मात्र होइन, अझै कयौं हिउँद (न्यूनतम ठूला जलाशययुक्त आयोजनाहरू नबनेसम्म) कायमै रहने देखिन्छ। किनभने बूढीगण्डकीजस्ता विस्तृत अध्ययन भइसकेका आयोजनाका लागि लगानी जुटाउनसमेत तीनचार वर्ष लाग्छ र निर्माण गर्न घटीमा सात वर्ष लाग्छ। त्यो पनि राजनीतिक हडताल, बन्द, चक्काजाम, फाइल नअड्किने, वन मन्त्रालय, भूमिसुधार, रक्षा, गृहले आफ्नो धर्म निर्वाह गर्ने हो भने मात्रै। यसरी अबको कम्तीमा दस वर्षसम्म पनि हिउँदयामको न्यूनतम बिजुली माग पूर्ति गर्ने कुनै बन्दोबस्तीको सुरुसारसमेत छैन। विदेशबाट आउने विप्रेषण (रेमिट्यान्स) उपभोग गर्दैमा ठिक्क छ। त्यही विप्रेषण नहुने हो भने भारतलाई डलर दिएर चामल आयात गर्नसमेत पुग्दैन। यसरी परनिर्भरताको परकाष्ठामा देश भासिइसकेको छ। देश र जनताप्रति अलिकति पनि कर्तव्यबोध हुने नेता र कर्मचारीतन्त्र भइदिएको भए आज यो हविगत हुने थिएन। नेपाली सार्वभौम जनताले संविधानसभाबाट पारित गरेको संविधानलाई अस्वीकार गरेर नाकाबन्दी गर्ने र नेपालमा माइक्रो म्यानेजमेन्ट गर्दै आएको भारतप्रति मुलुकको ऊर्जा सुरक्षा सुम्पिनु अति घातक हुनेछ। अहिले सर्रर बिजुली आइरहेकै छ, कसैलाई मतलब छैन। तर सानातिना कुरामा पनि हस्तक्षेप गरेर आफ्नो अहम् र ठूल्दाइपन लाद्न खोज्ने भारतले जुनसुकै बेला पनि नेपालको ऊर्जा सुरक्षामा घात गर्न सक्छ भन्ने सामान्य सोचसमेत हाम्रा नेताहरूमा छैन। भारतको नियत र नीति थाहा पाइसकेपछि मुलुक र जनताको सुरक्षामा हाम्रा नेताहरू संवेदनशील छैनन्। यो विडम्बना हो। मोदीका हातमा नेपालको ऊर्जाको चाबी रहनु राष्ट्रिय सुरक्षा र रणनीतिक हिसाबले उचित होइन। यो तथ्यप्रति हाम्रा नेता र कर्मचारीतन्त्र अनभिज्ञ किमार्थ छैनन्। तर विविध लालच र नियतवश उनीहरू राष्ट्रिय ऊर्जा सुरक्षातर्फ गम्भीर देखिएका छैनन्। नेता र कर्मचारीतन्त्रको यो चरम लापरबाही हो। अर्काे शब्दमा राष्ट्रप्रति नै बेइमानी हो। अहिले स्वदेशका विद्युत् गृहहरूमा बिजुली उत्पादन घट्दो छ। हाम्रो प्रकृति नै हिउँदमा खोलामा पानी घट्ने र वर्षायाममा बाढी आउने भएकाले अधिकांश विद्युत् गृहहरूको उत्पादन खोलामा उपलब्ध पानीमा निर्भर छन्। यही प्रकृतिका कारण देशको कुल जडित क्षमता ९५६ मेगावाटमा यो हिउँदयाममा ३९ प्रतिशत उत्पादन घटिसकेको छ र घट्ने यो क्रम भने बढ्दो छ। स्वदेशका निजी र सार्वजनिक गरी जम्मा ५८१ मेगावाट मात्र उत्पादन भइरहेको छ। जबकि अहिलेको उच्चतम माग (पिक) १३०० मेगावाट छ र अबको केही दिनमै यो १३८० मेगावाटभन्दा बढी हुने देखिन्छ। यो महिना (पुस) मा भारतबाट मात्र ४७७ मेगावाट बिजुली आयात भएको छ। गत महिना भारतबाट जम्मा ४०० मेगावाट मात्र आयात भइरहेको थियो। अघिल्लो हिउँदमा विद्युत् प्राधिकरणले ३८० मेगावाट बिजुली आयात गरेको थियो। यसरी हरेक वर्ष आन्तरिक माग वृद्धि हुँदै जाँदा भारतमाथिको निर्भरता पनि उक्लिँदै गइरहेको तथ्यांकले देखाउँछ। अझ दुई देशबीच सीमापार प्रसारण लाइन पर्याप्त नभएका कारण नेपालले माग गरेअनुसार बिजुली आयात हुन सकेको छैन। बिजुलीमा भारतमाथिको निर्भरता उक्लिँदै छ। अन्तर्देशीय प्रसारण लाइन भइदिएको भए नेपालले बिजुली आयात गरेरै लोडसेडिङ पूर्णरूपमा अन्त्य भएको घोषणा गर्थ्यो। दोस्रो अन्तर्देशीय प्रसारण लाइन निर्माण भइदिएको भए नेपालले आयात गरेरै लोडसेडिङ पूर्णरूपमा अन्त्य भएको घोषणा गर्थ्यो, नभएर मात्र हो। अबको एकाध वर्षमा माथिल्लो तामाकोसीलगायत दुई हजार मेगावाट बिजुली प्रणालीमा आउँदैछन्। यी बिजुली आए पनि प्राधिकरणको अर्को टाउको दुखाइ अहिल्यै सुरु भइसकेको छ कि वर्षायामको बिजुली कसरी खपत गराउने भनेर। हिउँदमा नधान्ने, वर्षायाममा बढी हुने अर्थात् नदी प्रवाही आयोजना मात्र निर्माण भएकाले यो अवस्था आएको हो। जलाशययुक्त आयोजना चाहिन्छ भन्ने थाहा पाएर पनि हातमा अधिकार भएकाहरूले ध्यान दिएनन् र अझै पनि दिएका छैनन्। माथिल्लो कर्णाली, अरुण तेस्रो, बूढीगण्डकी जस्ता आयोजना स्वदेशी खपतका लागि बनाउनुपर्छ भन्ने थाहा पाएर पनि त्यसअनुसारको कर्म नगर्दा यो हविगत भएको हो। यसको ज्वलन्त उदाहरण पश्चिम सेती (जलाशययुक्त ७५० मेगावाट) लाई लिन सकिन्छ। २०६८ सालमा चीनको थ्री गर्जेज कम्पनीले नेपालमा पश्चिम सेती बनाउने भयो भनेर ठूलै डंका पिटियो। विश्वकै सबैभन्दा ठूलो २२५०० मेगावाट निर्माण गरिसकेको कम्पनीले जाबो ७५० मेगावाट सजिलै बनाउन सक्छ भनेर विनाप्रतिस्पर्धा दिइएको थियो। थ्री गर्जेज इन्टरनेसनलले पनि उही ताल देखायो, जुन नेपालमा अन्य कम्पनीहरूले देखाउँदै आएका छन्। अहिले हिउँदयामको बिजुलीको भाउ (पीपीए दर) प्रतियुनिट १२४० रुपैयाँ र वर्षायामको ७१० रुपैयाँले पश्चिम सेतीमा लगानी गर्दा पूरै आयोजना अयोग्य हुने भएकाले लगानी गर्न नसकिने जनाउ थ्री गर्जेजले दिएको छ। पश्चिम सेतीबाट वार्षिक हिउँद र वर्षायाममा यति बिजुली उत्पादन हुन्छ भन्ने उसलाई थाहा छ। यसको समन्वय गरिरहेको लगानी बोर्डले ताकेता गरेर छिटो कार्ययोजना पेस गर्न भनेपछि उसले आफ्नो लगानी नगर्ने मनसाय घुमाउरो पाराबाट व्यक्त गर्यो। जबकि तोकिएको दरबाट आयोजना निर्माण गर्न सकिनेनसकिने उसलाई सरकारले यसको मूल्य दर तोकेलगत्तै थाहा थियो। ऊर्जा मन्त्रालयले विशेषज्ञहरूको समिति बनाएर जलाशययुक्त, अर्धजलाशययुक्त आयोजनाको भाउ तय गरेको हो। यो भाउ तय हुनुअघि धेरै अध्ययन भएको थियो र यो दरले स्वदेशी तथा विदेशी लगानीकर्तालाई आकर्षित गर्छ भन्ने निष्कर्षमा समिति पुगेको थियो। तर एक वर्षपछि आएर थ्री गर्जेजले भाउ पुग्दैन भन्नुको अर्थ ऊ पश्चिम सेती निर्माण गर्न तयार छैन, केवल लाइसेन्स होल्ड मात्र गर्न उद्यत् छ भन्ने देखिन्छ। उसको लगानी गर्ने तीव्र अभिलाषा भइदिएको भए सरकारसित आएर सोभै वार्ता गरी हामीलाई यो दर चाहिन्छ भन्न सक्थ्यो। विद्युत् प्राधिकरण (२५ प्रतिशत सेयर) सँग संयुक्त लगानी सम्झौता गत वर्ष भयो। त्यसलाई प्राधिकरण सञ्चालक समितिले तत्काल पारित गर्यो, तर थ्री गर्जेजले आफ्नो निकायबाट एक वर्ष लगाएर पारित गयो। कुनै पनि जलविद्युत् आयोजनाका लागि एकएक दिन महŒवपूर्ण हुन्छ। तर उसले दिन होइन, महिना होइन, वर्षका वर्ष अनावश्यक रूपमा व्यतीत गर्दै आइरहेको छ। नेपालमा यो प्रकृतिको आयोजना निर्माण गरिरहेको भन्ने प्रोफाइल विश्वका अन्य निर्माण ठेक्कामा देखाउनुबाहेक उसले केही गरेको छैन। यसैमा ऊ रमाइरहेछ र आयोजना होल्ड गरिरहेछ। थ्री गर्जेजले पश्चिम सेती निर्माण गर्ने चाहना राखेको छैन भन्ने छनक ऊर्जा मन्त्रालयका अधिकारीहरूले सुरुदेखि पाइसकेका थिए उसको रबैया, काम गर्ने तरिका, जवाफ दिने प्रक्रिया, वार्ता, छलफल आदि हेर्दा। बूढीगण्डकीमा पनि चिनियाँ कम्पनी सीजीजीसीको हालत यही हो। फरक के छ भने बूढीगण्डकीमा ऊ विशुद्ध ठेकेदार हो, अधिक मूल्यमा (ईपीसीएफ) ठेक्का लिएर धेरै नाफा कमाउने दाउ थियो। यसमा थ्री गर्जेज आफैंले लगानी गरेर जोखिम बहन गर्नुपर्छ। बूढीगण्डकीमा जोखिमजति नेपाल सरकारको थाप्लामा हाल्थ्यो र नाफा मात्र कुम्ल्याउँथ्यो। चिनियाँ कम्पनीले ५० मेगावाटको माथिल्लो मर्स्याङदी आफैं निर्माण गरे। यो आयोजना त्यसै निर्माणमा गएको होइन। नेपालका एकजना ऊर्जामन्त्रीलाई प्रभावित पारेका कारण उसले अमेरिकी डलरमा पीपीए गर्न पायो। प्राधिकरणको त्यतिखेरको सञ्चालक समिति र केही सीमित कर्मचारीहरू रमाएकै भरमा खिम्तीभन्दा डरलाग्दो शैलीले पीपीए गराउन सफल भयो। ५० मेगावाटको पनि डलरमा पीपीए भएपछि र १५ पटक पीपीए दरमा मूल्य वृद्धि हुने प्रावधान राख्न सफल भएकाले उसको आयोजना खिम्ती र भोटेकोसीभन्दा आकर्षक देखियो र निर्माण गरे। तर पश्चिम सेतीमा डलर पीपीए होइन, विशुद्ध नेपाली पैसामा पीपीए हुने कुरो छ। यो कुरालाई नीतिगत रूपमै व्यवस्थित गरिएको छ। अब बन्ने एमाले र वाम गठबन्धन सरकारले पश्चिम सेतीको पनि डलरमै पीपीए गरिदिन्छु भनेर गरिदिए भने कुरो बेग्लै हो। किनभने पश्चिम सेतीको डलरमा पीपीए गरिदियो भने यो आयोजना विश्वकै आकर्षकमध्येमा पर्न जानेछ। जसरी अहिले कोरियन कम्पनीले माथिल्लो त्रिशूली १ को पीपीए डलरमा गराउन कसरत गरिरहेका छन्। चुनावमा करोडौं खर्च गरेर आएका नेताहरूका लागि माथिल्लो त्रिशूली १ को डलर पीपीए एउटा गतिलो वित्तीय अस्त्र हुनेछ। हामीले विदेशी लगानी र यसले कतिसम्मको असर गरेको छ भन्ने भोगिसकेका छौं। प्रत्यक्ष वैदेशिक लगानीको वकालत गर्नेहरूले एउटै कुराको जवाफ दिन अहिलेसम्म सकिरहेका छैनन् लोडसेडिङको जड खिम्ती र भोटेकोसी होइन भनेर। यी दुई आयोजना जसरी उत्पादनमा आए, त्यो वर्षदेखि प्राधिकरण अपूरणीय घाटामा छ। प्राधिकरण घाटामा हुनु भनेको राज्यको तर्फबाट लगानी रोकिनु हो। उदाहरणका लागि प्राधिकरणको सञ्चिती नोक्सानी (२८ अर्ब रुपैयाँ) राज्यले बेहोरिदियो। यो घाटा नभइदिएको भए राज्यले यो रकम जलविद्युत् आयोजनामा लगानी गर्न सक्थ्यो, यसरी विदेशीसित हात फैलाउनुपर्ने थिएन। तसर्थ आर्थिक समृद्धिको सबैभन्दा प्रमुख सर्त विद्युत् ऊर्जा आपूर्तिमै गोलमाल भएपछि उद्योगधन्दा, जीवनशैली सबै चौपट भए। स्वदेशको विकासमा लगानी गर्नुपर्ने पैसा बिजुली आयातमै गयो (यो वर्ष १८ अर्ब रुपैयाँ)। अहिले नेपालमा एक रुपैयाँ निर्यात हुँदा आयात १३ रुपैयाँको भइरहेको छ। यी लगायतका अवस्था र बेथिति नरोकिने हो भने जतिसुकै स्थिर सरकार आए पनि हुनेवाला केही छैन। स्थिरताका लागि पहिला ऊर्जा स्थिरता आवश्यक छ सरकारभन्दा।"
सूर्य नमस्कार : परिपूर्ण योग व्यायाम,"श्रीमद्भगवतगीतामा श्रीकृष्णले भन्नुभएको छ, योग विद्या सर्वप्रथम उहाँले सूर्यदेवलाई प्रदान गर्नुभएको थियो, त्यही विद्या सूर्यदेवले मनुमहाराजलाई बताउनुभयो र मनुमहाराजले इक्ष्वाकुलाई वर्णन गर्नुभयो भनेर उल्लेख गरेको पाइन्छ। यसरी यो विद्या गुरुशिष्य परम्पराद्वारा संरक्षित र संवर्धित हुँदै वर्तमान अवस्थासम्म आइपुग्न सफल भएको छ। यसै योग विद्यालाई पूर्णता प्रदान गर्ने क्रममा यसका विभिन्न क्रियात्मक पक्षअन्तर्गत सूर्य नमस्कार पनि आफैंमा एउटा परिपूर्ण यौगिक क्रियाअन्तर्गत पर्छ। सूर्य नमस्कारलाई पूर्णता दिन यसका बाह्रवटा स्थिति विशेषमा वर्णन गरिएको पाइन्छ। जसलाई समग्रमा सूर्यनमस्कार भनिन्छ। सूर्यनमस्कार प्रातः सूर्योदयको समयभन्दा पहिलै ब्रह्म मुहूर्तमा उठेर शौच, स्नानादि गरिसकेर, खुकुलो वस्त्र लगाई पूर्व दिशातिर मुख गरेर अभ्यास गर्नु लाभप्रद हुन्छ। सूर्यनमस्कारको अभ्यास निरन्तर गर्दै गएमा कुण्डलिनी शक्तिमा जागरण आउनुका साथै मन र शारीरिक अंगहरू पनि स्वस्थ रहन्छन्। सूर्यनमस्कारका प्रमुख नियम बिरामी भएको अवस्थामा योगशिक्षकसँग सल्लाह गरेर मात्र विस्तारै अभ्यास गर्दा राम्रो हुन्छ। सूर्यनमस्कार ब्रह्म मुहूर्तमा खाली पेट भएको अवस्थामै गर्दा बढी लाभप्रद हुन्छ, तथापि पेट खाली छ भने साँझपख पनि गर्न सकिन्छ। सूर्यनमस्कारका १२ वटा स्थितिलाई एकपटक पूरा गर्दा एउटा आवृत्ति पूरा हुन्छ। सूर्यनमस्कारबाट धेरै लाभ लिन प्रत्येक दिन ३, ६ देखि ९ या १२ पटकसम्म यथाशक्ति गर्न सकिन्छ। सूर्यनमस्कारका १२ वटै स्थितिलाई अभ्यास गर्दा श्वासप्रश्वास प्रक्रियामा विशेष ध्यान दिनुपर्छ। त्यसलाई यौगिक भाषामा लामो श्वास लिने प्रक्रिया पूरक भनिन्छ। श्वास रोकेर गर्ने प्रक्रियालाई कुम्भक भनिन्छ। कुम्भक पनि दुई प्रकारका हुन्छन्अन्तःकुम्भक (श्वास भित्रपट्टि रोक्ने प्रक्रिया) र बाह्य कुम्भक (श्वास बाहिरपट्टि छोडिसकेपछि बाहिरै रोकेर राख्ने प्रक्रिया हो)। श्वास छोड्ने (प्रश्वास) प्रक्रियालाई रेचक भनिन्छ। सूर्यनमस्कारको अभ्यास गर्दा हाम्रो शरीरमा रहेका ऊर्जा शक्ति केन्द्र (चक्र) हरूमा एकाग्र भएर गर्नु लाभप्रद हुन्छ र अथर्ववेदमा उल्लेख भएअनुसार ती शक्ति केन्द्र (चक्र) हाम्रो शरीरमा आठवटा छन्। यिनलाई मनसऊर्जाकेन्द्र पनि भनिन्छ। यी चक्रलाई शरीरको तलदेखि माथितिर वर्णन गरिन्छ किनभने ऊर्जा शक्तिको प्रवाह शरीरको सबैभन्दा तल्लो चक्र मूलाधार चक्र बाट सुरु भई सबैभन्दा माथिल्लो केन्द्र सहस्रार चक्रतिर प्रवाह हुन्छ। जब हरेक चक्रमा स्पर्श गर्दै यो ऊर्जाशक्ति मूलाधार चक्रबाट माथितर्फ बढ्दै सहस्रार चक्र पुग्छ तब हामीमा अलौकिक चेतनाको विकास सुरु हुन्छ। सूर्यनमस्कार गर्दा गरिने १२ स्थिति सुरु गर्नुअगाडि हामीलाई प्रत्यक्षरूपमा दर्शन दिने आराध्य देव भगवान् सूर्यको ध्यान गर्नुपर्छ तथा सूर्यनारायणबाट ओज, तेज र खुसीका सप्तरंगी किरण आफूभित्र समाहित भएको महसुस गर्नुपर्छ। सूर्य भगवान्ले चढ्ने रथलाई सातवटा बलवान् घोडाले साताका सात दिनलाई पनि जनाउँछ। सात रंगका एउटा पुञ्ज बनी दिव्य किरणले शक्तिको रूप लिन्छ, जसबाट यो दृश्यमानप्रकृति अटुटरूपमा चलायमान हुन्छ। सूर्यनमस्कार विधि प्रणमासन वा नमस्कार मुद्रा : पूर्व दिशातिर मुख गरेर खुट्टा, ढाड, कम्मर, घाँटी सीधा राखेर उभिई नमस्कार मुद्रामा हातलाई छातीको सामुन्ने अनाहत चक्र अगाडि राखेर प्रातःकालको उदाउँदो सूर्यलाई ध्यान गर्दै मन्त्रको उच्चारण गर्ने र मनलाई अनाहत चक्रमा केन्द्रित गर्ने। हस्त उत्तानासनऊध्र्व हस्तासन : श्वासभित्र भर्दै दुवै हातलाई तन्नक्क तन्काएर सीधा राख्दै श्वास लिएर मनलाई विशुद्धि चव्रमा केन्द्रित गर्दै र दृष्टिलाई आकाशतिर राख्दै कम्मरको साथसाथै झुकाउँदै, दुवै हातलाई विस्तारै पछाडितिर लैजाने। कम्मरलाई पनि सकेसम्म पछाडितिर झुकाउने र केही क्षण कुम्भक गर्ने। पाद हस्तासन : श्वासलाई विस्तारै बाहिर फाल्दै दुवै हातलाई पछाडिबाट अगाडितिर घोप्टिँदै दुवै हातको हत्केला दायाँ पैताला र बायाँ पैतालाको नजिक भुईंमा राख्ने तथा निधारले घुँडामा छुने प्रयास गर्ने। स्वाधिष्ठान चक्रमा ध्यान लगाउँदै मन्त्र जप्ने। वामअश्वसञ्चालनासन : दुवै हत्केलालाई भुईंमै टिकाइराख्ने र टाउकोलाई आकाशतिर फर्काउँदै बायाँ खुट्टालाई पछाडितिर तनक्क तन्काउने। दायाँ खुट्टालाई दुवै हातको बीचमा राख्ने दाहिने घुडाँलाई छाती सामुन्ने राखी दायाँ कुर्कुच्चालाई भुईंमा राम्ररी टेकी श्वासभित्र तान्दै मन्त्र जप्दै आज्ञा चक्रमा ध्यान लगाई दृष्टिलाई आज्ञा चक्रमा अडाउने। पर्वतासन : श्वास बाहिर फाल्दै दायाँ खुट्टालाई पछाडि बायाँ पैतालाबराबर लैजाने। त्यसपछि घाँटी र टाउकोलाई दुवै हातका बीचमा राखी हातभन्दा भित्र पुर्याउने कोसिस गर्ने। नितम्ब (पुठो) र कम्मर माथि उठाएर त्यसपछि निहुरिएको टाउकोले नाभिलाई हेर्ने। मनलाई विशुद्धि चक्रमा केन्द्रित गर्दै मन्त्रको उच्चारण गर्ने। अष्टांगनमनासनसाष्टांगासन : हात र खुट्टाका पञ्जालाई यथास्थानमा राख्दै छाती, दुवै घुँडा र चिउडोले मात्र भुँइ छुने। मणिपुर चक्रमा ध्यान केन्द्रित गर्दै मन्त्र जप्ने। यी अवस्थामा दुवै हात, दुवै खुट्टा, छाती र चिउँडो एकसाथ भुँइमा छुने भएकाले यस आसनलाई साष्टांगासन पनि भनिन्छ। यस अवस्थामा श्वासप्रश्वास सामान्य रहन्छ। भुजंगासन : श्वास भित्र तानेर छातीलाई माथि उठाउँदै आकाशतिर हेर्ने। यस अवस्थामा नाभिसम्मको शरीरको भागलाई भुइँमै अडाएर राख्दै दुवै हात सीधा राख्ने र दुवै खुट्टालाई पनि सीधा तन्काउने। श्वास तानेर मनलाई स्वाधिष्ठान चक्रमा ध्यान लगाउँदै मन्त्र जप्ने। सूर्यनमस्कारका फाइदा बिहानीपखको उदाउँदो सूर्यको किरणले तनाव थकान र उदासीनता हटाई मन, मस्तिष्क र शरीर तरोताजा राख्छ। सूर्यका किरण हाम्रो त्वचाछालामा पर्दा शरीरमा भिटामिन डीको निर्माण हुन्छ, जुन तत्वले क्याल्सियम र फास्फोरस जस्ता खनिज लवणलाई शरीरमा पुर्याउन मद्दत गर्छ। सूर्यनमस्कार एउटा पूर्ण वैज्ञानिक, शारीरिक, मानसिक र आध्यात्मिक लाभ दिने व्यायाम हो, जसले सबै अंगप्रत्यंगलाई बलिष्ठ, निरोगी र ऊर्जावान् बनाउनमा मद्दत गर्दछ। मेरुदण्ड तथा कम्मरलाई लचिलो बनाई कुनै समस्या भए त्यसलाई हटाउन पनि मद्दत गर्दछ। शरीरको रक्तसञ्चार प्रणालीलाई उत्प्रेरित गरी रगतमा भएका अशुद्घ तŒवलाई निर्मूल पार्दै चर्मरोग आदि बचाउँछ। निर्दिष्ट विधिपूर्वक श्वासप्रश्वास र शरीरका शक्ति केन्द्र अर्थात् चक्रमा ध्यान लगाउँदै मन्त्रोच्चारणसहित निरन्तर अभ्यास गर्दै गएमा सम्पूर्ण शरीरका अंगजस्तै मेरुदण्ड, मुटु, फोक्सो, मिर्गौला, कलेजो, पित्ताशय, आमाशय तथा आन्द्रा इत्यादि स्वस्थ रहन्छन्। सूर्यनमस्कारको अभ्यास दीर्घकालसम्म निरन्तर गरेमा कुण्डलिनी शक्ति जागरणमा मद्दत मिल्छ। विचारमा सकारात्मक ऊर्जा बढ्न गई आनन्द, उत्साह तथा निर्भयता पनि प्राप्त हुन्छ।"
"प्रिमियर लिगः म्यानचेस्टर सिटीको पहिलो हार, लिभरपुल ४३ ले विजयी","काठमाडौँः यो सिजनको इङ्लिस प्रिमियर लिग फुटबल प्रतियोगितामा म्यानचेस्टर सिटीले २३ खेलपछि पहिलो हार व्यहोरेको छ । बलियो प्रतिद्वन्द्वी लिभरपुलको घरेलु मैदान एनफिल्डमा आइतवार राति भएको प्रिमियर लिगको २३ औँ चरणको भिडन्तमा लिभरपुलले सिटीलाई ४३ गोलअन्तरले हराउन सफल भएको छ । लिभरपुलसँगको पराजयपछि सिटीको प्रिमियर लिगमा लगातार २३ खेलसम्मको अपराजित यात्रामा पनि पूर्णविराम लागेको छ । लिभरपुललाई जिताउने क्रममा खेलको नवौँ मिनेटमा ओक्सलाडे च्याम्ब्रेलाइनले पहिलो गोल गरे । उनले सिटीका डिफेन्डरलाई बिट गर्दै बललाई जाली चुमाएका थिए । तर सिटीका लागि खेलको ४० औँ मिनेटमा ल्योरो सानेले उत्कृष्ट गोल गर्दै खेललाइए बराबरीमा ल्याउन सफल भए । दोस्रो हाफमा उपाधि होडमा उपाधि होडमा फराकिलो अग्रता बनाइरहेको सिटीलाई लिभरपुलले एकपछि अर्को झट्का दियो । लिभरपुलका लागि रोबर्टो फिरमिन्होले खेलको ५९ औँ मिनेटमा गोल गर्दै २१ को अग्रता दिए । त्यसपछि ६१ औँ मिनेटमा स्याडियो मानेले गोल गरेपछि लिभरपुलले सिटीविरुद्ध ३१ को अग्रता बनायो । लिभरपुल त्यतिम रोकिएन । सिटीका किपर एन्डरसन अघि बढेर प्रहार गरेको बललाई खेलको ६८ औँ मिनेटमा सदुपयोग गर्दै लङ्ग रेन्ज बलमा लिभरपुलका मोहम्मद सलाहले गोलको दिशा दिन सफल भएपछि लिभरपुल ४१ को अवस्थामा पुग्यो । तर, सिटी पनि हार मान्ने पक्षमा थिएन । लिगमा १६ अंकको अग्रता बनाएको सिटीका लागि खेलको ८५ औँ मिनेटमा ब्रेन्राडो सिल्भा र खेलको ९१ मिनेटमा गुन्दोगानले गोल गरेपछि नतिजा ४३ मा टुंगियो । आजको खेलपछि सिटी २३ खेलबाट ६२ अंकसहित लिगको पहिलो स्थानमा कायम छ ।"
"खोटाङका दिनेशको कमाल, यसरी बनाए विश्व रेकर्ड",काठमाडौँ : खोटाङको राजापानीका एकजना युवाले गिनिज बुक विश्व रेकर्डमा नाम लेखाउन सफल भएका छन् । जिम्न्यास्टिक खेलाडी दिनेशले सुनारले एक मिनेटमा १८ पटक ट्विस्टि ब्याक फ्लिप्स गरेर गिनिज विश्व रेकर्डमा नाम लेखाउन सफल भएका हुन् । यो सफलतासँगै उनलाई अमेरिकामा प्रशिक्षण दिने अवसर पनि मिलेको छ। राष्ट्रिय खेलकुद परिषदले गरेको बिदाई कार्यक्रममा सदस्य सचिव केशव बिष्टले सुनारलाई प्रमाणपत्र र प्रोत्साहन स्वरुप २५ हजार नगद प्रदान गरे । विष्टले नेपाल र नेपाली शीर उँचो बनाइदिएकोमा सुनारलाई धन्यवाद दिए । खोटाङमा जन्मेका युवा अमेरिकामा प्रशिक्षक बन्न पाउनु नेपालीको गौरवको कुरा रहेको सदस्य सचिव बिष्टले बताए। कार्यक्रममा परिषदका प्रशिक्षक तथा अनेरास्ववियुका पुर्व विद्यार्थी नेता महेन्द्र राई र युवा संघ नेपालका नेता प्रभातबिक्रम कटवाल लगायतले दिनेश जस्ता युवालाई राज्यले हौसला दिनुपर्ने बताए ।
दुर्इ गोलले पछि परेको बार्सिलोना यसरी खेलमा फर्कियो,"काठमाडौं : स्पेनिस ला लिगाको यस सिजनमा सुरुदेखि नै उत्कृष्ट प्रदर्शन गरिरहेको बार्सिलोनाले आफ्नो उत्कृष्ट लयलाई यथावत राखेको छ । आइतबार राति भएको लिगको खेलमा रियल सोसिडाडमाथि ४२ को जित निकाल्दै अपराजित यात्रालाई कायम राखेको छ । एनोटा रंगशालामा भएको खेलमा सुरुवाती अग्रता भने रियल सोसिडाडले बनाएको थियो । ११ औ मिनेटमा विलियन जोसले गोल गरी बार्सिलोनालाई १० ले पछि पारेका थिए । ३४ ओं मिनेटमा जायन्मिले गोल गरी रियल सोसिडाडको अग्रता दोब्बर बनाए। बार्सिलोनाका लागि ३९ औं मिनेटमा पाउलिन्होले गोल गरी खेल २१ को अवस्थामा पुर्याए । पहिलो हाफमा १ गोलले पछि परेको बार्सिलोनाका लागि सुवारेजले दोस्रो हाफको ५० औं मिनेटमा गोल गरी खेललाई बराबरी गरे भने ७१ औं मिनेटमा गोल गर्दै टोलीलाई अग्रता दिलाए । ८५ औं मिनेटमा मेसीले फ्रिकिक मार्फत सुन्दर गोल गर्दा बार्सिलोना ४२ को जित निकाल्न सफल भयो। यस जितसंगै शीर्ष स्थानमा रहेको बार्सिलोनाको १९ खेलबाट ५१ अंक पुगेको छ । समान खेल खेलेका एथ्लेटिको मड्रिड ४२ अंकसहित दोस्रो स्थानमा, ४० अंक रहेको भ्यालेन्सिया तेस्रो स्थानमा र १८ खेल खेलेको रियल मड्रिड ३२ अंकसहित चौथो स्थानमा रहेको छ । आइतबार नै भएका ला लिगाका अन्य खेलमा सेल्टा भिगोले लेभान्टेलाई र अलाभेजले सेभिल्लालाई समान १० ले पराजित गरे भने स्पानिओल र यथ्लेटिक विल्बाओले ११ को बराबरी खेले ।"
खप्तड गोल्डकपको उपाधि नेपाल आर्मीको पोल्टामा,"धनगढीः धनगढीमा भएको सर्वाधिक पुरस्कार राशिको सुदूरपश्चिम खप्तड गोल्ड कप फुटबल प्रतियोगिताको उपाधि त्रिभुवन आर्मी क्लबले कब्जा गरेको छ । सोमबार धनगढी रंगशालमा भएको फाइनल खेलमा अर्को विभागीय टोली सशस्त्र प्रहरी बलको एपिएफलाई पराजित गर्दै आर्मीले उपाधिमा कब्जा जमाएको हो । निर्धारित समयमा कुनै पनि टिमबाट गोल हुन नसकेपछि खेलको नतिजा पेनाल्टी सुटआउट मार्फत निकालिएको थियो । आर्मीले एपीएफलाई पेनाल्टी सुटआउटमा ५४ गोल अन्तरले पराजित गरेको हो । उपाधिसँगै आर्मीले नगद ११ लाख ११ हजार १ सय ११ सहित ट्रफी र प्रमाणपत्र प्राप्त गरेको छ । एपीएफका जर्सी नम्बर १२ का खेलाडी सुदिप सिन्ग्राकारले हानेको प्रहार पलमा लागेर फर्किएपछि एपीएफले उप विजेतामा चित्त बुझाउन परेको हो । योसँगै उपविजेता एपीएफले ५ लाख ५५ हजार ५ सय ५५ रुपैयाँमा चित्त बुझाएको छ । म्यान अफ द फाईनल आर्मीका नवयुग श्रेष्ठ भए । निर्धारित समयको खेलमा दुवै टोलीले राम्रा अवसर सिर्जना गर्दै खेलको सुरुवात गरेका थिए । तर आर्मी र एपिएफ दुवैले एक अर्काको डिफेन्स तोड्न नसक्दा निर्धारित समयमा एउटा पनि गोल नभएको हो । खेलको २१ औँ मिनेटमा अन्जन विष्टले एपीएफलाई अग्रता दिलाउने मौका गुमाएका थिए । यस्तै खेलको ३१ औँ मिनेटमा आर्मीका जर्ज प्रिन्स कार्कीको फोरी किक एपिएफका गोलकिपर अमृत चौधरीले बचाएका थिए । यसै गरी जर्ज प्रिन्सले ३७ औँ मिनेटमा बक्स बाहिरबाट गरेको प्रहार पनि अमृतले बचाएका थिए । प्रतियोगितामा आर्मीका कप्तान भरत खवासले उत्कृष्ट खेलाडी हुँदै यामाहाको मोटरसाइकल पुरस्कार पाए । यस्तै उत्कृष्ट गोलकिपर आर्मीका विकेश कुथु, उत्कृष्ट डिपेन्डर एपीएफका टोप विष्ट, उत्कृष्ट फरवार्ड आर्मीका सन्तोष तामाङ र राईजीङ प्लेयर सुदुरपश्चिम ११ का गोलकिपर अमानत शेख घोषीत भए । तीनैजनाले नगद १५१५ हजार नगद प्राप्त गरेका छन् । उपाधि जितेपछि प्रतिक्रिया दिँदै त्रिभुवन आर्मी क्लबका प्रशिक्षक नवीन न्यौपानेले दुवै टिमले उत्कृष्ट प्रदर्शन गरेको बताए । उनले पेनाल्टी सुटआउटबाट विजयी हुनु परेकाले आफ्नो टिमलाई भाग्यले साथ दिएको बताए । यस्तै एपीएफका प्रशिक्षक रत्नकाजी महर्जनले लगातार खेल खेल्न परेपनि खेलाडीहरूले उत्कृष्ट प्रदर्शन गरेको तर पेनाल्टीमा भाग्यले साथ नदिँदा पराजित भएको बताए । आइतबार मात्रै एपिएफले आयोजक सुदूरपश्चिम ११ सँग खेल खेलेको थियो ।"
