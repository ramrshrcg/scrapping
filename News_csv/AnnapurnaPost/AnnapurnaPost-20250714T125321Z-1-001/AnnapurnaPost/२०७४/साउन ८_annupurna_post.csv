शीर्षक,विवरण
आर्थिक समृद्धिको लङ रेस',"देशमा फेरि एकपटक २०४६ सालको राजनीतिक परिवर्तनपछि जस्तै विकासको हावा चारैतिर चलेको महसुस भएको छ। २०४८ को आम निर्वाचनपश्चात् देशमा आर्थिक विकासमा उत्साहजनक वातावरण तयार भएको थियो। आर्थिक वृद्धिदर सात प्रतिशत पुगेको थियो। निर्यात दोब्बर भएको थियो। डाबर, युनिलिभरलगायतका बहुराष्ट्रिय कम्पनी त्यतिबेलै नेपाल भित्रिएका हुन्। भारतसँगको वाणिज्य सन्धिपछि नेपाली उत्पादनले भारतीय बजारमा विशेष सहुलियतपूर्ण प्रवेश पाएको थियो। राष्ट्रिय अर्थतन्त्रमा सकारात्मक कम्पन पैदा हुँदै थियो, तर राजनीतिले बाटो बिरायो। राजनीतिक अस्थिरता, माओवादी द्वन्द्वको पृष्ठभूमिमा विगत २७ वर्षमा २५ वटा सरकार परिवर्तन भए। बितेको १० वर्षमा १० वटै सरकार परिवर्तन भएका छन्। नयाँ संविधान घोषणापश्चात् देशमा विकासको पक्षमा आशालाग्दो वातावरण देखिएको छ। आर्थिक वृद्धिदर करिब सात प्रतिशत पुगेको छ। नेपाल विश्वका उच्च आर्थिक वृद्धिदर हासिल गर्ने प्रमुख तीन राष्ट्रको सूचीमा छ। विकास निर्माणका सकारात्मक नतिजा देखा पर्दैछन्। सबैभन्दा महत्ववपूर्ण पक्ष राजनीतिक सोचमा आएको परिवर्तन। मैले स्थानीय तहको निर्वाचन क्रममा महानगरपालिकादेखि गाउँपालिकासम्म प्रस्तुत गरिएका राजनीतिक एजेन्डालाई सूक्ष्म रूपमा नियाल्ने कोसिस गरें, जहाँ सबैको प्राथमिकता विकास निर्माणमा केन्द्रित थियो। उम्मेदवार र दलका नेताहरू आम मतदाताका अगाडि आफ्नो राजनीतिक दर्शन' लाई एक कदम पछाडि राखेर पहिलो नम्बरमा विकास निर्माणप्रतिकै प्रतिबद्धता दोहोर्याउन विवश थिए। किनभने मतदातामा विकास निर्माणप्रतिको चासो यति बढी छ कि सायद उनीहरूले राजनीतिक आदर्श' का विश्लेषणहरूमा हैन, विकासका यथार्थपरक एजेन्डा उम्मेदवारसँग मागिरहेका थिए। दुई चरणमा स्थानीय तहको निर्वाचन सम्पन्न भएको छ। हामी तेस्रो चरणको निर्वाचनको तयारीमा छौं। २० वर्षपछि सम्पन्न स्थानीय तह निर्वाचनबाट आम जनताले आफ्ना जनप्रतिनिधि मात्र होइन, विकास पनि सँगै पाउनेछन्। अहिले स्थानीय तहका जनप्रतिनिधि स्रोत, साधन र निर्णय गर्न सक्ने अधिकारसम्पन्न छन्। आम जनता आफैं आफ्नो विकास निर्माणको नेतृत्व र कार्यान्वयन गर्न पाउने ठाउँमा पुगेका छन्। स्थानीय तहका लागि विनियोजित ठूलो बजेटको कार्यान्वयनले नेपालका गाउँसहरले गुणात्मक फड्को मार्ने विश्वास गर्न सकिन्छ। यसका प्रारम्भिक संकेतहरू देखिन सुरु गरेका छन्। यस्तो लाग्दैछ जनप्रतिनिधि आपसमा अघोषित रूपमा आफूलाई विकास निर्माणमा अब्बल सावित गर्ने प्रतिस्पर्धामा छन्। एउटा महानगरपालिकाको मेयरले अर्को महानगरपालिकाको मेयरभन्दा कसरी राम्रो काम गरेर देखाउने भन्ने मनोविज्ञान देखिएको छ। नगरपालिका नगरपालिकाबीच विकास कार्यक्रममा प्रतिस्पर्धा देखिँदैछ। उनीहरू स्मार्ट सिटी' निर्माण गर्ने अवधारणामा बहस गरिरहेका छन्। गाउँपालिकाका बीचमा पनि आफूलाई नमुना सावित गर्ने चुनौतीका रूपमा जनप्रतिनिधिले जिम्मेवारी महसुस गरेका छन्। आगामी पाँच वर्षमा जसले विकास निर्माणमा उत्कृष्ट योगदान गर्न सक्यो, उसको राजनीतिक भविष्य त्यत्तिकै उज्ज्वल छ भन्ने गाउँपालिकाका वडाध्यक्षदेखि महानगरपालिकाका मेयरसम्मले राम्रोसँग बुझेका छन्। नेपालमा पहिलोपटक सकारात्मक सोचको लागि, सकारात्मक परिवर्तनका लागि र आर्थिक समुन्नतिका लागि प्रतिस्पर्धा सुरु भएको छ। यसले नेपालको आर्थिक विकास एवं सामाजिक जीवनमा व्यापक सुधार ल्याउनेछ। नेपालको आर्थिक समृद्धिको लागि लङ रेस' प्रारम्भ भएको छ। अब समयमै प्रादेशिक र संघीय संसद्को निर्वाचन सम्पन्न गरी स्थानीय तहबाट प्रारम्भ भइसकेको विकास निर्माणको अभियानलाई तीव्रता दिइनुपर्छ। स्थानीय तहमा जनप्रतिनिधिले काम सुरु गरिरहँदा एउटा पक्षमा भने समयमै सचेत रहनुपर्ने आवश्यकता छ। त्यो हो कर निर्धारणको मामिला। हो, हामीले स्थानीय तह, प्रदेशले आफ्नो वित्तीय व्यवस्थापनमा प्रभावकारी भूमिका निर्वाह गरून् भन्ने सोचका साथ कर लगाउन पाउने व्यवस्था संविधानमा गरेका हौं। तर यसको अर्थ यो होइन कि उनीहरूले आफ्नो क्षेत्राधिकारभित्रका जुनसुकै गतिविधिमा कर निर्धारण गरून्, कर वृद्धि गरून्। प्रारम्भिक संकेतले के देखाएका छन् भने स्थानीय तहहरू आफ्नो क्षेत्राधिकारभित्रका आर्थिक गतिविधिमा कर वृद्धि गर्न चाहन्छन्। सामान्य आर्थिक कारोबारमा पनि कर लगाउन चाहन्छन्। काठमाडौंबाट विराटनगरको लागि छुटेको बसले प्रत्येक स्थानीय तहको सिमाना टेक्नासाथ कर तिर्नुपर्ने अवस्था आयो भने सार्वजनिक यातायातको हालत के होला ? वीरगन्जबाट सामान बोकेर काठमाडौं आइरहेको ट्रकले प्रत्येक स्थानीय सिमानामा कर तिर्नुपर्ने अवस्था आयो भने के होला ? सवारीधनीले महानगरपालिका, यातायात व्यवस्था कार्यालय सबैतिर कर तिर्नुपर्ने व्यवस्था कति सान्दर्भिक होला ? कतै हामी विगतमा जेनतेन मुक्त भएको ढाट तेस्र्याएर चुंगीकर असुल्ने मोडेल पुनर्जीवित त गर्दै छैनौं ? यस विषयमा निजी क्षेत्रका प्रतिनिधिमूलक संस्था र राजनीतिक दलहरूबीच गम्भीर परामर्शको खाँचो छ। हो, स्थानीय निकायलाई साधनस्रोतले सम्पन्न बनाउनुपर्छ। त्यसको लागि अहिले भइरहेका आर्थिक गतिविधिमा होइन, आआफ्ना क्षेत्रमा लगानीको आकर्षक वातावरण तयार गरी नयाँ आर्थिक गतिविधि सिर्जना गर्नुपर्छ। आम्दानीको दिगो स्रोत व्यवस्थापन गर्नुपर्छ। संघीय संरचनामा रहेका देशमा एक प्रदेश र अर्को प्रदेशबीच कसरी लगानीको आकर्षक वातावरण तयार गर्ने भन्नेबारेमा प्रतिस्पर्धा भइरहेको छ। नयाँ आर्थिक गतिविधि सिर्जना गर्नुको सट्टा अहिलेकै विद्यमान गतिविधिमा कर बढाउने निर्णय लिनु भनेको आफ्ना मतदातामाथि वित्तीय बोझ थप्नु मात्रै हो। संविधानको स्प्रिट पनि यस्तो होइन। हाम्रा व्यापारिक केन्द्रहरू अन्तर्राष्ट्रिय स्तरका पूर्वाधार निर्माणका साथै आधुनिक सूचना प्रणालीमा आबद्ध हुँदैछन्। वीरगन्जमा (नेपालभारत सीमा) भव्य एकीकृत भन्सार चौकी (आईसीपी) निर्माण भएको छ। उक्त जाँच चौकीमा पुग्दा लाग्छ, हामी कुनै युरोपेली भन्सार बिन्दुमा छौं। नेपालको व्यापार सहजीकरणका लागि यस स्तरमा निर्माण भएको यो नै पहिलो पूर्वाधार हो, जहाँबाट नेपालको व्यापारिक कारोबारको गुणस्तरमा आमूल सुधार आउनेछ। नेपालभारतबीचमा व्यापारिक सूचना आदानप्रदान गर्ने समझदारी भइसकेको पृष्ठभूमिमा भन्सार बिन्दुमा हुने गलत क्रियाकलापको अन्त्य भई फेयर ट्रेड' को वातावरण तयार हुनेछ, जसबाट राजस्व व्यवस्थापनमा पनि गुणस्तरीय सुधार आउनेछ। नेपालभारतबीचका थप तीन व्यापारिक केन्द्रमा यस्ता आईसीपी निर्माण हुँदैछन् विराटनगर, भैरहवा र नेपालगन्जमा। वीरगन्जमा आईसीपी निर्माण भइसकेको पृष्ठभूमिमा निर्माणमा तीव्रता आउने अपेक्षा गरिएको छ। यद्यपि यो पनि साँचो हो कि विकास निर्माणको हाम्रो गति अझै पनि सुस्त छ। यी चारवटै आईसीपीबाट मुख्य सडकसम्म ६ लेनको सडक विस्तार गर्ने योजना कार्यान्वयन भइइरहेको छ। जोगबनीदेखि इटहरीसम्म, वीरगन्जदेखि पथलैयासम्म, भैरहवादेखि बुटवलसम्म र रुपैडियादेखि कोहलपुरसम्म यस्ता सडकको सञ्जाल फैलिँदैछ। वीरगन्जको आईसीपीसुक्खा बन्दरगाहबाट प्रारम्भ हुने सडक पथलैयासम्म ६ लेनमा विस्तारको काम भइरहेको छ। यता काठमाडौंबाट तराई जोड्ने फास्ट ट्र्याक नेपाली सेनाले प्राथमिकतापूर्वक अगाडि बढाउँदैछ। वीरगन्जबाट पथलैयासम्म आउने ६ लेनको सडक, फास्ट ट्र्याकसम्म जोडिन पथलैयादेखि पूर्वपश्चिम राजमार्गमा १८ किलोमिटर ग्याप देखिन्छ। पथलैयादेखि फास्ट ट्र्याकसम्मको १८ किलोमिटर सडकलाई पनि यी परियोजना कार्यान्वयन क्रममा ६ लेनमा विस्तार गर्ने निर्णय सरकारले गरोस्। यस अवस्थामा वीरगन्जदेखि काठमाडौं एक घन्टाको दूरीमा रहनेछन्। नेपालको आर्थिक विकासमा यो अर्को कोशेढुंगा सावित हुनेछ। यसले व्यापारिक लागत र समयको ठूलो बचत हुनेछ। त्योभन्दा महत्ववपूर्ण पक्ष वीरगन्जवासीले आफूलाई राजधानीभन्दा टाढाको मानिस सम्झिने छैनन्। जुन दिन काठमाडौंको अफिस सकेर आफ्नै घर वीरगन्ज बास बस्न जाने दिन आउनेछ, त्यो दिन वीरगन्जका वासिन्दाको मनोभावनासँग गाँसिएका तमाम सामाजिक समस्याको आफैं समाधान हुनेछ। भैरहवा र बुटवल सहरले आफ्नो परिचय बदलिसकेका छन्। भैरहवामा लुम्बिनी अन्तर्राष्ट्रिय विमानस्थल निर्माण भइरहेको छ। लुम्बिनी गुरुयोजनाअन्तर्गत बृहत्तर लुम्बिनीको विकासमा यो क्षेत्र फैलिएको छ। हो, लुम्बिनी विकासको गति धिमा छ। गौतम बुद्धको जन्मस्थल र लुम्बिनी विकासको गुरुयोजना कार्यान्वयन भइरहँदा पनि यहाँको चहलपहल सामान्य छ। तर लुम्बिनीलाई विश्वका बौद्धमार्गीले एकपटक नपुगिनहुने तीर्थस्थलका रूपमा परिणत गर्न सम्भव छ। लुम्बिनी, भैरहवा र बुटवलको समग्र विकासले मात्रै दोहोरो अंकको आर्थिक वृद्धिदरको योगदान पुर्याउन सम्भव हुनेछ। विमानस्थल निर्माणमा पनि हामी एक कदम अगाडि बढेका छौं। भैरहवामा अन्तर्राष्ट्रिय विमानस्थल निर्माण भइरहेको छ। पोखरामा अर्को अन्तर्राष्ट्रियस्तरको विमानस्थल निर्माण प्रक्रिया अगाडि बढेको छ। निजगढमा अन्तर्राष्ट्रिय विमानस्थल निर्माणमा ढिलाइ भइरहेको छ, तर फास्ट ट्र्याकसँगै यो विमानस्थल निर्माण हुनेछ। यी पूर्वाधारहरू नेपाललाई विकासको उचाइमा पुर्याउने महत्वपूर्ण माध्यम बन्नेछन्। भारतदेखि चीनसम्म (सुनौलीकोरला) जोडिने कालीगण्डकी कोरिडोर सडकको ट्र्याक खुलेको छ। नेपालका लागि यो आफैंमा रणनीतिक सडक हो। हामीले चीन र भारत दुई ठूला अर्थतन्त्रबीच नेपाली अर्थतन्त्रलाई भाइब्रेन्ट' बनाउने सपना बोकेका छौं। त्यो सपना पूरा गर्न यस्तै रणनीतिक सडकहरूले योगदान पुर्याउँछन्। यो सडकलाई हामीले जतिसक्यो चाँडो स्तरोन्नती गर्नुपर्छ। यो समयमा नेपालमा रेलवे सेवा विस्तारमा पनि आशालाग्दो कदम अगाडि बढेको छ। अहिले नेपालका तीन ठाउँमा रेलवे सेवा विस्तारका लागि काम भइरहेको छ। जयनगरबर्दिवास७० किलोमिटर, बर्दिवासलालबन्दी ३० किलोमिटर र जोगवनीविराटनगर २० किलोमिटर। राजनीतिले विगतमा जस्तो बाटो बिराउने छैन। लोकतन्त्रमा राजनीतिक प्रतिस्पर्धा त हुन्छ नै, तर त्यो प्रतिस्पर्धा देश विकासमा कसले बढी योगदान गर्ने भन्नेतर्फ उन्मुख हुनेछ। विकासलाई अवरुद्ध गर्ने राजनीतिक प्रतिस्पर्धा आगामी दिनमा देख्नुपर्नेछ भन्ने कल्पना पनि नगरौं। विकासका यी उपलब्धी हासिल गर्न हामीलाई २७ वर्षको प्रतीक्षा गर्नु परेको छ। अब विकासको उपलब्धिका लागि अर्को २७ वर्ष प्रतीक्षा गर्न सम्भव हुनेछैन। स्थानीय तहको निर्वाचन सम्पन्न भएपछि काठमाडौं र ललितपुर महानगरपालिकाले संयुक्त रूपमा गोदावरीदेखि बूढानीलकण्ठसम्म मोनोरेल सञ्चालन गर्ने तदारुकता देखाएका छन्। रेलवे सेवा सञ्चालनका धेरै योजना छन्। काम सुरु भइसकेका परियोजनाले नयाँ आशा जगाएका छन्। अहिले नेपालमा कम्तिमा १० वटा फाइभ स्टार' होटेल निर्माणाधीन अवस्थामा छन्, जसमार्फत् नेपालमा होटेलका विश्वप्रसिद्ध ब्राण्ड पनि भित्रिनेछन्। ताज सफारीजस्ता विश्व विख्यात ब्राण्डहरु भित्रिइसकेका छन्। लन्ली प्लानेटले नेपाललाई विश्वको पाँचौ आकर्षक पर्यटकीय गन्तव्यका रूपमा छनौट गरेको छ। विराटनगर, सीमरा, भैरहवा र नेपालगन्ज जस्ता सहरले आफ्नो परिचय बदल्दै पर्यटकीय सहरको पहिचान बनाउँदैछन्। सीमावर्ती भारतीय पर्यटकका लागि यी सहर आकर्षक गन्तव्यमा परिणत भइरहेका छन्। सन् २०२० सम्ममा नेपालमा २० लाख पर्यटक भित्र्याउन गाह्रो छैन। सात प्रदेशमा एकएकवटा औद्योगिक क्षेत्र निर्माण गर्ने पहलले देशमा विग्रिएको औद्योगिक वातावरणलाई पुनःस्थापित गर्न योगदान पुर्याउने देखिएको छ। हामीलाई लाग्थ्यो, नेपालबाट लोडसेडिङको अन्त्य कहिल्यै हुनेछैन। आज राजधानीमा लोडसेडिङ अन्त्य भएको छ। राजधानीबाहिर पनि लोडसेडिङ अन्त्य गर्ने प्रयास हुँदैछ। आगामी ५ वर्षमा करिब तीन हजार मेगावाट बिजुली उत्पादन हुँदैछ। स्वदेशी लगानीकर्ताले पनि जलविद्युत्मा उल्लेख्य लगानी गरेका छन्। बहुराष्ट्रिय लगानीकर्ताले नेपालका ठूला जलविद्युत् आयोजनाको काम अगाडि बढाएका छन्। जीएमआरले नेपालमा उत्पादित बिजुली बंगलादेशमा निर्यात गर्ने समझदारी गरेको छ। अरुण तेस्रो जलविद्युत् परियोजनामा भारत सरकार आफैंले इक्यूटी इन्भेस्टमेन्ट' गर्ने निर्णय गरेको छ। विद्युत् विकासमा पनि नेपाल नयाँ चरणमा प्रवेश गरेको मान्न सकिन्छ। जतिबेला नेपाल विद्युत् प्राधिकरण थियो तर बिजुली थिएन। नेपाल खानेपानी सस्थान थियो पानी थिएन। नेपाल एयरलाइन्स थियो तर विमान थिएनन्। नेपाल दूरसञ्चार संस्थान थियो नेटवर्क थिएन। अहिले समय फेरिएको छ। विद्युत् प्राधिकरणसँग बिजुली छ। नेपाल एयरलाइन्ससँग विमान छन्, विमान थपिँदैछन्। टेलिफोनको नेटवर्क पनि छ। अब धारामा पानी पनि झर्नेवाला छ। मेलम्ची खानेपानी आयोजनाको काम अन्तिम चरणमा पुगेको छ। आखिर सुधार त गर्न सकिने रहेछ। हामीले आफ्नै जीवनकालमा विकसित नेपाल बनाउन सम्भव छ। त्यसका लागि अलमल नगरिकन सरकारले प्रभावकारी रूपमा निजी क्षेत्रसँग सहकार्य बढाउनुपर्छ। विकास निर्माणमा निजी क्षेत्रसँग रहेको सामथ्र्यलाई नेपाली माटोमा पोखिन दिनुपर्छ। भौतिक एवं मानवीय विकाससँग प्रत्यक्ष जोडिएको सूचना प्रविधिमा नेपालीको पहुँच राम्रो छ। कुल जनसंख्याको दुईतिहाइ अहिले इन्टरनेटको पहुँचमा छ। यसको अर्थ नेपाली समाजले सूचना प्रविधिबाट भरपूर व्यावसायिक फाइदा लिइरहेको छ भन्ने देखिन्छ। नेपाली युवा अन्तर्राष्ट्रिय जनशक्तिसँग प्रतिस्पर्धा गर्न सक्ने क्षमतामा विकास भएका छन्। म सोंचमा पर्छुं २०४८ सालमा प्रारम्भ भएको आर्थिक विकासको वहाव नरोकिएको भए विकासका यी उपलब्धी हासिल गर्न हामीलाई कति समय लाग्थ्यो होला ? हामीले २०४८ सालपछिको दशकमा यी उपलब्धी प्राप्त गरिसक्थ्यौं र अहिले नेपाल विकासको उच्च तहमा पुगिसक्थ्यो। यस अवधिमा हामीले राजनीतिक अस्थिरतालाई स्वागत गर्यौं। कर्मचारीतन्त्रलाई नराम्रोसँग राजनीतीकरण गर्यौं। सुशासनलाई हदैसम्म बेवास्ता गर्यौं। शासकीय क्षमतामा ह्रास ल्यायौं। देशको लाइफ लाइन'का रूपमा रहेको मुग्लिननारायणगढ सडक विस्तार सुरु भएको दुई वर्ष भइसक्यो। तर कहिले काम सम्पन्न हुने हो टुंगो छैन। प्रत्येक दिन हजारौं, हजार नागरिकले यहाँ सास्ती पाइरहेका छन्। आम नागरिकले मानवीय जीवनको जोखिम उठाइरहेका छन्। देशकै लाइफ लाइन' को विस्तार गरिरहँदा के हामीले द्रुतगतिमा काम गर्ने पद्धति अपनाउन सक्दैनौं ? आम जनताले दैनिक व्यहोर्नुपर्ने यस्तो सास्तीले विकास निर्माणमा हामीले हासिल गर्दै रहेको उत्साहलाई महसुस हुन दिँदैन। राजनीतिले विगतमा जस्तो बाटो बिराउने छैन। विकास निर्माणमा बनेको सकारात्मक वातावरणलाई नेतृत्व गरेर अगाडि बढ्नेछ भन्ने प्रतिबद्धता राष्ट्रले खोजेको छ। लोकतन्त्रमा राजनीतिक प्रतिस्पर्धा त हुन्छ नै, तर त्यो प्रतिस्पर्धा देश विकासमा कसले बढी योगदान गर्ने भन्नेतर्फ उन्मुख हुने अपेक्षा छ। विकासलाई अवरुद्ध गर्ने राजनीतिक प्रतिस्पर्धा आगामी दिनमा देख्नुपर्नेछ भन्ने कल्पना पनि नगरौं। विकासका यी उपलब्धि हासिल गर्न हामीलाई २७ वर्षको प्रतीक्षा गर्नु परेको छ। अब विकासको उपलब्धिका लागि अर्को २७ वर्ष प्रतीक्षा गर्न सम्भव हुनेछैन। नेपाल उद्योग परिसंघका प्रेसिडेन्ट इमिरेट्स एवं चौधरी ग्रुपका अध्यक्ष चौधरीले शुक्रबार परिसंघको १४ औँ वार्षिक साधारण सभामा दिएको मन्तव्यको सम्पादित अंश।"
देउवाको परीक्षाको घडी,"लामो र कठिन परि श्रमपछि बनेको संविधानसभाद्वारा जारी संविधानअनुसार सातमध्ये ६ प्रदेशमा स्थानीय तह निर्वाचन जनताको उत्साहपूर्ण सहभागितामा सम्पन्न भयो । निर्वाचन सफलताको जस जनतामा जानुपर्छ । किनकि प्रजातन्त्रप्रति उनीहरूको अटुट विश्वासले पनि त्यसलाई पुष्टि गरेको छ । यद्यपि प्रदेश नम्बर २ मा निर्वाचन हुन बाँकी रहे पनि ६ प्रदेशमा भएको निर्वाचनप्रतिको जनउत्साहलाई सुखद सन्देश मान्नुपर्छ, संघीयता कार्यान्वयनको दिशामा । सिंहदरबारको अधिकार गाउँगाउँमा पुर्याउने राज्यको उद्देश्यलाई जनताले चुनेका प्रतिनिधिले पूरा गर्नेछन् । आशा एवं विश्वास छ जनतामा गएको त्यो अधिकार नेतृत्व र कर्मचारीका कारण फेरि सिंहदरबारमा नफिर्कियोस्। स्थानीय निर्वाचनको मतपरिणामले प्रमुख भनिएका राजनीतिक दलको मात्र हैसियत स्थापित गरिदिएको छ । अब साना राजनीतिक दलको भविष्य समाप्तप्रायः भएको छ । त्यसो त समानुपातिक निर्वाचन प्रणालीका आधारमा चुनिएका प्रतिनिधिको भूमिकाले दलीय व्यवस्था बद्नाम गराउन भूमिका निर्वाह गरेकै हो । त्यसको परिणाम गणतन्त्र स्थापनाको नौ वर्षमा देशमा नौवटा सरकार गठन भए । एउटा स्थिर सरकार हुँदो हो त दलीय व्यवस्था संकटबाट गुज्रिनुपर्ने थिएन । दलहरूले सफल राजनीति गर्न नसके पनि जनतामा देखिएको प्रजातन्त्रप्रतिको विश्वासले भने आशा जगाएको मान्नुपर्छ । स्थानीय तह निर्वाचनमा भएको राजनीतिक तालमेलले दलीय व्यवस्थामा हुनुपर्ने सिद्धान्तको राजनीतिलाई उपेक्षा गरेको छ । निर्वाचनमा सिद्धान्तको नभई व्यक्तिगत फाइदाबेफाइदाका आधारलाई प्रमुखता दिइएको पाइयो । कसैलाई निर्वाचित गराउन दलका कार्यकर्ताको भावनाविपरीत उम्मेदवार लाद्ने काम पनि भए । यो दलीय राजनीतिका लागि सुखद् सन्देश होइन । प्रजातन्त्रको पहरेदार भनिने दलको नेतृत्वबाटै सिद्धान्त र आदर्शविपरीत उग्रवामपन्थी दलको पक्षमा मत हाल्न ह्विप जारीसमेत गरियो । यसले घातअन्तर्घातको सिलसिला पनि बेहोर्नुपरेको निर्वाचन परिणामबाट पुष्टि भएको छ । पहिलो चरणको निर्वाचन पुष्पकमल दाहालको नेतृत्वमा भयो । निर्वाचन सफलतापूर्वक सम्पन्न भएकोमा उनले आफैंलाई बधाइ पनि दिए । उनको अघिल्लो कार्यकालको तुलनामा पछिल्लो कार्यकाल सफल मान्नुपर्छ । संविधान कार्यान्वयनको दिशामा उनको भूमिका सकारात्मक देखिएकै हो । जनताले अनुभूत गर्ने गरी केही काम भए पनि । उनको समयमा ऊर्जा र स्वास्थ्य क्षेत्रमा भएको परिवर्तनलाई सुखद मान्नुपर्छ । चीनको वान बेल्ट वान रोड परियोजनामा हस्ताक्षर र फास्ट ट्र्याक निर्माणको ठेक्का नेपाली सेनालाई दिने दाहालको निर्णय स्वागतयोग्य थिए । जाँदाजाँदै बूढीगण्डकी परियोजनाको ठेक्का चिनियाँ कम्पनीलाई दिने निर्णय भने उनको लागि सुखद हुन सकेन । यद्यपि उनले हासिल गरेको सफलतालाई भरतपुरमा लगेर समाप्त पारे । कांग्रेसका सभापतिसमेत रहेका देउवा विषम परिस्थितिमा प्रधानमन्त्री भएका छन् । उनलाई गणेशमान र कृष्णप्रसाद भट्टराईको जस्तै इतिहास बनाउने एउटा मौका फेरि आएको छ । दोस्रो चरणको निर्वाचनअघि देउवा प्रधानमन्त्री भए । निर्वाचन सोचेभन्दा बढी उत्साहपूर्ण भयो । यसमा पनि जनताकै प्रमुख भूमिका देखियो । त्यसो त गठबन्धनको ठूलो दलका नेताको हैसियत जोगाउन सकेनन्, देउवाले दाहालको कार्यकालमा पनि । सुशीला कार्कीमाथिको महाभियोग मात्र होइन, प्रहरी प्रमुखको नियुक्ति विवाद र राजदूत नियुक्तिले देउवाको मात्र होइन, उनले नेतृत्व गरेको कांग्रेस पार्टीको हैसियतलाई पनि निकै तल ओरालेको छ । निर्वाचन परिणामले पनि त्यसलाई पुष्टि गर्यो । संसद्मा ठूलो दल रहेको कांग्रेस अहिले दोस्रो स्थानमा झरेको छ, यद्यपि तेस्रो चरणमा हुने निर्वाचनमा मधेसी जनताले बीपी सम्झिएर माया गरे भने पनि पहिलो दल हुने स्थिति देखिएको छैन । देउवाको प्रसंग चर्चा गर्दैगर्दा इतिहासतिर फर्कनुपर्ने हुन्छ । अहिलेसम्मको गतिविधि हेर्दा उनको छवि उचो बन्न सकेको छैन । गिरिजाप्रसाद कोइराला छिटो निर्णय लिन्थे, तर इतिहासले जेसुकै लेखे पनि पछिल्लो कार्यकालमा उनले देशलाई नयाँ दिशा दिएकै हुन् । राजावादीलाई मन नपरे पनि परिवर्तनप्रतिको जनआकांक्षा पूरा गर्न उनको भूमिका उल्लेख्य छ । तर गिरिजाप्रसादकै उत्तराधिकारका रूपमा आएका देउवाले अहिलेसम्म कुनै प्रशंसायोग्य काम गरेका छैनन् । देउवाले पार्टीभित्रको अन्तर्कलहका कारण २०५९ मा प्रतिनिधिसभा विघटन गरी प्रतिनिधिसभा निर्वाचनको लागि तत्कालीन राजासमक्ष सिफारिस गरे । त्यो कदमलाई सबैजसोले देउवाले प्रजातन्त्र दरबारमा बुझाए' भन्ने आरोप लगाए । हुन त उनले कुनै नौलो काम गरेका थिएनन्, किसुनजीबाहेक २०४६ पछिका सबै प्रधानमन्त्रीले गरे झैं देउवाले पनि प्रतिनिधिसभा विघटनसहित निर्वाचनको लागि सिफारिस गरेका हुन् । सबैले भनेझैं प्रजातन्त्र दरबारमा बुझाएका थिएनन् । उनले नयाँ राजा र समय बुझ्न नसकेको मात्र देखिएको हो । त्यसभन्दा पहिलेका प्रधानमन्त्रीले सिफारिस गर्दा वीरेन्द्र राजा थिए । वीरेन्द्रको वंशनाशपछि राजा भएका ज्ञानेन्द्र महत्वांकाक्षी थिए । उनलाई लागेको थियो, बहुदलीय व्यवस्था अलोकप्रिय भइसकेको छ, जनता परिवर्तन चाहन्छन् । त्यसैले संसद् विघटन गरेर उनले कू' गरेका हुन् । देउवाले बुझाएका होइनन् । देउवाले पनि संवैधानिक व्यवस्थाअनुसार नै विघटन सिफारिस गरेका थिए, अघिल्ला प्रधानमन्त्रीहरूको सिको गर्दै । वीरेन्द्र प्रजातन्त्रवादी राजा भएकाले संविधानमा व्यवस्था भएअनुसार उचित निर्णय गरे । तर ज्ञानेन्द्रले देउवाको सिफारिसलाई संविधानतः बुझ्न सकेनन् । त्यसैले देउवा ज्ञानेन्द्रको सिकारसमेत भए । अक्षम भनी निकालिए, तर तिनै अक्षम देउवा ज्ञानेन्द्रको नजरमा पुनः सक्षम कहलिए । त्यहीबेला विभिन्न पेसागत संघसंगठनका प्रतिनिधि बोलाएर नेपाली कांग्रेस प्रजातान्त्रिकका सभापतिसमेत रहेका देउवाले सुझाव दिन आग्रह गरे । उपस्थित अधिकांश व्यक्तिले यो कदमलाई देउवा नेतृत्वको कांग्रेसलाई बलियो बनाएर मूलधारको कांग्रेसलाई कमजोर बनाउने अवसरको रूपमा लिनुपर्ने बताएका थिए । सोही अवसरमा पंक्तिकारले भनेको थियो, तपाईं देश र जनताको प्रतिनिधि भएरै प्रधानमन्त्री हुनुभएको हो । तपाईंलाई ज्ञानेन्द्रको खल्तीको मान्छे भन्छन्, तर त्यो होइन भनेर पुष्टि गर्ने अवसर समयले फेरि दिएको छ, प्रतिनिधिसभा पुनस्र्थापनाको माग राख्दै आएका कांग्रेस सभापति गिरिजाप्रसाद कोइराला एवं अन्य दलको मागमा सहयोग गर्नुस् । ज्ञानेन्द्रको उद्देश्य प्रजातन्त्र समाप्त पार्ने हो ।' अन्ततः २०६१ माघ १९ गते ज्ञानेन्द्रले शासनसत्ता आफ्नो हातमा लिई देउवालाई जेलमा पुर्याए । चर्को दबाबपछि थुनामुक्त भएका देउवाले कोइरालाको मागमा सहमति जनाए । एक्लो गिरिजाप्रसादको प्रतिनिधिसभा पुनस्र्थापनाको माग सात दलको एजेन्डा बन्यो । दस वर्षसम्म सशस्त्र संघर्ष गरेका माओवादी पनि त्यो मागमा राजी भए । अन्ततः राजा ज्ञानेन्द्र प्रतिनिधिसभा पुनस्र्थापना गर्न बाध्य भए । संसदीय व्यवस्थाको खारेजीको मागसहित विद्रोहमा लागेका माओवादी त्यही व्यवस्थालाई भर्याङ बनाउने भन्दै संसदीय मूलधारमा आए । ज्ञानेन्द्रले जेल नहालेको भए र आफैंले विघटनको सिफारिस गरेको प्रतिनिधिसभा पुनस्र्थापनामा कोइरालालाई नसघाएको भए देउवाको हैसियत के हुन्थ्यो होला ? संक्रमणकालीन इतिहासको यो प्रसंगसँग फेरि वर्तमान अवस्थातिर फर्कनैपर्छ । अहिले देउवा फेरि प्रधानमन्त्री भएका छन् । कांग्रेस पार्टीको सभापति पनि उनै छन् । समयको सदुयोग गर्न उनी जान्दैनन् भन्ने उदाहरण स्थानीय तह निर्वाचनको तालमेल र परिणामले स्पष्ट पारेको छ । सरकारसँग गठबन्धन भएको माओवादीसँग स्थानीय सरकारको नेतृत्व लिने सुअवसरलाई निर्वाचनमा तालमेल गरेर सिद्धान्तको धज्जी उडाए । निर्वाचनमा एक्लै गएको भए केही सिटमा हारिन्थ्यो होला, त्यसले के फरक पर्दथ्यो र ? जनतासँग पार्टीको गौरवशाली इतिहास कायम राखेर मत माग्नुपर्ने सभापति देउवाले माओवादी उम्मेदवारलाई मतदान गर्न आफ्ना कार्यकर्तालाई आग्रहसमेत गरे । योभन्दा दुर्भाग्य कांग्रेस पार्टीको लागि के हुन सक्छ ? सिद्धान्त बहुदलीय व्यवस्थाको तर निर्वाचनमा सिद्धान्त नमिल्ने पार्टीसँग तालमेल ? पार्टीका उम्मेदवार नभई कुनै व्यक्तिविशेषलाई निर्वाचनमा जिताउन अपवित्र गठबन्धन भयो । यसलाई बहुदलीय व्यवस्थाको चरित्र कसरी मान्न सकिन्छ ? तेस्रो चरणको निर्वाचनमा पनि यही अवस्था दोहोरियो भने कांग्रेसको भोट बैंक भनिँदै आएको मधेसले कांग्रेसलाई नै किन मत दिने ? गल्ती दोहोरिरहँदा पनि देउवालाई अवसर आएको छ । प्रजातन्त्र दरबारमा बुझाएको आरोपभन्दा सिद्धान्त नमिल्ने माओवादीलाई स्थानीय निर्वाचनमा मत माग्दै हिँडेकोमा झन् पश्चात्ताप भएको हुनुपर्ने हो । तर उनले त्यो गल्लीप्रति पश्चात्तापसमेत गरेका छैनन्, यद्यपि प्रधानमन्त्रीको कुर्सी सुरक्षित गर्न। २००७ सालमा प्रजातन्त्र प्राप्तिपछि अब यो व्यवस्था दिगो हुन्छ भन्ने मान्यता स्थापित भएको थियो । तर १७ सालमा राजा महेन्द्रले कांग्रेसका नेतालाई पात्र बनाई निरंकुश निर्दलीय व्यवस्था ल्याए । लामो संघर्षपछि २०४६ मा बहुदलीय व्यवस्था स्थापित भयो । सबैले अब यो व्यवस्था टिकाउ हुन्छ भने तर २०६१ मा कांग्रेसकै नेतालाई पात्र बनाएर बहुदलीय प्रजातन्त्रसहितको लोकतान्त्रिक व्यवस्था समाप्त पारियो । फेरि कांग्रेस नेतृत्वको आन्दोलनले प्रतिनिधिसभा पुनस्र्थापनाको माध्यमबाट गणतन्त्र स्थापित गरी राजतन्त्र विस्थापित गरिदियो । यतिबेला फेरि लोकतन्त्रगणतन्त्र अलोकप्रियजस्तो बनाइएको छ । अब फेरि कांग्रेसकै नेतालाई पात्र बनाएर नयाँ कू' नहोस् भन्नेतर्फ सजगता अपनाउन जरुरी छ । कांग्रेसका सभापतिसमेत रहेका देउवा विषम परिस्थितिमा प्रधानमन्त्री भएका छन् । उनलाई गणेशमान र कृष्णप्रसाद भट्टराईको जस्तै इतिहास बनाउने एउटा मौका फेरि आएको छ, त्यो मौकाको सदुपयोग कसरी गर्छन्, परीक्षाको घडी छ ।"
खाल्डो नदेख्ने नेता,"प्रधानमन्त्री शेरबहादुर देउवाले सडक, खानेपानी, विद्युत्का पदाधिकारीलाई सिंहदरबारमा बोलाएर अब काठमाडौंका सडकमा खाल्डा देख्नु नपरोस्' भन्ने कडा शब्दमा तत्काल खाल्डा पुर्न निर्देशन दिएछन् । प्रधानमन्त्रीले नै यसरी निर्देशन दिने यो विषयभन्दा अरू नै राष्ट्रिय महत्वका काम थुप्रै छन् । त्यता ध्यान दिनुभन्दा कार्यालयमा बोलाएर निर्देशन दिने काम प्रधानमन्त्रीको हो भने ती कार्यालयसँग सम्बन्धित मन्त्री, सचिव र निर्देशकहरूले के गर्ने ? नेपाली प्रशासनको लागि योभन्दा लज्जास्पद कुरा के हुन सक्छ ? यसको अर्थ के हुन्छ भने हाम्रो कार्यप्रणाली (सिस्टम) मा पनि कतै खाल्डो परेछ भन्ने देखिनु हो । देश कुनै एउटा प्रणालीमा चल्छ, तर त्यो प्रणाली नै काम नलाग्ने भयो भने मात्र प्रधानमन्त्रीले नै आफ्नो हातमा लिनुपर्ने अवस्था आउँछ । अहिले बर्खा भएकाले पानी पर्छ र सडकहरू खाल्डा पर्छन् । खाल्डा पनि किन नपरून्, सडकको लागि छुट्ट्याइएको रकम भाग शान्ति नेपाल भएपछि खाल्डा पर्ने नै भए । पंक्तिकारले केही वर्षअगाडि आफ्ना टोलमा बाटो बनाउने एकजना ठेकेदारलाई प्रश्न गरेको थियो, ठेकेदार साब, तपाईंले बाटो त बनाउनुभयो, तर अहिल्यै पिचले ठाउँ छोडिसकेको छ । यो त तीन महिनाभन्दा बढी टिक्ला र ? ' ठेकेदारको जवाफ थियो, हेर्नोस् शर्माजी, म तपाईंलाई नेपालका सडक निर्माण किन स्तरीय हुँदैनन् भन्ने गुदी बताइदिन्छु । हामीले टेन्डर हाल्दा सबैभन्दा कम मूल्यमा हाल्नुपर्छ, नत्र पाइँदैन । टेन्डर परेपछि त्यसको काम गर्न कार्यालयका इन्जिनियर, निर्देशक, सचिव र ठूला आयोजनामा त मन्त्रीसम्मलाई पैसा खाममा दिँदै फायल बढाउनुपर्छ । हाम्रो ठेक्काको आधाभन्दा बढी रकम त यही फायल' मुभ गर्ने प्रक्रियामै जान्छ । अब भन्नोस्, त्यो आधा रकमले कसरी स्तरीय सडक बन्छ ? हामीलाई पनि त खर्च चाहियो ।' म चुप लागेर त्यहाँबाट हिँड्नुको विकल्प रहेन । कहाँ लुकेका छन् राजनीतिक दल र तिनका नेता ? हिजो स्थानीय चुनावमा भोट माग्न राति, साँझ जहिले पनि हिलो र धुलो नहेरी गाउँगाउँ र घरघर घुमेका थिए । तर अहिले सडकमा परेको खाल्डो किन देख्दैनन् ? काठमाडौं सहरका विभिन्न सडकमा थुप्रै खाल्डाखुल्डी छन् । त्यस्तै खाल्डामध्ये एउटामा खसेर एउटी स्कुले बालिका परेर निधन भयो । यो कुरा व्यापक भएपछि प्रधानमन्त्रीको ध्यानाकर्षण भयो । यस्ता खाल्डाखुल्डी निर्माण क्रममा बन्नुलाई अस्वाभाविक मान्नु हुँदैन, तर त्यसलाई चाँडै पूरा गर्नुपर्ने दायित्व ठेकेदारको हो या काम लगाउने संस्थाको हो । अरूतिर यस्ता सार्वजनिक स्थलको मर्मत राति सुरु गरेर बिहान तयार गर्ने चलन छ । नेपालमा हामीले यस्ता कुरा गरेमा बस्छ नेपालमा, धाक दिन्छ विदेशी मुलुकको' भन्ने मुखभरिको जवाफ पाइन्छ । कमसेकम ती खाल्डा या भ्वाङ भएका ठाउँमा खतराको चिह्न राख्न पनि त सकिन्थ्यो । खोइ त्यो ? यसरी सडक बिग्रनुमा सडक, विद्युत्, खानेपानीजस्ता सम्बन्धित संस्थाहरूमा समन्वय नहुनु हो । अझ बढी बजेट सिध्याउन नसकिएला भनेर बर्खा सुरु भएपछि यस्ता काम हतारहतार थालिनु पनि असारे दुरुपयोगको एउटा नमुना हो, जुन नेपालबाहेक अरू देशमा देख्न पाइँदैन । हाम्रै मात्र यस्तो मुलुक हो, जहाँ बाटो बनाउँदा ढल, नाला बनाइँदैन । असार लागेपछि हामीकहाँ राजनीतिज्ञहरू कमिसनको र्याल काढ्न थाल्छन्, ठेकेदारहरू ठेक्का हत्याउन मन्त्री, सचिवको चाकडीमा लाग्छन् । कामभन्दा बढी रकम बाँडेर खाएपछि खाल्डो पर्नु कुनै अस्वाभाविक छ ? महालेखा नियन्त्रकको कार्यालयले जनाएअनुसार हाम्रो वर्तमान बजेटको कुल पुँजीगत खर्च ४९९६ प्रतिशत मात्र खर्च भएको छ । २६ असारमा मात्रै पाँच अर्ब ६३ करोड खर्च भएको छ । एकातिर पुँजीगत खर्च फ्रिज हुने र अर्कोतर्फ असारको झरीसँगै विकास निर्माणका काम हुँदा खाल्डो पर्ने, बाटो हिलो र घाममा घुलो हुने जस्ता गुणस्तरहीन काम हुनु हाम्रो सरकारी विशेषता नै हो । अहिले राजधानी र वरिपरिका नगरहरूमा नयाँ स्थानीय नेतृत्व आएको छ, तिनको समय पनि ठूलाठूला मेट्रो र मोनोरेलकै चर्चामा बितेको छ । मेट्रो र मोनो चाहिन्छ, तर बालबालिका स्कुलबाट फर्कंदा फस्ने खाल्डा पहिल्यै पुर्ने काम गरौं । त्यसपछि रेल कुदाउँला । सडक राम्रो अवस्थामा राखौं । फोहोर हटाऔं । हाम्रै देशमा मुख्य सचिव सेवा अवधि बाँकी हुँदाहुँदै विदेशी संस्थाको तल्लो तहमा काम गर्न जान्छन् । सरकार पनि तिनलाई बिदा दिन्छ । यति धेरै सुविधा अरू कुन देशमा कहाँ पाइन्छ ? होइन, हाम्रा प्रधानमन्त्री यति सोझा भएका हुन् कि नबुझेर हो ? उच्च प्रशासनमा बस्नेले त राष्ट्रिय हित सोच्नुपर्ने होइन र ? प्रधानमन्त्रीज्यू, उपसचिवले पनि विदेशमा अलि आकर्षक तलबको लोभले मुख्य सचिवले जस्तै कदम उठाए भने के गर्ने ? तिनलाई पनि छुट्टी दिने ? मुख्य सचिवले आफ्नो पेन्सन बढाउन बिदा मागेको कुरा तपाईंलाई थाह छ ? यस्तै बेथितिमा तपाईं के गर्न सक्नु हुन्छ ? देउवा त धेरैपटक प्रधानमन्त्री भइसकेका नेता हुन्, तिनलाई केही थाहा छैन जस्तो देखिइरहेको छ । विदेशी टेलिभिजनलाई अन्तर्वार्ता दिने क्रममा पनि उनी फसेका छन् । संसारका कुनै पनि स्तरीय मिडियामा सरकार अथवा राष्ट्र प्रमुखलाई विशेष अन्तर्वार्ता लिँदा पहिल्यै प्रश्नावली बनाउने चलन छ । प्रश्नावलीमा नपरेका कुरा सोधेमा नो कमेन्ट' भन्न पनि सकिन्छ । देउवाको हकमा उनका सञ्चार सल्लाहकारले प्रश्नावली मागे कि मागेनन् ? अर्को कुरा, सरकार प्रमुखले जवाफ दिनु छैन भने नो कमेन्ट' भने पुग्छ । रिसाउने र तर्साउने गर्नु हुन्न । पत्रकारले पनि सरोकार नभएका प्रश्न राख्नु हुन्न । सिंगापुरका लिक्वान युले ढुंगोलाई हिरा बनाए, तपाईंले हिरा नेपाललाई ढुंगो बनाउनु भयो नि ? भन्ने पत्रकारको प्रश्नलाई म ली क्वान यु' होइन देउवा हुँ जस्ता जवाफ दिन सक्थे । प्रश्न जतिसुकै जटिल आए पनि तिनलाई सहजै पन्छाउन सकिन्छ । एकताका नयाँदिल्ली भ्रमणमा गएका तत्कालीन प्रधानमन्त्री कृष्णप्रसाद भट्टराईलाई भारतीय पत्रकारहरूले तपाईंहरू नेपालमा तराईवासीलाई किन सेना र प्रहरीमा लिनु हुन्न भन्ने प्रश्न गर्दा भट्टराईले ती पत्रकारलाई उल्टै प्रश्न गरेका थिए तपाईंहरूको सरकारले किन पहाडे मूलका शारीरिक तन्दुरुस्त भएका मात्र खोज्छ ? उत्तर दिन केही अध्ययन पनि आवश्यक छ । अर्को कुरा अहिलेका युवा अन्तर्वार्ताकारहरूलाई अलि अप्ठ्यारो प्रश्न गर्यो भने आफू ठूलो होइन्छ भन्ने भ्रम हुनु पनि यस्तो अवस्था आउनुको एउटा कारण हुन सक्छ । हरेक ठाउँमा करोडौं र अर्बौंको घोटाला भएका समाचार हरेक दिन पढ्न र देख्न पाइन्छ । आयल निगमजस्तो भ्रष्ट संस्थाले सरकारी जग्गा हेर्नु भन्ने सरकारी निर्देशनलाई लत्याएर डेढ अर्बमा ६७ करोड घोटाला गरेर निजी जग्गा किन्दा पनि तिनका अधिकारी गाडी चढेर हिँडेकै छन् । जुँगा मुसारेकै छन् । हाम्रा नेताहरू देशमा २४० निर्वाचन क्षेत्र राखेर दलका सारथिहरूका लागि जागिरको बन्दोबस्तीमा लागेका छन् । देशको अर्बौं रुपैयाँ दलका नेता र कार्यकर्तालाई पोस्ने काममा दत्तचित्त भएर लागेको देख्ता सतीले सरापेको देशमा अबचाहिँ सम्पूर्ण प्रणाली नै थोत्रो र काम नलाग्ने भएछ भनेर सोच्न थालेका छन् जनता । धन्न जनस्तरबाट यस्ता कुराको झीनो भए पनि विरोध भइरहेको छ । अब सरकारले हरेक असारमा आफ्ना कर्मचारीलाई विदेश भ्रमणको टिकट उपहार' दिनै बजेटमा रकम छुट्ट्याउने चलन चलाए पनि भयो । कसले रोक्ने ? अहिले शक्तिमा भएकालाई जे गर्न पनि छुट दिइएको बेला पर्यो । जनता भोकभोकै भूकम्पपछि डोरीले बाँधेको पालमा पानीमा भिज्दै सुतिरहेका छन्, कसलाई के मतलब ? खोइ त कहाँ लुकेका छन् राजनीतिक दल र तिनका नेता ? हिजो स्थानीय चुनावमा भोट माग्न राति, साँझ जहिले पनि हिलो र धुलो नहेरी गाउँगाउँ र घरघर घुमेका थिए । तर अहिले सडकमा परेको खाल्डो किन देख्दैनन् ? त्यसैले जबसम्म हाम्रो आफ्नो प्रणाली ठीक हुँदैन, यस्तै भइरहन्छ ।"
पुनर्निर्माणमा धुर्मुससुन्तली बन्ने कि ?,"झन्डै दुई घन्टा लामो सरकारी मन्थन सुनेपछि हास्यकलाकार कुञ्जना घिमिरे 'सुन्तली' ले भनिन्, 'यो मुलुकमा जसले जे गर्नुपर्ने हो, त्यो नगरेकै कारण हामी (सीताराम कट्टेल 'धुर्मुस' र म) समाजसेवामा लागेका हौं ।' संसद्को विकास समितिले सरोकारवालासँग पुनर्निर्माणबारे हालसम्म भएको प्रगतिबारे छलफल गरेपछि बोल्न पाएकी सुन्तलीले यस्तो अभिव्यक्ति दिएकी हुन् । 'बुझ्नेलाई इशारा काफी छ' भने झैं ब्युरोक्रेसीमा पुनर्निर्माणमा संलग्न सबैलाई यो वाक्य काफी छ । जो जेको लागि भनेर सरकारी रासनपानी खाइरहेछ, उसबाट सोचे र लक्ष्यअनुसार काम हुन नसकेकै हो । यसको चुरो कुरो बुझेरै सुन्तलीले यो गोली सरकारी कर्मचारीलाई ठोकेकी हुन् । एकातिर दुई वर्ष तीन महिनाअघि वैशाख १२ गते गएको विनाशकारी भूकम्पमा घरबार गुमाएकाभूकम्पप्रभावितमध्ये वर्षायाममा बिनाछानो बस्न बाध्य छन् भने अर्कोतिर प्रभावितको लागि घरबासको जिम्मेवारी पाएको सरकारी निकाय राष्ट्रिय पुनर्निर्माण प्राधिकरणले भने खर्च गर्न नसकेर ४१ अर्ब रुपैयाँभन्दा बढी रकम फ्रिज गराएको छ । सुन्तलीले यो यथार्थ सुनेपछि प्राधिकरणले खर्चको अख्तियारी पाएर पनि अक्षमताका कारण खर्च गर्न नसकेको लाचरीपनमाथि तीखो व्यंग्य प्रहार गरेकी हुन् । 'हजारबाट सुरु गरेर लाख हुँदै करोडसम्मका काम हामी व्यक्तिगत प्रयासमा गर्यौं, प्राधिकरणसँग अर्बौं बजेट छ, तर हामी मागेर बस्ती बनाउन कस्सिइरहेका छौं अब त हामी गर्छौं भनेर माग्न पनि लाज लाग्न थालेको छ', सप्तरीको मुसहर बस्ती, सिन्धुपाल्चोकको गिरानचउरमा भूकम्पप्रभावितहरूलाई सामूहिक आवास बनाउने धुर्मुससुन्तली फाउन्डेसनका अर्का पात्र धुर्मुसले पनि थपे । प्राधिकरणले पुनर्निर्माणको लागि खर्च गर्ने अख्तियारी पाएको कुल बजेट ७६ अर्ब रुपैयाँमध्ये असार मसान्तसम्म जम्मा ४९ अर्ब रुपैयाँ मात्र खर्च गर्न सकेको तथ्यांक समितिमा प्रस्तुत गरेको थियो । भूकम्पमा परी घर गुमाएकाले पुनर्वासमा जम्मा ३५ अर्ब रुपैयाँ पाए पनि गत आर्थिक वर्षमा गर्नुपर्ने ४१ अर्ब रुपैयाँ खर्च गर्न सकेन । सरकारी सक्षमता हुन्थ्यो भने गत आवमा एक खर्ब ११ अर्ब १२ करोड ७८ लाख ५७ हजार रुपैयाँ समग्र पुनर्निर्माणमा खर्च गर्नुपथ्र्यो । निर्माण सम्पन्न भएपछि एकमुष्ट अनुदान उपलब्ध गराउने व्यवस्था मिलाउन सक्ने खुबी र हैसियत नभएको सरकारसँग भूकम्पपीडितले के अपेक्षा गर्ने? खर्च भएकोमध्ये करिब ३५ अर्ब रुपैयाँ भूकम्पपीडितको पुनर्वासको लागि खर्च भएको छ । धुर्मुसले त प्राधिकरणका प्रमुख कार्यकारी अधिकृत, सचिवहरू, सहसचिवहरू र जिम्मेवार उच्च कर्मचारीलाई भनिदिए, 'आफैंले बनाएको ऐननियमले काममा उल्झन भएर ढिलाइ भएको होजस्तो लाग्यो, यदि त्यसो भए त्यसलाई सहज बनाउन पनि त सकिन्छ । नागरिकले दुःख त पाउनुभएन नि ।' भूकम्पप्रभावितले कति दुःख पाएका छन् भन्ने सामान्य आकलन सबैले गरिरहेकै छन् । विशिष्ट ढंगबाट महसुस गर्न बर्खामा रातभर रुझ्नैपर्छ अनि हिउँदमा पातलो सिरकजस्तो कपडामा आकाशलाई छानो बनाएर रातभर स्युस्यु गर्दै घन्टौं कक्रिनैपर्छ । पुनर्निर्माणमा यति गर्यौं र उति गर्यौं भनेर भाषण ठोक्ने राजनेताले दुई वर्ष तीन महिना होइन, केवल पुसको ठिहीमा एक साता भोगेर हेरून् । प्राधिकरणकै तथ्यांकलाई आधार मान्ने हो भने यो अवधिमा दुई लाख सात हजार आठ सय ६१ वटा जनगुनासा आउनुलाई के भन्ने ? निर्माण व्यवसायीको ढिलासुस्ती, निर्माण सामग्रीको आपूर्तिमा असहजता, जनशक्ति आपूर्ति प्रक्रिया ढिलो र सर्भे, डिजाइन तथा ठेक्का प्रक्रियामा समय लागेको जस्ता कारण देखाएर सहजै पन्छिन्छन् प्राधिकरणका जिम्मेवारी कर्मचारीहरू । निजी निवासको हकमा अपेक्षित गतिमा बाँकी किस्ताको भुक्तानी जान नसकेको, कतिपयमा बजेटको स्रोत नमिल्दो भएको, आर्थिक वर्षको सुरुमा स्रोत फुकुवामै लामो समय लागेको र कतिपय निकायको बजेट तालुक मन्त्रालयमै महिनौं रोकिएको गन्थन गरेर भूकम्पप्रभावितलाई सुनाउनुको तुक के छ ? पीडितले चाहने भनेको 'परिणाम' हो, यो भएन ऊ भएन भनेर भन्नु समय बर्बाद गर्नु मात्र हो, प्रभावितको लागि खर्च गर्नुपर्ने रकम यसरी र उसरी भएन भनेर तर्क देखाउनुको पनि कुनै हैसियत छैन । यी सबैको जिम्मेवारी प्राधिकरणका प्रमुखले लिनुपर्छ । त्योभन्दा माथिबाटै समस्या जेलिएको भए प्रधानमन्त्रीले लिनुपर्छ । 'लिएको छु, अब गर्नेछु' जस्ता ओठेजवाफमा पनि अब नागरिकले विश्वास गर्नेवाला छैनन् । भूकम्पप्रभावित १४ जिल्लामा दर्ता भएका गुनासाहरू तत्काल फछ्र्यौट गर्नेछु भन्ने प्राधिकरणको भनाइ कहिलेसम्म कुर्ने ? राज्य कति बेखबर छ जनताको सास्तीमा ? भूकम्पप्रभावित हुँदा पनि नागरिकले राज्यसँग अपेक्षा नगरे कोसँग गर्ने ? होइन भने एकजना व्यक्तिको गुनासो पनि राज्यले सुन्नुपर्छ र त्यसलाई किनारा लगाउनैपर्छ, होइन भने झन्डै १५ हजार भूकम्पप्रभावितका गुनासा आजसम्म किन सुनिँदैन ? सरकार किन यसो गरें उसो गरें भनेर मात्रै फलाक्छ ? जनशक्ति छैनन् भनेर पन्छिने प्राधिकरणले किन स्थानीय तालिम केन्द्रलाई कार्टेलिङ गर्न दिनुपर्यो ? प्राधिकरणसरकारसँग छैनन् तालिम दिने प्रशिक्षक ? प्राधिकरणले कति सजिलै भनिदियो विकास समितिको बैठकमा, 'चालू आर्थिक वर्षमा हामी ५० हजारलाई डकर्मी तालिम दिनेछौं ।' कसरी पत्याउने यो जनतालाई भेडो बनाउने नारा । दुई वर्ष तीन महिनामा जम्मा ४० हजार एक सय ७५ लाई तालिम दिने प्राधिकरणले सञ्चारकर्मीलगायत मुलुकका उच्च व्यक्तित्वसामु गरेको यो प्रतिबद्धता पूरा गर्ला ? हालसम्म भूकम्पप्रभावित एवं लाभग्राहीको सूचीमा परेकामध्ये पाँच लाख ५७ हजार पाँच सय ७७ परिवारलाई अनुदानको पहिलो किस्ता उपलब्ध गराइएको छ । दोस्रो किस्ताको अनुदान पाउनेको संख्या ५५ हजार ५५ र तेस्रो किस्ताको केवल दुई हजार सात सय ३४ छ । दुई वर्षभन्दा बढी समयको यो निम्छरो उपलब्धिबाट आगामी दिनमा आउनुपर्ने परिणाम कस्तो होला भनेर अपेक्षा गर्ने ? एकल महिला, वृद्धवृद्धा, अपांगता भएका व्यक्ति, विपन्नहरू एवं अल्पसंख्यकहरूको दयनीय अवस्थालाई सरकारले कुन चस्माले हेरिरहेको छ ? आमपीडित दुई वर्षदेखि यही प्रश्नको उत्तर खोजिरहेका छन् । लाग्छ, यसको उत्तर अझै दुई वर्षभित्र पनि आउने छैन । जग्गाधनी प्रमाणपत्र नभएका भूमिहीन सुकुम्बासी र गुठीका जग्गामा रहेका घर भत्किका पीडितलाई पुनर्निर्माणको अनुदानको लागि रकम उपलब्ध गराउन आवश्यक कार्यविधिको अभाव छ । घडेरी व्यवस्थापनको लागि थप सहयोग रकम चाहिएको छ जबकि अर्बौं रकम फ्रिज भएको छ । इमानदार भएर भन्नुपर्दा प्रश्नभित्रै उत्तर भेटिन्छ, तर प्रश्नकर्ताले आफैंले भेट्ने उत्तरले भूकम्पप्रभावितहरूका समस्या समाधान हुँदैन, दाल जाँतोले नै पिसेको राम्रो । जोखिमयुक्त बस्तीको संख्या ६ सय ६२ छ । सरकारले पहिचान गरेका यी बस्तीको भौगर्भिक अध्ययन गरिसकिएको प्राधिकरणको भनाइ छ, जसमध्ये एक सय ३६ बस्तीलाई स्थानान्तरण गर्न सिफारिस गरिएको पनि छ । जोखिमयुक्त यस्ता बस्तीहरूको स्थानान्तरणमा दुई वर्ष बित्दा पनि सरकारले हतारो नदेखाउनुलाई प्रभावितले कसरी बुझून् ? अझैसम्म परकम्प आइरहेको यथार्थबाट सरकार पनि अनभिज्ञ छैन । सरकार सहरी विकास मन्त्रालयको केन्द्रीय आयोजना कार्यान्वयन एकाइबाट ५६ जोखिमयुक्त बस्तीको अध्ययन भइरहेको भनेर दाँत देखाइरहेको छ, यस्तै दाँत प्राधिकरणबाट पनि पाँचवटा जोखिमयुक्त बस्तीको विस्तृत अध्ययन भइरहेको भनेर देखाइरहेको छ, चपाउने कहिले ? यसको उत्तर न प्राधिकरण, न मन्त्रालय न त सरकारको नेतृत्व गरेका प्रधानमन्त्रीसँग नै छ । एकीकृत बस्ती निर्माणमा प्रस्ट भएर समयसीमा तोकी तत्काल कार्यान्वयनमा नजाने हो भने अर्को विनाशकारी अवस्था अब भोग्नुपर्दैन भनेर ढुक्क हुने अवस्था छैन । प्राधिकरण के मानेमा ढुक्क छ भने भारतको केरलाको तुलनामा नेपाल पुनर्निर्माणमा एक वर्ष मात्र ढिलो छ भनेर । प्राधिकरणका प्रमुख भनिरहेका छन्, 'पाकिस्तान र इन्डोनेसियाको पुनर्निर्माण हेर्ने हो भने हामी ढिलो भएकै छैनौं ।' प्रमुखको भनाइ स्विकारेर बस्ने हो भने भूकम्पप्रभावित लाखौंले अझै वर्षौं बर्खायाममा पानी र हिउँदयाममा ठिहीसँग मित लगाइरहनुपर्ने निश्चित छ । आफूले नगरे गरेकालाई ठीक छ भन्न सक्नुपथ्र्यो, तर सरकार न्यूनतम मापदण्डअनुरूप आफूखुसी घर निर्माण गर्न इच्छुक भूकम्पपीडितलाई स्थानीय आवश्यकताअनुरूपको घर निर्माणको अनुमति दिन सक्ने अवस्थामा छैन । जेलिएको छ ऐनकानुनभित्रै । निर्माण सम्पन्न भएपछि एकमुष्ट अनुदान उपलब्ध गराउने व्यवस्था मिलाउन सक्ने खुबी र हैसियत नभएको सरकारसँग भूकम्पपीडितले के अपेक्षा गर्ने ? यस्तै हो भने सरकारको संस्कार र चरित्र अनि कार्यशैलीबाट प्रभावितहरू थप पीडित बनिरहनुपर्ने प्रस्ट छ । अरू त अरू मुलुकको सर्वोच्च पद राष्ट्रपतिबाट शिलान्न्यास भएका भूकम्पको उद्गमस्थल गोर्खा बारपाक र राजधानी काठमाडौंको मुटु रानीपोखरीकै पुनर्निर्माणको गति नै लाजमर्दो छ । लाजमर्दो मात्र भएको छैन, अन्तर्राष्ट्रिय जगत्ले यसको मूल्यांकन गरिरहेको छ । मुलुककै सर्वोच्च पदको अपमान भएको छ, मानमर्दन भएको छ । युनेस्कोले राजधानी काठमाडौंलाई खतराको सूचीमा राख्छु भनिसक्यो तर सरकारका प्रतिनिधि लाज पचाएर भन्न थालेका छन्, 'हामीले यसपटकलाई जोगायौं, कन्भिन्स गर्न सफल भयौं ।' तर अरूलाई फकाएको विषयबारे आफैंले गहन ढंगले बुझेका छैनन्, यो मेरो दाबा हो । सहरी विकाससचिव दीपेन्द्रनाथ शर्माले भनेको वाक्य स्मरणीय छ, 'यहाँ (नेपालमा पुनर्निर्माणको सन्दर्भमा) डाक्टरले घर बनाउने र इन्जिनियरले इन्जेक्सन हान्ने काम भएको छ ।' यद्यपि यो वाक्य कार्यक्रममा भनिरहँदा पुनर्निर्माणको एक जिम्मेवार मन्त्रालयका सचिवले कति जिम्मेवारी पूरा गरे र प्रभावित अझै यो अवस्थामा छन् ?"
काठमाडौंलाई साइकल सिटी बनाउने रत्नरामको सपना,"काठमाडौं : हरेक वर्ष काठमाडौंमा सवारीसाधनको चाप बढ्दै गएको छ । कुुनै समय अलकापुुरी कान्तिपुुरी नगरीको उपमा पाएको सुुन्दर, शान्त र स्वच्छ काठमाडौं अहिले अत्यधिक सवारी चापकै कारण प्रदूषित, दुुर्गन्धित र कोलाहलपूर्ण सहर बन्न पुुगेको छ । यस दुुरवस्थाबाट काठमाडौं सहरलाई मुुक्ति दिलाउने एउटैमात्र उपाय देखेका छन् साइकल अभियन्ता रत्नराम श्रेष्ठले, काठमाडौंलाई साइकल सहर (साइकल सिटी) बनाइनुुपर्ने । अत्यधिक वायुु प्रदूषण, बढ्दो सवारी चाप, अपर्याप्त र साँघुुरा पूर्वाधार, कमजोर ट्राफिक व्यवस्थापन र इन्धनको उच्च खपत न्यूनीकरणका लागि काठमाडौंलाई साइकल सिटीका रूपमा विकास गर्नुु नै सबैभन्दा उपयुुक्त विकल्प रहेको बताउँछन्, काभ्रे जिल्ला साइक्लिङ संघका उपाध्यक्ष तथा काठमाडौं साइकल सिटीका संस्थापक सदस्य र धुुलिखेल साइक्लिङ क्लबका अध्यक्ष श्रेष्ठ । साइकल चढ्नुु स्वास्थ्यका लागि मात्र फाइदाजनक छैन, धेरै कारणले काठमाडौं सहरका लागि उपयुुक्त पनि छ, साइकल अभियन्ता श्रेष्ठ भन्छन् । साइकल अन्य सवारी साधनको तुुलनामा सस्तो पर्ने, वातावरण प्रदूषण नहुुने, धेरै ठाउँ नओगट्ने, सानो बाटोमा पनि चलाउन सकिने, बिनाइन्धन चल्ने भएकाले साइकलले मुुलुुकको आर्थिक विकासमा पनि महŒवपूर्ण भूमिका निर्वाह गर्ने अभियन्ता श्रेष्ठ बताउँछन् । काठमाडौंलाई साइकल सिटी बनाउन सबैभन्दा पहिले साइकल संस्कृति विकास गर्नुुपर्ने आवश्यकता उनले औंल्याए । केही वर्षअघिको मात्र कुुरा गर्ने हो भने काठमाडौंमा साइकल चढ्ने मानिस धेरै नै देखिन्थ्यो तर अहिले बाटोमा साइकल चढ्ने मानिस भेट्न गाह्रो छ । त्यसैले सबैभन्दा पहिले साइकल चढ्ने प्ररेणा जगाउन साइकल संस्कृति विकास गर्नुुपर्ने आवश्यकता छ, श्रेष्ठ भन्छन्, यसका लागि साइकल लेनको विकास, साइकलमा लगाउँदै आएको भन्सार छुुट, स्वदेशमै साइकल उत्पादनका लागि प्रोत्साहन र साइकलको बीमाको व्यवस्था गरिनुुपर्छ । अहिले काठमाडौंमा साइकल चलाउन सकिने अवस्था नै नरहेको श्रेष्ठ बताउँछन् । काठमाडौंमा साइकल चलाउने बाटो नै छैन । साइकल लेन नहुुँदा साइकल चलाउनेले दुुःख खेप्नुु परिरहेको छ । अन्य सवारीले पेल्ने र धूवाँधूलोको सास्ती खेप्नुु परेपछि साइकलयात्री हतोत्साही हुुनुु परेको छ, उनले भने । अहिले दैनिक रोजीरोटीका लागि दौडधुुप गर्ने वर्ग र अर्को रहरका लागि मात्र साइकल चढ्ने वर्गले साइकल चढ्ने गरेका छन् । उनले दैनिक रोजीरोटी र गुुजाराका लागि साइकलमा यात्रा गर्ने वर्गका साथै नेतृत्व तहमा रहेकालाई पनि अभियानमा समेट्नुुपर्ने बताए । श्रेष्ठले हरेक शुुक्रबार साइकल डेका रूपमा अगाडि बढाउनुुपर्नेमा पनि जोड दिए । हप्ताको एक दिन साइकल चलाएर अफिस आउजाउ गर्ने नियम बनाइनुुपर्ने योजना सुुनाए । साइकल सिटी अभियानलाई मूर्त रूप दिन काठमाडौं महानगरपालिकामा साइकल बोर्ड तत्काल गठन गर्नुुपर्ने उनी बताउँछन् । बोर्ड गठन भएपछि विभिन्न अध्ययन अनुुसन्धानका साथै यससम्बन्धी काम अगाडि बढ्ने उनको विश्वास छ । साइकल बोर्ड बनाउन महानगरपालिका सकारात्मक देखिएको र पशुुपतिदेखि टेकुुसम्मको पशुुपति करिडोरमा साइकल लेन बनाउने काम अगाडि बढेको उनले बताए । कोजूले साइकल सिटीको अभियान गत वैशाखमा भएको स्थानीय निकायको चुुनावअगाडि थालेका हुुन् । साइकल सिटीको अवधारणा बोकेर विभिन्न राजनीतिक दलको घरदैलोमा पुुगेका उनको कुुरालाई धेरैले हावामा उडाए । कतिले सुुनेको नसुुन्यै गरे । अन्तमा केशव स्थापितको माध्यमबाट काठमाडौं महानगरपालिकाका मेयर उम्मेदवार विद्यासुुन्दर शाक्यले त्यो अवधारणालाई आफ्नो अवधारणा बनाए । उनले चुुनावका बेला काठमाडौं सहरलाई साइकल सिटी सहरका रूपमा विकास गर्न २१ बुुँदे अवधारणा सार्वजनिक गरे । साइकल सिटीको अवधारणा दिएका एमाले उम्मेदवार शाक्यले मेयरमा बाजी पनि मारे । तर, मेयर भएपछि त्यो अभियानलाई सोचेअनुुरूप अगाडि बढाउन नसकेको श्रेष्ठको गुुनासो छ । मेयर साबका प्राथमिकतामा धेरै काम होलान् तर हामीले उहाँबाट जुुन सहयोगको अपेक्षा गरेका थियौं, त्यो कामले तीव्रता पाउन सकेको छैन । साइकल सिटीका लागि सबैभन्दा पहिले साइकल लेन र साइकल स्ट्यान्ड निर्माण हुुनुुपर्छ, उनले भने । उनले साइकल सिटी र संस्कृतिका लागि काम गर्दै आएका नेपाल साइक्लिङ संघ, काठमाडौं साइकल सिटी र ग्लोबल साइकल फाउन्डेसनबीच समन्वय र एकता नहुुँदा एजेन्डा ओझेलमा परेको बताए । श्रेष्ठले यो अभियानलाई सशक्त रूपमा अगाडि बढाउन संरक्षण तथा पर्यावरणविद् डा प्रह्लाद योञ्जनको सम्झनामा हरेक वर्षको कात्तिक १४ गते काठमाडौंदेखि धुुलिखेलसम्म बृहत् साइकल याली आयोजना गर्न लागिएको जानकारी पनि दिए । धुुलिखेल साइक्लिङ क्लबको आयोजनामा हुुने उक्त कार्यक्रममा एक हजारभन्दा बढी साइकलयात्री सहभागी हुुने विश्वास उनले व्यक्त गरे । कोजूले पर्यावरणविद् योञ्जनको दुुर्घटनामा निधन भएको कात्तिक १४ गतेलाई साइकल दिवस घोषणा गरिनुुपर्ने माग पनि गरे ।"
