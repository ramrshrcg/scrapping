शीर्षक,विवरण
ओली र बूढीगण्डकी,"चुनावअघि बूढीगण्डकी जलविद्युत् आयोजनाको निकै चर्चा भएको थियो। प्रधानमन्त्री शेरबहादुर देउवाले उपप्रधान तथा ऊर्जामन्त्री कमल थापाको प्रस्तावमा बूढीगण्डकी चिनियाँ कम्पनीलाई दिने अघिल्लो सरकारले गरेको निर्णय खारेज गरेको थियो। उक्त निर्णयको खारेजीपछि एमाले अध्यक्ष तथा पूर्व प्रधानमन्त्री केपी शर्मा ओलीले विभिन्न चुनावी सभामा सार्वजनिक घोषणा गरेका थिए, चुनावपछि गठन हुने वामपन्थी गठनबन्धन सरकारले पुनः गेजुवालाई नै बूढीगण्डकी दिनेछ।' ओलीले थप भनेका थिए, (वर्तमान) सरकारले भारतलाई बूढीगण्डकी दिनका लागि गेजुवालाई दिने निर्णय रद्द गर्यो।' ओलीका निरन्तर यी अभिव्यक्तिपछि सरकारले बूढीगण्डकी स्वदेशी लगानीमै निर्माण गर्ने गरी पछिल्लोपटक निर्णय गरेको थियो। उसले विद्युत् प्राधिकरणले बनाउने र यसका लागि आवश्यक स्वदेशी वित्तीय बन्दोबस्ती कसरी जुटाउने भनी योजना आयोगका उपाध्यक्षको संयोजकत्वमा एक समिति पनि गठन गरेको थियो। समितिले सम्भवतः यसै साता आफ्नो प्रतिवेदन बुझाउने अवस्था छ। एमाले अध्यक्ष ओलीले हिजो बूढगण्डकी गेजुवालाई नै दिने भन्ने अभिव्यक्ति दिएपछि नभन्दै ओली नै प्रधानमन्त्री बन्ने तरखरमा पुगेका छन्।चुनावमा उनले भनेजस्तै वामपन्थीहरूकै बहुमत आउने निश्चित भएको छ। अब बन्ने वाम गठबन्धनको सरकारले पुनः गेजुवालाई नै बूढीगण्डकी दिने हो कि भन्ने एकथरी बुझाइ छ। किनभने गेजुवाले दोस्रो चरणको चुनावअघि नै ऊर्जा मन्त्रालयमा बूढीगण्डकी ब्युँताउन पुनः निवेदन दिइसकेको छ। गेजुवाको यो निवेदन भने त्यसै आएको होइन। निश्चय पनि उसले सम्भावित सरकारमा सहभागी हुने राजनीतिक दलका नेताहरूसित पूर्व सहमति' मा निवेदन दिएको प्रतीत हुन्छ। अब गठन हुने सरकारले यी सबै सेटिङ मिलाएर बूढीगण्डकी पुनः गेजुवालाई दिए आश्चर्य नमाने हुन्छ। माओवादी, एमाले, कांग्रेस र नेपालमा नाम चलेका प्रचलित राजनीतिक दलहरूले खोलानाला विदेशीलाई बेच्दै आएको इतिहास छ। कुनै राजनीतिक दलको स्पष्ट बहमुत नभई मिलीजुली रहेको अवस्थामा सिन्डिकेट गरेरै खोलानाला बेचबिखन गर्दै आएकाहरूले पुनः यस्तो कृत्य नगर्लान् भन्न सकिने अवस्था छैन। कदाचित विगतका गल्ती दोहोर्याएनन् वा बुद्धत्व प्राप्त गरे भने त्यो मुलुकको हितमा हुनेछ। बुद्धिजीवी' हरूले चुनावमा नेपाली कांग्रेसले पराजय भोग्नुका धेरै कारणमध्ये बूढीगण्डकी आयोजना रद्द गर्नु पनि रहेको विश्लेषण गर्न थालेका छन्। उनीहरूले कांग्रेस पराजयका विभिन्न कारण पेस गरिरहेका छन् र साथै कांग्रेसलाई अर्तीउपदेश दिन थालेका छन्। चुनाव हारेपछि योयो कारणले हारेको भनी कारणको विश्लेषण गर्ने र अर्ती दिनेहरूको नेपालमा कुनै कमी हुँदैन। दोस्रो संविधानसभामा माओवादीले पराजय भोग्दा पनि यसैगरी विश्लेषण गरिएको थियो भने २०५१ को मध्यावधिमा एमालेले चुनाव जित्नुका कारणहरूको व्याख्या गर्दै कांग्रेसलाई अर्तीबुद्धि दिइएको थियो र अहिले त्यही हुँदैछ। डेढ करोड नेपालीले आफ्ना मतद्वारा जुनसुकै दललाई जिताए पनि त्यो उनीहरूको सार्वभौम अधिकारको कुरा हो। पञ्चायतकालमा नानीमैया दाहाललाई पनि जनताले नै जिताएका हुन् र अहिले दीपक मनांगेलाई पनि जनताले नै। नेपाली कांग्रेसले गतिलो काम गरेको भए उसले पनि चुनाव जित्थ्यो होला। यो राजनीतिक विषयतिर नजाऔं। मुख्य कुरो अब गठन हुने वामपन्थी गठबन्धन सरकारले नेपालको जलस्रोत नीति कस्तो अपनाउला भन्ने आमचासोको विषय हो। जसले जति कुरा गरे पनि घुमिफिरी कुरो आउँछ, दलहरूले आर्जन गर्ने कमाइमा। दलहरू सत्तामा नपुगी कमाउन सक्दैनन्। विशुद्ध समाज सेवा गर्छु र देशकै लागि गर्छु भनेर राजनीति गर्न आउनेहरू औंलामा गन्न सकिने होलान्। त्यस्ता आदर्श र नैतिकता भएका नेताहरूले अहिलेको यस्तो महँगो चुनाव लड्न पनि सक्दैनन्, कदाचित लडे पनि हार्छन्। तर राजनीतिलाई व्यवसाय बनाएकाहरूका लागि जहिले पनि स्वर्णयुग नै बन्दै आएको छ, हाम्रो परिप्रेक्ष्यमा। जस्तो कि जुनसुकै दलका सरकार आऊन्, उसको दुईवटा ध्यान केन्द्रित हुन्छ ठेक्कापट्टामा कसरी कमिसन हात लगाउने। चाहे त्यो सडकमा होस्, चाहे त्यो जलविद्युत्मा वा अन्य कुनै विकास निर्माणमा। जो उद्योगमन्त्री भएर आउँछ, उसको पहिलो आँखा हुन्छ उदयपुर सिमेन्ट कारखाना कसरी निजीकरण गर्ने वा निजी क्षेत्रलाई लिजमा दिने। हरेक उद्योगमन्त्रीले एकपटक उदयपुर सिमेन्टको निजीकरणबारे सोच्छन् र प्रस्ताव अघि बढाउन प्रयाससम्म गर्छन्। किनभने उदयपुर सिमेन्ट नै त्यस्तो सरकारी उद्योग हो, जहाँ पाँच सय वर्षलाई पुग्ने कच्चा पदार्थ (चुनढुंगा) उपलब्ध छ। निजी क्षेत्रलाई निजीकरण गरेर सरकारी कलकारखानामा दलहरूले कति ब्रह्मलुट मच्चाए भन्ने जगजाहेरै छ। अब बचेखुचेका सरकारी उद्यमलाई पनि उनीहरू बेचबिखन गर्न चाहन्छन्। जलविद्युत् पनि एउटा सरकारी उद्यम हो, जसको २०४७ सालदेखि बेचबिखन हुँदै आइरहेको छ। चिनियाँ कम्पनीका हन्डी खानेहरूले बूढीगण्डकीलाई चुनावी हारसित जोड्नु ठूलो कुरा होइन। देउवा सरकारले बूढीगण्डकीको सन्दर्भमा सही निर्णय गरेको हो। किनभने बूढीगण्डकी एउटा विवादास्पद र नेपालमा बद्नामी कमाएको कम्पनीलाई विनाप्रतिस्पर्धा ठेक्का नै दिने गरी निर्णय गरिएको थियो। यो निर्णयको पृष्ठभूमिमा ओली स्वयं थिए। उनी प्रधानमन्त्री भएका बेला यही गेजुवालाई बूढीगण्डकी दिलाउन प्रस्ताव उठाउन लगाएका थिए। ओलीको निर्देशनअनुसार ऊर्जा र अर्थ मन्त्रालयमा फाइल मुभ' पनि भएको थियो। तर कर्मचारीतन्त्रले असहयोग गरेका कारण र तत्कालीन अवस्थामा माओवादीले सरकारबाट समर्थन फिर्ता लिइसकेपछि ओली सरकार नै धर्मराउँदो अवस्थामा पुगेकाले बूढीगण्डकी बच्न पुगेको थियो। त्यसपछि गठन भएको पुष्पकमल दाहाल सरकारले पनि ओलीकै शैलीमा बूढीगण्डकी गेजुवालाई दिन निकै प्रयास गरेको थियो। फेरि पनि ऊर्जा मन्त्रालयको कर्मचारीतन्त्रले पूर्ण असहयोग गर्यो। यो भनेको कर्मचारीतन्त्रले ओली वा दाहाल सरकारलाई असहयोग गरेको होइन कि उनीहरूले कानुनको पालना गरेका थिए। सम्बद्ध ऊर्जामन्त्रीहरूबाट उनीहरूलाई दबाब थियो, जसरी पनि बूढीगण्डकी गेजुवालाई दिने बन्दोबस्ती मिलाउनू'। तर उनीहरूले कानुन उल्लंघन गर्ने आँट गर्न सकेनन्। सारा कर्मचारीबाट असहयोग भएकै कारण राजीनामा दिइसकेर निवर्तमान ऊर्जामन्त्रीमा रूपान्तरित जनार्दन शर्मा आफैंले ठेकेदारको प्रतिनिधिसँग हस्ताक्षर गरी बूढीगण्डकी दिएका थिए। गेजुवासँग कुम मिलाएर गरिएको उक्त हस्ताक्षर नेपालका ऊर्जामन्त्रीले गरेका थिएनन्, केवल जनार्दन शर्माले गरेका थिए। उनको हैसियत, हस्ताक्षर र समय आफैंमा अवैध थियो। मन्त्रिपरिषद्मा प्रस्ताव लैजानुअघि अर्थ, कानुन र सार्वजनिक खरिद अनुगमन कार्यालयलाई सोधियो। यी निकायहरूले यथास्थितिमा बूढीगण्डकी गेजुवालाई ठेक्का दिनु प्रचलित कानुनविपरीत हुने' राय दिए। भारतीय नाकाबन्दीको डटेर सामना र प्रतिरोध गरी राष्ट्रवादी कहलिएका ओलीले भारतीय ऊर्जा आयातलाई करिब पूर्णरूपमा विस्थापित गर्ने बूढीगण्डकी बनाउँछन् कि विदेशीलाई नै बेचबिखन गर्छन् त्यो अबको समयले देखाउनेछ। जबर्जस्ती मन्त्रिपरिषद्मा प्रस्ताव लगेपछि मन्त्रिपरिषद्ले नीति र कार्यविधि बनाउनू' भनी निर्देश गर्यो। कार्यविधि बनाउन यता समिति गठन भयो, समितिले काम प्रतिवेदन लेख्नका लागि दुई बैठक मात्र बसेको थियो। दलका शीर्ष नेताहरूबीच कुरो मिलिसकेपछि' जे गरे पनि हुन्छ भन्दै शर्माले हस्ताक्षर ठोकिदिएका थिए। यता संसद् विघटन हुनुअघि गत असोज ९ गते अर्थ र कृषि तथा जलस्रोत समितिले बूढीगण्डकीमा गरिएको निर्णय तत्काल खारेज गर्न सरकारलाई निर्देशन दिएको थियो। सोही निर्देशन पालना गर्दै देउवा सरकारले खारेज गर्ने निर्णय गरेको थियो। दाहालपछि प्रधानमन्त्री हुन पालो पर्खेका देउवाले त्यतिबेला गेजुवालाई बूढीगण्डकी दिने निर्णयको विरोध गरेनन्। सत्तारूढ दल र विशेष गरेर माओवादी र कांग्रेसका तिलजस्ता कुरालाई पहाड बनाई उछाल्ने ओलीले बूढीगण्डकीको नाम लिएनन्। राप्रपा मौन बस्यो। त्यतिबेला नेपालका प्रमुख दलहरू चुप रहे। जबकि बूढीगण्डकीमा राज्यलाई न्यूनतम २५ अर्ब र अधिकतम ५० अर्ब रुपैयाँ (प्रत्यक्ष लागतको अनुपातमा) सीधै हानिनोक्सानी हुने निर्णय थियो। १० लाख रुपैयाँभन्दा माथिको कुनै पनि प्राप्तिलाई प्रतिस्पर्धा गर्नैपर्ने सार्वजनिक खरिद ऐनलाई ठाडै उल्लंघन गरी राजनीतिक दलहरूको अधिनायकवाद हावी भएको थियो, मानौं यिनीहरूले मिलेपछि देशै बेचे पनि हुन्छ। देउवाले बुद्धत्व प्राप्त गरी खारेज गरे वा चुनावी दाउपेच र राजनीतिक रणनीतिका कारण बूढीगण्डकीमा भएका महाभूल स्वीकार गरे त्यो अर्कै विषय हो। तर उनले गरेको निर्णय मुलुकको हितमा थियो र छ। एमालेले बूढीगण्डकी स्वदेशी लगानीमा निर्माण गर्ने' निर्णय गरेको भए अझ त्यो चुनावी एजेन्डा हुन्थ्यो र उनीहरूले यसरी प्रचारित गर्थे कि सोझासाझा र लाटासीधासमेत मन्त्रमुग्ध हुन्थे। तर जलविद्युत्मा आत्मनिर्भर हुने र मुलुकको समृद्धिको ढोका खुल्ने दीर्घकालीन नीतिगत निर्णय गर्दा पनि कांग्रेसले त्यसलाई क्यास' गर्न सकेन। अब गठन हुने वाम गठबन्धन सरकारले बूढीगण्डकी विद्युत् प्राधिकरणमार्फत स्वदेशी लगानीमा निर्णय गर्ने पहिलेको सरकारले गरेको निर्णयलाई निरन्तरता दियो भने ऊ कमिसनबाट मुक्त रहेको सन्देश जानेछ। भारतीय नाकाबन्दीको डटेर सामना र प्रतिरोध गरी राष्ट्रवादी कहलिएका ओलीले भारतीय ऊर्जा आयातलाई करिब पूर्णरूपमा विस्थापित गर्ने बूढीगण्डकी बनाउँछन् कि विदेशीलाई नै बेचबिखन गर्छन् त्यो अबको समयले देखाउनेछ। अहिले पनि भारतबाट वार्षिक १८ अर्ब रुपैयाँको बिजुली मात्र आयात हुन्छ। मुलुक र देशवासीका हितमा जुनसुकै दल वा सरकारले गरेको निर्णयले निरन्तरता पाउनुपर्छ। निर्णय उल्टाइयो भने आगामी सरकार गेजुवाको एजेन्ट रहेको थप पुष्टि हुनेछ। एउटै निर्णयबाट सरकारको आगामी कार्यदिशा कस्तो हुनेछ भन्ने लख काट्न सकिनेछ। बूढीगण्डकी नै बेच्ने सरकारले तमोर (७६२ मेगावाट, जलाशययुक्त) बेच्नका लागि थप ऊर्जा र प्रोत्साहन' प्राप्त गर्नेछ। किनभने तमोर पनि बेचबिखनकै लागि स्वदेशी लगानी (विद्युत् प्राधिकरण) मा बनाउन नदिएर रोकिराखिएको छ। ऊर्जा मन्त्रालय हाँक्न आउनेहरू, चाहे त्यो मन्त्री होस् वा सचिव, ले सधैं सुगारटाइ गर्ने गर्छन् जलविद्युत् आयोजनामा लगानी गर्ने पैसा नेपालसित छैन, नेपालमा छैन, विदेशी नै चाहिन्छ। उनीहरूले विदेशी चाहिन्छ भन्नुको अर्थ हो खोलानाला बेचबिखन गरेर कमिसन पाइन्छ।"
वाम विजयपछिका प्रश्न,"प्रतिनिधिसभा र प्रदेशसभाको निर्वाचनमा वामपन्थी गठबन्धनको विजयको लहर अप्रत्यासितजस्तो देखिए पनि यो अस्वाभाविक भने होइन। माओवादी मूलधारको राजनीतिमा आएपछि वामपन्थीहरूको समग्र मत ५५ प्रतिशतजति थियो। कांग्रेसको मत ३० प्रतिशतदेखि ३७ प्रतिशतको हाराहारीमा हो। कांग्रेस, एमाले र माओवादी केन्द्रबीच त्रिकोणात्मक प्रतिस्पर्धा हुँदा त्यसको फाइदा कांग्रेसलाई हुन्थ्यो। सम्भवतः अहिले पनि कांग्रेसले पाउने भोट यसकै हाराहारी हुन्छ तर यसपालि एमाले र माओवादीबीचको गठबन्धनले पनि त्यही ५० प्रतिशतकै हाराहारीमा मत पाउला। कांग्रेसको व्यवस्थापकीय कमजोरी नभएको भए उसको लागि नतिजा योभन्दा राम्रो हुन सक्थ्यो। सफल गठबन्धन चुनावअगाडि एमाले माओवादी गठबन्धनमा मत हस्तान्तरण हुन्छ कि हुन्न भन्ने आशंका थियो तर सोचेभन्दा राम्रो मत हस्तान्तरण भयो। पार्टी एकता हुने भनिएकाले पनि मत हस्तान्तरण भएको हो। त्यसैले यस्तो परिणाम आएको हुन सक्छ। मत हस्तान्तरणको व्यवस्थापनमा उनीहरू सफल भए। मत हस्तान्तरण गाह्रो हुन्छ भन्ने अनुमान गरिएका थिए। कम्युनिस्टहरूबीच एकता हुनुपर्छ भन्ने विचारलाई नेता, कार्यकर्ता र जनताले स्विकारेको देखियो। ६०४० को अनुपातमा सिट संख्या स्वीकार गरेर एमालेले ठूलै जोखिम मोलेको थियो। पार्टी एकीकरण हुन सक्यो भने त्यो जोखिम सही ठहर्छ तर एकीकरण हुन सकेन भने त्यसको नराम्रो असर एमालेमा पर्न सक्छ। कांग्रेस र माओवादी केन्द्रबीच स्थानीय निकायको निर्वाचनका बेला केही ठाउँमा गठबन्धन भएको थियो तर त्यसले केही परिणाम दिए पनि खासै प्रभावकारी भने हुन सकेन। कांग्रेस र माओवादी केन्द्रको नीति र दृष्टिकोणमा धेरै अन्तर थियो। त्यसैले माओवादी केन्द्र र कांग्रेसको गठबन्धन स्वाभाविक थिएन। मत हस्तान्तरण प्रभावकारी भएकाले पार्टी एकीकरण हुने सम्भावनालाई बढाउँछ। जातीय पहिचान, सशस्त्र संघर्षजस्ता सैद्धान्तिक विषयमा उनीहरूबीच वैचारिक विमति रहेको भए पनि भविष्य दृष्टिगत गरी बलियो कम्युनिस्ट पार्टी बनाउन उनीहरूबीच एकीकरण हुन सक्छ। यी सबै विषयहरूमा गहन विमर्श भएरै गठबन्धन बनेको र पार्टी एकता गर्ने निर्णय भएको हुन सक्छ। यो गठबन्धन र एकताले पाँच वर्षका लागि स्थायी सरकार र स्थिरता देओस् भन्ने कामना गर्नुपर्छ। उनीहरूले मुलुकलाई समृद्धितर्फ लैजाने भनेका छन्। त्यसतर्फ उनीहरूलाई सफलता मिल्यो भने लाभान्वित हुने त नेपाली जनता हुन्। यसमा उनीहरूलाई रचनात्मक सहयोग हुनुपर्छ। अधिनायकवादको खतरा ? यो गठबन्धनबाट अधिनायकवादको खतरा त छ तर उनीहरूको सरकारको व्यवहार नहेरेसम्म शंकाको लाभ दिनुपर्छ। तर अहिल्यै यस्तो हुन्छ भनेर पूर्वानुमान गर्नुभन्दा पछि व्यवहार हेरेर मूल्यांकन गर्नु ठीक हुन्छ। प्रेसमा सेल्फ सेन्सरसिपका नाममा सेन्सरसिप लाग्न सक्छ। माओवादी सशस्त्र संघर्षका बेला दैलेखमा डेकेन्द्र थापा मारिएका थिए। अरू पनि पत्रकारहरू मारिने र विस्थापित भएका थिए। डरको मनोविज्ञान बन्न सक्छ। प्रहरी प्रशासन, स्थानीय निकाय र राज्यका अरू अंगहरूमा हस्तक्षेप गरेर एउटा वर्गलाई साथ लिएर अर्कोे वर्गलाई तह लगाउने हुन सक्छ। भारतको पश्चिम बंगालमा कम्युनिस्ट शासनका बेला यस्तै भएको थियो। विभिन्न तरिकाले जनताको मत पाउन खोज्ने, प्रहरी प्रशासनलाई पनि त्यसको आधार बनाउने हुन सक्छ। पार्टीका कार्यकर्तालाई शासन गर्ने मुख्य ओहोदाहरूमा राख्ने र नियन्त्रण गर्ने हुन सक्छ। अब ५० वर्ष नेपालमा कम्युनिस्ट शासन चलाउने कुरा आएको छ। त्यसको नकारात्मक अर्थ पनि लाग्न सक्छ। बहुदलीय व्यवस्थामा त पाँचपाँच वर्षमा निर्वाचन हुनुपर्छ। प्रत्येक पाँच वर्षमा उनीहरूले नै मत पाउँछन् भन्ने कसरी ग्यारेन्टी गर्न सकिन्छ ? वामपन्थीको सरकारले विधिको या पार्टीको कस्तो शासन लागू गर्न खोज्छन्, त्यो महत्वपूर्ण हुन्छ। कम्युनिस्ट सिद्धान्तअनुसार पार्टी सबैभन्दा बढी महत्वपूर्ण हुन्छ। कम्युनिस्ट प्रणाली सरकारभन्दा पनि पार्टीको शासन हो। त्यो दृष्टिकोणअनुसार सरकार चलाउन खोज्ने हो भने संविधान एकातिर र उनीहरूको काम गर्ने शैली अर्कोतिर हुन सक्ने सम्भावना छ। एमाले धेरै वर्ष लोकतान्त्रिक प्रणालीअनुसार चलेकाले यस्तो मार्ग लिन उसलाई गाह्रो होला, तर उक्त पार्टीभित्र पनि माओवादीले कल्पना गरेको कम्युनिस्ट शासन प्रणालीप्रति लगाव भएकाहरू प्रभावशाली समूह छ। त्यहीमाथि माओवादी आएर मिसिँदा यो विचार प्रभावशाली बन्न सक्छ। एक दैनिकका अनुसार अहिले चुनाव जितेकी माओवादीकी एक नेतृले गोलीबाट सम्भव नभएको कम्युनिज्म अब चुनावी प्रक्रियामार्फत स्थापित गर्ने लक्ष्य नजिक पुगेको बताएकी छन्। लोकतान्त्रिक प्रक्रियामार्फत जानुपर्छ भन्नेहरू हावी भए भने कम्युनिस्टहरू सत्तामा आउनुले तात्विक अन्तर पार्दैन तर फरक तरिकाले जानुपर्छ भन्नेहरू भए भने राज्यका सबै क्षेत्रमा नियन्त्रण गर्ने हुन सक्छ। माओवादी केन्द्र आएर मिसिएपछि त्यो पार्टीले कुन विचार लिन्छ भन्न सकिँदैन। प्रेस स्वतन्त्रता र बहुलवाद २०४७ सालपछि निजी क्षेत्रको भूमिका फैलियो। त्यसले नेपालको अर्थतन्त्रलाई सकारात्मक योगदान दियो। त्यसपछि प्राप्त प्रेस स्वतन्त्रताको अधिकार पनि ठूलो उपलब्धि हो। २०४७ साल अगाडि प्रेस स्वतन्त्रता थिएन। गोरखापत्र मात्र प्रभावशाली थियो। अहिले विभिन्न टेलिभिजन च्यानल, पत्रपत्रिका, अनलाइनहरू र समाचारगृह छन्। यो स्वतन्त्र प्रेसले दिएको योगदान हो। प्रेस स्वतन्त्रता कायम रहन सक्छ कि सक्दैन भन्ने चासो र चिन्ता देखिएको छ। स्वीकार्य बहुलवादमा पनि प्रश्न उठ्न सक्छ। हाम्रोजस्तो सामाजिक, सांस्कृतिक र आर्थिक बहुलता भएको मुलुकमा यसलाई अस्वीकार गरियो भने समस्या आउन सक्छ। प्रेस स्वतन्त्रताजस्तै बहुलवाद पनि नयाँ नेपालको योगदान हो। अर्थतन्त्रमा पनि सरकार, सहकारी र निजी क्षेत्रको सहकार्य छ। कम्युनिज्म र उदार नीति एकसाथ जान सक्दैनन्। यो बहुलता पनि कायम रहन जरुरी छ। संविधान जारी गर्ने बेला एमालेले बहुलवाद स्विकार्ने विषयमा नजिक पुगेको थियो तर माओवादीले बहुलवाद कम्युनिस्ट सिद्धान्तको विरुद्धमा हुने भन्दै त्यसलाई स्वीकार गरेन र संविधानको प्रस्तावनामा यो शब्दले ठाउँ पाएन। नेपालजस्तो बहुलता भएको मुलुकमा बहुलवाद अस्वीकार गरियो भने त्यसले समस्या निम्त्याउन सक्छ। बहुलवाद स्वीकार नगर्दा धार्मिक र सामाजिक सहिष्णुतालाई चुनौती पुग्न सक्छ। नियन्त्रण होइन अनुशासन देशमा अनुशासन पनि जरुरी छ। ट्रेड युनियनको हैकमवाद छ। विद्यार्थी, शिक्षक, प्राध्यापकलगायत विभिन्न पेसागत संगठनहरू हक हित संरक्षण गर्न गठन भएका भए पनि उनीहरूमा अराजकता छ। यस्तो अराजकताले स्वास्थ्य र शिक्षा संगठनहरूलाई पनि असर पारेको छ। अनुशासन जरुरी छ तर यसको अर्थ नियन्त्रण भन्न खोजिएको होइन। ती संस्था र संगठनहरूलाई विधिसम्मत ढंगले अनुशासित बनाउनुपर्छ। सकिन्छ भने शिक्षा र स्वास्थ्य जस्ता क्षेत्रहरू राजनीतिक हस्तक्षेपबाट मुक्त हुनुपर्छ। अहिले विद्यमान भागबन्डाको भने अन्त्य हुनैपर्छ तर अनुशासनको नाममा नियन्त्रण हुनु हुँदैन। नेपालजस्तो बहुलता भएको मुलुकमा बहुलवाद अस्वीकार गर्दा धार्मिक र सामाजिक सहिष्णुतालाई चुनौती पुग्न सक्छ। अब स्थिर सरकार बनेको खण्डमा कानुनअनुसार अगाडि बढ्न सजिलो हुन्छ। उनीहरूले लगानीमैत्री वातावरण बनाउन सक्छन्। लोडसेडिङ हटाउन सरकार सफल भएको थियो। सर्वसाधारण जनताको जीवनमा असर पार्ने यी विषयले पनि यो सरकारलाई प्रभाव पार्छन्। अर्को महत्वपूर्ण विषय उनीहरूले वितरणमा प्रभाव पार्ने धेरै कुरा गरेका छन्, तर स्रोतको व्यवस्था नभई वितरण गर्नु असम्भव जस्तै हुन्छ। छिमेकसँगको सम्बन्ध चीन र भारत हाम्रा लागि दुवै मुलुक महत्वपूर्ण छन्। भारतसँगको निर्भरता बढी भएकाले यो स्थितिलाई एकैपटक उल्ट्याउन सम्भव छैन। कनेक्टिभिटीका समस्याका कारण तुरुन्तै चीनसँग भारतकै तहको सम्बन्ध बनाउन गाह्रो छ। चीनसँग र भारतसँगको अन्तरनिर्भरता बराबर हुन कम्तीमा पनि १०१५ वर्षको समय लाग्न सक्छ। यस्ता विषयमा मुलुकको आवश्यकताअनुसार व्यावहारिक नीति अपनाउनुपर्छ। नेपालले एउटा मुलुकलाई देखाएर अर्कोसँग खेल्ने गर्नु हुँदैन। भारत र चीन दुवै हाम्रा लागि अत्यन्तै महत्वका छन्। दुवै छिमेकीसँग हाम्रो अत्यन्त निकट सम्बन्ध हुनुपर्छ। यी मुलुकबाहेक सार्क, संयुक्त राष्ट्रसंघ र अरू मुलुकहरूसँग पनि राम्रो सम्बन्ध हुनु आवश्यक छ। हामीले हाम्रा छिमेकी र अरू राष्ट्रहरूका रुचि बुझिदिनुपर्छ र हाम्रा चाहना र रुचि पनि स्पष्टसँग भन्न सक्नुपर्छ। उनीहरूका सहयोग कसरी चाहिन्छ भनेर पनि स्पष्ट भन्न सक्नुपर्छ। चुनावलाई केन्द्रित घोषणापत्रमा जे लेखिएका भए पनि छिमेकी राष्ट्रहरूसँगको सम्बन्ध व्यावहारिकतामा आधारित हुनुपर्छ। चीन र भारतबाट रेल ल्याउने, कनेक्टिभिटी बढाउने र व्यापार बढाउने हाम्रा आवश्यकता हुन्। यसमा कतै ढल्किएको अर्थ लाग्नु हुँदैन। नेपाल इतिहासदेखि नै भारत र चीनबीचको ट्रान्जिट बिन्दु हो। काठमाडौं, पाटन, भक्तपुर, धुलिखेल, साँखुजस्ता ठाउँहरू चीन र भारतबीच व्यापारका लागि ट्रान्जिटका रूपमा प्रयोग हुन्थे। नेपाललाई चीन र भारतबीचको ट्रान्जिट बनाउनुपर्छ भन्ने कुराको ऐतिहासिक आधार यी हुन्। यसतर्फ अहिलेका सरकारले झैं भविष्यका सरकारले पनि यसतर्फ कोसिस गर्नुपर्छ। भारत र चीनबाट रेल ल्याउने कुराले हामी तर्सिनु पर्दैन। विद्युत्, सडक, रेलमार्ग आदिमा कनेक्टिभिटी बढाउन अत्यन्त आवश्यक छ। सिंगो युरोप एउटा ऊर्जा ग्रिडमा जोडिन सक्छ, एउटै रेलमार्गमा जोडिन सक्छ भने चीन, नेपाल, भारत, बंगलादेश, भुटान जोडिन सक्दैनन् भन्ने हुँदैन। समृद्धि ल्याउने यी विषय कसैका पनि टाउको दुखाइको विषय हुनु हुँदैन। यी विषयमा एकले अर्कालाई रचनात्मक सहयोग गर्नुपर्छ।"
