शीर्षक,विवरण
फेरि योगी नरहरिनाथ,"योगी नरहरिनाथबारे गत दुई शनिबारका अंकमा लेखिएका सामग्री पढ्दा थप केही कुरा लेख्न पंक्तिकारले आवश्यक ठानेको छ । योगी नरहरिनाथको पूर्व चोला क्षेत्री परिवारको भए पनि उनी नाथ परम्पराका विख्यात योगी थिए । कालीकोटको लालुगाउँको एउटा सामान्य बालकमा सामुद्रिक शास्त्रीय गुण देखेर जुम्ला चन्दननाथका महन्त क्षीप्रानाथले उनलाई दीक्षा दिई आफ्नै आ श्रममा राखी उच्च अध्ययनका लागि भारतका विभिन्न ठाउँमा जाने बाटो प्रशस्त गरिदिएका थिए । भारतमा अध्ययन गर्दा उनी विभिन्न शास्त्र, विद्या र विधामा पारंगत मात्र भएनन् हठयोगमा सिद्धि प्राप्त पनि भए । औपचारिक रूपमा शास्त्री, वेदालंकार मात्र भए पनि उनी उद्भट विद्वान थिए र उनीसँग सोझो बहस गर्न सक्ने सामथ्र्य ठूला विद्वान भनिनेहरूमा पनि थिएन भनिन्छ । पृथ्वी मल्लको दुल्लु कीर्तिस्तम्बको पूर्ण पाठ गर्न सक्ने योगी मात्रै हुन् । जिसेफ टुचीले अन्तिम दुई हरफको मेसो पाउन सकेको थिएन । उनले कहाँ पढे कहिले पढे तर यस क्षेत्रका सम्पूर्ण लिपिको ज्ञान त्यत्तिकै थियो । कर्णाली प्रदेशका तिब्बती लिपी मिश्रित अभिलेखको अरूले भेउ पाउने सामथ्र्य नै थिएन । सम्पूर्ण पूर्वीय साहित्य, लिपि, इतिहास, भूगोल, खनिज, वनस्पति, आयुर्वेद, योग, दर्शन, समाज आदिमा आधिकारिक ज्ञान राख्ने एउटै व्यक्ति सम्भवतः योगी नै थिए । उनी के थिए, के थिए कसैलाई थाहै छैन । डाजगमान गुरुङले भनेझै नाथ परम्परामा मच्छिन्द्रनाथ, गोरखनाथ, रतननाथ, भगवन्तनाथ पछि नरहरिनाथ नै थिए । यस पंक्तिमा उनको सन्दर्भमा चन्दननाथलाई पनि जोड्दा अतिसयोक्ति हुने छैन । धेरै मानिस उनलाई गोरखनाथको अवतार नै मान्दछन् । भारतमा शंकराचार्य, करपात्री, महेश योगीलगायत विद्धत मण्डलीले योगीलाई गरेका सम्मान र आदरबारे प्रत्यक्ष देख्नेहरूले पंक्तिकारलाई सुनाएका प्रसंग पनि छन् । योगी नयाँ शिक्षा प्रणालीका घोरविरोधी थिए । यो नेपालसापेक्ष हुनै सक्दैन भन्ने उनको अडान थियो । त्यसबेला नयाँ शिक्षाको प्रारुप तयार पार्ने तीनजना व्यक्ति दृश्यमा थिए । तिनलाई उनले इसाई, मुसाई, कसाई भन्थे । तिनको जातीय र धार्मिक पृष्ठभूमि पनि त्यस्तै थियो । आखिर नयाँ शिक्षाको गति पनि योगीले भनेझैं भयो । उनले क्याम्पसलाई घ्याम्पस, डिनलाई हीन भन्दै हिँडेका थिए एक पटक । उनकै प्रयासले नेपालमा र अझ दाङमा संस्कृत विश्वविद्यालय खुल्यो । त्यसको केन्द्रीय कार्यालय बेलझुन्डीमा छ । त्यहाँ पहिले डिन कार्यालय थियो । सरकारी नीति, पदाधिकारी चयन, शिक्षण प्रणाली आदिको भविष्यप्रतिको अवस्थाबारे उनी चिन्तित थिए । त्यतिबेलै उनले यो बेलझुन्डी कागझुन्डीमा परिणत हुन्छ भनेका थिए । अहिले करिब करिब अवस्था त्यस्तै छ । त्यही बेलझुन्डीमा एकजना डिनलाई उनले गुरु तपाईंंलाई बाह्रखरी आउँछ कि आउँदैन भनी सोधेर धेरैका सामु लज्जित बनाएको प्रसंग एकपटक दाङमा चर्चामा थियो । एकपटक योगीबारे कुरा गर्दा पंगंंगाधर शास्त्रीले योगीको धेरै विरोध गरे । उनी आर्य समाजी हुन्, मूर्ति पूजक होइनन् आदि आदि भनेर । अन्त्यमा उनले तर योगी अद्भूत र विलक्षण थिए भनि पंक्तिकारलाई सुनाएका थिए । योगीलाई नजिकबाट हेर्ने अवसर पंक्तिकारलाई २०४५ सालमा दाङको चौघेरामा प्राप्त भएको थियो । त्यहाँ उनले कोटीहोम आयोजना गरेका थिए । पंक्तिकार तीन दिनसम्म त्यहीं बसेर सबै हेर्ने अवसरमा थियो । त्यहाँ काठमाडौंबाट प्रधानमन्त्री मरिचमान सिंह, प्रज्ञाप्रतिष्ठानका प्राज्ञहरू माधव घिमिरे, धर्मराज थापालगायत त्यही स्तरका अरू पनि धेरै थिए । योगीले प्रधानमन्त्रीलाई देशमा बढेको भ्रष्टाचार, कमिशनतन्त्र यही हवनमा स्वाहा भन्नुहोस् भनी मञ्चबाटै आदेश दिएका थिए । त्यति मात्र होइन प्राज्ञहरूको खानपिनबारे सचेत योगीले होटलको बसाई आदिको कारणले धर्मराज थापालगायतलाई केही विसञ्चो भएको निहुँमा सबै प्राज्ञहरूलाई मञ्चबाट हकारेर के खाने, के नखाने, कति खाने, कसरी खाने आदि कुरा भन्दै उनीहरूलाई जाऔं कि बसौं भन्ने गराएका थिए । पछि माधव घिमिरेले स्पष्टीकरण र योगीको योग्यता, क्षमता र विद्वताबारे महत्ववपूर्ण सम्भाषण गरेका थिए । त्यहाँ दिनभरि योगी मञ्च अथवा माइकमै हुन्थे । साँझ, बिहान र राती अबेरसम्म एउटै आसनमा टुक्रुक्क बसेर दायाँ खुट्टालाई केही खुम्च्याएर लेखेको लेख्यै हुने अरूलाई पनि लेखाइरहने । त्यस बीचमा केहीले वंशावली, केहीले इतिहास, केहीले आयुर्वेद, केहीले शास्त्रीय मान्यता आदि तमाम प्रश्न सोधिरहने, उनी चाहिँ टाउको नउठाएर पूर्ववत् आसनमा सबैको उत्तर पनि दिइरहने, आफूले लेखिरहने, अरूलाई डिक्टेट गरिरहने गरिरहे । उनले कहिले खान्थे, कहिले सुत्थे, कतिखेर शौच गर्थे पत्तै हुँदैनथ्यो । उनलाई भनी ल्याइएका खानेकुरा सबैलाई बाँडी दिने, आफूले नखाने । कसैले पैसा दिन्थे तर पैसा आफूले नछोएर अरूलाई राख्न भन्थे । उनको गोजी र पैसाको बीच कुनै सम्बन्ध छैन भन्थे मान्छेहरू । उनको बोलीमा सिंहनाद थियो त्यही कोटीहोममा १३३ जना पण्डितमध्ये गायत्री मन्त्र शुद्ध उच्चारण गर्न नसकेर १२३ जना पण्डितलाई उनले फेल गराएका थिए । यसरी असफल हुनेमा आचार्य, शास्त्री धेरै थिए । नेपालको हिमाली क्षेत्रमा यति पाइन्छ भनी चर्चामा ल्याउने काम योगीले नै गरे । यससम्बन्धी एउटा पुस्तिका नै प्रकाशित छ । यहाँका इतिहासकारहरु काठमाडौं र वरपर मात्र केन्द्रित रहे । काठमाडौं नै नेपाल हो भन्ने मानसिकता यहाँ रह्यो । उनीहरू यहाँ रहेका अभिलेख, मुन्सीखाना, कौशितोषाखाना, अभिलेखालय, केशर पुस्तकालय, राष्ट्रिय पुस्तकालय आदिमा सीमित रहे । यहींका ठूला इतिहासकारले पनि उत्खनन् गर्न नसकेका केही सामग्री पनि योगीले प्रकाशमा ल्याएका छन् । यसको दृष्टान्त पृथ्वीनारायण्को दिव्योपदेश हो । धार्मिक वंशावली, धार्मिक क्षेत्रमा यही उपत्यकाभित्र पनि योगी बराबरी काम गरेको कोही भेटिँदैन । अरूको इतिहास आधार द्वितीयक स्रोत पद्धति थियो भने योगीको प्राथमिक । योगीद्वारा दाङमा आयोजित कोटीहोममा काठमाडौंबाट प्रधानमन्त्री मरिचमान सिंह, प्रज्ञाप्रतिष्ठानका प्राज्ञहरू माधव घिमिरे, धर्मराज थापालगायत त्यही स्तरका अरू पनि धेरै थिए । योगीले प्रधानमन्त्रीलाई देशमा बढेको भ्रष्टाचार, कमिशनतन्त्र यही हवनमा स्वाहा भन्नुहोस् भनी मञ्चबाटै आदेश दिएका थिए । यसको उदाहरण रारातालको चौडाइ, लम्बाइ र गहिराइ मापन थियो । उनले डोरीको माध्यमबाट यसको चौडाइ र लम्बाइ एकिन गरे भने गहिराइ मापन बाँस जोडेर गरेका थिए । यसका तमाम उदाहरण छन् । योगीले नेपाल चिनेका, जानेका थिए । काठमाडौं मात्र नेपाल होइन भन्ने उनको मान्यता थियो । देशको समग्र भूगोल, इतिहास, जाति, समाज, वनस्पति, नदी, खनिज, पर्वत शृंखला, पर्वत श्रेणी, जमिन आदिको सूक्ष्म अध्ययन गर्ने पैदल यात्री, अनुसन्धानकर्ता, योगी नै थिए । उनी नपुगेको ठाउँ सायद कम थियो । मेची महाकाली, हिमाल तराई सबैलाई चिनेका, सबैले चिनेका उनी मात्र थिए । उनले जति संकलन, प्रकाशित गर्ने व्यक्ति अर्को जन्मिएन । यसबारे अभिनन्दन ग्रन्थ (२०५४) र स्मारिकामा (२०७२) चर्चा भएको छ । ओलाङचुङगोलादेखि टिंकर व्यासगर्खासम्म, मानसरोवरदेखि मुक्तिनाथ, लुम्बिनी, जनकपुरसम्म, शासकवर्गदेखि राउटे, कुसुन्डासम्म, लामादेखि झाँक्रीसम्म, वोनदेखि आधुनिक मतसम्म देवस्थलदेखि मसानघाटसम्म, धिमाल, राजवंशीदेखि सौका र राना थारूसम्म उनको समान उपस्थिति थियो । यसरी योगीसँग कसैको तुलना हुन सक्दैन । फेरि पनि काठमाडौं र त्यस वरपरको अध्ययन मात्र नेपालको अध्ययन होइन । योगीले नेपालमा जिम्मावाल, पटवारी, तालुकदार, उमरा, चौधरी, मुखिया, जेठाबुढा, घाटबुढा, रजौटा, जैशी, पण्डित, कोट, मौला, थुम, दाही, गढी, गौडा, देउराली, घाट, थुम्का, किल्ला, देवस्थल, भग्नावशेष, वस्ती, समाज, खोलानाला आदि ठाउँ, व्यक्ति, तिनका सन्तान आदिका घरघर गएर सामग्री संकलन र प्रकाशित गर्ने काम गरे । उपत्यका बाहिरको बारे अहिले जे लेखिएका छन उनैलाई आधार बनाएर लेखिएका छन् । यस अर्थमा योगी अतुलनीय हुन् । योगीको सम्बन्धमा हालसम्म बाहिर नआएको एउटा घटना सान्दर्भिक भएकोले यहाँ उल्लेख गर्नु आवश्यक छ । राजा र नयाँ शिक्षाको विरोधको कारणले जेल र यातनापछि योगी भारततिर पलायन भए । करिब २०३५ सालतिर उनी दिल्लीको मोतीनगरमा संस्कृत विश्वविद्यालय स्थापना गर्ने अभियानमा थिए । उनको काम मोतीनगरमा र बसाई तुग्लगावादको शिव मन्दिरमा थियो । एकदिन छलफलको क्रममा मोतीनगरमा रात पर्यो । उनका साथमा मित्रनाथ योगी भन्ने एकजना कन्फट्टा योगी पनि थिए, उनी नेपाली थिए । साँझमा साधन पनि नभएको र तुग्लगावाद पुग्न समय लाग्ने भएकोले मित्रनाथले मोतीनगरमै बस्न धेरै आग्रह गर्दा पनि योगीले शिव मन्दिरमै जाने अठोट गरे । उनी हिँड्न थाले मित्रनाथ पनि पछिपछि लागे । मित्रनाथले अझै अनुनय विनय गर्न छोडेका थिएनन् । हिँड्न थालेका योगीले उनलाई आँख बन्द करो' भनेर ठूलो स्वरमा गर्जेपछि मित्रनाथले त्यसै गरे । केही सेकेन्डमै आँखा खोल्दा दुवैजना शिव मन्दिरमा पुगिसकेका थिए । यो अपत्यारिलो घटना भए पनि मित्रनाथ यसका साक्षी हुन् । यस घटनाबारे दाङ चौघेराका एकजना योगीले पंक्तिकारलाई बताएका हुन् । हाल उनी चौघेरामै छन् । पद्मप्रसाद भट्टराईले भने जस्तै कुनै मन्त्रको सिद्धि गरेको होला, गंगाधर शास्त्रीले भनेझै अद्भूत र विलक्षण, पृथ्वीराजमार्ग नबन्दै पुस २७ गते बिहान गोरखाबाट हिँडेर दिउँसो काठमाडौं खरिको बोटमा पृथ्वी जयन्ती मनाउन आइपुग्ने, ४८ घन्टा नपुग्दै २०१७ सालमा गोरखा काण्डपछि त्यहाँबाट जुम्ला पुग्ने, योगी हिँड्दैनन् उड्छन् भन्ने पश्चिम नेपालमा गाउँलेको भनाइ सायद हठयोगबाट सिद्धि प्राप्त खेचरी मुद्रा नै थियो । ओली त्रिवि नेपाली, इतिहास, संस्कृति र पुरातत्व विभागमा आवद्ध छन् ।"
संविधान संशोधन होला ?,"संविधान संशोधन गर्नु भनेको भइरहेको प्रावधानमा परिवर्तन गरेर नयाँ बनाउनु जस्तै हो । वर्तमान संविधानको केही धारामा मात्र परिवर्तन गर्नुलाई संविधान संशोधन गर्ने भनिएको छ । नेपालको संविधान २०७२ जारी गर्नुअगाडि नै संशोधनको कवुल गरिएकाले यो संविधान संशोधन नगरी पूर्णरूपमा कार्यान्वयनमा नजाने र संशोधन गर्नका लागि संविधान जारी गर्ने संविधानसभा नै नभएको र निर्वाचित नभई हाल संविधानसभाबाट रुपान्तरित दलहरूको सहमतिमा बनेको व्यवस्थापिका संसद्ले यो काम गर्न सक्छ कि सक्दैन विवादमा नै छ । संविधान जारी हुनासाथ संसद्को निर्वाचन गराएर यो विवाद समाधान गरिनु पर्दथ्यो । त्यस्तै दुईतिहाइको प्रावधान पनि अर्को समस्याका रूपमा देखा परेको छ । विगत दुई वर्ष मधेस आन्दोलन र संविधान संशोधनको राजनीतिक अन्योलमै बितेको छ । अब मधेस आन्दोलन पटाक्षेपतिर लागेको र सबै मधेसकेन्द्रित दलले आफ्नो दलको नाममा रहेको मधेस शब्द नै हटाएका छन् । संघीयता र जातीय वा क्षेत्रीयताको नाममा सञ्चालित जनजातिको आन्दोलन विसर्जन भएजस्तै २ नं प्रदेशमा हुने स्थानीय तहको निर्वाचनबाट मधेस आन्दोलन पनि विसर्जन हुनेछ । नेपालको संविधान २०७२ असोज ३ गते संविधानसभामा तत्कालिन प्रधानमन्त्री सुशील कोइरालाले नेतृत्वको सरकारले संघीयता, गणतन्त्र, धर्मनिरपेक्षता, समानुपातिकलगायत आवश्यक देखिएका धारामा संशोधन गर्ने कबोल गर्दै ह्विप लगाएर ९० प्रतिशत भन्दा बढी सभासद्हरूको मतदानबाट संविधान जारी गर्यो। राष्ट्रपति रहेका रामवरण यादवलाई पनि दबाबमा पारेर संविधान जारी गर्न लगाइयो । पहिलो संशोधन मधेसकेन्द्रित दललाई मान्य भएन । केपी ओली, पुष्पकमल दाहाल र शेरबहादुर देउवा प्रधानमन्त्री भएर पनि संविधान संशोधनको कार्य सफल हुन सकेको छैन । अब अहिले संसद्मा माओवादी केन्द्र र कांग्रेसको सरकारले पेस गरेको र संसद्मा विचाराधीन संविधान संशोधनको प्रस्तावको छिनोफानो गर्नमा दलहरू लागेका छन् । राप्रपा र एमालेको समर्थनबिना संविधान संशोधनका लागि दुईतिहाइ मत पुग्न नसक्ने देखिएको छ । २ नं प्रदेशको स्थानीय तहको निर्वाचनपछि मात्र संशोधन गर्न सत्तापक्षलाई राजनीतिक दबाब परेको छ । राप्रपामा देखिएको विभाजनले नै सत्तापक्षको लागि दुईतिहाइ पुर्याउन कठिनाइ परेको छ । नेपालमा हालसम्म जारी भएका संविधानमा २०१५ को संविधान २०१७ मा र २०४७ को संविधान २०६३ मा संशोधन नै नभई निलम्बनमा पर्यो । २०१५ को संविधानलाई राजा महेन्द्रले २०१९ को संविधानले विस्थापित गरेका थिए । २०६३ राजा र दलहरूबीच भारतको मध्यस्थतामा वैशाख ११ मा भएको सम्झौतामा २०४७ को संविधानअनुसार नै शासन सञ्चालन गर्ने सहमतिअनुसार नै प्रधानमन्त्री भएका गिरिजाप्रसाद कोइरालाले राजासमक्ष सपथ ग्रहण गरेका थिए । विघटित प्रतिनिधिसभा पुनस्र्थापना भएर २०४७ को संविधान क्रियाशील भएको थियो । संविधान संशोधन नगरी यो संविधान कार्यान्वयनमा जान नसक्ने र संविधान जारी गर्दाको चमत्कार भएमा बाहेक प्रमुख तीन दल हाल एकठाउँमा आउने सम्भावना नरहेकाले २०६२०६३ को परिवर्तन समाप्त हुने सम्भवना बढ्दोे छ । संसद्को निर्वाचन नै नगराई माओवादीका तर्फबाट (एमालेसरहको हैसियत दिएर) सांसद मनोनीत गरियो । अनमिन र बाह्य शक्तिको दबाबमा अन्तरिम संविधान जारी गरियो । वैधानिक नेपाली सेनालाई व्यारेकमा राखेर माओवादी लडाकुलाई हतियार बोकेर शिबिरबाहिर जाने छुट दिइयो । हिंसा र आतंकले पीडित नेपाली जनतालाई थप हिंसा र आतंकको डर देखाएर मधेस आन्दोलनको नाममा अन्तरिम संविधानको संशोधन र पहिलो संविधानसभाको निर्वाचन गराइयो । हिंसा र आतंकको आडमा जारी भएको अन्तरिम संविधान र त्यसको संशोधन तथा संविधानसभा निर्वाचनको कानुनी र वैधानिक आधार संसद्को निर्वाचनपछि मात्र पुष्टि हुनेछ । २०६३ मा क्रान्तिबाट सत्ता परिवर्तन भएको भए फ्रान्सको राज्यक्रान्ति वा चीनमा माओले क्रान्ति गरेपछिको परिवर्तन जस्तै हुनुपर्ने हो । सम्झौता गरेर सत्तामा पुगेपछि धोका दिएर राज्य सञ्चालन गर्न खोज्दा विगत १२ वर्षदेखि नेपालमा राजनीतिक अस्थिरता र अविश्वासको वातावरण रहेको छ । अन्तरिम संविधान जारी गरेर हाबी भएको नेपालको राजनीतिक तीन दलरुपि ऐंजेरुले राजनीतिमा स्थिरता र कानुनी वैधता आउन दिने सम्भावना देखा परेको छैन । हतियार र आतंकलाई मान्यता दिएर सञ्चालित पश्चिमी शक्तिको प्रलोभनमा जारी संविधान भएसम्म नेपालमा राजनीतिक स्थायित्व र विकास सम्भव छैन । धोका र अविश्वास तथा हिंसा आतंक र आर्थिक प्रलोभनको जगमा निर्माण भएको यो संविधान कार्यान्वयनमा जति नै प्रयास गरे पनि सफल हुने सम्भावना छैन । यो संविधान जारी गर्ने बेला भारतका विदेश सचिव जयशंकर प्रधानमन्त्री नरेन्द्र मोदीको स्पष्ट सन्देश लिएर आएका थिए । सबै पक्षलाई समावेश गरेर संविधान जारी गर्न भारतले सक्दो प्रयास गरेको थियो । संविधान जारी गर्नुअघि नेपाली कांग्रेस, एमाले, माओवादी र मधेसकेन्द्रित दलका नेतालाई दिल्ली बोलाएर सबै पक्षलाई समावेश गरेर संविधान जारी गर्न दिइएको सुझाव बेवास्ता गरेर पश्चिमा शक्तिको प्रलोभनमा प्रमुख तीन दलका नेताले बहुसंख्यक जनताको सुझावविपरीत संघीयता, गणतन्त्र, धर्मनिरपेक्षता र समानुपातिक निर्वाचन राखेर संविधान जारी गरे । राजालाई धोका दिए जस्तै भारतीय प्रधानमन्त्री नरेन्द्र मोदीलाई पनि तीन दलका नेताले धोका दिए । त्यसको फल थियो नाकाबन्दी र राजनीतिक अस्थिरता । भारतले सबै पक्षलाई समावेश गरेर संविधान लागू गर्नु भनेको के हो ? मधेसीको माग नै समावेशीको अर्थ एक पक्षको बुझाइ छ । अर्कोतर्फ भारतले आफ्नै मध्यस्थतामा गराएको सम्झौता राजसंस्था र हिन्दु राज्य बनाउनेमा दलहरूले धोका दिएकाले त्यो लागू गराउनु नै भारतको एकसूत्रीय कार्यक्रम रहेको बुझाइ अर्को पक्षको छ । सुगौली सन्धिपछि नै नेपालको राजनीतिमा तत्कालिन ब्रिटिश भारत र १९४७ मा स्वतन्त्र भएपछि भारत नै प्रभावकारी रहेको यथार्थ सबैले मानेका छन् । आफ्नो व्यक्तिगत वा दलीय स्वार्थ पूरा भएसम्म मित्रराष्ट्र भारत र त्यसको विपरीत हुनासाथ विस्तारवादी र नेपालको आन्तरिक मामिलामा हस्तक्षेप भयो भनेर हल्ला गरेको सबैले देखेकै छन् । स्थानीय तहको निर्वाचनपछि हाल मधेसकेन्द्रित दल निर्वाचन आयोगबाट राष्ट्रिय जनता पार्टीका नाममा दल दर्ता गरेर खारेज भइसकेका छन् । अब प्रदेश र केन्द्रीय संसद्को निर्वाचन २०७४ माघ ७ गतेसम्म निर्वाचन हुन नसकेमा यो संविधान पनि खारेज हुने सम्भावना देखा परेको छ । निर्वाचन आयोगले सरकारलाई बुझाएको कार्यतालिका कार्यान्वयन हुने सम्भावना टरेको छ । संविधान संशोधन नगरी यो संविधान कार्यान्वयनमा जान नसक्ने र संविधान जारी गर्दाको चमत्कार भएमा बाहेक प्रमुख तीन दल हाल एकठाउँमा आउने सम्भावना नरहेकाले २०६२०६३ को परिवर्तन समाप्त हुने देखिएको छ । राजनीति सोझो बाटो अघि बढ्दैन । नेपालमा त झन् कसैले पनि अनुमान गर्न सक्दैन । चमत्कारले हुने नहुने र नहुने हुने देखिएकै छ । मध्यरातमा गरिएका सबै सम्झौता यसका उदाहरण रहेका छन् । इतिहास दोहोरिन्छ भन्छन् । नेपालमा इतिहास दोहोरिएको मात्र होइन तेहोरिएको पनि देखिएको छ । शेरबहादुर देउवा २०५२ मा पहिलो पटक प्रधानमन्त्री भएपछि विश्वासको मत लिने क्रममा आफ्नै पार्टीका, त्यसमा पनि आफ्नै क्षेत्रका दुईजना सांसदको अनुपस्थितिले प्रधानमन्त्रीबाट हट्नुपर्यो । २०५८ मा दोस्रोपटक प्रधानमन्त्री भएपछि निर्वाचन गराउन नसकेको आरोपमा अक्षम भनेर राजा ज्ञानेन्द्रबाट बर्खास्त गरियो । तेस्रो पटक २०६१ मा गोर्खाली राजाले न्याय दिए भन्दै प्रधानमन्त्रीमा नियुक्त देउवालाई २०६१ माघमा राजा ज्ञानेन्द्रले बर्खास्त गरे । अहिले चौथो पटक प्रधानमन्त्री भएका देउवाको बहिर्गमन पनि निर्वाचन तोकिएको समयभित्र गर्न नसकेर नै हुने सम्भावना देखिँदो छ । देउवाको प्रधानमन्त्रीमा नियुक्ति सजिलै निर्विवाद भएको छ भने बहिर्गमन सधैं अप्रत्यासित र विवादास्पद । २०७४ माघ ७ सम्म प्रदेश र संसद्को निर्वाचन हुन सकेन भने यो संविधान खारेज हुने निश्चित छ । विश्वका प्रजातान्त्रिक देशहरूमा राष्ट्रपतीय र संसदीय व्यवस्था रहेको छ । नेपाल र दक्षिण एसियाका देशहरूमा बेलायतको प्रभावले संसदीय व्यवस्था नै लागू गरिएको छ । संविधानबिना राज्य सञ्चालन नहुने भएकाले यो संविधान खारेज भएपछिको रिक्त अवस्थाको व्यवस्थापन भनेको ०६३ वैशाख ११ को अवस्थामा फर्कनु नै रहेको छ । यो परिवर्तन राजा र बाह्य शक्तिको प्रयासमा नभई प्रमुख तीन दलको कारण नै हुनेछ ।"
निर्वाचन र पार्टीगत गुटको प्रभाव,"नयाँ संविधान जारी भएपछि त्यसको कार्यान्वयनस्वरूप नयाँ बनेको स्थानीय संरचनाअनुसार सात प्रदेशमध्ये ६ वटामा सफलतापूर्वक निर्वाचन सम्पन्न भएको छ । विभिन्न आशंकाका बीच मतदाता र राजनीतिक दलको उत्साहपूर्ण सहभागितामा निर्वाचन सम्पन्न भयो । त्यस्तै सरकार र निर्वाचन आयोगको तयारी तथा व्यवस्थापन पनि सामान्य कमजोरी हुँदाहुँदै पनि सफल नै रह्यो । यो निर्वाचनले समाज, राष्ट्र र नागरिकका बीचमा एउटा अन्तरसंवाद गर्ने अवसर प्राप्त भएको छ । साथै सामाजिक मनोविज्ञानभित्र एउटा तरंग पैदा गरेको छ । लामो समयपछिको यो तरंगले तय गर्ने बाटो भने भविष्यमा प्रमाणित हुनेछ । तर लामो समयपछि जनताले आफ्ना प्रतिनिधि छान्न पाएका छन्, यो उपलब्धिपूर्ण छ । दोस्रो चरणको स्थानीय निर्वाचनमा बाँकेको कोहलपुरमा एमालेका उम्मेदवार विजयी भए । जुन कांग्रेसका शुभचिन्तकको लागि अप्रत्यासित लाग्यो र यसको कारणमा पार्टीभित्रकै अन्तर्घातलाई प्रमुख ठानियो । आफ्नो पार्टीकै उम्मेदवारलाई हराएको भन्दै कांग्रेसका युवा नेता युवराज पौडेलमाथि अन्तर्घातको आरोप लगाई कालोमोसो दलियो । यो हालै भएका घटनाका रूपमा एउटा उदाहरण मात्रै हो । चुनावमा अन्य पार्टीमा पनि यस्तो गुटबन्दी र अन्तर्घातका कारण चुनाव हारेको भनेर भन्ने गरेका थुप्रै घटनाहरू हाम्रोसामु छन् । पार्टीभित्रका गुटबन्दीका स्वरूप, यसका मनोभावना कतिसम्म गहिरो र आपराधिक छन् भन्ने बुझ्न गाह्रो छैन । गुटबन्दी राजनीतिमा अपराधीकरण बन्न सक्ने संकेत पनि देखिएको छ । यस्तो मनोदशा र अवस्था नेपालका सबै पार्टीमा छ । त्यसको स्वरूप र अवस्था मात्र फरक हुन सक्छ । एउटा व्यक्ति पार्टीमा सक्रिय भएको आधारमा वा आफूले उक्त अवसर नपाएकै कारण अर्को पार्टीको उम्मेदवारलाई मतदान गर्नु वा अरू मतदातालाई पनि सोहीअनुसार प्रभावित पार्ने गरेको पाइन्छ । मतदान व्यक्तिगत विचार वा अधिकारभित्र पर्ने भए पनि दलीय व्यवस्था र पार्टीमा सक्रिय कार्यकर्ताले नै पार्टीको नीति, सिद्धान्त र कार्यक्रमलाई अस्वीकार गर्नु राजनीतिक संस्कारभन्दा बाहिरको कुरा हो । यस्तो अभ्यासले नेपालका राजनीतिक दलहरूले आफ्नो पार्टीभित्र कार्यकर्तालाई कसरी प्रशिक्षित गरेको छ वा पार्टी सञ्चालन विधि के हो भन्नेमा नै सबै विषय निर्भर गर्दछ । नेपालका पार्टीहरू यसमा खासै गम्भीर भएको आभास भने पाइँदैन । नेपालको राजनीतिक वृत्तभित्र केही समययता छरपष्ट रूपमै पार्टीभित्र गुट, उपगुट, सहगुट, महागुट, सन्दर्भ समूह र स्वार्थ समूह निर्माण गर्ने प्रवृत्ति हावी भएको छ । यो राजनीतिक कार्यशैलीको रूपमा पार्टीभित्र स्थापित मान्यताजस्तै देखिन थालको छ । यसको प्रभाव समाजका अन्य संघसंस्था, क्लब, समुदाय, मञ्च, समूहहरूमा पनि प्रत्यक्ष रूपमा यो प्रवृत्ति देखिएकै छ, जसले समाजलाई विभाजित गरेको छ । नेपाली समाजको सद्भाव, एकता, विश्वासजस्ता बलिया आधारहरू भत्किँदैछन् । यो सबैले अनुभूति गरेको एउटा सत्य हो । कतिपय नेता तथा कार्यकर्ता गुटको बैठकबिना पूर्ण बैठकमा सहभागी बन्ने हिम्मतसमेत राख्दैनन् । गुटको धङधङीले सहीगलतसमेत छुट्ट्याउन नसक्ने अन्धो बन्दैछन् । राजनीतिशास्त्रले कुनै पनि मुद्दा वा विचारमाथि लबिङ गर्नुलाई न्यायसंगत मान्छ किनकि नयाँनयाँ राजनीतिक मुद्दाहरूको बहस, यसका नयाँ आयाम, विविध दृष्टिकोणमाथि तर्कवितर्क र त्यसको पक्ष वा विपक्षमा लबिङ गर्नु आवश्यक हुन्छ । यसो गरिएन भने पार्टीभित्र मुद्दा, विचार र सिद्धान्तविहीन अवस्था नआउला भन्न सकिँदैन । जीवन्त राजनीतिक प्रणालीभित्र लबिङको प्रक्रिया स्वाभाविक होला तर यो जब विचार, मुद्दा र सिद्धान्तभन्दा बाहिर गएर गलत, नियतवश, लबिङको नाममा विचारविहीन गुटउपगुट, स्वार्थसमूह, सन्दर्भ समूह निर्माण गरेर व्यक्तिका कुण्ठा व्यक्त गर्ने समूह र कुत्सित चाहना पूरा गर्ने थलोको रूपमा विकास हुनुले पार्टीहरू कुण्ठा' बोकेको समूहमा रूपान्तरण हुँदैछ, जसले गर्ने क्रियाकलाप पनि कुण्ठित नै हुने गर्दछ । रमाइलो त के रहेछ भने नेपालका एउटा पार्टीभित्रको गुटउपगुटलाई पनि सामान्य मान्न सकिएला, तर एउटा पार्टीको एउटा गुट र अर्को पार्टीको अर्को गुटबीचको र त्यसले पार्टीका निर्णय प्रक्रियादेखि निर्वाचनमा टिकट, जिताउनेहराउनेसम्मको खेल हुनु अझ रोचक छ । पार्टीका नेतादेखि कार्यकर्तासम्म अहिले आफ्नो पार्टीसँग कम निकट अर्को पार्टीको गुटसँग ज्यादा सामीप्य छ । यसको अर्थ नेता, कार्यकर्ताहरूले अन्य समूहसँग निकट सम्बन्ध राख्नु हुँदैन भन्ने कदापि होइन । राजनीतिक उद्देश्य प्राप्तिको लागि फरक पार्टीसँगको कार्यगत एकताले धेरै परिवर्तनका काम गर्न सकिन्छ । तर गुटगत प्रवृत्ति एउटै पार्टीभित्र मात्र सीमित रहेन भन्ने विषयलाई मात्र उजागर गर्न खोजिएको हो । स्थानीय निर्वाचनमा पनि आन्तरिक गुटगत गतिविधिले कुनै पनि पार्टीलाई अछूतो राख्न सकेन । टिकट व्यवस्थापनदेखि जितहारसम्मको सम्पूर्ण प्रक्रियामा गुटगत गतिविधि बलवान् देखियो । अन्तरघातको कारणले एउटै पार्टीभित्रबाट पनि हराउने प्रवृत्ति देखियो । राजनीति, प्रेम र युद्धमा सबै जायज हुन्छन्' भन्ने त सुनिएकै हो तर पनि यस खालको प्रवृत्ति पार्टी, त्यसको व्यवस्थापन, सुशासन र राजनीतिक उद्देश्यमा प्रभाव सकारात्मक नहुन सक्छ, जुन हाम्रा अगाडि राजनीतिक पार्टीहरूमा स्पष्ट देखिएकै छ । पार्टीभित्रका गुटबन्दीका स्वरूप, यसका मनोभावना कतिसम्म गहिरो र आपराधिक छन् भन्ने बुझ्न गाह्रो छैन । गुटबन्दी राजनीतिमा अपराधीकरण बन्न सक्ने संकेत पनि देखिएको छ । यस्तो मनोदशा र अवस्था नेपालका सबै पार्टीमा छ । लोकतन्त्रमा पार्टीको संस्थागत विकास, त्यसभित्रको सुशासन महत्ववपूर्ण मानिन्छ । लाखौं नेता, कार्यकर्ताको मनोविज्ञानलाई व्यवस्थापन गर्नु चानचुने होइन । यसमा विशेष क्षमताको आवश्यकता पर्दछ । यहाँ मनोभावनाको, इच्छाशक्तिको, आकांक्षाको, त्याग र समर्पणको, विचार र संघर्षको व्यवस्थापन गर्ने कला र कुशलताको खाँचो पर्दछ । अझ भन्ने हो भने समयानुकूल, परिस्थितिजन्य जनभावनाको प्रतिनिधित्वसहितको निर्णय क्षमता यसको अर्को व्यवस्थापकीय क्षमता हो। करिब १० वर्षयता नेपालमा पार्टीको अवस्था, चरित्र र व्यवस्थापन भिन्नरूपमा अघि बढेको छ । निर्वाचनमा जितहार एउटा पक्ष हो, तर अन्तरपार्टी व्यवस्थापन कस्तो छ यो फरक अध्ययनको विषय हो । तर एकअर्कासँग अन्योन्याश्रित सम्बन्ध भने रहेको छ । दोस्रो चरणको निर्वाचनको दौरान पंक्तिकारलाई पनि केही निर्वाचन क्षेत्र, उम्मेदवार, पार्टी, मतदातासँग साक्षात्कार हुने अवसर मिल्यो । त्यसबेला पार्टीको चुनाव चिन्ह लिएर उठेको भए पनि पार्टीगतभन्दा व्यक्तिगत व्यवस्थापनमा बढी कार्यकर्ता खटेको देखियो । जहाँ पार्टीका काम, गतिविधि, नेतृत्व राजनीतिक रूपले सक्षम छ, त्यहाँको परिस्थिति फरक देखिन्छ तर जहाँ पार्टी गतिविधिहरू, राजनीतिक गतिविधि स्खलित भएका छन्, त्यहाँ निर्वाचन व्यवस्थापन, खर्चको व्यवस्थापनलगायत सबै व्यक्तिगत रूपमा गरेको आभास हुन्थ्यो । व्यक्ति, गुट र उम्मेदवारको अगाडि पार्टी निरिह रूपमा भूमिकाविहीन बनेको छ । समाज जसरी व्यक्तिवादतर्फ अघि बढ्दै छ, त्यसको प्रभाव पार्टीभित्र पनि देखिएको छ । यद्यपि पार्टीका उद्देश्य र यसले स्थापना गर्न चाहेको प्रक्रिया भने सामूहिकता हो भन्नेमा कुनै शंका छैन । पार्टीभित्रको आन्तरिक लोकतन्त्रलाई हुर्काउने नाममा स्वतन्त्रता र स्वच्छन्दतातर्फ सबै सोच विकसित हुनु सम्पूर्ण राजनीतिक मान्यता अराजकतातर्फ उन्मुख बन्ने त होइन ? सामूहिक निर्णय, नेतृत्व र भावनामा ह्रास आउनु कुनै दृष्टिकोणबाट पनि राम्रो मान्न सकिँदैन ।नेपालका ठूला राजनीतिक दलहरूको सांगठनिक सिद्धान्त हेर्ने हो भने नेपाली कांग्रेसले प्रजातान्त्रिक पद्धतिलाई आफ्नो सांगठनिक सिद्धान्त मानेको देखिन्छ । एमालेले लेनिनवादी संगठनात्मक सिद्धान्तमा दाबी गर्दछ । नेकपा माओवादी क्रान्तिकारितासहितको लेनिनवादी संगठन नै मान्छ । कम्युनिस्टको संगठनात्मक प्रणाली जनवादी केन्द्रीयता भनिए पनि छलफलपश्चात् भएका निणर्यहरू सबैले मान्नुपर्छ भन्ने नै मुख्य अन्तरवस्तु हो । कांग्रेसको प्रजातान्त्रिक प्रक्रिया पनि सारमा छलफलपश्चात् अल्पमतबहुमतको आधारमा निर्णय र निर्णयलाई सबैले मान्ने परिकल्पना नै हौ । तैपनि यी सबै सिद्धान्तहरूले काम नगरेको अवस्था देखिन्छ । त्यसैले पुनः एकपटक यी मान्यतालाई पार्टीभित्र स्थापित गर्न नसक्दा नियतवश सिर्जना गरिने गुटबन्दीलाई सहयोगी हुन सक्छ । सबै पार्टीहरूले आफ्नो पद्धति र प्रक्रियालाई पुनर्विचार गर्नुपर्ने समय आएको छ । यो निर्वाचनबाट पार्टीभित्र आफ्नो आन्तरिक यथार्थ अवस्था जान्ने, बुभ्ने र विश्लेषण गर्ने अवसर पनि मिलेको छ । निर्वाचन परिणामपश्चात् पार्टीलाई कसरी व्यवस्थापन गर्लान् नेताहरूले ? पार्टीभित्रको गुटउपगुटको समीकरण कसरी विकसित होला ? पार्टीहरूले निर्वाचनमा देखाएका गुटबन्दीलाई कसरी विश्लेषण गर्लान् र फरक पार्टीलाई जिताउन लाग्ने नेताकार्यकर्तालाई पार्टीहरूले कारबाही गर्लान् कि नगर्लान् ? यी सबै अनुत्तरित प्रश्नहरू लिएर नेपाली राजनीति अझै रोचक बनेको छ ।"
दक्षिण एसियाको द्वन्द्व र नेपाल,"अफगानस्तानदेखि बर्माको कुनासम्म फैलिएको हिमालय शृंखलाबीचको भारत र चीनको सीमाआसपासको दक्षिणी भूभागमा हिंसात्मक द्वन्द्व, अस्थिरता र आर्थिक विकासमा फरकफरक परिदृष्य बढिरहेका बेला नेपालमा पछिल्लो दोस्रो चरणको स्थानीय तह निर्वाचन सम्पन्न भएको छ । संविधानसभाद्वारा जारी नयाँ संविधान कार्यान्वयनको पहिलो चरण पार गर्न नेपालले सानाठूला गरी दर्जनौं द्वन्द्वको सामना गरिसकेको छ । नाकाबन्दीलगायत हिंसात्मक विरोधका घटनामा दर्जनौं हताहत भएका छन् । तर नयाँ आवरणमा र नारामा थप हिंसात्मक द्वन्द्व हुन सक्ने सम्भावना निरन्तर छ । पृथकतावादसम्मको नारा लिएर पसेका राजनीतिक शक्ति अहिले असंगठित आगोको झिल्कोको रूपमा देखिए पनि त्यसले भीमकाय रूप धारण नगर्ला भन्न सकिन्न । चेतनाको स्तर न्यून रहेको आर्थिक पछौटेपनले आक्रान्त नेपालमा एउटा सानो हिंसात्मक र आतंकको सहारामा हुर्केको दल भीमकाय रूपमा परिणत भई राज्यशक्ति सञ्चालनमा निर्णायक बन्न सक्छ भन्ने प्रमाण माओवादीले देखाइसकेको छ । विगतमा पनि पञ्चायत जस्तो तीस वर्ष एकछत्र राज्य चलाएका पञ्चहरूलाई विद्यार्थी स्तरको रूपमा रहेको नेकपा मालेले विस्थापित गरी अहिले सबैभन्दा ठूलो दलको रूपमा पुगेको विषयमा थुप्रै चर्चा परिचर्चा भइसकेका छन् । यी सन्दर्भलाई हेर्दा नेपालको निरन्तर अस्थिर राजनीतिमा अहिले क्षेत्रीय रूपमा सीमित मुठीभर भनी गनिएका साना दलले भीमकाय दलहरूलाई विस्थापित गर्छन् भन्ने आधार छैन । तर अझै नेपाल अन्य दक्षिणी हिमाली भूभागमा भन्दा शान्तिपूर्ण नै मान्नुपर्छ । भारतको पश्चिम बंगालको दार्जिलिङकै र उत्तरपूर्वी काश्मिरको अवस्था नेपालको भन्दा भयावह छ । भौगोलिक रूपमा पृथ्वीका दुई ठूला प्लेटको निरन्तर घर्षणले बेलाबेला आउने भूचलन र प्रकम्पन जस्तै दुई ठूला देशका स्वार्थ र प्रभाव विस्तारको टकरावले यहाँका राजनीतिक सत्ता र व्यवस्थाहरू धराशायी भएका छन् । तर नयाँ व्यवस्थामा पनि राजनीतिक अस्थिरताले निरन्तरता पाइरहेको छ । भारत र चीन जस्ता दुई विशाल प्रतिद्वन्द्वीको बीचमा रहेको हिमाली राज्य नेपालका लागि आगामी दिन अवसर एवं चुनौती दुवैले भरिपूर्ण छ । राजनीतिक नेतृत्वको सुझबुझ र क्षमताको कमीले एकातिर निरन्तर नियन्त्रित अस्थिरताले आर्थिक विकासको सम्भावनालाई सीमित पारी थप गरिबी र आर्थिक संकटतिर जाने सम्भावना छ । अर्कोतिर सुझबुझपूर्ण नेतृत्वको सन्तुलित कूटनीतिका माध्यमबाट नेपालले भारत र चीनले हासिल गरेको अभूतपूर्व आर्थिक विकासबाट आफूलाई छोटो समयमा नै आर्थिक समुन्नतितर्फ लैजान सक्ने सम्भवना पनि उत्तिकै छ । तिब्बतको उच्च हिमाली क्षेत्रबाट दक्षिण तर्फको पहाडी र समथल मैदानमा राजनीतिक अस्थिरता, हिंसात्मक द्वन्द्व र अझै सानो खालका युद्ध र छद्म युद्ध हुने टिप्पणी दसकौंअघि फ्रान्सेली पत्रकार इरिस एस मार्गोलिसले वार एट टप अफ दी वल्ड' भन्ने पुस्तकमा गरिसकेका थिए । सन् १९९० को दसकको शीतयुद्धको समाप्तिपछि विश्व शक्ति सन्तुलनमा परिवर्तन आएकाले उदार र खुला राजनीतिक र खुला तथा उदार अर्थव्यवस्थाको सुरुवातले नेपाल जस्ता मुलुकमा समेत परिवर्तन हुने आशा र उत्साह सबैमा थियो । अमेरिकी विद्वान फ्रान्सिस्को फुकुआमाले उदारवादको उदय भनेका थिए । तर त्यही बेलामा फ्रान्सेली पत्रकार मार्गोलिसकोले भने आगामी दिनका युद्ध र छद्म युद्ध विश्वका अग्ला हिमाली टाकुरा रहेका हिमाली क्षेत्रमा हुने विश्लेषण गरेका थिए । खुला र उदार अर्थतन्त्रको अवलम्बनले चीन र भारतले आआफ्नो आर्थिक क्षेत्रको व्यापक विकास गरेका छन् । चीन अहिले विश्वको दोस्रो ठूलो आर्थिक शक्ति भएको छ भने भारतले पनि अर्को दसकसम्ममा आफूलाई तेस्रो र दुई दशकपछि चीनलाई उछिनेर पहिलो आर्थिक शक्ति बन्ने दौडमा द्रुत आर्थिक विकास गर्दै अघि बढिरहेको छ । तर द्रुत आर्थिक विकाससँगै सामरिक र सैनिक शक्तिको रूपमा पनि स्थापित गर्ने दौडमा रहेको यी दुई मुलुकमा फ्रान्सेली पत्रकार मार्गोलिसले आकलन गरेजस्तो विभिन्न रूपका द्वन्द्व भइरहेका छन् । त्यो द्वन्द्व अहिले हिमालयका टाकुरामा सरेका छन् । भारत र चीनबीच भारत, चीन र भुटानको त्रिदेशीय क्षेत्रनजिक भइरहेको आमनेसामनेको स्थिति भयावह रूपमा अघि नबढे पनि भावी दिनमा हुनसक्ने ठूला युद्धका कारणतर्फ संकेत गर्दछ । अफगानिस्तान आफैं आन्तरिक द्वन्द्वमा आक्रान्त छ भने चीनको बृहत आर्थिक सहायतामा चीन र पाकिस्तानलाई जोड्ने बृहत् यातायात सञ्जालले भारतलाई थप चिन्तित तुल्याएको छ । यसैबीच पाकिस्तानमा फाटफुट आन्तरिक विग्रहका घटनासँगै काश्मिर क्षेत्र अहिले थप द्वन्द्वमा छ । नेपालको सन्दर्भमा हेर्दा सन् १९९० को उदार प्रजातन्त्रको विश्वव्यापी लहर आउँदा नेपालमा विश्वबाटै लोप हुन लागेको कम्युनिस्ट शक्ति उदार प्रजातान्त्रिक नेपाली कांग्रेसको सहकार्यमा आफूलाई स्थापित गरी अहिले देशमा सबैभन्दा ठूलो शक्ति बनेको छ । उदार प्रजातान्त्रिक मुलुक भारतको नजिक छिमेकमा यो दुई ठूला राष्ट्रको स्वार्थको द्वन्द्वमा कसरी नेपालका आन्तरिक शक्तिहरू विपरीत दिशामा पुग्छन् भन्ने नेपाल एउटा उदाहरण हो । साम्यवादी राष्ट्र चीनको नजिक भएको आरोपमा भारतसँग धार्मिक, सांस्कृतिक र भावनात्मक रूपमा जोडिएको राजतन्त्र भारतकै समर्थनमा निर्मूल गरियो । चीनको साम्यवादी व्यवस्थासँग भावनात्मक र सैद्धान्तिक रूपमा निकट कम्युनिस्ट शक्तिहरू भारतको समर्थनमा नेपालमा स्थापित भएका बारे धेरै चर्चा र टिप्पणी भइसकेका छन् । मालेदेखि माओवादीसम्मका उत्थान र पतनका विषयमा र राजतन्त्रको उन्मूलनमा के कस्ता घटना, सम्झौता र शक्ति संलग्न थिए भन्ने विषयमा प्रसस्तै दस्तावेजहरू प्रकाशित भइसकेका छन् । धेरै पटक लेखिसकिएको र यथार्थ के हो भने देशको सबैभन्दा ठूला स्वार्थ उसको आफ्नो तत्कालिन स्वार्थ हो । मार्गोलिसकै शब्दमा भन्दा विश्वका अग्ला टाकुरामा भएका छद्म वा प्रत्यक्ष युद्धमा सबै शक्तिले आफ्ना अनुकूल हुनेलाई च्याप्नु राजनीतिक यथार्थ हो । बीपी कोइरालाको सरकार अपदस्त हुनुको एउटा प्रमुख कारण उनको इजरायलसँगको सामिप्यतालाई भारतले नरुचाउनु पनि हो भनिन्छ । तर अहिले भारतको सबैभन्दा ठूलो रुचि इजरायलसँगको सामिप्यता पनि पर्छ । यो देशको स्वार्थको यथार्थता हो । यसमा अन्यथा लिनु पर्दैन । नेपालको निरन्तर अस्थिरता र त्यसबाट सिर्जित अव्यवस्थताको अन्त्य होस् र आर्थिक विकास द्रुतगतिमा होस् भन्ने चाहना सबैमा हुनु स्वाभाविक नै हो । तर जनता र नेताको चाहनाले मात्र भूराजनीतिक जटिलतामा रहेको नेपाल जस्तो मुलुकको आर्थिक विकास र राजनीतिक स्थायित्व नहुने रहेछ । नेपाल मात्र होइन अहिले अफगानिस्तानदेखि पाकिस्तान, भारत, भुटान र बर्मासम्मको हिमालयबाट दक्षिणका धेरै जस्तो भूभागमा हिंसात्मक द्वन्द्व वा राजनीतिक अस्थिरताले आक्रान्त छ । हिमालयको दक्षिण तर्फको लामो क्षेत्रमा फैलिएको अस्थिरता एवं हिंसाको द्वन्द्वमा नेपाल पनि अछुतो छैन । राजनीतिक पद्धतिको अप्रत्यासित परिवर्तन र नयाँ व्यवस्था लागू हुँदासम्म १५ हजार भन्दा बढीले ज्यान गुमाए पनि नेपालको स्थितिमा सुधार आउन सकेको छैन । नेपालका दुई छिमेकी भारत र चीन द्रुत आर्थिक विकासका लागि आवश्यक सबै भौतिक संरचनाहरू निर्माण गर्दै सामरिक र सैनिक स्थिति सुदृढ बनाउँदै उच्च हिमाली र पहाडी क्षेत्रमा व्यापक भौतिक पूर्वाधारको विकासमा लम्किएका छन् । चीनले रोड एन्ड बेल्टमार्फत १३० अर्ब डलर लगानी गरी विश्वका राष्ट्रहरूमा पुरानो रेसम मार्ग पुनर्जीवितको बृहत परियोजना अगाडि बढाएको छ । नेपाललगायत दक्षिण एसियाका अन्य मुलुकमा चीनले ठूलठूला परियोजनाहरूमा लगानी गरिरहेको छ । भारत पनि चीनको यो आर्थिक विकासलाई चुनौती दिन हिमालयका दक्षिणतर्फका पहाडी र समथल भूभागमा ठूला सडक र जलविद्युत् योजनाहरू लिएर अघि बढिरहेको छ । बंगलादेश र श्रीलंकाले भारत र चीन दुवैको लगानीको प्रतिस्पर्धामा फाइदा उठाई आर्थिक विकासमा फड्को मारेका छन् । तर नेपालको अवस्था अर्कै छ । नयाँ संविधान जारी गरेपछि नेपाल कहिल्यै नटुंगिने खालको राजनीतिक व्यवस्थाको विवादमा अल्झिएको छ । नयाँ संविधानअन्तर्गत पुनर्संरचना गरिएका गाउँपालिका, राज्य र केन्द्रका नयाँ संस्थाहरूको सञ्चालन र परीक्षणमा नेपालले दसकौं बिताउनुपर्ने छ । राजनीतिक शक्तिहरूबीच तीव्र विवादमा पुराना सबै संरचनाहरू भत्किएर नयाँ संरचना निर्माणले थप अस्थिरता र अन्यौल सिर्जना गर्ने कुरा कुनै भविश्यवेत्तालाई सोध्न जरुरत छैन । अधिकार, सीमा र पहिचानका नाममा आउने त्यो द्वन्द्वको व्यवस्थापनमा लामो समय राजनीतिज्ञहरूले खर्च गर्नुपर्ने छ । विगतमा जस्तो भरपर्दो स्थायी संस्था नभएको र राजनीतिज्ञहरूमा सुझबुझको कमी बारम्बार देखिएको सन्दर्भमा भारतलाई उसको स्वार्थको प्रत्याभूतिसहित आश्वस्त पार्न सक्ने कूटनीतिक पहल ज्यादै कठिन विषय हो । अमेरिकी विद्वान हेनरी किसिन्जरको शब्दमा नेपालले आफ्नो कूटनीतिक सन्तुलनको अभूतपूर्व क्षमता विगतमा प्रस्तुत गरेको चर्चा गरेका छन् । आगामी दिनमा पनि समय परिस्थितिले नेपाललाई त्यो क्षमता दिने सम्भावना छ। हुन त नेपालमा ५० र ६० दसकका जस्ता न राजनेता छन् न कूटनीतिज्ञ । तर अमेरिकी विद्वान डेभिस स्मिथले आफ्नो पुस्तक द ड्रागन एन्ड द इलेफेन्ट' मा भनेजस्तो दुवै एसियाका शक्तिहरूले बनाउने नयाँ विश्व व्याख्यामा नेपालले स्थान बनाउन ठूलै मेहनत गर्नुपर्छ । यसको लागि सीमित रूपकै भए पनि राजनीतिक स्थिरता अपरिहार्य तत्व हो । तर राज्य संरचना र पुनर्संरचनाको कहिल्यै नटुंगिने विवाद र बहसमा अल्झेको नेपालले आन्तरिक विग्रह र विचलनले आर्थिक विकासका लाभ लिन सक्ने अवस्था परिदृश्यमा देखिँदैन । चिनियाँ लगानीको माध्यमबाट आर्थिक विकास गर्ने र भारतीय लगानीलाई उपयोग गर्दै चीनबाट प्राप्त हुने लगानीबाट भारतको सामरिक स्वार्थमा कुनै असर नपर्ने भन्ने स्पष्ट र दृढ आश्वासन नेपालले भारतलाई कूटनीतिक रूपमा दिनु आवश्यक छ । अमेरिकी विद्वान लियो रोजले १९७० को दसकमा नै नेपाल राज्यका निर्माता पृथ्वीनारायणदेखि उनका वंशजहरूले सामना गरेको अस्थिरता नेपालको भूराजनीतिक अवस्थाको यथार्थता भएको बताएका थिए । शक्ति सन्तुलनमा यस क्षेत्रमा अझै खासै परिवर्तन नआएकाले राजतन्त्र होस् वा लोकतन्त्र नेपालको निरन्तरता नियन्त्रित अस्थिरता नै हो । आगामी दिन आन्तरिक राजनीतिक चुनौतीको व्यवस्थापनसँगै दुई छिमेकी ड्रागन र हात्तीसँग सामना गर्नु नेपालको लागि अर्को चुनौती हुनेछ । नेपालको भूराजनीतिक स्थितिले गर्दा नेपाल एउटैको छायामा भुटान जस्तो गरी रहन सम्भव देखिँदैन । नेपालले चीनबाट सडक यातायात, जलविद्युत् जस्ता पूर्वाधारका क्षेत्रमा आउने लगानीलाई अस्वीकार गर्न सक्दैन । त्यस्तो लगानीलाई आफ्नो चाहनाअनुसार भारतको संकेतबिना स्वीकार गर्न पनि सक्दैन । लाओसको कूटनीतिक सेवामा लामो समय बिताएका मिन फामले हालै काठमाडौंको एक कार्यक्रममा भनेका थिए, सन् २०३० सम्म विश्वभर चीनमा संकलित पुँजी लगानीको मुख्य स्रोत हुनेछ ।' संसारका अफ्रिका, दक्षिण अमेरिका, उत्तर अमेरिका र युरोपसम्म पुग्ने त्यो सञ्चिती चिनियाँ लगानी नेपालजस्तो छिमेकमा नआउने प्रश्नै रहन्न । नेपालको द्रुत आर्थिक विकास र जीवनस्तर उकास्न पनि चिनियाँ आर्थिक लगानी आवश्यक छ । नेपालको सीमा क्षेत्रसम्म चिनियाँ रेल आएपछि सो लगानीको मात्रा स्वतः बढ्ने र चीनले ठूलाठूला परियोजनामा हात बढाउने तर्फ त्यहाँका कूटनीतिज्ञले दाबी गरेका छन् । चीनको दु्रत विकास र सामथ्र्यमा आएको वृद्धिले सशंकित भारतलाई कूटनीतिक माध्यमबाट कसरी संयमित, सन्तुलित र आश्वस्त पार्न सक्छ नेपालले त्यसैमा हाम्रो भावी आर्थिक विकास निर्भर गर्छ । नेपालका लागि अहिले आर्थिक विकासका सम्भावना प्रचुर छन् भने थप अस्थिरताका चुनौती पनि विद्यमान छन् । अघि भनिएजस्तै चिनियाँ लगानीको माध्यमबाट आर्थिक विकास गर्ने र भारतीय लगानीलाई उपयोग गर्दै चीनबाट प्राप्त हुने लगानीबाट भारतको सामरिक स्वार्थमा कुनै असर नपर्ने भन्ने स्पष्ट र दृढ आश्वासन भारतलाई कूटनीतिक रूपमा दिनु आवश्यक छ । नेपालले यो कूटनीतिक क्षमता उपयोग गर्न सकेमा यसको द्रुत आर्थिक विकासको सम्भावना छ । तर आन्तरिक रूपमा प्रशासनिक र कूटनीतिक संरचनाहरू निरन्तर राजनीतिक अस्थिरता प्रहार खेपिरहेको सन्दर्भ र आन्तरिक राजनीतिक संरचनाको पुनर्संरचनाको विवादमा अल्झेको नेपालका लागि चुनौती ठूलो छ । अमेरिकी विद्वान रोजकै शब्दमा भन्दा नेपालको भूराजनीतिक स्थिति यसको जटिलताको प्रमुख कारण हो भने यही भूराजनीतिक स्थिति स्वतन्त्रताको प्रत्याभूति पनि हो । अहिलेको प्रश्न वर्तमान नेतृत्वले यस क्षेत्रमा देखिएको आर्थिक विकासलाई आफ्नो देशको विकासमा कसरी प्रयोग गर्छन् भन्ने मात्र हो ।"
माओवादीभित्र भाँडभैलो',"काठमाडौं : सत्तारुढ दल माओवादी केन्द्रभित्र अहिले पार्टीले अवलम्बन गर्ने वैचारिकराजनीतिक कार्यदिशादेखि सांगठनिक संरचनासम्ममा भाँडभैलो छ । पार्टी संगठनात्मक कार्यविधिबमोजिम बनाउनुपर्ने संरचना बनेको छैन भने सबैभन्दा माथिल्लो निकाय केन्द्रीय समितिकै कति नेता अहिले कुन अवस्थामा छन् भन्ने नेतृत्वलाई नै थाहा छैन । पार्टीको केन्द्रदेखि जिल्लास्तरसम्म कहाँ कति संख्याको कमिटी बनेको छ भन्ने तथ्यसमेत माओवादी केन्द्र्रसँग छैन । समावेशी र समानुपातिक प्रतिनिधित्वको नारा सबैभन्दा बढी उठाउँदै आएको उसले भद्दा र ठूलो आकारका संगठन निर्माण गरेको छ । ठूलो आकारका संगठन बनाएपछि माओवादी आफैंले भन्दै आएको जनवादी केन्द्रीयता' को अभ्यास उसका सदस्यले कमिटीमा बसेर गर्न पाएका छैनन् । जसले गर्दा पार्टी संगठनमा निर्णय गर्ने अधिकार सीमित व्यक्तिमा केन्द्रित छ । त्यसमाथि नेतैपिच्छेको गुटले पार्टी संगठनलाई कमजोर बनाएको छ । पार्टी सचिवालय बैठकमै अध्यक्ष पुष्पकमल दाहालले पार्टीभित्र जोवन ढल्काउने' र गुटबन्दी' गर्ने नेताहरू देखिएको भन्दै कि गुटबन्दी रोक्न अन्यथा घोषित गुटबन्दी गर्न चुनौती दिनुपरेको छ । पार्टी हेडक्वार्टरमै रहेका नेता सनक' का भरमा कहिले राजीनामा दिन्छन्, कहिले निष्क्रिय बसिदिन्छन् । पार्टी केन्द्रमै उसको ४ हजारको संगठन बनेको छ । जनवर्गीय संगठन र जातीय क्षेत्रीय मोर्चाभित्र झनै भाँडभैलो छ । कतिपय भ्रातृसंगठन र मोर्चाको वर्षौंदेखि सम्मेलन नै हुन सकेको छैन भने एकताका नाममा कतिपय संगठनका पदाधिकारी मात्रै पनि सयभन्दा बढीको संख्याको बनाइएको छ । मूल पार्टीको केन्द्र्रमा देखिएको भद्रगोल र अस्तव्यस्तताको प्रत्यक्ष असर भ्रातृसंगठन र जातीयक्षेत्रीय मोर्चामा परेको छ । भ्रातृसंस्थाका कमिटी पनि जम्बो छन् । उसका विद्यार्थी, मजदुर, महिलालगायत २५ जनवर्गीय संगठन छन् । त्यस्तै, योङ कम्युनिस्ट लिगलगायत आठवटा सहायक संगठन, नेवाः, तामाङ, किराँतजस्ता ३४ वटा जातीयक्षेत्रीय मोर्चा छन् । केही वर्षयता यी संगठनका कमिटी ठूलो बन्ने तर संगठनका गतिविधि, बैठक भने कहिल्यै नबस्ने अवस्थाले विघटित स्थितिमा छन् । सबैभन्दा सशक्त मानिएको वाईसीएलको अधिवेशन नै दर्जन बढी पल्ट मिति तोकिने र स्थगन हुने भइरहेको छ । अहिले पुनः ५ भदौका लागि मिति तय भएको छ । विद्यार्थी संगठन अखिल (क्रान्तिकारी) को केन्द्रीय समिति ९ सय ९९ सदस्यीय छ । अध्यक्ष नरेन्द्र न्यौपाने कोहलपुरमा निर्वाचन लड्न गएपछि अहिले त्यहाँ कार्यवाहक अध्यक्ष को बन्ने ? भन्नेमा विवाद चुलिएको छ । समावेशी र समानुपातिक प्रतिनिधित्वको नारा उठाउँदै आएको माओवादी केन्द्रभित्र वैचारिक काम शून्य अवस्थामा पुगेको छ । अखिल नेपाल किसान महासंघ (क्रान्तिकारी) ३२५ सदस्यीय केन्द्रीय समिति छ । शिक्षक संगठन ३५१, बुद्धिजीवी संगठन ३२५, दलित मुक्ति मोर्चा ४५१ सदस्यीय सम्मको केन्द्र छ । यी संगठनमा लामो समयदेखि एकै व्यक्तिले नेतृत्व लिइरहेका छन् । मजदुर संगठनमा मात्रै अन्य जवसमोर्चाको तुलनामा सानो कमिटी बनेको छ । अखिल नेपाल ट्रेड युनियन महासंघको भने १९९ सदस्यीय केन्द्रीय कमिटी छ । माओवादी केन्द्र यतिसम्म लथालिंग छ कि आफ्नै पार्टीको सदस्य संख्या कति छ भन्ने जानकारीसमेत उसलाई छैन । सदस्यता नवीकरण गर्ने र सदस्यताको अध्यावधिक विवरण केन्द्रीय कार्यालयसँग छैन । यद्यपि, उसले कुल तीन लाख हाराहारीमा पार्टी सदस्यता रहेको बताउँदै आएको छ । पार्टीको संगठनात्मक संरचना निर्माणका लागि नेता वर्षमान पुन नेतृत्वको समितिले बनाएको संगठनात्मक कार्यविधि पार्टी हेडक्वाटर्रदेखि पोलिटब्युरो सम्मले अनुमोदन गरे पनि कार्यान्वयनमा आएको छैन । पुनले संगठनलाई समानुपातिक समावेशी बनाउने गरी जनसंख्याका आधारमा कमिटीमा सहभागिता गराउने गरी कार्यविधि तयार पार्नुभएको थियो । माओवादीको संगठनभित्र अहिले सबैभन्दा माथिल्लो निकाय हेडक्वार्टर' छ । ३५ सदस्यीय उक्त कमिटी नै व्यावहारिक नभएको स्वयं माओवादी नेताहरू नै बताउँछन् । हेडक्वार्टरमा नेताहरूको पदीय सन्तुलन छैन । वैचारिकराजनीतिक प्रस्टता नभएका र विषयको बुझाइमा कमजोरी भएका नेतासमेत अहिले माओवादीको हेडक्वार्टरमा छन् । जसकारण वैचारिक बहस पार्टी कमिटीमा हुन छाडेको माओवादीका एक वरिष्ठ नेता बताउँछन् । हेडक्वार्टरमै छलफलको वातावरण छैन भने अन्य कमिटीमा झन् हुने कुरै भएन', ती नेताले भने, त्यसपछि अध्यक्षलाई नै निर्णयका लागि सर्वाेपरी अधिकार दिनुको विकल्प रहँदैन ।' हेडक्वार्टरभन्दा तल्लो तहमा सचिवालय र त्यसभन्दा तल पोलिटब्युरोको संरचना माओवादीको छ । यी दुवै कमिटी पनि जम्बो छ । सचिवालय ९९ र पोलिटब्युरो ४ सय ९९ को संख्यामा छ । केन्द्रीय समिति नै जम्बो' बनेपछि यति ठूलो केसको बैठक बस्नै व्यावहारिक समस्या छ । बैठक बस्न नसक्दा माओवादी पार्टी कार्यक्रमविहीन र कार्यकर्ता बेरोजगार छन् । आयोजक समितिको बैठक नै १४ महिनायता बस्न सकेको छैन । स्थानीय तहको निर्वाचन पार्टी बैठकविनै उसले लडेको छ । महाधिवेशन हुन सकेको छैन । उसले गत वर्ष पुस २३ गते महाधिवेशन गर्ने मिति तय गरेको थियो । तर, पार्टी अध्यक्षले नै सरकारको नेतृत्व गर्नुपरेको भन्दै महाधिवेशनको सट्टा राष्ट्रिय भेला गर्ने निर्णय गर्यो । तर, उसले राष्ट्रिय भेलासमेत अहिलेसम्म गर्न सकेको छैन । नेताहरू सहरकेन्द्रित छन् । लाभको पद प्राप्त गर्न जनता र कार्यकर्तामा जानेभन्दा नेताको वरिपरि घुम्ने प्रवृत्ति छ । संगठन कमजोर छ । माओवादी युवा नेता लेखनाथ न्यौपानेका अनुसार वैचारिकराजनीतिक काममा माओवादी अहिले शून्यताको स्थितिमा छ । पार्टी संगठन भद्दा भएकाले कमिटीभित्र छलफल हुने क्रम लगभग शून्य छ, वैचारिकराजनीतिक काम शून्य छ,' न्यौपानेले अन्नपूर्णसँग भन्नुभयो, नयाँ भर्ती हुने क्रम रोकिएको छ । पछिल्लो पुस्ता विचार आदर्शले आकर्षित हुनेभन्दा भौतिक सुख सुविधामा आकर्षित हुने अवस्था छ ।' कार्यकर्तामा आधारित पार्टीमा हुनुपर्ने नियमित भेला प्रशिक्षण शून्य छ । नेताको वरिपरि कार्यकर्ताभन्दा व्यापारीको पहुँच छ । पार्टीको स्कुलिङ विभागको गठन भएयता अहिलेसम्म बैठक नै बस्न सकेको छैन । अन्य शक्तिशाली मानिएका विभागको अवस्था पनि उस्तै छ । माओवादीमा अध्ययन तथा अनुसन्धान, संगठन तथा अनुगमन, अन्तर्राष्ट्रिय, आर्थिक, सदन विभाग र उत्पादन विभागजस्ता शक्तिशाली विभाग छन् । तर, ती प्रायः निष्क्रिय छन् ।"
अफगानिस्तानले नेपाललाई दियो १९१ रनको विजयी लक्ष्य,काठमाडौं: सिंगापुरमा जारी आइसीसी अण्डर १९ विश्वकप छनौट खेल अन्तर्गत तेस्रो खेलमा अफगानिस्तानले नेपाललाई १९१ रनको विजयी लक्ष्य दिएको छ। टस हारेर ब्याटिङको निम्तो पाएको अफगानिस्तानले पुरा ओभर खेल्न दुई बल बाँकी रहदा अलआउट हुँदै १९० रन बनाएको थियो। सुरुका दुई खेलमा आक्रामक बलिङ गरेको नेपाल आजको खेलमा भने अफगानिस्तानसामु आक्रामक बन्न सकेन । दुई खेल जितेका नेपाल र अफगानिस्तानका लागि आजको खेल जसरी पनि जित्नै पर्ने दवाव छ । दुबैको समान ४ अंक भएपनि रनरेटका आधारमा अफगानिस्तान शीर्ष स्थानमा छ भने नेपाल दोस्रो स्थानमा छ । सिंगापुर र मलेसियासंगको खेलमा समान ५ विकेट लिएका कप्तान सन्दिप लामिछानेले अफगानिस्तानको २ विकेट झारे भने शाहल आलाम ३ विकेट लिन सफल भए । यस्तै पवन सर्राफले पनि २ विकेट लिए । बलिङ पक्ष मजबुत भएपनि ब्याटिङमा कमजोर देखिदै आएको नेपाल आज दवावमा छ ।
"अफगानिस्तानसामु नेपालको कमजोर प्रदर्शन, १४१ रनले पराजित","काठमाडौँ : सिङ्गापुरमा भइरहेको आईसीसी एसिया यू१९ विश्वकप छनोट क्रिकेट प्रतियोगिताअन्तर्गत नेपाल अफगानिस्तानद्वारा १४१ रनले पराजित भएको छ । बिहीबार सम्पन्न खेलमा अफगानिस्तानले नेपाललाई जितका लागि १९१ रनको लक्ष्य दिएको थियो । उक्त लक्ष्य पछ्याउने क्रममा नेपालले २६ ओभरमा सबै विकेट गुमाउँदै मात्र ४९ रन मात्र बनायो । नेपालले खराब शुरुवात गर्यो । उन्नाइस रन बनाउँदा १० ओभरमा नेपालले आफ्ना महत्वपूर्ण ६ वटा विकेट गुमाएको थियो । पवन सर्राफले २६ रन बनाए । उनले ५२ बलको सामना गरी तीन चौका प्रहार गरे । अन्य सबै ब्याटस्म्यान अफगानिस्तानका बलससामू धरासायी भए । चारजना खेलाडी शून्यमै आउट भए । अफगानिस्तानका लागि मुजीब जर्दान र नवीन उल हकले चारचार विकेट लिए । जर्दानले नौ ओभरमा पाँच मेडन राखि मात्र सात रन खर्चे । नवीनले चार ओभरमा एक मेडन राखेर आठ रन दिए । उनले तेस्रो ओभरको चौथो बलमा दीपेन्द्रसिंह ऐरी, पाँचौ बलमा प्रनित थापामगर र छैटौँ बलमा अनिल शाहलाई आउट गरी ह्याट्रिक समेत गरे । यसअघि टस हारेर ब्याटिङको निम्तो पाएको अफगानिस्तानले ४९४ ओभरमा सवै विकेट गुमाउँदै १९० रन बनायो । अफगानिस्तानका लागि प्रारम्भिक ब्याट्सम्यान इव्राहिम जर्दानले ४३ रन बनाए । उनले ४१ बलको सामना गर्दै एक छक्का र पाँच चौका हाने । नविद ओवाइदले ३३, तारिक स्टाक्निजाईले २७, नविन उल हकले २० र इमरान मोहम्मदीले १८ रन बनाए । बलिङतर्फ नेपालका लागि शाहव आलमले तीन विकेट लिए । उनले १० ओभर बलिङ गरी ४६ रन खर्चे । सन्दिप लामिछाने र पवन सर्राफले दुईदुई विकेट लिए । सर्राफले सात ओभरमा दुई मेडन राखि १९ रन तथा सन्दिपले ९४ ओभर बलिङ गर्दै दुई मेडन राखि ३० रन दिए । नेपालले यसअघि पहिलो खेलमा सिङ्गापुर तथा दोस्रो खेलमा मलेसियालाई पराजित गरेको थियो । रासस"
