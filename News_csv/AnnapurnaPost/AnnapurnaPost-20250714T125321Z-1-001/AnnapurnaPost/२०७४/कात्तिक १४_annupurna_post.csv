शीर्षक,विवरण
स्वस्थ्य नेपाल निर्माणमा संघीयता मौका,"विगत एकदशकमा नेपालीजनको स्वास्थ्यमा मातृ तथा बाल मृत्युदरमा कमी, घट्दो गम्भीर कुपोषणका साथै औसत आयुमा अर्थपूर्ण बढोत्तरीलगायतका चामत्कारिक सुधार देखिएको भए पनि स्वास्थ्यसेवा क्षेत्रमा अझै गम्भीर अन्तर विद्यमान छन् । संसारभरको स्वास्थ्य सेवास्तर मापनको सबैभन्दा उत्तम आधार मानिने पछिल्लो जनस्वास्थ्य सर्वेक्षणमा नेपालले प्रभावशाली उपलब्धि हासिल गरेको छ, तर सबै नेपाली विशेषगरी ग्रामीण समुदायको गुणस्तरीय स्वास्थ्यसेवामा पहुँच सुनिश्चित गर्नको लागि धेरै काम गर्न बाँकी नै रहेका छन् । न्यायोचित र सुलभ स्वास्थ्यसेवाप्रतिको मेरो अभिरूची मानवीय संवेगले मात्र उत्पन्न हुन गएको भने होइन, बरु सुलभ र न्यायोचित स्वास्थ्यसेवाबाट लाभान्वित स्वस्थ्य नागरिकले मात्र कुनै पनि देशको राजनीतिक तथा आर्थिक विकासमा पूर्ण योगदान गर्न सक्छन् भन्ने पक्का ज्ञानमा विश्वस्त भएर पनि हो । अनि स्वास्थ्यसेवाको क्षेत्रमा रहेका ती अन्तर कम गर्न संघीयताले एक अवसर प्रदान गर्छ । विशेषगरी देशको ग्रामीण तथा दुर्गम भेगमा रहेका असमानता, चाहे अत्यावश्यक स्वास्थ्य सेवाको गुणस्तरको होस् या पहुँचका सम्बन्धमा रहेको होस्, जनस्वास्थ्य सेवाका परिणाममा सुधार ल्याउने प्रक्रियाका दुई मुख्य तगारा यिनै हुन् । उदाहरणका लागि देशको पहाडी क्षेत्रमा बसोबास गर्ने ६२ प्रतिशत सुत्केरीले बच्चालाई जन्म दिएको दुई दिनभित्रै प्रसूती सेवा प्राप्त गर्ने भए पनि हिमाली क्षेत्रमा यो संख्या ४९ प्रतिशत छ । संघीयतातर्फको संक्रमणलाई आफ्नो समुदायमा सेवा पुर्याउने अवसरका रूपमा प्रयोग गर्नुपर्छ । यति गरेमा मात्रै सबै नेपालीको भविष्य स्वस्थ्य र थप समृद्ध बन्ने सुनिश्चित हुनेछ । स्थानीय सरकारहरूले अहिले संघीयताले ल्याउने अवसरको उपयोग गर्दै थप समुदायकेन्द्रित तरीका अवलम्बन गर्न सकेमा केन्द्रीकृत रूपमा व्यवस्थापन गरिने दृष्टिरकोणबाट सम्भव भएभन्दा चाँडो यो असमानता हटाउन सक्छन् । यसको मतलब होस्सम्भावित साझेदारका नयाँ आयाम खुल्नु, जनताले तिरेको कर रणनीतिक र पारदर्शी रूपमा उपयोग हुनु र स्थानीय नागरिकको आवश्यकताको उचित सम्बोधन गर्ने कार्यमा उहाँहरूलाई नै संलग्न गराइनु । अमेरिकामा पनि अन्य समस्यासँगै एकदमै ठूलो, मुख्य जनघनत्व भएका क्षेत्रबाहिरका ग्रामीण समुदायमा स्वास्थ्य सेवा पुर्याउँदा टन्नै समस्या सामना गर्दछौं । एकदमै मिहिन तवरले विकेन्द्रित र परिणामकेन्द्रित स्वास्थ्यसेवा पद्धतिको साथमा हामीले के पत्ता लगायौं भने सबै समस्यालाई मिल्ने कुनै एउटै समाधान सम्भव छैन । राज्यहरूले कुनै एक समस्यालाई कसरी सामना गर्छन् भन्ने एक उदाहरण दिनुपर्दा मिसिसिपीका ग्रामीण समुदायले प्राविधिक संस्थासँगको साझेदारीमा स्वास्थ्य केन्द्रसम्म पुग्न नसक्ने बिरामीका लागि टेलिमेडिसिन सुबिधा उपलब्ध गराउनु भएको छ । अन्य क्षेत्रमा स्वास्थ्य बीमा नगर्नु भएका व्यक्तिसम्म पुग्न लघुबीमामार्फत ग्रामीण व्यक्तिहरूका लागि कम लागतका विकल्प उपलब्ध गराउनेजस्ता नविननतम् तरिका प्रयोग भएको देख्न सकिन्छ । आफ्नो बिल्कुलै फरक संघीय पद्धतिको साथमा अमेरिका नेपालीका लागि एक प्रिज्म हो, जसमार्फत भविष्यमा ग्रामीण र अन्य क्षेत्रका बासिन्दाका लागि कसरी सुधारिएको स्वास्थ्यसेवा पुर्याउने भन्ने उपाय हेर्न सकिन्छ । अमेरिका र नेपालले गएको ७० वर्षमा एक न्यानो तथा उत्पादनशील द्विपक्षीय सम्बन्धको अनुभव गरेका छौं । अमेरिकी सरकारले नेपाललाई सुधारिएको जनस्वास्थ्य सेवा हासिल गर्न थुप्रै सफल योगदान दिएको छ । केही उत्कृष्ट तरिका यहाँबाटै सुरुवात गरिएका थिएकम उमेरका बच्चाको स्वास्थ्य सुधारका लागि भिटामिन ए सामग्रीको वितरणदेखि शिशुको मृत्यु कम गर्ने क्लोरहेक्सिडाइनजेलकोको प्रयोग गर्नेसम्म जस्ता उपाय संसारले अवलम्बन गरेको छ र त्यसबाट लाखौं जीवन बचाइएका छन् । अब नेपालको साथै हाम्रो पनि दृष्टिकोण परिवर्तन हुन जरुरी भइसकेको छ किनभने यो देश विकेन्द्रीकरणतर्फ पाइला बढाउँदैछ । उदाहरणका लागि नवनिर्वाचित स्थानीय तथा प्रादेशिक प्रतिनिधिसँग आफ्नो समुदायका आवश्यकताको विषयमा गहिरो अनुभूति छ । नेपालको संविधानअनुसार स्थानीय रूपमा निर्वाचित प्रतिनिधिलाई आफ्नो क्षेत्रका बासिन्दाको स्वास्थ्य तथा जीवनस्तर सुधार गर्नेगरी कार्यक्रम, लगानी र नीतिसम्बन्धी महत्वपूर्ण निर्णय गर्ने अधिकार प्राप्त छ । त्यसैले विकेन्द्रित बजेट र नीतिसम्बन्धी व्यवस्थाले गाउँ तथा नगरपालिकालाई आफ्ना समुदायका सबैभन्दा ज्वलन्त स्वास्थ्य आवश्यकताको पहिचान गर्न, ती आवश्यकताअनुसारका कार्यक्रम निर्धारण गर्न र स्वास्थ्यमा खर्च भएको रकमको कुल असर वृद्धि गर्न अवसर दिनेछ । नेपालले स्वास्थ्यसेवा सुधार गर्न साह्रै टाढा हेर्नु पर्दैन । नेपालले आफैं स्वास्थ्य शिविर, अनमी र सुडेनी तथा महिला स्वास्थ्य स्वयंसेविकालगायत कार्यक्रमको सुरुवात गरी सीमान्तकृत समूहसम्म पहुँच वृद्धि गर्ने कार्यक्रमको सफल परीक्षण गरिसकेको छ । यस्तै दृष्टिकोणहरूको प्रयोगबाट निजी क्षेत्र, नागरिक समाज तथा दातृ निकायसँग अझै बलियो साझेदारीको विकास गर्दै परिणाममा थप सुधार ल्याउन सकिन्छ । नेपालले भोगिरहेका स्वास्थ्यसम्बन्धी समस्या समाधानको एकमात्र स्रोत सरकार होइन । नेपालमा हुन गइरहेको बृहत विकेन्द्रीकरणको पूर्वसन्ध्यामा स्थानीय समुदायले स्वास्थ्यसेवाको भविष्य समतापूर्ण र प्रभावकारी बनाउन नयाँ तवरका साझेदारसँग काम गर्ने यो अवसरलाई गम्भीरतापूर्वक लिनुपर्छ । नेपालीले चाहेको र उचित हुनेजस्तो जनस्वास्थ्यसम्बन्धी परिणाम दिलाउने अभिभारा अब सोही समुदायकै काँधमा छ, जो बीस वर्षपछि पहिलो पटक आफैं शासन गर्न अघि सरेको छ । म उहाँहरू सबैलाई संघीयतातर्फको संक्रमणलाई आफ्नो समुदायमा सेवा पुर्याउने अवसरका रूपमा प्रयोग गर्न आग्रह गर्दछु, यति गरेमा मात्रै सबै नेपालीको भविष्य स्वस्थ्य र थप समृद्ध बन्ने सुनिश्चित हुनेछ । (टेपलेट्ज नेपालका लागि अमेरिकी राजदूत हुन्)"
कस्तो सार्वभौमसत्ता ?,"हार्वड विश्वविद्यालयका अर्थशास्त्री ड्यानी रोड्रिकले विश्वव्यापीकरणद्वारा सिर्जित अत्यधिक आर्थिक अन्तरनिर्भरता, राष्ट्र र लोकतन्त्र सधैं सहअस्तित्वमा रहन सक्दैनन् भनेका छन् । यी तीनमध्ये एउटाको मूल्यमा अरू दुइटा सँगै रहन सक्छन् भन्ने उनको कथन छ । हालैसम्ममा उदारवाद, खुला बजार र निजीकरणलाई महत्व दिने वासिंगटन कन्सेन्सस (वासिंगटन सहमति)ले विश्वव्यापीरूपमै आर्थिक नीतिहरू निर्धारण गर्न महत्वपूर्ण भूमिका खेल्यो । वासिंगटन सहमति अन्तर्राष्ट्रिय मुद्रा कोष, विश्व बैंक र अमेरिकी अर्थ मन्त्रालयले विकासोन्मुख मुलुकका संकटग्रस्ट अर्थतन्त्रलाई सुधार्न सन् १९८० को दशकको अन्त्यतिर दिएको सुझाव हो । उक्त कन्सेन्ससले मुलुकहरूको अर्थतन्त्र सुधार गर्नको लागि उदारवादी खुला बजार अर्थतन्त्र अपनाउन, राज्यले दिँदै आएका कल्याणकारी सुविधा घटाएर राज्यका अनावश्यक आर्थिक बोझ घटाउन सुझाव दिएको थियो । स्रोत र सेवाको वितरणमा राज्यको भूमिका न्यून र बजारको अधिक भूमिकाले अर्थतन्त्र सुध्रिने वासिंगटन कन्सेन्ससको सहमति थियो । यो सिफारिसलाई वासिंगटन कन्सेन्सस भनेर नामकरण भने बेलायती अर्थशास्त्री जोन विलियमसनले गरेका थिए । सन् २००८ को विश्वव्यापी आर्थिक मन्दीले वासिंगटन कन्सेन्ससको विश्वनियता घटाइदियो । जी २० राष्ट्रहरूले वासिंगटन कन्सेन्ससअनुसार नै आफ्नो मुलुकका मात्र उत्पादनलाई मात्र प्र श्रय र प्राथमिकता दिने आर्थिक संरक्षणवादी नीति (प्रोटेक्सनिस्ट पोलिसी) नअपनाउने निर्णय गरे । विश्वव्यापी रूपमा लोकतन्त्र हासिल गर्नु गाह्रो लक्ष्य होला ,तर बढ्दै गइरहेको प्रविधिको विकास अनि आर्थिक र सांस्कृतिक अन्तरक्रियामा गुणात्मक फड्कोका कारण यो असम्भव छैन युरोपियन युनियन बहुराष्ट्रिय तहमा प्रजातान्त्रिक अभ्यास हुने राष्ट्रहरूको संगठन हो । विभिन्न कमजोरी र अपूर्णताहरूका बाबजुद पनि युरोपियन युनियन अगाडि बढिरहेको छ । राष्ट्रहरूको सार्वभौमसत्तालाई नजरअन्दाज नगरिएको तर अधिक आर्थिक अन्तरनिर्भरता विश्वभरि रुचाइयो । बजारको अन्तर्राष्ट्रिय आयामको विकासको क्रममा कुनै पनि मुलुक प्रजातान्त्रिक हो कि होइन भनेर हेरिएन । सार्वभौमसत्ताप्रति बढ्दो मोह अब यो परिदृष्यले कुन दिशा लिन्छ भन्न नसकिए पनि सन् २०१६ मा एउटा नयाँ मोड भने लिएको छ । विकासको वैकल्पिक मोडलको रूपमा वासिंगटन सहमति (वासिंगटन कन्सेन्सस) को विकल्पमा बेइजिङ सहमति (बेइजिङ कन्सेन्सस) आएको छ । बेइजिङ कन्सेन्ससले आर्थिक र अन्य किसिमका विकासमा सरकारको ठूलो भूमिकाको वकालत गर्छ । ब्रेक्जिट (बेलायतको युरोपियन युनियनबाट बहिगर्मन) र अमेरिकी राष्ट्रपतिमा डोनाल्ड ट्रम्पको निर्वाचनले समेत विश्वव्यापीकरण, राष्ट्रहरूको सार्वभौमसत्ता र प्रजातन्त्रबीचको सन्तुलनलाई सार्वभौमसत्ता र राष्ट्रियतातर्फ ढल्काइदिएको छ। राष्ट्रिय नीतिहरूमा नियन्त्रण राष्ट्रभित्रै रहोस् भन्ने बे्रक्जिट समर्थकहरूको नारा थियो । उनीहरूको माग युरोपियन युनियनबाट बेलायत फिर्ता हुनेमात्र थिएन सार्वभौमसत्ताको अभ्यास मुलुकभित्रैबाट हुनुपर्छ भन्ने थियो । त्यसैगरी ट्रम्पका धेरै समर्थकहरू पनि वाल स्ट्रिटमा रहेका आर्थिक संस्थाहरू र शक्तिशाली बहुराष्ट्रिय खेलाडीहरू (आर्थिक र राजनीतिक)लाई नियन्त्रण गरेर फेरि अमेरिकालाई महान् बनाउनुपर्छ भन्ने थियो । ब्रेक्जिटका समर्थक, ट्रम्प र उनका समर्थकको उद्देश्य वासिंगटन कन्सेन्ससका अरू पक्षहरू (आर्थिक उदारीकरण र लोकतन्त्र) लाई बलियो बनाउने र विश्वव्यापीकरणलाई कमजोर बनाएर राष्ट्रिय अर्थतन्त्रलाई उकास्ने र सार्वभौमसत्तालाई बलियो बनाउने रहेको छ । संयुक्त राष्ट्रसंघको महासभामा पहिलो सम्बोधनका क्रममा ट्रम्पले ४२ मिनेटमा २१ पटक त सार्वभौमसत्ता र सार्वभौम (औसतमा दुई मिनेटमा एक पटक पर्ने गरी) शब्दहरूको प्रयोग गरे । युरोपमा पनि राष्ट्रवादको पुनर्जागणरले प्रभावित पारेको बेलायतलाई मात्र होइन । पोल्यान्ड र हंगेरीलाई पनि राष्ट्रवादको ज्वरोले छोपेको छ । विभिन्न राजनीतिक दलहरूले चलाएको क्याटालोनियाको स्वतन्त्रता पक्षधर आन्दोलनकारीहरूले आफूलाई विश्वव्यापीकरणको विराधी भन्न नरुचाउलान्, तर पनि उनीहरूमा पनि साघुँरो राष्ट्रवादमा फर्किने प्रवृत्ति देखिन्छ । यी शक्तिहरू (बेलायत र अमेरिका )ले विद्यमान चरम आर्थिक अन्तरनिर्भरताको प्रभाव घटाउन सक्नेबारेमा आफ्नो क्षमतालाई बढाइचढाइ गरिरहेका छन् । राष्ट्रहरूका सीमा छिचोलेका बहुराष्ट्रिय कम्पनीहरूले राष्ट्रहरूबीचका अन्तरनिर्भरता बढाएका छन् । यी कम्पनीहरू नफर्किएसम्म राष्ट्रहरूले विश्वव्यापीकरणलाई कमजोर बनाउन सफल नहोलान् । छोटकरीमा भन्नुपर्दा औपचारिक सार्वभौमसत्ता बलियो हुँदा सार्वभौमसत्ताको प्रभावकारिता भने घट्न सक्छ । उदाहरणका लागि युरोपियन युनियनबाट बाहिरिँदा बेलायतलाई उसको निर्यातको बजार (युरोप) को बारेमा केही पनि बोल्ने अधिकार हुँदैन । स्वतन्त्रता र सार्वभौमसत्ताको खोज गर्दै भएको क्याटालोनियाको आन्दोलन झन् कम सार्वभौम र अन्तर्राष्ट्रिय समुदाय र घटनाक्रमको सहानुभूतिमा भर पर्नुपर्ने अवस्थामा टुगिंएला जस्तो देखिन्छ । संयुक्त राष्ट्रसंघको महासभामा ट्रम्पको सम्बोधनको एक हप्तापछि सोबोर्नमा युरोपको भविष्यका बारेमा आफ्नो दृष्टिकोण प्रस्तुत गर्ने क्रममा फ्रान्सका राष्ट्रपति इम्यानुअल म्याक्रोंले म्याक्रोनले सार्वभौम शब्द बारम्बार दोहोर्याए । युरोपमा भविष्यमा पनि सार्वभौमिकता महत्वपूर्ण रहने छ भन्ने स्पष्ट सन्देश उनले दिन चाहे । तर राष्ट्रवाद र सार्वभौमसत्ताको प्रयोग सस्तो लोकप्रियताको लागि गर्न चाहनेहरू भन्दा उनी प्रभावकारी र समावेशी सार्वभौमसत्ताको पक्षमा छन् । यस्तो सार्वभौमसत्ता युरोपव्यापी होस् तर त्यसमा लोकतन्त्र र युरोपेली समुदायको राष्ट्र भएको भावना पनि कायम रहोस् भन्ने उनको धारणा हो । राष्ट्रहरूबीचको सम्बन्ध सहकार्य, प्रतिस्पर्धा अनि विरोध र प्रतिरोधका बीच अगाडि बढ्छ । अन्तर्राष्ट्रिय राजनीतिमा कहिले धेरै र कहिले थोरै विरोध र प्रतिरोध त जहिले पनि भइरहन्छ । तर अन्तर्राष्ट्रिय राजनीतिमा यस्ता विरोध र असहमतिहरू उल्लेख्य रूपमा घटाउन सकिन्छ भन्ने युरोपियन युनियनको उदाहरणले देखाएको छ । सार्वभौमसत्तालाई विश्वसमुदायबाट एक्लिने भनेर बुझ्नेहरू उग्र राष्ट्रवादीमा परिणत हुन्छन् । यसले अन्तर्राष्ट्रिय समुदायलाई प्रगतिपथतर्फ भने लैजाँदैन । लोकतन्त्र नै उत्तम विकल्प केही राष्ट्रहरूको आफूलाई आफ्नो सीमाभित्रै खुम्च्याउने र विश्वसमुदायबाट एक्ल्याउने प्रवृत्ति अहिलेको विश्व परिवेशमा विसंगतिपूर्ण र आत्मघाती छ । तर यस्ता एकलकाटे राष्ट्रहरूसँग सम्बन्ध नै नराख्नु नै अरू राष्ट्रहरूको पनि गल्ती हो । अन्तर्राष्ट्रिय रूपमा वैध सबै खेलाडीहरूबीचको सम्बन्ध सहकार्य र रचनात्मक प्रतिस्पर्धाले परिभाषित हुनुपर्छ । राष्ट्रवादलाई साँघुरो रूपमा बुझ्ने राष्ट्रका नागरिकहरूले पनि त्यस्तो परिभाषाप्रति पूर्णरूपमा समर्थन जनाइसकेका छैनन् । उदाहरणको लागि ४८ प्रतिशत बेलायती नागरिकले ब्रेक्जिटको विरोध गरे भने ४९ प्रतिशत टर्कीका नागरिकहरूले त्यहाँका राष्ट्रपतिको अधिकार बढाउने विषयको विरोध गरेका थिए । यी मतदाताले बेलायत र टर्कीले युरोपियन युनियनलाई त्यहाँका हरेकजसो समस्याको कारक देखाउने प्रवृत्तिलाई अस्वीकार गरिदिए । युरोपियन युनियनले ती राष्ट्रहरूलाई बेवास्ता गरिदियो भने यी मतदाताहरू पक्कै पनि निराश हुने छन् । अन्तर्राष्ट्रिय समुदायको गेयात्मकता वास्तवमा संवादहरूमा निर्भर रहन्छ । वासिंगटन कन्सेन्ससका कमजोरीहरू सन् २०१६ मा स्पष्ट रूपमा केलाइएका थिए । ती कमजोरीलाई फैलिन नदिन प्रजातान्त्रिक अवधारणाभित्र रहेर प्रष्ट संवाद हुन जरुरी छ । यस्ता संवादमा राष्ट्रहरूको साँघुरो सार्वभौमसत्ताको बलियो प्रभाव पर्न नदिने हो भने क्रमिक रूपमा विश्वव्यापीरूपमा लोकतन्त्र हासिल गर्न सम्भव छ । विश्वव्यापी रूपमा लोकतन्त्र हासिल गर्नु गाह्रो लक्ष्य होला । तर बढ्दै गइरहेको प्रविधिको विकास अनि आर्थिक र सांस्कृतिक अन्तरक्रियामा गुणात्मक फड्कोका कारण यो असम्भव नै चाहिँ छैन । यस अर्थमा युरोपियन युनियनले नयाँ मार्ग समातिसकेको छ । त्यहाँ बहुराष्ट्रिय रूपमा लोकतन्त्रको प्रयोग र अभ्यास हुन थालिसकेको छ । युरोप र विश्वका अन्य क्षेत्रहरूका लागि पनि यो पछ्याउनुपर्ने मार्ग हो । प्रोजेक्ट सिन्डिकेटबाट अनुवाद गरिएको । स्पेनका राजनीतिज्ञ सोलानाले स्पेन र युरोपियन युनियनमा विभिन्न उच्च पदमा रही काम गरेका छन् ।"
सी जिनपिङ र सिन्जो अबेको महाविजयको अर्थ,"सन् २९७ तिर लेखिएको चिनियाँ इतिहाससम्बन्धी एउटा पुस्तक दी हिस्ट्री अफ दी किङ्डम अफ वेई अनुसार सन् २३८ मा त्यतिखेर वा भनिने जापानकी रानी पिमिकोले ग्राण्डी नसोन्मीको नेतृत्वमा एउटा प्रतिनिधिमण्डल चिनियाँ बादशाहसमक्ष पठाएकी थिइन् । चीनको नियन्त्रणमा रहेको हालको उत्तर कोरियामा पर्ने दाइफंका गभर्नर लिउको सियाको प्रतिनिधिसहित जापानको प्रतिनिधिमण्डल सम्राट काओ रुइसमक्ष पुगेपछि सम्राट रुइले जापानकी रानीलाई त्यति धेरै टाढाबाट उनले पठाएको उपहारसहितको टोली आफूसमक्ष आइपुगेको र त्यसलाई जापानको वेई सम्राटप्रतिको उच्च निष्ठाको रूपमा ग्रहण गरिएको बताए । साथै सम्राट रुईले जापानकी रानीलाई मित्रताको सम्मानस्वरूप स्वर्णपदकसहित एउटा पत्र पठाए । पत्रमा रानीलाई शान्तिपूर्वक आफ्ना जनतालाई शासन गर्न आग्रह गरिएको थियो । सन् ६०७ मा जापानकी साम्राज्ञी सुइकोको प्रतिनिधित्व गर्दै ओनो नोइमोकोको नेतृत्वमा एउटा टोली चिनियाँ सम्राट याङ् गुवांको दरबारमा गएको थियो । साम्राज्ञी सुइकोको तर्फबाट लेखिएको पत्रमा उदाउँदो सूर्यको साम्राज्यबाट अस्ताउँदो सूर्यको साम्राज्यका सम्राटलाई लेखिएको पत्र भनिएको थियो । उक्त पत्रमा जापान र चीनलाई दुई समानरूपमा प्रभुसत्तासम्पन्न मुलुक बुझाउने शब्द र आशय परेकोमा चिनियाँ सम्राटलाई कुपित भएका थिए । त्यतिखेर चीन आफूलाई निकै सभ्य र सुसंस्कृत र जापानलाई सानो, पिछडिएको जंगली मुलुक सम्झन्थ्यो । तर चीन र कोरिया प्रायद्वीपको सीमा जोडिएको एउटा राज्य गोगुरियो अधिराज्यसँग युद्धको अवस्था रहेकोमा एकैसाथ जापानसँगको सम्बन्ध बिगार्न चिनियाँ सम्राटले चाहेनन् । अर्कोतिर कोरिया प्रायद्वीपका अन्य दुई मुलुक बाएक्जे र सिल्लाको जापानसँगको सम्बन्ध निकै घनिष्ट थियो । त्यस अवस्थामा जापानसँगको सम्बन्धलाई मित्रतापूर्ण बनाइरहन चीन वाध्य थियो । त्यसैले चिनियाँ सम्राट याङ गुवाङले दुई मुलुकबीचको सम्बन्धलाई घनिष्ट बनाउने उद्देश्यले चीनका शासकीय सुधार, कानुनी व्यवस्था, कर प्रणालीबारे जापानलाई जानकारी गराउन र बुद्ध धर्म विस्तार, बौद्धिक साहित्यसम्बन्धी सामग्रीहरूको संकलन र अध्ययनसहित कोरियासम्बन्धी जानकारीहरू संकलन गर्ने उद्देश्यले एउटा ठूलो प्रतिनिधिमण्डल जापान पठाएका थिए । चिनियाँ सम्राटले उक्त प्रतिनिधिमण्डलका साथ पठाएको पत्रको बेहोराले चीनले जापानको स्वतन्त्र र प्रभुसत्ता सम्पन्न हैसियतलाई स्वीकार गरेको बुझिन्थ्यो । एक अर्काको अर्थतन्त्रसँग मात्र नभएर विश्व अर्थतन्त्रसँगै एकाकार भएर रहेका चीन र जापान जस्ता विश्वको दोस्रो र तेस्रो ठूलो अर्थतन्त्रहरू बीचको रणनीतिक प्रतिष्पर्धालाई त विश्वले धान्न सक्छ, तर त्यो प्रतिष्पर्धा युद्धमा रूपान्तरण भयो भने त्यसको परिणामलाई बेहोर्ने क्षमता भने चीन, जापान र विश्व कसैसँग छैन नै । उपरोक्त दुई सन्दर्भले उक्त क्षेत्रको तत्कालीन भूराजनीतिक अवस्थासँगै वर्तमान रणनीतिक सन्दर्भलाई समेत बुझ्न सरल हुन्छ ।चिनियाँ राष्ट्रपति सी जिनपिङ र जापानी प्रधानमन्त्री सिन्जो अबे दुवैले अक्टोबर २०१७ लाई ऐतिहासिक बनाए । राष्ट्रपति सीको विचारलाई चीनले आफ्नो संविधानमा नै सी जिनपिङ विचारधाराको रूपमा प्रतिष्ठित गराउने निर्णय गर्यो । ब्रिटिस साप्ताहिक दी इकोनोमिस्टले त उनलाई विश्वकै सर्वाधिक शक्तिशाली राजनेताको विशेषण दिन पुग्यो । साथै आफ्नो सम्पादकीयमा दी इकोनोमिस्टले चीन आर्थिक र सैनिक रूपमा अमेरिकासँग तुलना गरिने सामथ्र्य नै नराख्ने तर अमेरिकी राष्ट्रपति डोनाल्ड ट्रम्प अमेरिकी मूल्य, अमेरिकी मित्रहरूप्रतिको प्रतिबद्धता, मुलुक र भित्रबाहिर आफ्नो मुलुकको सामथ्र्य र विश्वासको प्रतिनिधित्व गर्न कमजोर देखिने गरेका छन् । उता, राष्ट्रपति सी उच्च राष्ट्रिय स्वाभिमानका साथ विदेशमा चीनलाई प्रतिनिधित्व गरिरहेका छन् भने मुलुकभित्र माओत्सेतुङपछिको सर्वाधिक शक्तिशाली राजनेता बन्न पुगेका छन् । ब्रिटिस दैनिक गार्जियनका अनुसार सीले १९ सौं पार्टी महाधिवेशनमा साढे तीन घन्टा लगाएर आफ्नो ६५ पृष्ठ लामो लिखित भाषण पढे । गहन कूटनीतिक र रणनीतिक अर्थ बोक्ने दशकौं लामो अथक संघर्षपछि पूर्वमा चीन दृढतापूर्वक उच्च पहिचान बोकेर उभिएको बताए । मुलुकको प्रतिरक्षा क्षमता, रणनीतिक सामथ्र्य र सैन्यशक्तिको आधुनिकीकरण, रणनीतिक क्षमतामा ठूलो वृद्धि गर्दै २०५० सम्ममा चीनलाई विश्वको पहिलो सैनिक शक्ति बनाउने लक्ष सीले उक्त अवसरमा घोषणा गरे । सेनाको एक मात्र लक्ष युद्ध लड्नु र युद्धमा विजय प्राप्त गर्नुमात्रै हो भनेर उनले आफ्नो सैन्य नीतिबारे कुरा नचपाई स्पष्ट पारे । ताइवानको स्वतन्त्रता प्रयासलाई पराजित गर्ने दृढ इच्छाशक्ति, विश्वास र सैन्य क्षमता भएको उल्लेख गर्दै राष्ट्रपति सीले चीनको भूभागको कुनै सानो टुक्रो जमिनलाई पनि अलग पार्न नदिइने उल्लेख गरे । सीले त्यो भनाइ डोक्लामदेखि पूर्वी चीन सागरका जापानसँगका विवादित टापुहरू र दक्षिणी चीन सागरका फिलिपिन्स र भियतनाम जस्ता मुलुकहरूसँगको विवादित भूभागतर्फ पनि लक्षित थिए भनेर बुझ्न सकिन्छ । सीको भाषणमा उल्लेखित प्रतिरक्षा र सैन्य नीतिमा चीनको आक्रामक रणनीतिक सिद्धान्त प्रतिविम्बन भएको प्रष्ट बुझ्न सकिन्छ । विश्व नेतृत्वका लागि चीनको भूरणनीतिक लाभको अवस्था एक सय १३ वर्षअघि अर्थात २५ जनबरी १९०४ मा लन्डन स्कुल अफ इकोनोमिक्सका निर्देशक सर हल्फोर्ड जोन मेकाइन्डरले लन्डनको रोयल जोग्राफिकल सोसाइटीमा संसारभरका राजनीतिक नेता र राजनीतिशास्त्रीलाई विष्मित पार्दै दिएको एउटा प्रवचनमा पूर्वी युरोपदेखि रूसको साइबेरिया प्रदेश र मध्य एसियालाई विश्वको केन्द्र मान्दै जुन शक्तिले उक्त केन्द्रमाथि नियन्त्रण स्थापना गर्न सक्छ त्यसले विश्वमाथि शासन गर्ने बताएका थिए। सबैतिरबाट सुरक्षित, प्राकृतिक स्रोतले भरिभराउ र समतल र पहाडी भूभागको संगम उक्त क्षेत्र पूर्णतः आत्मनिर्भर रहनसक्ने, कुनै सामुद्रिक शक्तिको आक्रमणको दायरामा पनि आउन नसक्ने आधारमा मेकाइन्डरले आफ्नो सिद्धान्त प्रतिपादन गरेका थिए । संसारभर प्रभुत्व कायम रहेको ब्रिटिस साम्राज्यले आफ्नो सर्वोच्चतालाई निरन्तरता दिन नसक्ने समेत उनको भविष्यवाणी थियो । रूस, चीन वा जर्मनी जस्ता स्थल शक्तिहरूले एक्लै वा दुई मुलुक मिलेर पृथ्वीको उक्त केन्द्रमा स्वामित्व कायम गरेर त्यस्तो प्रभुत्व कायम गर्नसक्ने उनको धारणा थियो । मेकाइन्डरको उक्त प्रवचनको ११ वर्षपछि प्रकाशित अर्का ब्रिटिस भूगोलशास्त्री जेम्स फेयरग्रिभको जोग्राफी एण्ड बल्र्ड पावर नामक पुस्तकमा चीन सम्पूर्ण युरेसियाली भूखण्डमाथि नियन्त्रण र प्रभुत्व स्थापना गर्न सर्वाधिक सम्भावना बोकेको राष्ट्र हो भनेर उल्लेख गरेका थिए । मेकाइन्डरलगायत धेरै विश्लेषकहरू अनुसार ठूलो र विस्तृत भूभागमाथिको स्वामित्व र प्रभुत्वले कुनै मुलुकलाई अन्तर्राष्ट्रिय क्षेत्रमा शक्ति र प्रभाव दिन्छ । झन् त्यस्तो भूभाग प्राकृतिक साधन र स्रोतले भरपूर भई विशिष्ट भूराजनीतिक अवस्थिति पनि बोकेको छ भने त्यो भूभागमाथिको नियन्त्रण कुनै राष्ट्रको शक्ति र सामथ्र्यको स्रोत मात्रै नभएर अन्तर्राष्ट्रिय युद्ध, द्वन्द्व र तनावको केन्द्रसमेत बन्ने गरेको छ । बुझ्न सकिन्छअफगानिस्तान, मध्य पूर्व र मध्य एसिया र पूर्वी युरोपको बढ्दो महत्व र त्यहाँ विकसित द्वन्द्व चक्र पछाडि त्यही कारण छ । मेकाइन्डरको सिद्धान्तकै सेरोफेरोमा जर्ज गिन्सबर्ग र माइकल माथोसले तिब्बत सिद्धान्त विकास गरेका छन्, जसअनुसार तिब्बतमाथिको आधिपत्यले सम्पूर्ण हिमालयको फेदीमाथि नियन्त्रण प्रदान गर्ने र त्यसले क्रमशः दक्षिण एसिया दक्षिण पूर्व एसिया र सम्पूर्ण एसियामाथि आफ्नो प्रभुत्व स्थापना गर्न सक्दछ । त्यसबाट चीनको लागि तिब्बतको महत्व स्वतः प्रष्ट हुन आउँछ । स्मरणीय छ, दोस्रो विश्वयुद्धमा जापानको पराजयपछि विजयी राष्ट्रहरूको प्रतिनिधिको रूपमा अमेरिकी सेनाका जनरल डगलस म्याकार्थर जापानको मुख्य प्रशासकको रूपमा रहेका थिए । तर सुक्ष्म रणनीतिक दृष्टि भएका म्याकार्थर जापानको उत्तरमा प्रभुत्वपूर्ण हैसियतमा उपस्थित सोभियत संघ र चीनमा च्याङकाएसेक र माओत्सेतुङबीचको युद्धपछिको चीनको व्यवस्थापनमा भएको सहकार्य अन्ततः चीनमा साम्यवादी सत्तामा रूपान्तरण हुनेमा विश्वस्त थिए । दुई भागमा विभाजित कोरियाको रणनीतिक भविष्यको आकलन गरेका जनरल म्याकार्थर युद्धमा क्षतविक्षत र मनोबलहीन जापानको एकता र स्थिरता असुरक्षित हुन गएमा त्यसबाट सिंगो एसिया प्रशान्तमा अस्थिरताको लहर निर्माण हुनसक्ने अवस्थालाई दृष्टिगत गरेर जापानको स्थिरता र सम्मानको प्रतीक रहेका जापानी सम्राट हिरोहितोलाई युद्ध अपराधमा दण्डित हुनबाट जोगाउने रणनीति अवलम्बन गरे । जापानी राजनीतिमा सर्वेसर्वा र सम्पूर्ण युद्धसम्बन्धी नीति घोषणा, युद्ध गतिविधि र आदेश, निर्देशन तथा अनुगमन संलग्न सम्राट हिरोहितोलाई युद्ध अपराधबाट मुक्त राखियो तर युद्ध अवधिका एक पूर्व प्रधानमन्त्री हिदेकी तोजोलाई मृत्युदण्ड दिइयो । उनका उत्तराधिकारी सुनरोकु हातासहित १६ जनालाई आजीवन काराबासको दण्ड दिइयो । जापानी सेनाका विश्वविख्यात सेनाध्यक्ष जनरल तोमोयुकी यामासितासहित छजनालाई मृत्युदण्ड दिइयो । जनरल यामासिता कुनै युद्ध अपराधमा संलग्न थिएनन् तर उनीमातहतका सैनिक अधिकारीहरूलाई त्यस्तो अपराधमा संलग्न हुनबाट रोक्न नसकेको कुरालाई लिएर उनलाई फाँसी दिइएकोमा जापानभित्र र बाहिर समेत आलोचना भएको थियो । युद्ध अपराधमा सोझै संलग्न भएका बाहेकलाई त्यस्तो दण्ड नदिइने अभ्यासलाई यामासिताको हकमा तोडिएको थियो । सिन्जो अबेको महाविजयको अर्थ सिन्जो अबेलाई जापानको अतीतप्रति गौरव भएको कुरालाई उनले नलुकाई राख्ने गरेका छन् । २०१२मा जापानको प्रधानमन्त्रीमा निर्वाचित भएदेखि अबेले जापानको प्रतिरक्षा बजेटमा वार्षिक ५० अर्ब डलरको हिसाबले निरन्तर वृद्धि गर्दै आएका छन् । दक्षिण पूर्व एसिया र अस्ट्रेलियालाई सीमा रक्षामा प्रयोग गर्न सकिने जहाज निर्यात गरिरहेको छ । अस्ट्रेलिया र भारतलाई अत्याधुनिक पनडुब्बी बिक्रीबारे कुरा अघि बढिरहेको बताइन्छ । भारत, अस्ट्रेलिया र दक्षिण पूर्व एसियाका विभिन्न मुलुकहरूसँग निरन्तर सैन्यअभ्यासमा पनि जापान संलग्न छ । २२ अक्टोबरमा सम्पन्न जापानको आम चुनावमा प्रधानमन्त्री सिन्जो अबेको लिबरल डेमोक्रेटिक पार्टीको नेतृत्वको चार सय ६५ स्थानको संसद्मा तीन सय १२ स्थानमा विजय प्राप्त गरेर दुईतिहाइ भन्दा बढी स्थान सुरक्षित गरेको छ । अबेको मूल नारानै जापानको संविधानको धारा ९ को संसोधन थियो त्यसैलाई संशोधन गर्न दुईतिहाइ स्थान माग्न उनी जनतासमक्ष गएका थिए । सो धारामा उल्लेख छजापानी जनता युद्धलाई प्रभुसत्ता सम्पन्न मुलुकको अधिकारकोरूपमा सधैंका लागि अस्वीकार गर्नेछन् र जापानले आत्मरक्षाको उद्देश्यले बाहेक कुनै जल, स्थल र वायु सेनालगायत कुनै सैन्य संरचना विकास गर्ने छैन । सेप्टेम्बर २०१५ मा पारित एक विधेयकले उक्त धाराको नयाँ व्याख्या गरेर सुरक्षा सन्धि भएका मुलुकविरुद्धका आक्रमणमा सीमित भूमिका प्रदान गरेको भए पनि भविष्यमा मुलुकको सुरक्षा र सुरक्षा सन्धि भएका मुलुकसँगको सम्बन्ध बलियो बनाउन पनि धारा नौ को भाषामा नै परिवर्तन गर्नुपर्ने अबेको ठहर छ । चीन र जापान शताब्दीयौंदेखिका प्रतिद्वन्द्वी राष्ट्र हुन् । सैनिकरूपमा कहिले चीन र जापान शक्तिशाली रहँदै आएका छन् तर दुवै सैनिक सामथ्र्यको दृष्टिले समान कहिल्यै रहेनन् । जापानी प्रधानमन्त्री सिन्जो अबे जापानलाई सैन्यरूपमा शक्तिशाली र राजनीतिक र आर्थिकरूपमा प्रभावकारी जापानको आफ्नो लक्ष बताउँदै आएका छन् । आफ्नो सुरक्षा र समृद्धिलाई सुनिश्चित गर्न जापान एसियाको प्रमुख शक्ति राष्ट्रको रूपमा रहनुपर्ने उनको दीर्घकालीन लक्ष रहिआएको छ । त्यसैले जापानको संविधानको धारा नौको संशोधन उनको प्रमुख अभीष्ट रहिआएको हो । तर चीन जापानको संविधानको उक्त धाराको संशोधनले जापानलाई पहिला जस्तै सैनिकीकरणको युगमा लैजाने विश्वासले त्यसको विरोध गरिरहेको छ । जापानले आफ्नो प्रतिरक्षा क्षमतामा वृद्धि गर्दा त्यसले क्षेत्रमा चीनको सामरिक क्षमतालाई संकुचित बनाउने भएकाले अमेरिकासहित क्षेत्रका अन्य मुलुकहरू जापानको उक्त धाराको संशोधन आफ्नो रणनीतिक हितअनुरूप भएको अनुभव गरिरहेका छन् । स्मरणीय छ, जनरल म्याकार्थरले आफ्ना सहयोगीहरूद्वारा दस दिनभित्रै तयार गरी जारी भएको जापानको संविधानमा हालसम्म कुनै संशोधन भएको छैन । आणविक शक्ति र क्षेप्यास्त्र क्षमतायुक्त कोरियाको निरन्तरको धम्की, चीनको बढ्दो आर्थिक सामथ्र्यले निर्माण गरेको विराट सैन्यक्षमताको अवस्थामा दोस्रो विश्व युद्धलगत्तैको रणनीतिक परिवेशमा जस्तै अमेरिकी सुरक्षा छाताकै भरमा आफ्नो सुरक्षाबारे आश्वस्त हुनसक्ने अवस्था पनि जापानको रहेन । दुई हजार वर्षभन्दा लामो चीनजापान सम्बन्धको इतिहासमा दुवै मुलुक सधैं प्रतिष्पर्धी रहेका छन् । माइकल अस्लिनले दी नेसनल इन्ट्रेस्टमा उल्लेख गरेअनुसार एउटा मुलुकको मूल्यमा मात्रै अर्को मुलुकको शक्ति र सामथ्र्यमा वृद्धि भएको छ । तर आजको मितिमा आइपुग्दा चीन र जापान दुवै शक्तिशाली छन्, दुवै मुलुकले आन्तरिक एकता सुदृढ बनाएका छन् । विश्वभर आफ्नो मुलुकको विश्वसनीयता र प्रतिष्ठामा निरन्तर वृद्धि गरिरहेका छन्। विराट भूखण्डको स्वामी राष्ट्र चीनलाई त्यही भूखण्डले दिएको आन्तरिक एकान्तवासको लामो अवधिले पराजय र पीडा भोगायो । समुद्रले बेरिएको जापानले पनि त्यस्तै नियति बेहोर्यो । तर एकान्तवासलाई परित्याग गर्नेबित्तिकै दुवै मुलुक जुरुक्क उठे । एउटा एसियाली मुलुक जापानले ज्ञान, विज्ञान र प्रविधिमा श्रेष्ठता प्राप्त गरेर युरोप र अमेरिकालाई चुनौती दिने सामथ्र्य प्रदर्शन गर्दै एसियाको सम्भावनाको ढोका उघार्यो । स्वयं जापान समेतको प्रेरणा र जापानसँगको सहकार्य र सम्बन्धको असीमित लाभ ग्रहण गरेर चीन आजको स्थितिमा आइपुग्यो । तर चीनको विराट आकारले दिने सुविधा, सम्भावना र सुरक्षा टापु राष्ट्रको रूपमा रहेको जापानलाई उपलब्ध छैन । चीनलाई उसले आफ्नो सबैभन्दा ठूलो सुरक्षा खतराको रूपमा बुझिरहेको छ । चीनको सैन्य क्षमता, बढ्दो आर्थिक समृद्धिले विश्वव्यापी रूपमा बढिरहेको चीनको प्रभाव र सामथ्र्यसँगै तिनलाई स्थायित्व दिन एसियाली पूर्वाधार विकास बैंक, रेसम मार्ग कोश र बेल्टरोड परियोजनालाई चीनले अघि बढाएको छ । ती संरचनाहरू चीनलाई विश्व व्यवस्थाको केन्द्रमा स्थापना गर्ने अचुक रणनीतिको रूपमा जापान, भारत र अमेरिका जस्ता मुलुकहरूले बुझिरहेकाले ती सबै क्षेत्रमा भारतजस्तो अर्को त्यस्तै सम्भावना राख्ने मुलुकसँग जापानले व्यापक रणनीतिक सहकार्य अघि बढाइरहेको छ । मननीय के छ भने दोस्रो विश्व युद्धको अवधिमा जापानको युद्ध ज्यादतीलाई लिएर कोरिया र चीनमा जापानविरुद्ध जे जस्तो विरोध भावना छ, त्यस्तो भावना दक्षिण पूर्व एसियाका मुलुकहरू माझ छैन । त्यसको लाभ लिँदै अमेरिकासँगको सम्बन्धमा विकास भएका नयाँ चुनौतीमाझ आफ्नो सुरक्षाको खोजीमा जापान दक्षिण पूर्व एसियाका मुलुकहरूसँगै अस्ट्रेलियासँग पनि रणनीतिक निकटता बढाइरहेको छ । तर चीन र जापानबीच निकट सम्बन्धको इतिहास नभएको पनि होइन । चीनका विभिन्न राजवंशहरूले चीनमा श्रेष्ठ विश्व सभ्यताको विकास गरे, ज्ञान, विज्ञान, प्रविधि, कला र संस्कृतिसहित उन्नत राजनीतिक, सामाजिक र आर्थिक व्यवस्था लागू गरे । जापान त्यसबाट निकै लाभान्वित भएको थियो । शासकीय सुधारद्वारा जापानको हुकुमी प्रशासनलाई विधि र प्रणालीमा रूपान्तरण गर्न चीनको प्रेरणा र सहयोग रहेको बारे पनि माइकल अस्लिनले नेसनल इन्ट्रेस्टमा उल्लेख गरेका छन् । अर्को कुरा, चीनका राष्ट्रपिता भनिने सनयात सेनले जापानमा नै निर्वासित जीवन बिताएका थिए । शीतयुद्धको अवधिमा चीन र जापानबीच निकट सम्बन्ध थियो । देङ सियाओपङले जापानलाई आफ्नो प्रेरणाको मुलुकको रूपमा लिएका थिए र चीनमा जापानी ज्ञान, प्रविधि र लगानी भित्र्याएर चीनलाई वर्तमान समृद्धि प्रदान गराउने महत कार्य आरम्भ गरेका थिए । चीन र जापान सबैभन्दा ठूला व्यापारिक साझेदार मुलुकमध्ये हुन् । एक अर्काको मुलुकमा ठूलो लगानी गरिरहेका छन् । लेहम्यान ब्रदर्स नाउको एउटा अमेरिकी बैंक २००८ मा टाटपल्टिँदा सिंगो विश्व आर्थिक संकटले ग्रस्त भयो र अमेरिका र युरोप अझै त्यसको असरबाट मुक्त भइसकेका छैनन् । त्यस अवस्थामा एक अर्काको अर्थतन्त्रसँग मात्र नभएर विश्व अर्थतन्त्रसँगै एकाकार भएर रहेका चीन र जापान जस्ता विश्वको दोस्रो र तेस्रो ठूलो अर्थतन्त्रहरू बीचको रणनीतिक प्रतिष्पर्धालाई त विश्वले धान्न सक्छ, तर त्यो प्रतिष्पर्धा युद्धमा रूपान्तरण भयो भने त्यसको परिणामलाई बेहोर्ने क्षमता भने चीन, जापान र विश्व कसैसँग छैन नै । भट्टराई नेपाल इन्स्टिच्युट फर स्ट्र्याटजिक स्टडिज (निस)सँग सम्वद्ध छन् ।"
कोहली शीर्ष स्थानमा उक्लिए,"दुबई : भारतीय क्रिकेट टोलीका कप्तान विराट कोहली एकदिवसीय ब्याट्सम्यानतर्फको बरियतामा शीर्ष स्थानमा उक्लिएका छन् । लगातार उत्कृष्ट प्रदर्शन गर्दै आईरहेका कोहलीले दक्षिण अफ्रिकाका पूर्वकप्तान एबी डी भिलियर्सलाई पछि पार्दै शीर्ष स्थान कब्जा गरेका हुन् । कोहलीलाई ११ दिनअघि मात्रै डी भिलियर्सले पछि पार्दै शीर्ष स्थान कब्जा गरेका थिए । कोहली आईतबार राति सम्पन्न पाहुना टोली न्युजिल्यान्डविरुद्धको एकदिवसीय शृंखलामा उत्कृष्ट प्रदर्शन गर्दै ब्याट्सम्यानतर्फको सूचीको शीर्ष स्थान कब्जा गर्न सफल भएका हुन् । न्युजिल्यान्डविरुद्धको तीन एकदिवसीय शृंखला भारतले २१ ले जित्दा कोहलीले सर्वाधिक दुई सय ६३ रन बनाएका थिए । म्यान अफ दि सिरिजको पुरस्कार जितेका कोहलीले तीन खेलमा दुई शतक जोडेका थिए । पहिलो एकदिवसीय खेलमा एक सय २१ रन बनाएका उनले आइतबार भएको तेस्रो तथा अन्तिम खेलमा एक सय १३ रन जोडे। कोहलीले कुल आठ सय ८९ अंक बटुल्दै शीर्ष स्थान कब्जा गरेका हुन् । दोस्रो नम्बरमा झरेका डी भिलियर्सको आठ सय ७२ अंक छ । यसैगरी आठ सय ६५ अंकसहित अस्ट्रेलियाका डेभिड वार्नर तेस्रो, आठ सय ४६ अंक जोडेका पाकिस्तानका बाबर जाम चौथो र आठ सय आठ अंकका साथ दक्षिण अफ्रिकाका क्विन्टन डी कोक पाँचौं स्थानमा छन्। यसैगरी टेस्टतर्फको ब्याट्सम्यानको बरियतामा अस्ट्रेलियाका स्टिभन स्मिथले शीर्ष स्थान कायमै राखेका छन् । स्मिथ शीर्ष स्थानमा रहँदा इङ्ल्यान्डका जोय रुट दोस्रो, न्युजिल्यान्डका केन विलियम्सन तेस्रो, भारतका चेतेश्वर पुजारा चौथो र अस्ट्रेलियाका डेभिड वार्नर पाँचौं स्थानमा छन् । टीट्वेन्टीमा भने भारतीय कप्तान विराट कोहली नै शीर्ष स्थानमा छन् । यसैगरी अस्ट्रेलियाका आरोन फिन्च दोस्रो, वेस्ट इन्डिजका एभिन लेविस तेस्रो, न्युजिल्यान्डका केन विलियम्सन चौथो र अस्ट्रेलियाका ग्लेन म्याक्सवेल पाँचौं स्थानमा छन् ।"
आज नेपाल र किर्गिस्तान भिड्ने,"काठमाडौं : एएफसी यू१९ छनोट च्याम्पियनसिपको पहिलो खेलमा नेपालले मंगलबार घरेलु टोली किर्गिस्तानसँग प्रतिस्पर्धा गर्नेछ । नेपाली टोलीको मनोबल उच्च रहेकोले घरेलु टोलीसँग उत्कृष्ट खेल्ने दाबी टोलीका प्रशिक्षक छिरिङ लोप्साङले आइतबार किर्गिस्तान प्रस्थान गर्नुअघि नै बताएका थिए । उमेरसमूहमा उत्कृष्ट नतिजा निकालिरहेको नेपाली टोलीले एक महिनाअघि मात्र भुटानमा भएको यू१८ साफ च्याम्पियनसिपको उपाधि जितेको थियो । छनोट च्याम्पियनसिपको समूह ए मा नेपालसहित आयोजक किर्गिस्तान, बहराइन, यूएई र ओमन छन् । समूहको दोस्रो खेल नेपालले नोभेम्बर २ तारिखमा बहराइनसँग, तेस्रो खेल नोभेम्बर ४ तारिखमा यूएईसँग र अन्तिम खेल नोभेम्बर ८ तारिखमा ओमनसँग खेल्नेछ । छनोट च्याम्पियनसिपमा सहभागी एसियाली राष्ट्रलाई १० समूहमा विभाजन गरिएको छ । प्रत्येक समूहका विजेता र उत्कृष्ट उपविजेताले सन् २०१८ मा आयोजना हुने एएफसी यू१९ च्याम्पियनसिप खेल्न पाउने छन् ।"
किर्गिस्तानसँग हार्यो नेपाल,"काठमाडौं : छनोट चरण पार गर्ने लक्ष्यसहित एएफसी यू१९ छनोट च्याम्पियनसिपमा सहभागी भएको नेपाली युवा फुटबल टोलीलाई आफ्नो पहिलो खेलमै घरेलु टोली किर्गिस्तानको धक्का लागेको छ । समूह ए अन्तर्गतको आफ्नो पहिलो खेलमा नेपाल आयोजक किर्गिस्तानसँग २० गोलले पराजित भयो । किर्गिस्तानको बिस्केकमा मंगलबार भएको खेलमा नेपालले २१औं मिनेटमा पहिलो गोल खाएको थियो । किर्गिस्तानका लागि बोरुबेबे गुल्जिगिटले गोल गर्दै घरेलु टोलीको उत्साह बढाएका थिए । नेपालले पहिलो हाफमा केही फितला मौका पाए पनि त्यसलाई सदुपयोग गर्न सकेन । पहिलो हाफको तुलनामा दोस्रो हाफमा केही सुधारिएको प्रदर्शन गरेको नेपालले ६०औं मिनेटमा बराबरी गोल फर्काउने मौका गुमाएको थियो । किर्गिस्तानका गोलरक्षक विट भएको अवस्थामा रोजिन सुब्बा गोल गर्नबाट चुकेका थिए । नेपालको तुलनामा बलियो देखिएको घरेलु टोलीले दोस्रो हाफको इन्जुरी समयमा अर्को गोल थपेपछि नेपाल हार खेप्न बाध्य बन्यो । किर्गिस्तानका लागि दोस्रो गोल शुकुरोभ अलिमार्डोनले गरेका थिए । आफू समान टोली किर्गिस्तानसँगको हारले नेपाललाई अघिल्लो चरणमा पुग्न धेरै मिहिनेत गर्नुपर्ने देखिएको छ । नेपालले यसअघि उमेर समूहका अन्तर्राष्ट्रिय स्पर्धामा उत्कृष्ट ननिजा निकाल्दै आएको थियो । नेपालले एक महिनाअघि भुटानमा सम्पन्न यू१८ साफ च्याम्पियनसिपको फाइनलमा भारतलाई हराएर उपाधि जितेको थियो । टोलीमा अहिले पनि साफ च्याम्पियनसिप खेलेकै खेलाडीको वर्चस्व रहेको छ । नेपाल सम्मिलत समूह ए मा आयोजक किर्गिस्तानसँगै बहराइन, यूएई र ओमन छन् । यूएई र ओमन नेपालभन्दा धेरै बलिया मानिन्छन् । समूहको दोस्रो खेल नेपालले बिहीबार बहराइनसँग खेल्नेछ । यसैगरी तेस्रो खेल कात्तिक १८ गते यूएई र अन्तिम खेल कात्तिक २२ ओमानसँग खेल्नेछ ।"
