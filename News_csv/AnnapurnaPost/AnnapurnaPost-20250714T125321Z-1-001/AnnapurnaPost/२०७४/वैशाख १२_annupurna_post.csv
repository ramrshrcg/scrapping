शीर्षक,विवरण
मेस्सीको स्टाइलमा प्रचण्डको गोल !,"बैशाख ३१ का लागि घोषणा भएको स्थानीय तहको चुनाव आउन तीन साता पनि वाँकी थिएन । तैपनि चुनाव हुन्छ वा हुँदैन भन्नेमा देखिएको भयानक कालो बादल फाट्ने संकेत कसैले पनि राजनीतिक भविष्यवाणीले गरेका थिएनन् । तर, बैशाख ९ गते सरकार र संघीय गठबन्धनबीच भएको सहमति, त्यहीँ सहमतिको जगमा अर्कोदिन अर्थात बैशाख १० मा मन्त्रिपरिषद्ले गरेका निर्णय र संघीय गठबन्धनद्धारा आमहडतालसहितका आन्दोलनका कार्यक्रम फिर्तापछि राजनीतिक मौसममा लागेको कालो बादल फाट्यो । अब दुई चरणमा स्थानीय तहको चुनाव गर्ने गरी राजनीतिक मौसम सफा भएको छ । कुनै नाटकीय घटनाक्रम विकसित भएन भने अव पूर्वनिर्धारित मितिमा अर्थात बैशाख ३१ मा पहिलो चरणको र त्यसको ठीक एक महिनापछि जेठ ३१ मा दोस्रो चरणमा चुनाव हुनेछ । संविधान जारी हुनु भन्दा पहिलेदेखि उत्पन्न तराई मधेशको समस्या हल गर्नु देशको सवैभन्दा ठूलो मुद्दा बनेको थियो । सुशील कोइराला नेतृत्वको सरकारले यो समस्या हल गर्ने सूत्र भेटाएन । तराई मधेशप्रति अनुदार केपी ओली नेतृत्वको सरकारले पनि यो समस्यालाई गम्भीरतापूर्वक लिएको देखिएन । यही मुद्दाले ओली र प्रचण्डबीच डिभोर्सको अबस्था आयो । प्रचण्ड र शेरबहादुरबीच निकटता बढ्यो । जब, प्रचण्डलाई प्रधानमन्त्री बनाउने गरी काँग्रेस र माओवादीबीच गठबन्धन बन्योे,त्यसबेला तराई मधेशमा केन्द्रित दलहरुले पनि समर्थन गरेका थिए, मधेशको आन्दोलनकाबीचमा उनीहरुले संसद भवन आएर प्रचण्डलाई भोट हालेका थिए । तर, ९ महिनासम्म माग सम्बोधन नभएको भन्दै पाँच जनाको ज्यान जाने गरी भएको सप्तरी घटनाको केही दिनमै मधेशी मोर्चाले सरकारलाई दिएको समर्थन फिर्ता लियो। जब, मोर्चाले प्रचण्ड नेतृत्वको सरकारलाई दिएको समर्थन फिर्ता लियो, धेरैले सोचेका थिए, प्रचण्ड पनि तराई मधेशको समस्या समाधान गर्न र स्थानीय चुनाव सम्पन्न गर्न असफल भए । तर, प्रचण्डले हार मानेनन्, निरन्तर पहल जारी राखे । उनी प्रधानमन्त्री हुँदा दुई वटा कार्यसूची थिए, पहिलो, संविधान संशोधन गरेर यसको स्वीकार्यता बढाउने । र, दोस्रो चाहीँ स्थानीय तहको चुनाव गरेर संविधान कार्यन्वयनको बाटो खोल्ने । यी दुई कार्यसूचीलाई केन्द्रमा राखेर प्रचण्डले थालेको पहलले बैशाख ९ गतेसम्म सार्थकता पाएको हो । यो सामान्य संवाद र मिहिनेतको परिणाम हो भन्नु भूल हुन सक्छ । मधेशमा चुनावको बाटो त्यसै खोलिएको होइन् । बैशाख ३१ गतेका लागि तय भएको स्थानीय तहको चुनाव तराईमधेशमा हुन्छ कि हुँदैन ? यो प्रश्न चुनाव घोषणा भएकै दिनदेखि उठेको थियो । तर, उत्तर दिने अबस्थामा कोही थिएनन् । न कोही नेता, न सरकार, न मधेशवादी दल र न त मिडिया नै । अन्योल र आंशका मात्र थिए । अन्योलका बीचमा आशाको किरण जगाउन प्रचण्ड सफल भए । धेरै मिहिनेतपछि प्रचण्डले बांगोटिंगो बाटोमा हिडेको नेपालको राजनीतिलाई ट्रयाकमा ल्याएका छन् । मतलव दुर्घटनाउन्मुख देशको राजनीतिक कोर्सलाई बचाएका छन् । अव अगाडिको यात्रा विगत भन्दा पक्कै पनि सहज हुनेछ । अगाडिको यात्रा यसकारण सहज कि, एकै चरणमा कि दुई चरणमा स्थानीय तहको चुनाव भन्ने आंशका अन्त्य भएको छ । अव मधेशी मोर्चा आन्दोलनमा होइन, चुनावतिर फर्कनेछ । मोर्चाले स्थानीय चुनावमा सहभागिता जनाउनेछ । योसँगै अव मधेशमा चुनावको वातावरण तयार हुनेछ । संघीय गठबन्धनले नेपाल बन्द हुँदै अनिश्चतकालीन आमहड्तालको घोषणा स्थगन गरेको छ । मोर्चाका माग सम्बोधन गर्ने सरकारको निर्णय र आन्दोलनबाट फिर्ता भएर चुनावी तयारीमा लाग्ने संघीय गठबन्धनको निर्णयले मधेशमा चुनाव सुनिश्चता गरेको छ । अव एक महिनाको फरकमा देशका सवै भूभागमा चुनाव हुनेछ, चाहे त्यो हिमाल होस्, चाहे पहाड र चाहे तराई । कुनै पनि भाग चुनावबाट छुटने छैन । सवै ठाँउमा जनताले मत हाल्न पाउनेछन् र चाहेको उम्मेद्वार रोज्नेछन् । सिंहदरवारको अधिकार गाँउमा लैजाने रणनीतिक महत्वको यो चुनावको नेपालको भविष्य कोर्नेछ । चुनावको सुनिश्चताका लागि प्रचण्डले खेलेको सन्तुलनकारी भूमिका स्वागतयोग्य छ । पछिल्लो पटक प्रचण्डको यो प्रयासमा काँग्रेस सभापति देउवाले दिएको साथ पनि नेपाली राजनीतिमा धेरै नै अर्थपूर्ण छ । चुनावमा सवैलाई सहभागी हुने वातवरण गराउनु सामन्य थिएन,किनभने यसमा यति धेरै रणनीति मिसिएका थिए कि, जसलाई छिचोल्दै अगाडि बढ्नु धेरै कठिन थियो । एक किसिमले भन्दा चुनाव सवैको रणनीतिक कदम जस्तो देखिएको थियो । प्रमुख राजनीतिक दलहरु चाहीँ सम्भावित चुनावी परिणामसहित आफ्नो हिसाव कितावमा जुटेका थिए । चुनाव हुँदा र नहुँदाका दुवै कोणवाट ठूला नेता क्याल्कुलेटर चलाईरहेका थिए । नेपालको राजनीतिमा विगतदेखि नै चासो राख्ने अन्तराष्ट्यि शक्तिकेन्द्रहरुले पनि चुनावमाथि सवैकोणबाट विश्लेशण गरेका थिए । चुनाव हुँदा वा नहुँदाको नेपालको राजनीतिमाथि उनीहरुको चासो थियो । यही गोलचक्कमार प्रचण्डले मोर्चासँग सहमति जुटाएर सवैलाई चक्मा दिए । हामीलाई थाहा छ, नेपालको राजनीति कहिल्यै पनि सरल र बनिबनाउ रेखाबाट अगाडि बढेको छैन् । हाम्रो सामाजिक, आर्थिक र भौगोलिक अन्तरविरोधले यहाँको राजनीतिमा बेला बेला उतारचढाव आएका छन् । ००७ सालदेखि यता दोस्रो संविधानसभा हुँदै अहिलेको स्थानीय तहको चुनावसम्म आइपुग्दा हामीले जे जस्ता राजनीतिक विकासक्रम देख्यौँ, ती सवै हाम्रै अन्तरविरोधले पैदा गरेका घटनाक्रम हुन् । बैशाख ३१ का लागि तय भएको स्थानीय तहको चुनावले अहिले देखिएका सवै राजनीतिक अन्तरविरोध हल गर्छ भन्ने त होइन, तर यो चुनाव नेपाली इतिहासमा परम्परागत चुनाव भन्दा फरक छ । जसरी हामीले इतिहासमै संविधानसभाबाट संविधान लेखेका थियौँ, भलै त्यो पूर्ण नहोस्, यो महत्वपूर्ण राजनीतिक घटानक्रम र उपलब्धी थियो । त्यहीँ हामीले बनाएको संविधान कार्यन्वयनको प्रमुख पाटा हुन्, स्थानीयतहसहितका तीनवटा चुनाव । चुनाव हाम्रो राजनीतिक विकासक्रमका लागि ठूलो टर्निङ पोइन्ट हो, जहाँबाट सफलतापूर्वक अगाडि बढ्दा धेरै सम्भावनाका ढोका खुल्छन् । यहाँ दूर्घटना भए, हाम्रो राजनीतिमा अरु धेरै जटिलताहरु आउनेछन्, जसको नकरात्मक असर फेरि हामीले नै व्योहोर्नुपर्ने हुन्छ । यसकारण यो ऐतिहासिक महत्व बोकेको चुनावलाई कसैले पनि रणनीतिक बनाउनु हुँदैनथ्यो । त्यो नै सवैका लागि हितकर हुन्छ । तर, राजनीतिक दल र शक्तिहरुले चुनावलाई रणनीतिक विषय बनाए । बनाउन खोजे । राजनीतिक इमान्दारिता देखाएन् । यहीकारण चुनावमाथिको कालो बादल फाट्न धेरै समय लाग्यो । सतहमा देखिएका दलहरुका केही रणनीतिवारे चर्चा गर्न सकिन्छ । जस्तो कि, देशको सवै भन्दा ठूलो दल काँग्रेसले चुनावलाई भावी सत्तासँग जोडेर हेरेको छ । जव माओवादी र काँग्रेसबीच गठबन्धन निर्माण भएको थियो, त्यसबेला चैत्रमा चुनाव गर्ने र सत्ताको नेतृत्व प्रचण्डबाट शेरबहादुर देउवामा लैजाने विषयमा ती दुई राजनीति दलबीच सहमति नै बनेको थियो । अर्थात ९ महिना अगाडि नै भावी प्रधानमन्त्रीका रुपमा देउवा अगाडि आएका थिए । झन्डै एक दशकपछि सिंहदरवार फर्कन खोजेका देउवा चुनाव चाडो सम्पन्न गर्ने र बुढानिलकण्ठबाट बालुवाटार बसाई सर्ने मूडमा छन् । यसका लागि उनी जोखिमहरुलाई मोलेर भएपनि चुनावमा जान चाहन्छन् । बरु, देउवाका लागि अहिले आइलागेको अर्को प्राविधिक समस्या भनेको मोर्चाको समर्थन बचाईराख्नु पर्ने बाध्यता हो । अहिले काँग्रेस, माओवादी र राप्रपाबीच जुन गठबन्धन छ, यो पूर्णत राप्रपामा भर परेको छ । यस्तो अबस्थामा देउवा नेतृत्वको नयाँ गठबन्धन बन्दापनि राप्रपा निर्णायक शक्ति हुन सक्छ । त्यसबेला केही कारणले राप्रपाले देउवाको समर्थन गरेन भने देउवाका लागि सिंहदरवारको यात्रामा कठिनाई हुन्छ, ब्रेक लाग्न सक्छ । त्यसकारण देउवा मधेशी मोर्चाप्रति उदार बनेका थिए, ताकि आफु प्रधानमन्त्री बन्ने बेला मोर्चाको समर्थन पाइयोस्, जसरी प्रचण्डले पाएका थिए । प्रचण्डले देउवाको विश्वास जिते र चुनावको कोर्समा गोल गरे । चुनावमा एमालेको पनि आफ्नै हिसाव छ । अहिलेको स्थानीय तहको चुनाव ०५४ साल दोहोराउने मौका हो भन्ने एमालेको बुझाई छ । सत्ताविहिन भएर बसेको एमाले जतिसक्दो चाडो चुनाव होस् भन्ने पक्षमा छ, ताकि ढिला हुँदा परिणाम आकलन गरेजस्तो नहुँन सक्छ भन्ने एमालेको बुझाई छ । यहीँ बुझाईमा रहेको एमाले यहाँका कुनै पनि राजनीतिक समस्या र अन्तरविरोध हल गर्नतर्फ लागेको छैन् । मधेशी मोर्चाले उठाएका मागप्रति एमालेले देखाएको कठोरता यसैको उपज हो । तत्काल चुनाव गरेर अधिकमत जित निकाल्ने र नयाँ गठबन्धनमा केही खेल खेलेर काँग्रेस र माओवादी गठबन्धन भत्काउने एमालेको ओपन सेक्रेट रोडम्याप हो । राष्ट्रियताको विषयमा एमालेले जे जति प्रचार गरेको छ, त्यसको सत्यता चुनावमा नै परीक्षण होला, तर एमालेका नेता कार्यकर्तालाई भ्रम चाहीँ प्रस्ततै छ । यहीकारण होला, एमाले सचिव योगेश भट्टराई ७४४ तहको स्थानीय निकायमा ५०० ठाँउमा जित्ने दावी गर्छन । हालै उनले दिएको एउटा अन्तर्वार्तामा एमालेले ५०० सीट जित्ने दावी गरेको थिए । यो उनको एमालेभित्र उत्पन्न भ्रमको राजनीतिको असर हो भन्ने बुझ्न सकिन्छ। ०५४ मा गृहमन्त्री बामदेव गौतम थिए, अहिले बिमलेन्द्र निधि छन् र ०५४ पछि धेरै राजनीतिक घटनाक्रम विकसित भएका छन् र नयाँ नयाँ राजनीतिक शक्तिहरु खेल मैदानमा उत्रेका छन् भन्ने कुरामा एमालेले ध्यान कम दिएजस्तो देखिन्छ। एमालेको यो घोषित रणनीतिमा पनि सहमति जुटाएर प्रचण्डले सशोधनमा सहमति जुटाउने प्रयास गरे, यहाँ उनले अर्को गोल हाने । माओवादीका लागि पनि चुनाव रणनीतिक छ । काँग्रेस र एमालेको तुलनामा माअोवादीको रणनीति देश र जनताको पक्षमाउन्मुख देखिन्छ। नेपालको राज्य पुनसंचरना माअोवादीको एजेन्डा हो। यो कार्यन्वयन प्रचण्डको हार जितको विषय हो। यहीँ कारण प्रचण्डले जसरी पनि चुनाव गराउन चाहेका छन्। शान्ति प्रक्रिया, सेना समायोजन, संविधानसभाको चुनाव र संविधान जारीपछि स्थानीय तहको चुनावलाई प्रचण्डले आफ्नो राजनीति जीवनको एउटा कोशेढुंगा बनाउन चाहेका छन् । यसैकारण उनी माअोवादीले हार खाएपनि चुनावमा जान तयार छु भनेर बोलिरहेका हुन सक्छन्। शान्ति प्रक्रिया, सेना समायोजन, संविधानसभाको चुनाव, संविधानसभाबाट संविधान जारीजस्तै आफ्नो नेतृत्वको जनयुद्धको औचित्य पुष्टी गर्ने उपयुक्त कदमका रुपमा प्रचण्डले यो चुनावलाई लिएका हुन सक्छन्, यही सोचपछि उनी अहिले जसरी पनि चुनाव गराउने तयारीमा जुटे । र, मोर्चालाई सहमत बनाए । यहाँ उनले आफ्नो भविष्यको राजनीतिका लागि ठूलो जित निकाले, यो उनको अर्को गोल हो । सतहमै देखिने गरि, मधेशी मोर्चा, नयाँ शक्तिसहितका ६८ दल, पूर्व राजा, कमल थापा नेतृत्वको राप्रपा र भारतीय पक्ष चुनावको पक्षमा देखिएका थिएनन् । एक एक गरेर उनीहरुलाई चुनावी मैदानमा उत्राने वातवरण प्रचण्डले बताए । देश चुनाव गराउने र नगराउनेबीच धुव्रीकरणमा गएको थियो । मोर्चा चुनावमा आउने भएपछि यो धुव्रीकरणमा चुनाव गराउनेहरुको पक्षमा बलियो मत तयार भएको छ । अव पनि कोही चुनावको विरोधमा जान खोज्यो भने त्यसले जनयुद्ध र जनआन्दोलनका उपलब्धी बचाउने वा नबचाउनेबीचको ध्रवीकरण पैदा गर्छ। यथास्थितिवादी शक्तिहरुले जसले ०६३०६४ को आन्दोलन स्वीकारेका थिएनन्, उनीहरुका लागि यो चुनावले खासै अर्थ राख्दैन । त्यस्ता केही पात्र प्रमुख दलहरु भित्र पनि छन्, जसका अभिव्यक्ति बेला बेला बाहिर आईरहेका हुन्छन्। चुनाव नहुँदा आउने रिक्तत्ताप्रति दलहरुले ध्यान दिनुपर्छ । संविधानको सपथ खाएकाहरु चुनावको विरोधमा उत्रने हरकत गर्नु हुँदैन, यो अनैतिक हुन्छ । चुनावको मुखमा केही ठूला घटना घटाएर चुनाव रोक्ने खेल पनि हुन सक्छ। सरकार र प्रमुख दलले यता ध्यान दिदा राम्रो हुन्छ । अन्तिममा चुनाव सिंहदरवारको अधिकार गाँउमा लैजाने मात्र होइन, प्रगतिशिललाई संस्थागत गर्ने समय पनि हो । यसमा चुक्ने ठाँउ छाड्नुहुन्न। मधेशसँग लभ परेको बताउने प्रधानमन्त्री प्रचण्डले मोर्चाका माग संम्बोधन र मधेशलाई पनि चुनावमा लैजान जुन तदारुकता देखाएका थिए,त्यसले प्रचण्डमधेशबीचको लभ अव विवाहमा परिणत हुने ठाँउमा पुगेको छ। त्यति मात्र मन्त्रिपरिषद्को वैठक अगाडि बालकोट पुगेर प्रधानमन्त्री प्रचण्डले प्रमुख प्रतिपक्षको सहयोगको अपेक्षा गरेका थिए, ताकि संशोधन प्रस्ताव पारित गर्न सकियोस् । देउवा र कमल थापाको समर्थन छदैछ। यस अर्थमा प्रचण्डको चुनावमा सवैलाई लैजानका लागि चालेका कदम मेसीको शैलीमा गोल हाने सरह भएका छन ।"
"हर्न होइन, धुलोधुवाँ निषेध गरौं","काठमाडौं : सम्भवतः संसारकै सबैभन्दा अव्यवस्थित राजधानी हो । यो महानगरमा अनियन्त्रित रूपमा गुडेका सवारी साधन देख्दा लाग्छ यहाँ कुनै ट्राफिक नियन्त्रण विभाग छैन । तर त्यस्तो होइन, काठमाडौंमा नेपाल प्रहरीका डीआईजीको नेतृत्वमा एउटा ठूलो समूह 'ट्राफिक प्रहरी' का रूपमा कार्यरत छ, यद्यपि यसको मुख्य काम ट्राफिक व्यवस्थापन नभएर 'असुली' हो कि जस्तो देखिने गरेको छ । धेरै पैदलयात्री हिँड्ने यो सहरमा साह्रै कम जेब्राक्रस छन् र भएका पनि मेटिएका छन् । तिनै साह्रै कम र मेटिएका जेब्राक्रसमा पनि पैदलयात्रीको अधिकार छैन । सवारी साधन जेब्राक्रसमा झन् बत्तिएर किचुँला झैं गरी आउँछन् र पैदलयात्रीको सातो खान्छन् । काठमाडौंभरि सवारी साधन जहाँतहीं रोक्न र जुनसुकै गतिमा चलाउन मिल्छ । मोटरसाइकल वा कारले जस्तोसुकै आवाज निकालेर पैदलयात्री तर्साउँदै सवारी साधन हुइँक्याउन मिल्छ । साइकल, गोरुगाडा, रिक्सा, मोटरसाइकल, कार, बस र मान्छे हिँड्न एउटै बाटो छ यो सहरमा जसलाई व्यवस्थित गर्न कुनै सम्बन्धित निकायले चासो दिएको छैन। जेब्राक्रसमा पैदलयात्रीलाई पहिलो मौका नदिनु उसको अधिकारमा अतिक्रमण र एउटा नागरिकको अपमान हो र राज्य वा ट्राफिक नियन्त्रण विभाग नभएको सन्देश पनि । जेब्राक्रसमा पैदलयात्रीले बिनात्रास हिँड्न पाउने अधिकार रक्षा गर्न ट्राफिक प्रहरीले कुनै चासो दिएको छैन । कुन बेला कुन सवारी साधनले आएर धक्का देला र ज्यानै जोखिममा पर्ला भनेर पैदलयात्री सधैं भयभीत हुनुपर्छ । कहिलेकाहीं दुर्घटनाको समाचार नै बन्नुपर्छ । म पैदलयात्री हुँ । आम नागरिक यो सहरमा कति अपमानित छन्, उनीहरूले हरेक क्षण कस्तो त्राहीत्राहीमा बाँच्नुपर्छ भन्ने थाहा पाउन पैदलयात्रा धेरै सहायक हुन्छ । आम नागरिकको सम्मान गर्न नजान्ने र उनीहरूलाई आधारभूत अधिकार निर्वाध रूपमा प्रयोग गर्न दिन नसक्ने सरकार जनताका नजरमा सधैं अपराधी बनिरहन्छ । यस्तो अपराधी जसमा राज्यका न्यायिक निकायहरूका कुनै आँखा पर्दैनन् । जेब्राक्रसबाटै बाटो काट्ने क्रममा पूर्व गृहसचिव पद्मराज सुवेदीको वैशाख १० गते आइतबार अनामनगरमा सवारी साधनले ठक्कर दिँदा मृत्यु भयो । उनी ट्राफिक अव्यवस्थाको बलि चढ्न बाध्य भए । यो घटनाले सामान्य नागरिकको दिमागमा प्रश्नैप्रश्न उब्जाएको छ । जेब्राक्रसमा पैदलयात्रीको अधिकार स्थापित गराउने काम कसको हो ? ट्राफिक प्रहरीको होइन ? सरकारको होइन ? जेब्राक्रसमा हिँड्ने क्रममा सवारी साधनको ठक्करले पैदलयात्रीको मृत्यु हुनु ट्राफिक प्रहरी र सरकारका लागि लज्जाको विषय होइन ? सडकमा पैदलयात्री असुरक्षित हुने स्थितिको अन्त्य कसरी हुन्छ ? त्यहीमाथि केही दिनयता राज्यले सवारी साधनमा हर्न बजाउन नपाउने नियम लागू गरेको छ । यति अव्यवस्थित सडक र ट्राफिक प्रणाली भएको सहरमा यो नियम ट्राफिक प्रहरीको लागि असुलीको अर्को बहाना बनेको छ । हर्न निषेधलाई उनीहरूले जरिवाना संकलन गर्ने अभियानका रूपमा लिएका छन् । हर्न निषेधमा चिट काटेबापत राज्यकोषमा केही लाख रुपैयाँ जम्मा हुनुलाई ट्राफिक प्रहरीले आफ्नो सफलताको रूपमा चित्रण गरेको छ । एउटा सवारी साधनमा हर्न किन बन्छ ? सवारी साधनको आविष्कार मूर्खहरूले पक्कै गरेका होइनन् । मोटर वा मोटरसाइकलमा हर्न कुनै निश्चित प्रयोजनले बनेको हुन्छ । हो, काठमाडौंका सडकमा अधिकांश हर्न बिनाप्रयोजन बज्थे । त्यसलाई नियन्त्रण गर्न डीआईजी नेतृत्वको ट्राफिक प्रहरी असफल भयो । राज्य वा ट्राफिक नियन्त्रणसम्बन्धी विभागले सडकमा जथाभावी बज्ने हर्न नियन्त्रण गर्न नसकेको बहानामा पूर्णतयाः निषेध गर्नु अव्यावहारिक, अपरिपक्व र हठी निर्णय हो । सरकार हर्नको पूर्ण विरोधी हो भने बजारमा हर्न भएका मोटर र मोटरसाइकल नै नबेच्न अटोमोबाइल कम्पनीलाई उर्दी किन गर्दैन ? सबै मोटर कम्पनीहरूलाई मुद्दा किन ठोक्दैन ? अर्को कुरा, राष्ट्रपति, प्रधानमन्त्री वा उच्चपदस्थको रिसल्लामा कर्र्कश साइरन बजाउने सवारी साधन वा त्यहाँ चढ्ने 'सम्माननीय' ले हर्न निषेधको जरिवाना तिर्नुपर्छ कि पर्दैन ? राज्यको आँखामा एउटा मोटरसाइकल चालक र प्रधानमन्त्री बराबरी हुनु पर्दैन ? बीसौं वर्षदेखि काठमाडौंमा सवारी चालकहरूले हर्न बजाइरहेका छन् । हर्न निषेध लागू गर्नुअघि ट्राफिक प्रहरीले हर्न बजाउने बानी परेका सवारी चालकहरूका लागि कतिवटा सचेतना कार्यक्रम गयो ? हर्न निषेधलाई ट्रायलको रूपमा नल्याई किन जरिवाना नै ठोक्ने गरी कडा नियमको रूपमा ल्याइयो ? हर्न निषेधलाई केही खुकुलो बनाएर आवश्यक ठाउँमा मात्र बजाउन पाइने र जथाभावी हर्न बजाउनेलाई केही समय नसिहत मात्र दिएर छोड्ने गर्नुपर्छ । चालकहरूलाई नियन्त्रणको विधि नसिकाई हर्न मात्र नबजाउन उर्दी गर्दा त्यसले स्वाभाविक रूपमा दुर्घटना निम्त्याउँछ । जेब्राक्रसमा म धेरैपटक यस्तो खतरापूर्ण अवस्थाको साक्षी बनिसकेको छु । काठमाडौं सहरमा शासकहरूले सबैभन्दा पहिला निषेध गर्नुपर्ने धुवाँ, धुलो र फोहोर हो । राज्यले वातावरणको धुवाँ, धुलो र सडकको फोहोर निषेध गर्न सक्यो भने नागरिकहरू उसप्रति कृतज्ञ हुनेछन् । हर्न विस्तारै निषेध गरे पनि हुन्छ । दुःखका साथ भन्नुपर्छ ट्राफिक प्रहरीहरू नागरिकमैत्री छैनन् । उनीहरू सानो गल्तीको बहानामा मोटरसाइकल वा कारचालकको अपमान गर्न पछि पर्दैनन् । सवारी साधनको चाबी थुत्दिहाल्छन् । सानो गल्तीमा ट्राफिकको फन्दा परियो भने डरले थुरथुर हुनुपर्छ । एउटा ट्राफिक संयन्त्रले देशभरिको जुनसुकै ठाउँमा रहेका जुनसुकै सवारी साधनलाई कारबाही गर्न सक्छ, समात्न सक्छ, त्यसको लागि अपमानजनक ढंगले चाबी नै थुत्नुपर्दैन । फेरि जनतासँग राजस्व असुल्नु मात्र ट्राफिक प्रहरीको काम होइन । उसको काम ट्राफिक व्यवस्था नागरिकमैत्री बनाउनु हो । यस क्रममा नागरिक वा पैदलयात्रीको अपमान अधिकारको दुरुपयोगभन्दा केही होइन । जुन देशमा शासकहरू, कर्मचारीहरू र शान्तिसुरक्षाको जिम्मा लिएकाहरू नागरिकमैत्री हुँदैनन्, त्यो देशमा संसारको सबैभन्दा उत्तम शासन व्यवस्था पनि भुत्ते हुन्छ । कुनै व्यवस्था नागरिकमैत्री छैन भने त्यो गणतन्त्र हुँदै होइन । काठमाडौं संसारकै सबैभन्दा अव्यवस्थित राजधानीमात्र होइन, सबैभन्दा प्रदूषित सहर पनि हो । काठमाडौं यो तहमा प्रदूषित र सास नै फेर्न अयोग्य भएको केही वर्ष भयो । खराब शासकहरूले संसारकै सुन्दरतम सहरलाई संसारकै कुरूप सहरका रूपमा कसरी परिवर्तन गर्न सक्छन् भनेर थाहा पाउन काठमाडौंका सडकमा उभिएर केही सास लिए पुग्छ । गर्मीमा शीतल र जाडोमा न्यानो हुने यो वातानुकूलित सहरलाई शासकहरूले सास फेर्नसमेत अयोग्य बनाएका छन् । डाटाहरू भन्छन् सहरमा २४ घन्टाको कुनै पनि समय सास फेर्ने हानिकारक हावा छ । अर्थात् ४० लाख मानिसको स्वास्थ्यमा राज्यले खेलबाड गरेको छ । सामान्य धुलो र सवारी साधनको धुवाँ नियन्त्रण गर्न नसक्ने सरकारले हाँक्ने अरू कुनै डिङको अर्थ रहँदैन । औद्योगिक प्रदूषण नभएको सहरमा यो स्तरको प्रदूषण मात्रा संसारमा अरू कहीं छैन । गत वर्षको अन्तिम दिन र नयाँ वर्षको पहिलो दिन काठमाडौंको आकाशमा प्रदूषणको मात्रा झनै बढी थियो । दिन धुम्मिएको थियो । नयाँ वर्ष र त्यसको पूर्वसन्ध्या नयाँ वर्षजस्तो लागेको थिएन । नयाँ वर्ष र त्यसको अघिल्लो दिन सरकारले आफ्ना नागरिकलाई चौबीसै घन्टा सास फेर्न नमिल्ने प्रदूषित हावा उपहार दिएको थियो । ती दुई दिन फोक्सोमा सीधै पुग्ने, त्यहाँबाट रक्तनलीमा पुगेर सारा शरीरलाई नै कमजोर बनाउने र रोगप्रतिरोधी क्षमता घटाउने पर्टिकुलेट म्याटर २५ को मात्रा दिनभरि नै सयभन्दा बढी थियो । नागरिकलाई दूषित र स्वास्थ्यको लागि अयोग्य हावामा सास फेर्न बाध्य पार्ने प्रधानमन्त्री पुष्पकमल दाहाल, स्वास्थ्यमन्त्री गगन थापा, सरसफाइमन्त्री प्रेमबहादुर सिंह, वातावरण मन्त्रालय, महानगरपालिकाले यसको जिम्मा लिनुपर्छ कि पर्दैन ? राज्य, सहर, शासक र व्यवस्थाको अवधारणा नागरिकको सुविधाको लागि हो । नागरिकको स्वास्थ्यमा कुनै बहानामा पनि गैरजिम्मेवार हुन मिल्दैन । स्वच्छ हावामा सास लिन पाउने नागरिकको सामान्य अधिकार पनि राज्यले प्रत्याभूत गर्न सक्दैन भने शासकहरूको दक्षतामाथि स्वाभाविक रूपमा प्रश्न उठ्नेछ। काठमाडौंमा आम मानिस सबैभन्दा असुरक्षित, सबैभन्दा खतरामा छन् र सबैभन्दा हेपिएका छन् । सबभन्दा दुःखको कुरा के हो भने यो सबै राज्य र शासकको तहमा भइरहेको छ । जुन देशमा शासकहरू विवेकी हुँदैनन्, जुन देशमा शासकहरू जीवनको मूल्य बुझ्दैनन्, जुन देशमा शासकहरू आफूलाई जनताको प्रतिनिधिमा रूपान्तरण गर्न सक्दैनन्, त्यो देशका नागरिकको हविगत यस्तै हुन्छ । यो सहरमा शासकहरूले सबैभन्दा पहिला निषेध गर्नुपर्ने धुवाँ, धुलो र फोहोर हो । राज्यले वातावरणको धुवाँ, धुलो र सडकको फोहोर निषेध गर्न सक्यो भने नागरिकहरू उसप्रति कृतज्ञ हुनेछन् । हर्न विस्तारै निषेध गरे पनि हुन्छ । नागरिकप्रति राज्यको अपमान र अपराध रोक्ने एउटै उपाय महानगरबाट धुवाँधुलो र फोहोर निषेध गर्नु नै हो ।"
मैले देखेकी रञ्जु दर्शना,"२०७० मङ्सिर ४ गते भएको दोश्रो संविधानसभाको निर्वाचन मुखैमा थियो । उज्वल थापा, गोविन्द नारायण, पुकार बम र सन्तोष प्रधान चार जना युवा उमेद्वारले काठमाडौँको ४ क्षेत्रहरुबाट कुकुर चुनाव चिन्ह लिएर उमेद्वारी दिएको खबर पत्रपत्रिकाहरुमा धमाधाम प्रकाशित भै राखेका थिए। म विवेकशील नेपाली दलका वर्तमान अध्यक्ष समेत रहेका उज्वल थापाको चुनावी अभियानको लागि स्वकीय सचिव भएर काम गरि रहेकी थिए। पम्प्लेट, पर्चा व्यवस्थापन गर्नुपर्ने, कार्यक्रमहरुको लागि स्वयम्सेवक खटाउनु पर्ने, मिनेटमिनेटमा आई रहने फोन उठाएर हरेक सबालहरुको जवाफ दिनुपर्ने, घरदैलो अभियानमा आज अध्यक्ष कता जादै हुनुहुन्छ भनि सम्पूर्ण अभियान टोली र सम्भावित भोटरलाई हरेक दिन जानकारी गराउनु पर्ने, छिन्छिनमा आइ रहने मिडियाहरुलाई जवाफ दिनुपर्ने, म यी सबै जिम्मेवारीहरुमा कुनै न कुनै समय खट्नु पर्ने र जवाफदेही बन्नु पर्ने हुन्थ्यो। म चप्पलकारखाना स्थित सम्पर्क कार्यालयमा चुनावी चटारोमा व्यस्त थिए। त्यही बेला १७१८ बर्षकी हेर्दा पातली कलिली गोरो वर्ण कि एउटी केटी उज्वल थापा सँगै तिखो तिखो स्वरमा बोल्दै विवेकशील केन्द्रिय कार्यालयको मुलढोका बाट भित्र पसिन्। अध्यक्ष थापाले ले मलाई उनीसँग परिचय गराउनु भयो, 'उनी रन्जु, मैले घरदैलो कार्यक्रममा आजै भेटको' उनलाई विवेकशील नेपालीको बारेमा थप प्रष्ट पारिदेउ न। त्यसपछि रन्जु र मेरो निकै लामो कुरा भयो। उनि महाराजगन्जमा जन्मिएकी १८ बर्षिय केटि, सानै देखि आफ्नो बाबाको अनुपस्थितीमा आमासँगै मामाघरको रेखदेखमा हुर्किएकी र भर्खरै १२ कक्षामा अध्ययनरत रहिछिन्। मेरो घर अगाडीको बाटो अस्ति भर्खरै पिच भएको थियो, फेरि किन तुरुन्तै भत्काईयो ?', 'पटकपटक संविधान बनाउने भन्दै भोट माग्न आउछन् तर संविधान किन कहिल्यै बन्दैन ?' महाराजगन्ज चोकमा धेरै फोहोर छ र सधै ट्राफिक जाम हुन्छ किन कसैले त्यसलाई सुधार्ने काम गर्दैन ?' जस्ता थुप्रै जिज्ञासाहरु थिए उनका , उसले यी प्रश्नहरु गर्दै गर्दा म उनलाई नियाली रहेको हुन्थे। उनको बोलिमा तेज थियो, प्रश्नहरु गर्दा उनका आँखाहरु ठुलाठुला हुदै जान्थे, अनि समयसमयमा उनको रगत तातिएर गाला र कान रातो भएर आउथ्यो। रन्जुलाई सरकार, राजनीति र बर्तमान राजनैतिक परिपाटी बारे खासै ज्ञान थिएन,तर उनीलाई कसैले कुनै पनि बहानामा अरुको अधिकार खोस्नु हुन्न, विकासलाई रोक्नु हुन्न, अन्याय, भ्रष्टाचार, अत्याचार किन गरिन्छ, र हामी पटकपटक तिनै व्यक्तिहरुलाई किन विश्वास गर्छौ भन्ने गहिरो जिज्ञासा थियो। मैले उनिमा वर्तमान राजनीति प्रतिको गहिरो असन्तुष्टि प्रष्ट देख्न सक्थे, तर सँगसँगै 'केही गरौ अब त अति भयो' भन्ने किसिमको असन्तुस्टीको आगो पनि देख्नसक्थे। उसका कतिपय प्रश्नहरुको जवाफ त मसँग पनि थिएनन्। तर पनि मैले उसलाई जे नहुनु पर्ने त्यो वर्तमान राजनीतिमा भइरहेको र बर्षौ देखि यसरी नै चल्दै आएको कुरा बताए, र त्यसैले नै तत्कालिन विवेकशील नेपाली मन्च जस्तो समूहले नयाँ राजनैतिक दलको रुप लिएर अगाडी बढ्नु पर्ने आवश्यकता भएको, र हामीले अब उज्ज्वल थापा जस्ता युवा उम्मेदवारहरुको साथ दिनुको बिकल्प नरहेको कुरा बुझाउने प्रस्टाउने कोशिस गरे । खै कुन त्यस्तो कुराले उनको मन छोयो, थाहा भएन तर उनि भोलिपल्ट देखि नै हरेक दिन बिहानै उठेर हामीलाई काम सघाउन आई पुगिन्। धेरै ठाउँहरुमा उनि उज्वल थापा सँगसंगै घरदैलो गर्न हिडीन्, चोकचोकमा बसेर उनले विवेकशील नेपालीको बारेमा मानिसहरुलाई बुझाउन मद्दत गरिन्। महाराजगन्जको काठमाडौँ भ्याली स्कुलमा पनि काठमाडौँ क्षेत्र नं ५ को एउटा बुथ रहेको थियो, त्यहाँ उनी र म स्वतन्त्र उम्मेदवार उज्ज्वल थापा ज्यूको प्रतिनिधि भएर गएका थियौ। बुथमा दिनभरि बस्दा नेपालको मतदाताहरुको मानसिकता बुझ्ने मौका पाईयो, हामीले सँगसंगै अन्य पार्टीहरुको क्रियाकलापलाई पनि नजिकबाट नियाल्यौ , अन्य दलबाट आउनु भएका प्रतिनिधिहरुसँग पनि नजिकै भएर वर्तमान राजनीतिको बारेमा कुरा गर्यौ। त्यहाँ धेरैले हामीलाई केटाकेटिहरु नै देख्थे सायद, होच्याएर कुरा गर्थे, कसैले स्वतन्त्र उम्मेदवारले जित्ला र भनेर प्रश्न गर्थे, भने कोही 'कुकुर पनि चुनाव चिन्ह छ रे' भन्दै खिसी गर्थे। सायद म यी सबै कुराबाट दिक्क भएकोले होला, धेरैजसो समय म यी कुराहरुको वास्ता नै गर्दिनथिए तर उनी ती सबैजनालाई आफ्नो क्षमता अनुसार सकेसम्म दह्रो जवाफ दिएर पठाउथिन् र उनीहरु गइसके पछि मसँग ' वाक्यको पछाडी है दिदी लगाउदै' थप छलफल गर्दथिन। म उनीलाई सकेसम्म सम्झाउने प्रयास गर्थे तर उनि कुनै कुनै बेला मलाई नै चकित पार्ने गरि आफ्नो कुरामा अडिग रहन्थीन्। त्यस पछिको करिव चार बर्षसम्म हामीले विवेकशील नेपालीका धेरै कार्यक्रमहरुमा सँगसंगै काम गर्यौ। उक्त निर्वाचनमा उज्वल थापाको सम्मानजनक भयो तर त्यसले वहा लगायत पार्टीका अन्य सदस्यहरुलाई अझ बलियो भएर पार्टी दर्ता नै गरेर अघि बढ्न मद्दत गर्यो। हामीलाई विवेकशील नेपाली मन्च नाम दिईएको युवा समुहलाई एउटा राजनैतिक दलको रुपमा स्थापित गर्नु थियो र यो हाम्रो लागि निकै चुनैतिपूर्ण पनि थियो। त्यसबेला पार्टी दर्ता गर्न हामीलाई १०,००० नेपालीहरुको नागरिकता नं सहित, सहमति स्वरूप हस्ताक्षर संकलन गर्नु पर्ने हुन्थियो। हामी कहिले बसन्तपूर त कहिले साँगा, कहिले दक्षिणकालीसम्म हरेक नेपालीहरुलाई भेट्दै विवेकशील नेपालीको बारेमा बुझाई सहमतिको हस्ताक्षर गराउथ्यौ। रन्जु ती सबै कार्यक्रमहरुमा हामी सँगसंगै हिड्थिन् र आफ्नो कलिलो युवा उमेरको जोशका साथ आफ्नो नेतृत्व प्रस्तुत गर्दै अघि बढ्दै गइन्। उनि महिला हिंसाविरुद्दको सडक नाटक गर्दै काठमाडौँ र उपत्यका बाहिरका केही जिल्लाहरु समेत गइन् । नाटकमा उनि कहिले दाइजोको निहुमा जलाएर मारिएकि बुहारीको अभिनय गर्थिन् भने कहिले हिंसामा परेकी छोरिको अभिनय गर्थिन्। कहिले उनी काठमाण्डौको गल्लिगल्लिको सर सफाईमा तल्लिन हुन्थिन् त कहिले एसिड काण्डबाट पिडित किशोरीको आवाज उठाउन हिडी रहेकी हुन्थिन्। यसै क्रममा २०७२ मा वैशाख १२ मा नेपालले महाभुकम्प बेहोर्नु पर्यो। रन्जु त्यसको २५ मिनेट भित्र घाइते र बिरामीहरुको सेवा गर्न टिचिङ्ग अस्पताल महाराजगन्ज पुगेकी थिईन्। उनीले दिन र रात नभनी घाइतेहरुको घाउलाई छि भनिनन् बरु आफू पनि सँगसंगै रुदै उनीहरुको घाउहरुमा मल्हम लगाईन् , लासहरु एक ठाउँबाट अर्को ठाउँमा ओसारेर मिलाउने काम गरिन्, आफुले खाइनन् तर बिरामीलाई खुवाईन्। त्यस पछि तुरुन्तै चप्पल कारखाना स्थित पार्टी अफिसमा आएर २४ घण्टे हटलाईन सेवाको नेतृत्व गरिन्। त्यसबेला म सोसियल मिडिया म्यानेजमेन्टमा थिए। मानिसहरुले हरेक मिनेटमा हटलाईन मार्फत आफ्नो आवस्थाको बारेमा जानकारी गराईरहेका हुन्थे। उ हरेक फोन उठाउथिन् र ती अत्तालिएका मानिसहरुलाई धैर्य गर्न साहस दिन्थिन् र म र मेरो समुहले त्यो खबर मैले सामाजिक संजालबाट सबैलाई दिने र सहयोगको अपिल गर्ने तथा विवेकशील बाटै सहायतामा खटिएका सयौ स्वयंसेवक तर्फ पुर्याउन मद्दत गर्ने काम गर्थ्यौ। मलाई अझ याद छ बिहानको करिव साढे चार बाजि सकेको हुन्थियो धेरै स्वयम्सेवकहरु थाकेर सुतिसकेका हुन्थे तर रन्जु फोन मै मानिसहरुलाई सम्झाई रहेकी हुन्थिन्। नभन्दै त्यसबेला उनि आफै बिरामी पनि परिन् र उनलाई टिचिङ्ग अस्पतालमा एक रात भर्ना समेत गर्नुपर्यो। त्यसबेला हामीले उनलाई धेरै सम्झायौ र उनिले आफ्नो स्वस्थ्यको पनि लाई ख्याल गर्न थालीन्। त्यसपछि उनीले गाउँगाउँमा खटेर आफैले हजारौ भूकम्प पिडितहरुलाई राहत बाडेकी थिईन्। सिन्धुपाल्चोकको लिस्टीकोटमा हामीसंगै राहत बाढन जादा हामीलाई एक तामाङ्ग गाउँका रक्सि खाएका मानिसहरुले सबै समान त्यही नछोडेर नगए मार्ने धम्कि दिए, तर रन्जुले नै अरु पुरुष साथीहरु सँगसंगै नडराईकन नेतृत्व लिएर उनीहरुलाई सम्झाइन् र जनताहरुको चेतनाको स्तरबाट दिक्क मानेर बाटोमा रोएकी पनि थिइन् । कहिले पार्टीको प्रवक्ता तथा कहिले मिडिया विभाग सम्हालेकी रन्जुले सबैको मन जित्ने क्रम जारि नै थियो। २०७२ साल मङ्सिर १२ गते सम्पन्न भएको पार्टीको महाअधिवेशनबाट केन्द्रिय सदस्यमा निर्वाचित भइन्। निर्वाचित भए पछि पनि उनले पार्टीमा सबैको मन जित्ने क्रम जारि थियो। एकदिन एकाएक उनले आफ्नो कपाल मुण्डन गरेर आईन्, म छक्क परे र उनलाई किन गरेको भनि सोधे तर रन्जुले एउटै कुरा भनिन् '    दिदि' । त्यसपछि मैले उसलाई अरु थप प्रश्न गरिन, बरु हामी दुवै एकअर्कालाई हेरेर मुस्कुरायौ। सायद एक केटी मान्छे भएकाले उसका सबै कारणहरु मैले बुझे जस्तो लग्यो त्यसपछि डागोविन्द केसीका हरेक अनसनमा उनि डा केसी पागल भए म पनि पागल हुँ भन्दै १० औ हजारको भिडलाई नेतृत्व गर्दै सडकमा उत्रिइन्। हजारौले उनको कुरालाई साथ दिदै 'हामी पनि पागल' भन्दै कराउथे। यति खेर धेरै मिडियाको नजर रन्जुमाथी पर्न सफल भयो र त्यस पछी विवेकशील नेपाली दल भन्दा बाहिर पनि रन्जुको जोसीलो भद्र नेतृत्वको चर्चा हुन सुरु भयो । कसैसँग नडराउने रन्जुले कहिले सूचनाको हक प्रयोग गर्दै एक्लै प्रधानमन्त्री पुष्पकमल दाहाल 'प्रचण्ड' को सम्पत्ति विवरण माग्न जन्थीन् त साथीहरु लिएर लोकमान सिह कार्कीको सम्पत्ति विवरण माग्न जान्थीन्। उनले लोकमान सिह कार्कीको महाअभियोग प्रस्ताव दर्ता गर्न ३ जना संसदहरुको सहमति माग्दै संसदमा समेत गइन्। त्यसपछि उनिले विवेकशील नेपालीले नै काठमाडौँको घरदैलोमा संचालन गरेको सर्वेमा पूर्ण संलग्न भई १७०० भन्दा बढी घरहरुमा गएर त्यहाँका मानिसहरुको समस्या र चुनौतीहरु संकलन गर्ने काममा आफुलाई पूर्ण संलग्न गराइन्। ती घरहरुमा जादा उनले काठमाडौँका जनताको आम समस्याहरुलाई नजिकबाट बुझ्ने मौका पनि पाईन्। आज धुवाधुलो, हिलो, ढल, बेरोजगारी जस्ता काठमाडौँ बासिका आम समस्याहरुको समाधान बन्दै २१ बर्षीय रन्जुले विगत २ दशकमा पहिलो पटक हुन लागेको स्थानीय निर्वाचनमा काठमाडौँ महानगरपालिकाको मेयर पदमा उमेद्वारी दिएकी छिन् रन्जु दर्शना, विवेकशीलको अपरिपक्व निर्णय होइन।उनको साहस अनि नेतृत्व क्षमताले उनको चयन भएको हो। लेखिका विवेकशील नेपालि दलकि केन्द्रीय सदस्य हुन् ।"
कूटनीतिमा 'पागलपन सिद्धान्त',"गएको आइतबार मात्रै कोरियाली प्रायद्वीपको जल क्षेत्रनिकट आइरहेको 'यूएसएस कार्ल भेन्सन' नामक विमानवाहक युद्धपोतलाई ध्वस्त पार्ने चेतावनी उत्तरकोरियाले दियो ।अमेरिकाले उत्तरकोरियाको आणविक क्षमतायुक्त क्षेप्यास्त्र प्रणाली नष्ट गर्ने उद्देश्यले आक्रमण गर्ने क्रममा आफूलाई नियन्त्रणमा लिने वा आफ्नो हत्या हुने सम्भावनालाई उत्तरकोरियाली नेता किम जोङ उन अस्वीकार गर्दैनन् । तर त्योभन्दा अगाडि नै दक्षिण कोरिया, जापान, अस्ट्रेलिया र पश्चिमी अमेरिकी समुद्र तटका सहरहरूमा आक्रमण गर्ने रणनीति उनले अवलम्बन गर्नेछन् भन्नेबारे रणनीतिक विश्लेषकहरू सहमत छन् । पश्चिमी मुलुकहरूका लागि उत्तरकोरियाका विशेष दूत अलेग्जेन्द्रो काओ दे बेनोसलाई उद्धृत गर्दै अन्नपूर्ण पोस्ट्लगायत ब्रिटिस दैनिकहरू डेली मेल र डेली स्टारले दिएको जानकारीअनुसार उत्तरकोरियालाई छोए मात्रै पनि उसले केवल तीनवटा आणविक बमले सिंगो विश्व समाप्त पार्न सक्छ । उत्तरकोरियाले त्यस्तो आक्रमण गर्नुपूर्व नै उसको आणविक क्षमता र क्षेप्यास्त्र प्रणाली ध्वस्त पार्ने रणनीतिक तयारी अमेरिका, जापान र दक्षिणकोरियाले गरिरहेका छन् । तर संसारको कुनै आक्रामक योजना र प्रतिरक्षा प्रणाली शतप्रतिशत पूर्ण सुरक्षित र सफल हुँदैन । एक प्रतिशतभित्रको कुनै अंशमा चुक भए पनि त्यसले अकल्पनीय परिणाम ल्याउन सक्छ । स्वयं अमेरिकाका विगतका दुइटा उदाहरण यस्ता छन् अमेरिकाका ३७ औं राष्ट्रपति रिचार्ड निक्सनले पदभार ग्रहण गरेको सय दिन पनि पुगेको थिएन, १५ अप्रिल १९६९ मा जापानको अत्सुगी हवाई अड्डाबाट जापान सागरमा उत्तरकोरियाको उत्तरपूर्वी सिमानाभन्दा एक सय ४४ किलोमिटरको दूरीमा पर्यवेक्षण उडानमा रहेको अमेरिकी विमान इसी १२१ लाई उत्तरकोरियाले रातको ११५० बजे क्षेप्यास्त्र प्रहार गरी खसाल्यो । त्यसमा सवार सबै २२ जना यात्रु मारिए । स्मरणीय छ, अन्तर्राष्ट्रिय कानुनअनुसार आफ्नो भूसीमाबाट बढीमा २० किलोमिटरसम्मको जल र आकाश क्षेत्रलाई मुलुकको प्रभुसत्ताको क्षेत्र मानिन्छ, तर त्यो दूरीभन्दा कयौं गुणा टाढाको अमेरिकी विमान खसालेर उत्तरकोरियाले अन्तर्राष्ट्रिय कानुन उल्लंघन गरी विश्वको सर्वशक्तिमान राष्ट्रलाई चुनौती दियो ।रातको २१७ बजे रेडियो प्योङयाङले आफ्नो वायु क्षेत्रमा आएको अमेरिकी पर्यवेक्षक विमान खसालेको दाबी गर्यो । कूटनीतिक पागलपनको रणनीतिलाई ट्रम्प, पुटिन वा किमहरूले आफ्नो विदेश नीतिका चुनौतीहरू सामना गर्ने सवालमा कत्तिको कुशलतापूर्वक उपयोग गर्न सक्छन् वा त्यो आत्मघाती वा आमसंहारकारी परिणाममा रूपान्तरण हुन पुग्छ, त्यसको लागि प्रतीक्षा नै गर्नुपर्छ । सन् १९६९ को पहिलो तीन महिनामा मात्रै इसी १२१ जस्ता दुई सय उडान भएका थिए, तर अन्तिम उडानले त्यस्तो नियति भोग्नुपरेपछि त्यस्ता पर्यवेक्षण उडान बन्द गरिए ।निक्सन प्रशासनका उच्चाधिकारीहरूबीच परस्पर सम्पर्क, समन्वयको अभाव, अनुभवहीनता र विभिन्न एजेन्सीहरूबीचको प्रतिद्वन्द्विताको स्थितिमा उत्तरकोरियाविरुद्ध अमेरिकाले कुनै कारबाही गर्न नसकेको अवस्थाको चित्रण हेनरी किसिन्जरले आफ्नो माई ह्वाइटहाउस यर्स नामक पुस्तकमा र निक्सनका निकट सहयोगी तथा चिफ अफ स्टाफ ह्यारी हाल्डम्यानले आफ्नो डायरीमा उल्लेख गरेका छन् । सोभन्दा एक वर्षअघि २३ जनवरी १९६८ मा राष्ट्रपति लिन्डन जोन्सनको कार्यकालमा उत्तरकोरियाले एउटा अमेरिकी जासुसी जहाज पोएब्लोलाई आफ्ना युद्धक डुंगाहरूले घेरेर नियन्त्रणमा लिएको थियो । जहाजका एकजना मारिए र अन्य ८२ जना कर्मचारीहरू ११ महिनासम्म उत्तरकोरियाको थुनामा रहे । हातहतियारले सुसज्जित अमेरिकी जासुसी जहाज सजिलै उत्तरकोरियाको नियन्त्रणमा पुग्नु १९५०५३ को कोरियाली युद्धपछिको अमेरिकाको अर्को पराजय थियो । सन् २०१४ मा प्रकाशित सो समयका गोप्य दस्ताबेजअनुसार पोएब्लो जहाज सन्दर्भमा उत्तरकोरियाका सैन्य संरचनाहरूमाथि आक्रमण, समुद्री नाकाबन्दी र आणविक बम प्रहारसम्मका विकल्पहरू राष्ट्रपति जोन्सनसमक्ष प्रस्तुत गरिएका थिए, तर सोसम्बन्धी जानकारीहरू चुहिएर सोभियत संघका सुरक्षा एजेन्सीहरूका हातमा पुगेको जानकारी आएपछि ती सबै विकल्प त्यागिएका थिए । राष्ट्रपति निक्सनको कूटनीतिक पागलपनको सिद्धान्त निर्वाचन अभियानमा निक्सनले भियतनाम युद्ध अन्त्य गर्ने प्रतिबद्धता जनाएका थिए । सम्मानजनक ढंगले उक्त युद्ध अन्त्य गर्नु राष्ट्रपतिको रूपमा उनको गृह र विदेश नीतिको सबैभन्दा ठूलो चुनौती थियो । एकाध वर्षभित्र युद्ध अन्त्य नभए अमेरिकी जनताको युद्धविरोधी भावना आक्रोशमा रूपान्तरण हुनेमा उनी विश्वस्त थिए । यसैबीच एक दिन लामो व्यस्ततापछि साँझमा ह्वाइटहाउसका मुख्य प्रशासक ह्यारी हाल्डम्यानसँगै समुद्र किनारमा हिँड्दै गर्दा निक्सनले भियतनाम युद्धको समाप्तिको लागि जे पनि गर्न सक्ने बताए एउटा कट्टर कम्युनिस्ट विरोधीको रूपमा पागलपनको हदसम्म पुगेर उत्तर भियतनामविरुद्ध आणविक बम प्रहार गर्नसमेत तयार भएको कुरामा उनीहरूलाई विश्वस्त पार्न नसकुन्जेल उत्तर भियतनाम र सोभियत संघ वार्ताको लागि तयार हुँदैनन् भन्ने उनको निष्कर्ष थियो । उनले यो रणनीतिलाई 'पागलपन सिद्धान्त' को नामकरण गरे । पिटर बेनार्टले आफ्नो चर्चित पुस्तक दी इकारस सिन्ड्रोममा निक्सनको 'पागलपन सिद्धान्त' लाई अपेक्षित रणनीतिक लक्ष प्राप्त गर्न अत्यन्त अविवेकपूर्ण र अत्यधिक शक्ति प्रयोगको सिद्धान्त बताएका छन् । बेनार्ट अनुसार किसिन्जर र निक्सन दुवै उत्तर भियतनामसँगको सवालमा उक्त सिद्धान्त उपयोग गर्न सहमत थिए । त्यसैअनुरूप किसिन्जरले सोभियत नेताहरू र उच्च कूटनीतिक अधिकारीहरूसमक्ष आफ्ना राष्ट्रपति जड्याहा र पागलजस्ता अस्थिर, विवेकहीन छन्, कसैका कुरा सुन्दैनन् । कतिखेर के निर्णय गर्छन्, कुनै पूर्वानुमान गर्न सकिँदैन । सामान्य द्वन्द्वको स्थितिमा पनि आणविक बम प्रहार गर्ने मूर्खता गर्न सक्छन् । त्यसैले तपाईंहरूजस्ता विवेक र समझ भएकाहरूले त्यस्तो पागलपन रोक्ने दायित्व बहन गर्नुपर्छ भनेर मस्को र हनोईका नेताहरूलाई बताउने गर्दथे । सोभियत र उत्तरकोरियाली नेताहरूसँग त्यस्तो कुरा कसरी पत्यारिलो ढंगले राख्ने भन्नेबारे किसिन्जरले अभिनय अभ्यास पनि गर्ने गरेका थिए । सोही रणनीतिअनुरूप सन् १९६९ को अक्टोबरमा संसारभरि विभिन्न स्थानमा तैनाथ अमेरिकी सेनालाई हर स्थितिको लागि तयार भएर बस्ने आदेश दिइयो । आणविक हतियारले सुसज्जित लडाकु विमानहरू सबै विमानस्थलहरूमा तैनाथ गरिए । क्षेप्यास्त्रजडित पनडुब्बीहरू, लामो दूरीका बमवर्षकहरूले उडान भर्न लागे । बमवर्षक र लडाकु विमानहरू अलास्का पार गरेर सोभियत आकाशनजिक विभिन्न अभ्यासमा देखिन थाले । जेम्स क्यारोलले जुन २००५ मा बोस्टन ग्लोबमा लेखेका थिए यी सबै गतिविधिबारे अमेरिकी जनतालाई कुनै जानकारी थिएन, तर सोभियत पक्षले सो सबै जानकारी पाउने गोप्य व्यवस्था गरिएको थियो । अझ अमेरिकाले चीनलाई समेत विश्वासमा लिएर सोभियत संघमाथि आक्रमण गर्ने तयारी गरिरहेको छ भन्ने दर्शाइएको थियो । आफ्नो अस्तित्वमाथिको असुरक्षाबाट त्रसित भएर सोभियत संघ र उत्तर भियतनाम त्यसपछि वार्ताको टेबुलमा बस्न बाध्य हुन्छन् भन्ने निक्सनको विश्वास थियो । तर दुई कार्यकाल अमेरिकाका उपराष्ट्रपति भइसकेका, अढाई दसकदेखिको अमेरिकी राजनीतिमा क्रियाशील, अन्तर्राष्ट्रिय राजनीति, कूटनीति र रणनीतिक मामिलामा अब्बल रहेका निक्सनबारे सोभियत संघ र उत्तर भियतनाम दुविधामा थिएनन्, त्यसैले पत्याएनन् । तर अमेरिकाविरुद्ध अत्यन्त आक्रामक प्रचार युद्ध भने सञ्चालन गरिरहे ।ऊता निक्सन प्रशासनका सुरुका महिनाहरूमा उत्तर भियतनाम र कम्बोडियाका छापामार शिविरहरूमा व्यापक बम वर्षा गराइयो । उत्तर भियतनाममाथि राजनीतिक दबाब निर्माण गर्न सोभियत संघमाथि व्यापक कूटनीतिक दबाब बढाइयो । निक्सन र किसिन्जर दुवै अमेरिकी विदेश नीतिमा आमूल परिवर्तनको लागि प्रतिबद्ध थिए । भियतनाम युद्धमा उसको संलग्नता र सोभियत तथा अन्य कम्युनिस्ट प्रोपोगान्डाका कारण विश्वव्यापी रूपमा ऊ प्रतिरक्षात्मक हुन पुगेको थियो । भियतनाम युद्धको सम्मानजनक अन्त्य गरेर सोभियत संघसँग निशस्त्रीकरण सन्धि र चीनसँग सम्बन्ध सुधार गरेर विश्वमा नयाँ शक्ति सन्तुलनको स्थिति निर्माण गर्ने उनको लक्ष थियो । स्वयं अमेरिकाको आन्तरिक राजनीतिक विवाद र कांग्रेसको अत्यधिक हस्तक्षेपका कारण भियतनाम युद्ध सुरुका रणनीतिक लक्षभन्दा फरक तरिकाले अन्त्य गर्न अमेरिका बाध्य भए पनि अमेरिकी विदेश नीतिमा निक्सन किसिन्जरले ल्याएको परिवर्तनले शीतयुद्धमा अमेरिकी विजयलाई सुनिश्चित गर्यो । ट्रम्प, पुटिन र कूटनीतिक पागलपनको सिद्धान्त २१ डिसेम्बर १९८७ मा रिचार्ड निक्सनले डोनाल्ड ट्रम्पलाई एउटा चिठी लेखेका थिए । पत्रमा आफ्नी पत्नीले एउटा टेलिभिजन अन्तर्वार्तामा ट्रम्पको अन्तर्वार्ता देखेर अमेरिकामा एउटा होनहार नेताको जन्म भइसकेको आफूले अनुभव गरेको र कुनै दिन ट्रम्पले चुनाव लड्ने निर्णय गरेमा उनको विजय सुनिश्चित भएको बताएको उल्लेख थियो । निक्सनले आफ्नी पत्नीलाई राजनीतिबारे गहिरो समझ भएको र उनको भविष्यवाणी सत्य सावित हुने उल्लेख गरेकाबारे गत डिसेम्बर १३ मा पोलिटिकोमा अन्नी कर्नीले लेखेकी छन् ।तीन दसकअघि निक्सन दम्पतीले ट्रम्पबारे राखेका धारणाले पनि पुष्टि गर्छ ट्रम्प बाहिर देखिएजस्ता होइनन् । म्याथ्यु क्रोएनिगले हालैको फरेन अफियर्स पत्रिकामा लेखेका छन् आज युरोप, एसिया, मध्यपूर्वलगायतका क्षेत्रमा अमेरिकी विदेश नीतिसामु विद्यमान चुनौतीहरूका लागि मूलतः बाराक ओबामा जिम्मेवार छन् । त्यसैले ओबामा नीति अनुशरणले ती चुनौतीहरूको सामना सम्भव छैन ।ट्रम्पको विदेश नीतिविरुद्ध मुलुकभित्र र बाहिरको चर्को विरोध र आलोचनालाई क्रोएनिगले संगठित राजनीतिक दुष्प्रचारको रणनीति बताएका छन् । हेनरी किसिन्जरजस्ता घाग राजनेताले ट्रम्पको विदेश नीतिले असीमित सम्भावना बोकेको लेखेका छन् । अमेरिकी समाजको जटिल विभाजन गएको राष्ट्रपतीय निर्वाचनमा देखियो । त्यो वैचारिक र साम्प्रदायिक दुवै आधारमा अत्यन्त कटुतापूर्ण रहेको पुष्टि भयो । निर्वाचनमा रूसी हस्तक्षेपको आरोपप्रत्यारोपले अमेरिकी राजनीति र विदेश नीतिलाई झन् जटिल चुनौतीपूर्ण बनाएको छ । ट्रम्पको पुटिन सम्बन्धबारे आज जुन विवाद देखिएको छ, त्यसको लागि पुटिन उदयको परिवेशको संक्षिप्त चर्चा आवश्यक देखिन्छ सोभियत संघको पतनपछि रूस भयानक अस्थिरता र आर्थिक संकटको स्थितिमा थियो । ९ अगस्त १९९९ मा तत्कालीन राष्ट्रपति बोरिस येल्तसिनले आम जनताले चिन्दै नचिनेका रूसी सुरक्षा एजेन्सीका प्रमुख भ्लादिमिर पुटिनलाई एकीकृत र शक्तिशाली राष्ट्रको रूपमा रूसको भविष्य सुनिश्चित गर्न सक्ने एक्लो व्यक्ति भन्दै प्रधानमन्त्री नियुक्त गरे । पुटिन बितेको १७ महिनाका पाँचौं प्रधानमन्त्री थिए । सँगसँगै येल्तसिनले पुटिनलाई आफ्नो उत्तराधिकारी राष्ट्रपतिसमेत घोषणा गरे । देशविदेशले चिनेजानेका एकसेएक राजनीतिक हस्तीहरू पालैपालो भ्रष्ट र अक्षम सावित हुँदै जाँदा चरम निराशा र हतासामा डुबेका रूसी जनताले बिल्कुलै नयाँ अनुहारका पुटिनमा आफ्नो लागि आशा र सम्भावना देखे । ३१ डिसेम्बर १९९९ मा येल्तसिनले पुटिनलाई कार्यवाहक राष्ट्रपति मनोनीत गरे । पुटिनले आफ्नै नाउँमा जनादेश खोजे र २६ मार्च २००० मा भएको निर्वाचनमा विजयी भएदेखि उनी रूसी राजनीतिको केन्द्रमा मात्रै छैनन्, समसामयिक विश्वका सर्वाधिक अनुभवी र शक्तिशाली राजनेताको परिचय बनाएर बसेका छन् । पुटिनले राष्ट्रपतिमा नियुक्त भएको भोलिपल्टको नयाँ वर्षको सन्देशमा रूसको विखण्डनमा पूर्णविराम लाग्ने बताए । रूसी जनतालाई आफ्नो मुलुकको भविष्यप्रति आश्वस्त पारे । राष्ट्रपतिमा नियुक्त हुनु दुई दिनअघि जारी गरेको प्रतिज्ञापत्रमा एउटा सवल र शक्तिशाली राष्ट्रको पहिचान निर्माण गर्ने, कुनै विचार र दर्शनलाई राज्य दर्शनको रूपमा स्वीकार नगर्ने, राजनीतिक र सामाजिक मूल्यहरूमा बेलायत र अमेरिकाका फोटोकपी नबन्ने, रूसको आफ्नै देशभक्ति, परम्परागत राष्ट्रिय मूल्यहरू प्रवद्र्धन गर्ने तथा राज्यको प्रधानता र विश्व समुदायमा आफ्नो राष्ट्रिय सम्मान र मर्यादाको संवद्र्धन गर्दै राष्ट्रिय एकता र समृद्धि आर्जन गर्ने उल्लेख गरेका थिए । अमेरिका, नाटो र युरोपियन समुदायको शत्रुता, संवेदनहीनता र नाकाबन्दीबीच पनि पुटिनले आफूले कबोलेजस्तै रूस मोटामोटी रूपमा जनतालाई दिन सके । त्यसैले उनी रूसभित्र अत्यधिक लोकप्रिय छन् । पुटिनको दृढ इच्छाशक्ति, राष्ट्रभक्ति र परम्परागत मूल्य र संस्कृतिप्रतिको निष्ठाबाट ट्रम्प औधी प्रभावित थिए । पुटिनले जस्तै अमेरिकी राष्ट्रियतालाई पुनर्जीवन दिन नसकुन्जेल 'अमेरिका फस्ट' को आफ्नो लक्ष सफल नहुनेमा ट्रम्प विश्वस्त थिए । अमेरिका र युरोपमा ट्रम्पको विरोधपछाडिको एउटा मुख्य कारण उनले पुटिनको प्रशंसा गर्नु पनि थियो । विगतको भन्दा जटिल र बहुआयामिक चुनौती ट्रम्प प्रशासनसामु छ । तर बिल क्लिन्टन, जर्ज बुस र बाराक ओबामाका अढाई दसकदेखिका अलिकता वर वा परका परम्परागत अमेरिकी विदेश नीति पनि असफल भएकोबारे अमेरिकाभित्र व्यापक आलोचना भइरहेको सन्दर्भमा एउटा नयाँ आरम्भ आवश्यक थियो। सो सन्दर्भमा डोनाल्ड ट्रम्पले अमेरिकी विदेश नीतिमा निक्सन प्रतिपादित कूटनीतिक पागलपन सिद्धान्तको अनुशरण गरेकोबारे अमेरिका र बेलायतबाट प्रकाशित पत्रपत्रिकाले उल्लेख गरेका छन् । निर्वाचन अभियानको क्रममा रूस, चीन, नाटो आदि अमेरिकी परराष्ट्र नीतिका केन्द्रीय विषयका बारेमा ट्रम्पले व्यक्त गरेका धारणा र अवलम्बन गरेका नीतिहरूमा प्रदर्शित नीतिगत अस्थिरतालाई त्यसैको उदाहरणको रूपमा प्रस्तुत गर्ने गरिन्छ । हो, निश्चित लक्ष प्रतिबद्ध असाधारण कूटनीतिक सोच, दृष्टि, क्षमता, आत्मविश्वास र इच्छाशक्ति भएको राजनेताले मात्रै अनुमान गर्न नसकिने आक्रामक कूटनीतिक पागलपनको सिद्धान्तको रणनीतिक उपयोग गर्ने सामथ्र्य राख्छ । धेरै वर्षदेखि विश्वले राम्ररी चिनेका निक्सन र किसिन्जरको तुलनामा हिजोका दिनसम्म राजनीतिक र कूटनीतिक रूपमा अज्ञात रहेका ट्रम्प त्यस्तो अस्थिर, अपूर्वानुमेय कूटनीतिक पागलपनको सिद्धान्तलाई रणनीतिक रूपमा उपयोग गर्ने उचित पात्र हुन सक्छन् । बाहिरी विश्वले चिन्दै नचिनेका उत्तर कोरियाली नेता किम अझ कूटनीतिक पागलपनको सिद्धान्तका प्रयोक्ता भएका हुन सक्छन्। ट्रम्पको मुख्य चुनौती एकातिर इस्लामिक स्टेटजस्तो अपरम्परागत तर त्रासद चुनौती छ । अर्कोतिर उत्तरकोरिया छ । भ्लादिमिर पुटिन र सी जिनपिङजस्ता अत्यन्त शक्तिशाली र अनुभवी राजनेताहरू छन् । परम्परागत कूटनीतिक शैलीले यस्ता विविध चरित्रका प्रतिद्वन्द्वीबीच परिणाम नदिने विश्वास ट्रम्पले लिएको हुन सक्छ ।ट्रम्पमाथि रूसविरुद्ध आक्रामक रणनीति अवलम्बन गर्न निरन्तर दबाब बढ्दै गएको सन्दर्भमा रूसले पनि सिरिया सवालमा कडा नीति अवलम्बन गरे । आणविक क्षमतायुक्त रूसी बमवर्षक विमान तथा जासुसी जहाज जापान तथा अमेरिकाका अलास्का र क्यालिफोर्नियाका जल र वायु क्षेत्रनिकट देखिने गरेको जानकारी सीएनएन र फक्स टेलिभिजन च्यानलहरूले गएका दिनहरूमा दिइरहेका छन् । पश्चिमविरुद्ध कूटनीतिक पागलपनको सिद्धान्त र हाइब्रिड युद्ध नीतिमा पुटिन अझ निष्णात देखिन सक्छन्। कूटनीतिक पागलपनको रणनीतिलाई ट्रम्प, पुटिन वा किमहरूले आफ्नो विदेश नीतिका चुनौतीहरू सामना गर्ने सवालमा कत्तिको कुशलतापूर्वक उपयोग गर्न सक्छन् वा त्यो आत्मघाती वा आमसंहारकारी परिणाममा रूपान्तरण हुन पुग्छ, त्यसको लागि प्रतीक्षा नै गर्नुपर्छ ।"
"खर्च न्यून, आर्थिक वृद्धि उच्च !","चालू आर्थिक वर्ष ०७३७४ मा नेपालको अर्थतन्त्र ६ प्रतिशतको हाराहारीमा वृद्धि हुने अनुमान गरिएको छ । अन्तर्राष्ट्रिय मुद्राकोषले नेपालको अर्थतन्त्र यो वर्ष ५५ प्रतिशतले, विश्व बैंकले ६ प्रतिशतले र एसियाली विकास बैंकले ५२ देखि ६२ प्रतिशतसम्मले आर्थिक वृद्धि हुने अनुमान गरेका छन् ।नेपालको केन्द्रीय तथ्यांक विभागले पनि यतिखेर यो वर्षको पूर्व बजेट आर्थिक सर्वेक्षणको लागि राष्ट्रिय आयको हिसाब गरिरहेको छ । त्यो पनि यी अनुमानकै हाराहारीमा अर्थतन्त्र वृद्धि हुने अनुमान गर्न सकिन्छ । गत वर्षको ०८ प्रतिशतको तुलानामा यो वर्षको वृद्धिदर निसन्देह उत्साहजनक हो । चुनावको कारणले आर्थिक वर्षका अन्तिम साताहरूमा अर्थतन्त्र गम्भीर ढंगले प्रभावित भएन भने यो वर्ष वृद्धिदरका यी अनुमान हासिल गर्न कुनै कठिनाइ नहुने अनुमान गर्न सकिन्छ । माथि उल्लिखित तीनवटै अन्तर्राष्ट्रिय वित्तीय संस्थाहरूले आआफ्ना अनुमानमा मुख्यरूपमा तीन कुरालाई आधार मानेका छन् । पहिलो कृषि उत्पादनमा उल्लेख्य वृद्धि, दोस्रो, विद्युत् आपूर्तिमा उल्लेख्य सुधार र तेस्रो पुनर्निर्माण कार्यमा केही गतिशीलता । नेपालको कुल गार्हस्थ्य उत्पादनमा कृषि क्षेत्रको योगदान ३३ प्रतिशतको हाराहारीमा छ र समग्र कृषि उत्पादनमा धान र गहुँको योगदान २५ प्रतिशतको हाराहारीमा छ । यो वर्ष धानको उत्पादन २२ प्रतिशतले वृद्धि भई ५५ लाख मेट्रिकटन भएको अनुमान छ । यो उत्पादन अहिलेसम्मकै सर्वाधिक धान उत्पादन हो । अहिलेसम्मको सर्वाधिक धान उत्पादन ५० लाख ७२ हजार मेट्रिक टन हो, जुन आर्थिक वर्ष २०६८६९ मा भएको थियो । यो वर्षको धान उत्पादन मुख्यरूपमा उपयुक्त समयमा पर्याप्त मनसुनी वर्षा भएकाले भएको हो । समयमा रासायनिक मल आपूर्ति हुन सकेकोलाई पनि धान र गहुँ उत्पादन वृद्धिको सहायक कारण मानिएको छ । राजधानी सहरमा यो वर्षको पहिलो चौमासिकको अन्त्यदेखि लोडसेडिङको पूर्ण अन्त्य र राजधानी बाहिर पनि लेडसेडिङमा भएको कटौतीले औद्योगिक उत्पादन र सेवा क्षेत्रका गतिविधि क्रियाशील हुन जानु स्वाभाविक भयो । राजधानीभित्र र बाहिर ठूला होटेलहरूको निर्माणमा ठूलो लगानी भएको छ । यो वर्ष आन्तरिक र वैदेशिक व्यापार विशेषगरी पैठारी निर्बाध रूपमा सञ्चालन हुन सक्यो । उद्योगहरूको क्षमता उपयोगमा सुधार भयो । यी कुराको आर्थिक वृद्धिदरको सुधारमा केही भूमिका रह्यो । पुनर्निर्माण सम्बन्धमा पनि संस्थागत संरचना तयार भइसकेकाले पछिल्लो कालमा केही सक्रियता देखिनु स्वाभाविक थियो । त्यसैले यी संस्थाहरूको अनुमानमा विश्वास गर्न सकिने आधार छन् । तर यी तीनवटै संस्थाहरूले नऔंल्याएको तर यो वर्ष आर्थिक वृद्धिदर ६ प्रतिशतसम्म पुग्न सक्छ भन्ने अनुमानको एउटा महत्वपूर्ण कारण गत वर्षको न्यून आर्थिक वृद्धिदर पनि हो । किनभने गत वर्षको न्यून वृद्धिदरबाट अर्थतन्त्रको जग (बेस) तल्लो स्तरमा थियो । भूकम्प र नाकाबन्दीबाट देश मुक्त भई अर्थतन्त्र सामान्य रूपमा सञ्चालन हुँदा पनि वृद्धिदर स्वतः बढी देखिन गयो । कुल गार्हस्थ्य उत्पादनका आँकडा केलाउँदा यो स्थिति अझ प्रस्ट हुन्छ। आर्थिक वर्ष २०७१७२ मा आर्थिक वर्ष २०५७५८ को आधार मूल्यमा नेपालको कुल गार्हस्थ्य उत्पादन ६ खर्ब ८९ अर्ब ८४ करोड ८० लाख रुपैयाँ थियो । आर्थिक वर्ष २०७२७३ मा अर्थतन्त्र ०७७ प्रतिशतले मात्र बढेकाले त्यो वर्ष नेपालको अर्थतन्त्र ६ खर्ब ९५ अर्ब १९ करोड १० लाख रुपैयाँको भयो । यो वर्ष (२०७३७४) अर्थतन्त्र अनुमान गरिएअनुरूप ६ प्रतिशतले बढ्यो भने हाम्रो अर्थतन्त्र सात खर्ब ३६ अर्ब ९० करोड रुपैयाँको हुन्छ । तर गत वर्ष अर्थतन्त्र ०७७ प्रतिशतले बढ्नुको सट्टा ४ प्रतिशतले मात्र बढेको भए पनि त्यो वर्ष नेपालको कुल गार्हस्थ्य उत्पादन ७ खर्ब १७ अर्ब ४४ करोड २० लाख हुन्थ्यो । त्यसको तुलनामा यो वर्षको अनुमानित कुल गार्हस्थ्य उत्पादन (७ खर्ब ३६ अर्ब ९० करोड रुपैयाँ) ६ प्रतिशतको सट्टा २७ प्रतिशतले बढेको हुन्थ्यो । गत वर्ष अर्थतन्त्र ४ प्रतिशतको सट्टा ३ प्रतिशतले बढेको भए यो वर्ष अर्थतन्त्र ६ प्रतिशतको सट्टा ३७ प्रतिशतले बढेको हुन्थ्यो । यसले के कुरा प्रस्ट पार्छ भने यो वर्ष अर्थतन्त्र अनुमानित ६ प्रतिशतले बढ्नुमा गत वर्ष न्यून दरमा आर्थिक वृद्धि भई कम हुन गएको आधार (बेस) नै मुख्यरूपमा जिम्मेवार छ । गत वर्षको वृद्धिदर सामान्य (३ वा ४ प्रतिशत) रहेको भए यो वर्षको वृद्धिदर पनि सामान्य नै हुने थियो । आर्थिक वृद्धिदर मात्र होइन, यो वर्ष राजस्व र आयातका वृद्धिदर पनि अस्वाभाविक रूपमा उच्च छन् । जस्तैः यो आर्थिक वर्षको पहिलो आठ महिनाको अवधिमा राजस्व ५१९ प्रतिशतले र आयात ४४२ प्रतिशतले बढेको छ । यी दुवै दर सामान्य र स्वाभाविक होइनन् । यी दुई दर यति उच्च हुनुको कारण गत वर्ष भूकम्प र नाकाबन्दीको कारणले राजस्व ३४ प्रतिशतले र आयात १३९ प्रतिशतले घट्न गई आधार नै तल झरेको थियो । त्यो न्यून आधारबाट यो वर्षको सामान्य किसिमको राजस्व परिचालन र आयातको वृद्धिदर उच्च हुन गए । त्यसैले यो वर्ष राजस्व परिचालन र आयातको वृद्धिदर चर्चा र तुलनाका विषय भएनन् । त्यसैले यो वर्ष ६ प्रतिशतको आर्थिक वृद्धि कुनै विशेष मानवीय प्रयत्नबाट हुने नभई नेपालको ऐतिहासिक न्यून दरको आर्थिक वृद्धिदरकै निरन्तरता हो । यो वृद्धिदरमा मानवीय प्रयत्नको भूमिका छ भने त्यो पनि निजी क्षेत्रको भूमिकामा छ, जसले विशेषगरी पर्यटन क्षेत्रमा ठूलो लगानी गरेको छ । राजधानी र मोफसलका एकाध सहरमा भएको लोडसेडिङ अन्त्यले उद्योग क्षेत्रको क्षमता उपयोगमा केही सुधार आएको अवश्य छ । तर कुल गार्हस्थ्य उत्पादनमा केवल ५५ प्रतिशत मात्र योगदान रहेको उद्योग क्षेत्रमा भएको सामान्य सुधारले कुल गार्हस्थ्य उत्पादनको वृद्धिदरमा खासै ठूलो प्रभाव पार्दैन । यो वर्ष शिक्षक र कर्मचारीहरूको भारी तलब वृद्धिको पनि यो वृद्धिदरमा केही योगदान रहेको छ । त्यसैले यो वर्षको अर्थतन्त्रको वृद्धिदर उत्सव मनाउनुपर्ने खालको वृद्धिदर होइन । यो वृद्धिदरको दोस्रो कारण अनुकूल मनसुनी वर्षा हो । गतिहीन अवस्थाबाट गुज्रिरहेकोे नेपालको अर्थतन्त्रमा जुनसुकै कारणले भए पनि केही गति देखिनु निसन्देह खुसीको विषय हो । तर आउँदो वर्ष यसको निरन्तरताको भने विल्कुलै सुनिश्चितता छैन । अनिश्चित कुन कारणले छ भने आगामी मनसुन पनि यो वर्षको जस्तै अत्यन्त अनुकूल हुनेछ भन्ने ग्यारेन्टी छैन । दक्षिण एसियामा लगातार दुई वर्ष मनसुन अनुकूल रहेको बिरलै पाइन्छ । आकाशे वर्षाको भरमा हासिल भएको उच्च दरको आर्थिक वृद्धिदर दिगो नहुने कुरा बताइरहनुपर्ने विषय होइन । नेपालको अर्थतन्त्रको दिगो खालको उच्च वृद्धिदरको सुनिश्चितता कृषि क्षेत्रको दिगो विकासले मात्र दिन सक्छ र कृषि क्षेत्रको दिगो विकासको प्रत्याभूति सम्पूर्ण कृषि भूमिमा बाह्रै महिना सिँचाइ सेवा उपलब्ध गराउन सक्दा मात्र हुन्छ, नेपालका नदी, खोलामा बगिरहेको पानी सम्पूर्ण खेत खलिहानमा नियमित रूपमा दगुराउन सक्दा मात्र हुन सक्छ । आकाश ताकेर बस्नुपर्ने स्थितिले कृषि क्षेत्रको दिगो विकास हुँदैन । जहाँसम्म सिँचाइ सुविधा विस्तारको अवस्था छ, हालै योजना आयोगका एकजना सदस्यले खुलासा गरेको कुराले प्रस्ट्याउँछ । उनले भनेका छन् २०१६ सालमा गणेशमान सिंहले शिलान्यास गरेको एउटा सिँचाइ आयोजना अहिलेसम्म सम्पन्न हुन सकेको छैन । उच्च आर्थिक वृद्धिदर हासिल गर्ने उद्देश्यले विनियोजन गरिएको पुँजीगत बजेटको आर्थिक वर्षको नौ महिना बितिसक्दा एकतिहाइ पनि खर्च गर्न नसकिएको अवस्थामा यो ६ प्रतिशत आर्थिक वृद्धिको श्रेय लिन सुहाउने कुरा होइन । लगानी नै नगरी विकास गर्न सकिने भए मुलुकहरू ऋणको भारले किन थिचिन्थे ? नेपालको सन्दर्भमा पुँजीगत बजेटको शीर्षकको आवश्यकता नै पर्दैनथ्यो । त्यसैले पुँजीगत बजेट पूर्णरूपमा खर्च गर्ने व्यवस्था संस्थागत नहुन्जेल मुलुकको आर्थिक वृद्धिदर दिगो रूपमा उच्च हुने कल्पना गर्नु भ्यागुताको धार्नी बराबर हो ।"
यसरी हुन्छ १९५० को सन्धि निरूपण,"सन् १९५० को नेपाल भारत सन्धिलाई लिएर सात दसकयता दुई देशबीच पटकपटक छलफल, आलोचना, प्रत्यालोचना र बैठकहरू भए । राणाशाहीका अन्तिम शासक मोहनशमशसर किन यो सन्धि गर्न बाध्य भए भन्ने कुराको पूर्ण ज्ञान भए मात्र यो सन्धि गर्न नेपाली पक्षको अपरिहार्यता बुझ्न सजिलो हुनेछ । यति लामो अन्तरालपछि मोहन शमशेरको शासनसँग सम्बन्ध यो सन्धि विशेषज्ञ अरू कोही पनि जीवित होला भन्न सकिँदैन । पंक्तिकारको सन्धिसँग कुनै पनि सम्बन्ध नभए पनि त्यस समयका प्रमुख शासक वर्गसँगको निकटतम सम्बन्धले यथार्थ तथ्य पंक्तिकारलाई थाहा भएको हो । पाठक वर्गलाई पनि राणाशासनका अन्तिम शासक मोहन शमशेरले आफ्ना विश्वसनीय सल्लाहकारहरूको रायको अवहेलना गरी किन यो सन्धिमा हस्ताक्षर गरे भन्ने कुरा अवगत हुन सजिलो होस् भन्ने हेतुले केही तथ्य उल्लेख गर्न मनासिब लागेकाले यो जानकारी गराउने चेष्टा गरेको छु । प्रायः नौ दसकको निरंकुश र अनुदार शासनको प्रबुद्घ नेपालीहरूले देशविदेशमा विरोध गर्न सुरु गरिसकेका थिए । १९९७ सालमा प्रजापरिषद्का चार सदस्यले प्राणको आहुतिसमेत दिइसकेका थिए । राणाहरूको पारिवारिक कलहले विरोधले झन् उग्र रूप लिएको थियो । त्यही समय भारत औपनिवेशिक शासनबाट स्वतन्त्र भएको थियो र कतिपय भारतीय नेताहरू हाम्रो देशमा राणाशासन अन्त्य गर्न चाहन्थे । कुनैकुनै भारतीय नेता त नेपालको अस्तित्वै समाप्त पार्न चाहन्थे । त्यस्तो विषम परिस्थितिमा भारत सरकारले मोहन शमशेरलाई राजकीय सम्मानका साथ भारत भमण गरायो र यो सन्धिको मसौदा दियो । मोहन शमशेरका विश्वास पात्र सल्लाहकारहरूले 'यो सन्धिले नेपालको ठूलो अहित गर्छ । सार्वभौम स्वतन्त्रतामा समेत आँच आउँछ' भनेर प्रतिवाद गरेका थिए, तर मोहन शमशेरले उनीहरूलाई भने, 'यो सन्धिपछि हाम्रो शासनको विरोधको अन्त्य हुनेछ । हाम्रा दुई देशको सम्बन्ध प्रगाढ हुनेछ' भनी पण्डित जवाहरलाल नेहरू (तत्कालीन भारतीय प्रधानमन्त्री) ले आश्वासन दिएका थिए । 'केही पाउनका लागि केही गुमाउनुपर्छ' बुझ्यौं । त्यसपछि सल्लाहकारहरूको बोल्ने बाटो बन्द भयो । अंगे्रजी कूटनीतिक अनुभव सँगालेका भारतीयसँग मोहन शमशेरको कूटनीति टिक्न सकेन । मोहन शमशेरले यो असमान सन्धिमा आफूले र भारतीय राजदूतले मात्र सही गर्ने सर्त पनि मन्जुर गरे । अन्ततः मोहन शमशेरले गुमाउनुबाहेक केही पाएनन् । हाम्रो देशले सात दसकसम्म पनि सन्धिमा कुनै परिमार्जनसम्म गर्न सकेको छैन र दुष्परिणाम भोगिरहेछ । जबसम्म नेपालको राजनीतिबाट नेतातन्त्रलाई समूल नष्ट गरी चरित्रवान् राष्ट्रवादी प्रशासकको हातमा देशको प्रशासनको बागडोर आउँदैन, नेपालीले आफ्नो पुरानो गौरवबारे गर्व गर्ने स्थितिको पुनरागमन सम्भव छैन । सन् १९५१ मा राणाशासन अन्त्य भएपछि धेरै प्रशासनिक प्रयोग भए, तर कुनै प्रशासनले पनि समस्याको समाधान गर्ने प्रयास गरेन, न त अवाश्यक नै ठान्यो । कुनै नेपाली नेता वा प्रबुद्घ नेपालीले सन्धिको विरोध गर्ने खुलमखुला दुस्साहस गर्यो भने उसको विरोधको कसरी अन्त्य हुन्थ्यो, यकिनका साथ भन्न गाह्रो छ, कल्पना मात्र गर्न सकिन्छ ।केही समयअघि 'प्रबुद्घ व्यक्तिको समूह' को गठन गरी भारतसँग भएका सन् १९५० को सन्धिसमेत र अरू सन्धिसम्झौताहरूको पुनरावलोकन वा संशोधन गर्ने मनसाय देख्दा आश्चर्य लागेर आउँछ । यिनै सदस्यहरूले धेरै लामो समयसम्म ठूलाठूला ओहोदामा रही देश सेवा गरिसकेकाले यिनीहरूले आआफ्नो योग्यता, निष्ठा, राष्ट्रप्रेम र कुशलताको प्रमाण पर्याप्त मात्रामा प्रदर्शित गरिसकेका छन् । यिनै प्रबुद्घ समूहलाई निर्देशन दिने राजनेताबारे धेरै लेख्न आवश्यक छैन । नेपालजस्तो सानो र गरिब मुलुकमा ६०१ सांसद राखेर वर्षौंसम्म संविधान बनाउने निहँमा देशलाई खोक्रो बनाउने, सबैले देशदेशान्तर घुम्ने, मोजमज्जा गर्ने, अकूत सम्पत्ति कमाउने तर देशका गरिब र निमुखा जनता दरिद्रबाट दरिद्रतर र दरिद्रतम हुँदै जाने भइरहेबाट यिनीहरूको चरित्र छल्र्लंग भएन र ? यी नेताहरूले देशको सेवा गर्नेछन् भन्ने कल्पना गर्नु पनि मूर्खताभन्दा केही हुन सक्दैन । आफूलाई राष्ट्रवादी भन्ने तर दक्षिण एसियाको वास्तविक राजनीतिको गहन अध्ययन नभएका व्यक्तिहरू भारतले थिचोमिचो गरेर हामीलाई यस्ता सन्धि गर्न बाध्य गर्छ भन्ने गर्छन् । हो, नेपालको तुलनामा भारत विशाल छ । नेपालको भौगोलिक स्थितिले धेरै कुरामा भारतको सहयोग नभएमा नेपाललाई अफ्ठेरो र असुविधा पर्नेछ । यस्तो स्थितिमा चाहेमा भारतले नेपालमाथि धेरै किसिमबाट दबाब दिन सक्छ, तर भारतले कूटनीतिक मर्यादाको पालन गरी नेपालसँग सौहार्दपूर्ण सम्बन्ध राख्ने इच्छा व्यक्त गर्दछ । यदाकदा नेपालको विवशतामा भारतले आघात नगरेको पनि हैन । नेपाली नेताहरू आफ्नो खुट्टामा उभिने, तीर्थाटन नगर्ने, निष्ठावान् राष्ट्रवादी भएका भए आज यस्तो स्थिति आउने थिएन । प्रकृतिले नेपाललाई पनि केही मात्रामा भए पनि शक्ति सम्पदा प्रदान गरेको छ । तर अफसोस, नेपाली शासक वर्गले ती सम्पदाबाट आफ्ना प्राकृतिक असहायतालाई न्यून गर्ने चेष्टा नै गरेनन् । ती सम्पदाको राम्रो प्रयोग गर्न सकेको भए आज हामी मगन्ते देश हुनुपर्ने थिएन । यस्ता राजनेताबाट हाम्रो राष्ट्रिय प्रतिष्ठामा वृद्घि होला भने कल्पना पनि गर्न सकिँदैन । जबसम्म नेपालको राजनीतिबाट नेतातन्त्रलाई समूल नष्ट गरी चरित्रवान् राष्ट्रवादी प्रशासकको हातमा देशको प्रशासनको बागडोर आउँदैन, नेपालीले आफ्नो पुरानो गौरवबारे गर्व गर्ने स्थितिको पुनरागमन सम्भव छैन । नेपालले बाटो बिराएको जस्तो छ । यो सन्धि गरेर अन्तिम राणाशासक मोहन शमशेरले आफ्नो शासनको रक्षार्थ राष्ट्रको स्वार्थमा आघात पुर्याए । तर त्यसपछिका कोही शासक वर्गले यस सन्धिप्रति विशेष चासो देखाएनन् । गणतन्त्र घोषणापछिका शासकहरूले ता स्वार्थवादभन्दा अरू कनै वाद जानेबुझेका नै रहेनछन् । अहिले आएर नेपाल झन् नेतातन्त्रको जालोमा बाँधिन पुग्यो । झन् भागबन्डाको शासनले रहेसहेको आसमा पनि तुषारापात गरिदियो । विखण्डनवादी राक्षसले जन्म लिएको जस्तो आभास हुन लाग्यो । केही दिवंगत भारतीय प्रधानमन्त्रीका कतिपय अभिव्यक्तिबारे अवगत हुने नेपालीले जुर्मुराएर उठ्ने बेला भइसकेको छ । समुद्रको गर्भमा हीरा, माणिक रहेजस्तै हाम्रो यो गौरवशाली देशमा पनि निखर राष्ट्रवादीको खाँचो छ । बलिदान दिन सक्ने गोरखालीले एकपटक फेरि कम्मर कस्नुपरेको छ । नेतातन्त्रका नेताहरूबाट निर्देशित प्रबुद्घ समूहबाट हाम्रो वर्तमान समस्याको समाधान सम्भव छैन । राष्ट्रवादीको हातमा शासनको भार आएपछि सन् १९५० को सन्धि इतिहासको गर्भमा जानेछ । यो सन्धि मात्र हैन, अरू पनि धेरै समस्या छन् । ती सबैको समाधान नगरी हाम्रो देश प्रगतिपथमा जान सक्दैन । तसर्थ सबै सुतेका राष्ट्रवादीहरूको उठ्ने बेला भिड्किन लाग्यो । यिनीहरूले बुझ्नुपर्यो समयले कसैलाई पनि पर्खिंदैन । तसर्थ प्रबुद्घ नेपाली समूहले पनि बुझ्नुपर्यो र राष्ट्रवादलाई सघाउनुपर्यो । अनि सबै मिली सन् १९५० को सन्धिको निरूपण गरौंला ।"
