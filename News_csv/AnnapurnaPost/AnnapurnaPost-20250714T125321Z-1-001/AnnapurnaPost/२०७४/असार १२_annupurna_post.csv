शीर्षक,विवरण
विजयभित्रको पराजय,"नेपालका कम्युनिस्टहरू जसले नेपाली सर्वहारावर्गीय क्रान्तिको लागि माक्र्सवादलेनिनवादमाओवाद (विचारधारा) लाई क्रान्तिको लागि सही मार्गनिर्देशक सिद्धान्त मान्दै आएका छन्, उनीहरूले दुइटा मूल पक्षमा जोड दिएको पाइन्छ । पहिलो संसदीय प्रणाली माक्र्सवादी दृष्टिकोणमा अन्ततः लोकतान्त्रिक प्रणाली होइन, त्यसअन्तर्गत हुने (गरिने) निर्वाचन परिणामले जनमतको वास्तविक प्रतिनिधित्व गर्दैन, संसदीय प्रणालीअन्तर्गत जनताका समस्या समाधान हुन सक्दैन । दोस्रो नेपालजस्तो देशका लागि यसको विद्यमान अर्धऔपनिवेशिक (नवऔपनिवेशिक) र अर्धसामन्ती व्यवस्थाको अन्त्यद्वारा स्थापित जनवादी गणतन्त्रात्मक शासन व्यवस्था स्थापना अनिवार्य छ, जो जनताको सशस्त्र विद्रोहबाट मात्रै सम्भव छ । जनताको सशस्त्र विद्रोह दीर्घकालीन जनयुद्धको तीन जादुगरी हतियारपार्टी, मोर्चा र जनसेनाले सर्वहारा वर्गको पार्टी सुसज्जित हुनैपर्छ । नेपालकै र संसारभरका संसदीय प्रणाली अपनाएका देशहरूका अनुभवबाट यो स्पष्ट छ संसदीय व्यवस्था सही अर्थमा एउटा लोकतान्त्रिक प्रणाली होइन र यसद्वारा जनताका समस्या समाधान हुनै सक्दैन । त्यसकारण माक्र्सवादीलेनिनवादीमाओवादी पार्टीको लागि संसदीय निर्वाचनको बहिष्कार वा उपयोगद्वारा उक्त संसदीय प्रणालीको भण्डाफोर गर्ने र त्यसरी जनताको चेतना उठाएर नयाँ जनवादी क्रान्ति तथा दीर्घकालीन सशस्त्र संघर्षको लागि आधार तयार पार्ने नीति नै सही हो । ती पार्टीहरूले केमा दृढ विश्वास राख्नैपर्छ भने कुनै शान्तिपूर्ण, संसदीय वा सुधारवादी तरिकाद्वारा विद्यमान प्रतिक्रियावादी संसदीय प्रणाली समाप्त पारेर त्यसका ठाउँमा एउटा सही प्रजातान्त्रिक पद्धति स्थापना हुन सक्दैन, जसको लागि एउटा क्रान्तिकारी पार्टीले भूमिगत र खुला दुवैखाले संगठन र संघर्षको तयारीमा जोड दिनु आवश्यक छ । सशस्त्र संघर्षको लागि भूमिगत तयारी र जनसंघर्षको लागि खुला तयारी । आखिरमा भूमिगत र खुला जे भने पनि जनताको विश्वास, उनीहरूको चेतना र संघर्षको स्तर, पार्टी तथा जनवर्गीय संगठन वा शक्तिको निर्माण अनिवार्य तत्व हुन् । संसदीय प्रणाली किन प्रजातान्त्रिक हुँदैन ? संसदीय प्रणाली पुँजीपति वर्गको लागि स्वर्ग हो भने गरिब किसान, मजदुर आदिको लागि नर्क हो । किनभने यो धनीमानी तथा पुँजीपतिहरूको व्यवस्था हो । यसमा बोल्न पाइन्छ, तर खान मिल्दैन । बोल्न पाइने तर खान नपाइने यस्तो व्यवस्थाको निर्वाचन गराउने सत्ता भनेको खान पाउनेहरूको सत्ता हो र उनीहरूले आफ्ना उम्मेदवारलाई जिताउनको लागि प्रहरी आतंक, धाँधली, गुन्डागर्दी, बुथ क्याप्चर, पैसा, आचारसंहिता उल्लंघन आदिद्वारा सत्ताको काफी दुरुपयोग गर्ने गर्छन् । यसो गरेबापत पुँजीपति वर्गका उम्मेदवारलाई केही पनि हुँदैन र कसैले पनि छुँदैन । आनन्दसित निर्वाचन जित्छन् र सरकार बनाउँछन् । किनभने माथि उल्लिखित काम भनेको एउटा संसदीय व्यवस्थाको निवाचनभित्रका आवश्यक चरित्रभित्र पर्छन् । नेपालका अहिलेसम्मका भएगरिएका सबै निर्वाचनमा उल्लिखित कुरा भएका छन्। मोहनविक्रम र विप्लवले रूख चिह्नमा मत माग्दै हिँड्ने भनेको प्युठानी र थवाङी क्रान्तिकारी कम्युनिस्टहरूको हार हो । सारमा यो ती पार्टीभित्रका क्रान्तिकारीहरूका लागि विजयभित्रको एउटा पराजय हो । त्यस्तो पृष्ठभूमिविरुद्ध संसदीय प्रणालीको भण्डाफोरलाई तीव्रता दिने काम कम्युनिस्ट क्रान्तिकारीहरूको हो । यहाँ क्रान्तिकारी कम्युनिस्टहरू भन्नाले माक्र्सवादलेनिनवादमाओवादलाई सर्वहारा क्रान्तिको लागि मार्गनिर्देशक सिद्धान्त मान्ने पार्टीहरू हुन् । वर्तमान समयमा यो वर्गमा नेपालका तीनवटा कम्युनिस्ट पार्टीहरू, नेकपा (क्रान्तिकारी माओवादी), नेकपा (विप्लव समूह) र नेकपा (मसाल) पर्छन् । केही समयपहिले यी तीनवटाबीच राष्ट्रियता र जनताका जनजीविकाका सवालमा आन्दोलनको लागि कार्यगत एकता पनि भएको थियो, तर अहिलेको स्थानीय निर्वाचनमा यिनीहरूले त्यसको आवश्यकता ठानेनन् र एक्लाएक्लै निर्वाचन जाने नीति तय गरे, जसअनुसार नेकपा (क्रान्तिकारी माओवादी) उपयोग, नेकपा (विप्लव समूह) ले बहिष्कार र अहिले नेकपा (विप्लव समूह) र नेकपा (मसाल) ले भाग आदिद्वारा निर्वाचनमा संलग्न छन् । अचम्म त के भएको छ भने नेकपा (विप्लव समूह) र नेकपा (मसाल) सिद्धान्त, विचार र राजनीतिविपरीत क्रमशः रोल्पाको थवाङ र प्युठानको माण्डवीमा नेपाली कांग्रेससित चुनावी गठबन्धन गर्न पुगेका छन् । सिद्धान्ततः नेकपा (मसाल) का महामन्त्री मोहनविक्रमले पनि नेकपा (क्रान्तिकारी माओवादी), नेकपा (विप्लव समूह) ले जस्तै एउटा माक्र्सवादीलेनिनवादीमाओवादी पार्टीले संसदीय निर्वाचनमा भाग लिनु हुँदैन भन्ने मान्यता राख्छन्, तर व्यवहारमा उनले २०४९ सालदेखि एमालेले जस्तै हरेक निर्वाचनमा भाग लिँदै आएका छन् । तैपनि वामपन्थी तथा देशभक्तहरूबाहेक अरू प्रतिक्रियावादी र दलालसित एकता गर्नु हुँदैन भन्ने मान्यता राख्दै आएका थिए । नेपाली कांग्रेस उनको दृष्टिकोणमा नेपालमा प्रतिक्रियावादी र दलालहरूको प्रतिनिधित्व गर्ने एउटा राजनीतिक दल थियो । नेपालमा निरंकुश पञ्चायती व्यवस्थाविरुद्ध संयुक्त जनआन्दोलनको लागि प्रस्ताव गर्ने पुष्पलाललाई त्यसैका आधारमा नेपाली कांग्रेसको पुच्छर र गद्दारसमेत भनेका तिनै मोहनविक्रमले अहिले प्युठानको माण्डवी गाउँपालिका जित्नको लागि नेपाली कांग्रेससित चुनावी गठबन्धन गरेका छन् । यसलाई सही ठहर्याउँदै उनी भन्छन्, 'गाउँ तहमा विकासको नेतृत्व गर्न चुनाव जित्नैपर्ने भएको हो ।' यसमा थप्दै उनी भन्छन्, 'एउटा वडा जित्न सक्ने खालको छ भने पनि त्यहाँ केन्द्रीय नेताहरू खटेर लाग्ने गरेका छौं । जसरी पनि चुनाव जित्नैपर्नेछ ।' चुनावसम्बन्धी उनकै पुरानो शब्दमा यही गैरमाक्र्सवादी चिन्तनकै कारण उनले आफैं भन्दै आएको प्रतिक्रियावादी तथा दलाल राजनीतिक दल नेपाली कांग्रेससित गठबन्धन गर्ने महान् गल्ती गरेका छन् । यसरी ८३ वर्षसम्म उनले जोगाएको सैद्धान्तिक धरातलबाट स्खलित हुन पुगेको छ । लामो समयदेखि संसद्मा नेपाली कांग्रेस र एमालेसित सहकार्य गर्दै आएका मोहनविक्रमको लागि सिद्धान्त, विचार र राजनीतिभन्दा स्थानीय स्तरको सहकार्यले महत्व राख्न थाल्यो । सर्वहारा वर्गीय क्रान्ति केवल ओठमा मात्रै रहन गयो । मोहनविक्रम मात्रै कहाँ हो र, संसदीय निर्वाचन खारेजीको लागि बहिष्कार गर्दै आएको नेकपा (विप्लव समूह) ले पनि थवाङमा माओवादी केन्द्रलाई हराउने नीतिअन्तर्गत हिजोको वर्ग दुस्मनको प्रतिनिधित्व गर्ने कांग्रेससित गठबन्धन गर्ने महान् गल्ती गरेको छ । यसरी एउटा प्रतिक्रियावादी तथा दलाल वर्गसित जो नेपालमा नयाँ जनवादी क्रान्तिको लागि दुस्मन शक्ति हो, त्यसकै लागि जनतामा भोट माग्दै हिँडेपछि अब जनताको नजरमा क्रान्तिको कोसित र कसविरुद्ध, अन्योलमा पर्न गएको छ । नेकपा (क्रान्तिकारी माओवादी) ले निर्वाचनको लागि कम्तीमा माओवादी केन्द्र, नेपाली कांग्रेस र एमालेसित स्थानीय स्तरमा चुनावी तालमेल नगर्ने नीति बनाएर मोहनविक्रम र विप्लवको समस्यादेखि मुक्त देखाउन सफल भएको छ । जुन स्तरमा र उचाइमा भण्डाफोर गरिनुपथ्र्यो, त्यसमा त्यो पनि विभिन्न कारणवश चुकेको पाइएको छ । गाउँपालिका र नगरपालिकामा प्राप्त ठूलो रकममाथिको आँखाले गर्दा मोहनविक्रममा सिद्धान्त र क्रान्तिप्रति रतन्धो लाग्न पुग्यो भने प्रचण्डप्रतिको निरपेक्ष विरोधका कारण नेकपा (विप्लव समूह) ले पनि वर्गीय दुस्मनसित हातेमालो गर्न पुग्यो । स्थानीय निर्वाचन जसरी पनि जित्ने नाममा वर्ग दुस्मनको प्रतिनिधित्व गर्ने राजनीतिक दलसित तालमेल गर्न पुगेका कम्युनिस्टहरू निर्वाचनपछि कसरी जनताका र कार्यकर्ताका बीचमा प्रस्तुत हुने हुन् ? केही समय पर्खनैपर्ने भएको छ । संसदीय प्रणालीको भण्डाफोर गर्ने र त्यसरी जनताको चेतना उठाएर नयाँ जनवादी क्रान्ति तथा दीर्घकालीन सशस्त्र संघर्षको लागि आधार तयार पार्ने नीति कार्यान्वयन गर्ने कि त निर्वाचन बहिष्कार हो वा उपयोग । स्थानीय नीर्वाचनमा भाग लिएर यो काम गर्न सम्भव नै छैन । स्थानीय विकासबाट क्रान्तिको सपना कत्तिको पूरा हुन्छ ? त्यो आठदशक पार गरेका जेठा कम्युनिस्ट नेता मोहनविक्रम आखिरमा रूख चिह्नमा भोट माग्दै प्युठानमा जोस र जाँगरका साथमा चुनावमा खटिरहेको देख्दा प्युठानी कम्युनिस्टहरूको शिर कति निहुरिएको होला ? वर्ग दुस्मन भन्दै जनयुद्धमा जीवनमरणको लडाइँ लडेका माओवादीहरू अहिले त्यही पार्टीका उम्मेदवारको लागि थवाङमा रूख चिह्नमा भोट माग्दैछन् । नेकपा विप्लव समूहले थवाङमा नेपाली कांग्रेससित तालमेल गरेर निर्वाचनमा भाग लिँदा वा नेकपा (मसाल) ले प्युठानमा कांग्रेससित तालमेल गरेर भाग लिएका उनीहरूले भन्ने गरेको सिद्धान्त, विचार र कार्यदिशा सबै हिसाबले गलत छ । जसरी पनि निर्वाचन जित्ने नीति भनेको पूर्णत प्रतिक्रियावादी नीति हो र यसले अन्ततः गाउँपालिका वा नगरमा पदीय हिसाबले जित त होला, तर सर्वहारा वर्गको हार नै हो । मोहनविक्रम र विप्लवले रूख चिह्नमा मत माग्दै हिँड्ने भनेको प्युठानी र थवाङी क्रान्तिकारी कम्युनिस्टहरूको हार हो । सारमा यो ती पार्टीभित्रका क्रान्तिकारीहरूका लागि विजयभित्रको एउटा पराजय हो । कांग्रेससित मिलेर स्थानीय निर्वाचनमा कम्युनिस्टहरूले विजय मात्रै नगर्लान्, मोहनजीले भने झैं विकासको नेतृत्व गरेर गाउँलाई विकासमा आकाशतिर लैजालान्, तर कम्युनिस्टको हसियाहथौडा झन्डा झनझन् जमिनतर्फ बिलाउँदै जानेछ । माओले चीनको अनुभवमा भने झैं हामीले विकास गरेर आकाशमा रकेट त प्रक्षेपण गर्यौं, तर हाम्रो रातो झन्डा झन्झन् जमिनतर्फ लतारिँदै गएको छ । यही प्युठान र थवाङबारे पनि सत्य हो ।"
राजा बिरेन्द्र र किशुनजीको राष्ट्रिय सपना,"यस आलेखको उद्देश्य हाम्रो देशमा एउटा राष्ट्रिय सपनाको रूपरेखा कोरिनुपर्छ र त्यो कामको संयोजन राष्ट्रपतिले संयोजन गर्नुपर्छ भन्ने हो । किनकि यो काम कुनै पार्टीको चुनावी घोषणा पत्रले समेट्ने आकाशपाताल जस्तो वा राष्ट्रिय योजना आयोगका विज्ञ माननीयहरूले बनाउने आवधिक वा वार्षिक योजनाको लक्ष्यजस्तो पनि हैन । तसर्थ यो काममा राष्ट्रप्रमुखको नेतृत्व वा अगुवाइ सुहाउँछ, यसर्थ पनि कि तपाईं अब एमाले वा अन्य कुनै पार्टीको प्रतिनिधि मात्र हुनुहुन्न । द्वन्द्वको एक हदसम्मको व्यवस्थापन र संविधान प्राप्ति भएको र स्थानीय तहको चुनाव भइरहेको यो अवस्था राष्ट्रको छलाङको लागि राष्ट्रिय सपना तय गर्ने उपयुक्त मौका हो भन्नेमा सायद कसैको दुईमत नहोला । त्यसमाथि यहाँ आदर्शका रूपमा पेस गरिएका उनै किसुनजीका राजनीतिक चेलाहरूले सरकारको बागडोर सम्हालेको यो बेलाभन्दा बढी राष्ट्रिय सपना तय गर्ने उपयुक्त समय अरू बेला नआउन सक्छ । राष्ट्रिय सपना एउटा त्यस्तो सोचको प्रतिबिम्ब हो, जसले एउटा कुनै अवधिमा राज्यले के सामाजिकआर्थिक लक्ष्य प्राप्त गर्न चाहेको हो त्यसको सांकेतिक तस्बिर प्रस्तुत गर्दछ । त्यो शब्दको हिसाबले छोटो, अर्थपूर्ण र समग्र देशको चाहना र आवश्यकताको अखण्डित प्रारूप भएर देखिन्छ । त्यो सपना प्रायः सामाजिक जमघटमा गफ गरिने विषय हुन सक्ने र त्यसको प्राप्ति हुँदा आफूले के पाउने आशा गर्न मिल्ने हो सबैले बुझ्ने खालको खालको हुनुपर्छ । तर देशका सबै वर्ग, तह र तप्काका जनताले आफ्नो चाहनाको मि श्रण त्यस सपनामा देखेनन् भने त्यो राष्ट्रिय सपना हुन सक्दैन । यो यसरी सोचेर बुझेर तय गरिनुपर्छ कि भोलि कुनै लोभीपापी नेताभनाउँदाले आफ्नो प्रभाव क्षेत्रका जनतालाई 'हेर यो हाम्रो सपना होइन, हुन सक्दैन । यो त फलानो जाति, वर्ग वा क्षेत्रको लागि मात्र भयो' भनेर भड्काउँदा त्यो सपना नै धरापमा पर्ने जस्तो हुनुभएन । संसारमा राष्ट्रहरूले अझ खासगरी ठूला र सम्पन्न राष्ट्रहरूले आफ्नो आवश्यकताअनुरूप राष्ट्रिय सपना तय गर्ने वा त्यस विषयमा छलफल चलाउने गरेका छन् । कहिलेकाहीं त्यस्तो सपना औपचारिक लिखतको रूपमा पनि आउन सक्छ भने कहिलेकाहीं सामाजिक छलफलको विषयका रूपमा मात्रै पनि लामो समयसम्म रहिरहेको हुन्छ । जे भए पनि त्यस्तो सपनाले मलाई लाग्छ, जनताबीच सहकार्य, राष्ट्र, प्रेम र आशावादिता जगाउनुको साथै पूरै जनमानसमा सकारात्मक संवेग सञ्चार गर्न पनि मद्दत पुर्याउँछ । तर त्यसो भनिरहँदा म हाम्रो देशमा हाल विद्यमान विभाजनकारी सोच र राजनीति, आपसी अविश्वास र संकोच, हरेक कुरालाई नकारात्मक कोणबाट हेर्ने चरम निराशावादिताको एकछत्र प्रभाव रहेको कुरासँग अनदेखा छैन । 'पोजिटिभ' विषयमा लेखिएको लेखभन्दा गालीगलौज, सामाजिक नोक्सानी, आक्षेप, धम्कीयुक्त र डरत्रास फैलाउने खालका विषयमा लेखियो भने त्यसको पहुँच कति ठूलो जनसमूहसम्म पुगिरहेको हुन्छ, हामीले देखिरहेको विषय हो । एक हिसाबले धेरैको ध्यान ज्यादाजसो तथाकथित 'भाइरल' विषयको खोजीमै केन्द्रित हुन्छ । एक हदसम्म त्यसैकारण पनि त्यस्तो सामाजिक मनोविज्ञान परिवर्तनको लागि यहाँ यस्तो राष्ट्रिय सपनाको कुरा उठाइएको हो । सानो राष्ट्रले पनि राम्रो नेतृत्व पाए अभूतपूर्व विकास गर्न सक्दो रहेछ भन्ने कुराको प्रमाण हो सिंगापुर भने डाँडाकाँडा र पहाडमा पनि उदाहरणीय विकास गर्न सकिने रहेछ भन्ने दृष्टान्त हो स्विट्जरल्यान्ड । अमेरिकामा प्रायः सार्वजनिक छलफलमा आइरहन्छ 'अमेरिकी सपना' को कुरा । चर्चाको एउटा विषय मार्टिन लुथर किङले पेस गरेको अमेरिकीहरूको 'इकोनोमिक ड्रिम' को कुरा हो, जसले सबै अमेरिकीहरूको निश्चित आम्दानीको ग्यारेन्टीको कुरा उठाएको छ । त्यसको विस्तारित रूप हो आज धेरै चर्चा गरिने 'अमेरिकी ड्रिम' को कुरा, जसले सबै अमेरिकीको लागि घर र अन्य मध्यमवर्गीय जीवनस्तरको ग्यारेन्टी र त्यो प्राप्त गर्ने बाटोको कुरा गर्दछ । चीनमा सन् २०१२ मा सी जिनपिङले 'चाइनिज ड्रिम' को कुरा उठाएका थिए, जसको आधारभूमि 'सहकार्य, समाजवाद र राष्ट्रिय गौरव' भन्ने सोचमा अडेको छ । युरोपियन ड्रिमअन्तर्गत युरोपमा साविकमा जस्तो 'व्यक्तिगत स्वतन्त्रता' बाट थोरै 'डेबियेट' भएर सामाजिक अन्तर्सम्बन्धमा र सम्पत्ति संग्रहमा भन्दा 'गुणस्तरीय जीवन' मा जोड दिइएको छ । धेरै राम्रोसँग परिभाषित गरिएको नभए पनि लेबर पार्टीका नेता एड मिलिबेन्डले बेलायतमा 'ब्रिटिस प्रोमिस' का नाममा राष्ट्रिय सपनाको कुरा उठाएका थिए । भारतमा त्यसैगरी पूर्वराष्ट्रपति अब्दुल कलामको नेतृत्वमा 'इन्डिया भिजन २०२०' तयार पारिएको थियो, जसले 'समृद्धि र विकास' का विभिन्न पाँच आधारहरू तय गरेको थियो । फर्केर नेपालको कुरा गर्दा दुइतिनवटा कुराको सन्दर्भ जोड्नु आवश्यक छ । पहिलो बीपी कोइरालाको बहुचर्चित योजनाको सोच कि 'नेपालबारेको योजना बनाउँदा गाउँको सानो झुपडी र सँगैको बारी जोतिरहेको गाउँले किसानको तस्बिरलाई ध्यानमा राखेर गर्नुपर्छ ।' दोस्रो राजा वीरेन्द्रले उठाएका 'सबै नेपालीको लागि एसियाली मापदण्डको जीवनशैली' प्राप्तिको कुरा । तेस्रोे तत्कालीन प्रधानमन्त्री एवं नेपाली कांग्रेसका सभापति कृष्णप्रसाद भट्टराईले भन्ने गरेको 'नेपाललाई सिंगापुर' या स्विट्जरल्यान्ड' जत्तिकै बनाउने कुरा। यसमध्ये बीपीको सोचलाई राष्ट्रिय सपनाको रूपमा भन्दा पनि योजनाका आधारका रूपमा बुझ्नु उपयुक्त हुन्छ । तर भाषा, शब्द, र सोचको स्पष्टताका हिसाबले फरक रहे पनि राजा वीरेन्द्र र कृष्णप्रसाद भट्टराईका माथि उल्लिखित विचारहरूले 'नेपाली सपना' को विशेषता बोकेको पक्कै छ । वीरेन्द्रको 'एसियाली मापदण्ड' र किसुनजीले भन्ने 'सिंगापुर र स्विट्जरल्यान्ड' को कुरा प्रस्ट र मापनयोग्य सपना जस्ता देखिन्थे, जसको यद्यपि समयसापेक्ष चर्चा र मन्थन नै भएन । वीरेन्द्रको 'एसियाली मापदण्ड' लाई बहुदलवादीहरूलाई माइनस गर्ने राजाको पोलिटिकल टुलका रूपमा लिइयो भने विनोदप्रिय किसुनजीको त्यो सोचलाई त झन् हावामै उडाइयो । किशुनजीको जीवनशैली र व्यक्तित्वलाई व्यक्तिगत तवरबाट हेर्ने अवसर पाएका हिसावले म के भन्न सक्छु भने किसुनजीले सिंगापुर स्विट्जरल्यान्डको कुरा ठट्टामा गरेका होइनन् । सानो राष्ट्रले पनि राम्रो नेतृत्व पाए अभूतपूर्व विकास गर्न सक्दो रहेछ भन्ने कुराको प्रमाण हो सिंगापुर भने डाँडाकाँडा र पहाडमा पनि उदाहरणीय विकास गर्न सकिने रहेछ भन्ने दृष्टान्त हो स्विट्जरल्यान्ड । ती दृष्टान्तका साथ किसुनजीले आफूमा त्यो प्राप्तिको लागि नेतृत्व गर्ने अठोट र चाहना भएको कुरा व्यक्त गर्नुभएको हो र त्यतिबेला नेपाली कांग्रेस पार्टीले किसुनजीको त्यो सोचलाई प्राथमिकताका साथ ब्याकिङ गरेको भए त्यो सोचाइले 'राष्ट्रिय सपना' को रूप धारण गर्न सक्ने बलियो सम्भावना थियो । किसुनजीको व्यक्तित्व पनि त्यसको नेतृत्वको लागि स्वीकार्य बनेको थियो । दुःखको कुरो वास्तविकतामा त्यसो हुन सकेन । अब नेपालले आफ्नो विकासको अपेक्षालाई साझा सपनाको रूपमा परिभाषित गर्न एउटा 'राष्ट्रिय सपना' को संकल्प लिनु आवश्यक छ । आवश्यक परे, त्यस्तो सपना के हुने भन्नेबारे व्यापक जनमत संकलन गर्न सकिन्छ र माथि भनिएझैं त्यो कामको अगुवाइ राष्ट्रप्रमुखले गर्दा सर्वमान्य हुन सक्छ । त्यस्तो रूपरेखा निर्धारण गर्न राजा वीरेन्द्र र किसुजीका माथि उल्लिखित सोचलाई नै 'रिफरेन्स' को रूपमा उपयोग गर्न मिल्ने देखिन्छ ।"
नगरिएको विकास बहस,"पहिलो चरणको परिणामसँगै दोस्रो चरणको स्थानीय तहको निर्वाचनको नजिक पुग्दै गर्दा पनि स्थानीय तहले नेपालको विकासको लागि के र कसरी योगदान गर्नसक्छ भन्नेबारे निकै कम छलफल भएको छ । २० वर्षपछि स्थानीय तहको चुनाव हुनु, स्थानीय तहको पुनर्संरचनासँगै विकेन्द्रीकरणको लागि बढी अधिकार सुनियोजित गरिनु, नयाँ ढंगको समावेशी निर्वाचन प्रणाली अभ्यास गरिनुले यो चुनावको अर्थ बेग्लै बनाएको छ । सँगसँगै देशमा गाउँ विकास समितिहरूको इतिहास अन्त्य भएको छ । गाउँपालिका पुरानो गाविसजस्तो जिविसको कैदी बन्नुपर्ने अवस्था भन्दा माथि उठेका छन् । स्थानीय तहलाई अहिले स्वायत्तता सुनिश्चित गरिएको छ । तर के हाम्रा निर्वाचित हुने नगरपिता र गाउँपालिका अध्यक्षहरू यो स्वायत्तताको उचित प्रयोग गर्न सक्षम होलान् ? विकेन्द्रीकरणको अभ्यासमा उनीहरू कत्तिको खरो ढंगले उत्रेलान् ? यस्ता विषयमा निर्वाचनको माहोलमै छलफल गरिनुपर्ने होइन र ? तर दलीय भागबन्डामा विश्वविद्यालयको भाग खाएका कथित बुद्धिजीवीहरू पार्टीको थोत्रो झोला बोकेर कुनै ठेकेदार, जग्गा दलाल र म्यानपावर कम्पनीको मालिकलाई जिताउने चुनावी गीत लेख्न व्यस्त छन् । बहुदलीय प्रजातन्त्रमा निर्वाचन भन्नु नै घोषणापत्रहरूको प्रतिस्पर्धा हो । तर बहुसंख्यक मतदाताले हुनेवाला नगरपिताको घोषणापत्रको रङ पनि देख्दैनन् । उनीहरूले त गोयबल्सले हिटलरको पूजा गरेजस्तो वा दरबारिया कविले महाराजाको गाथा लेखेजस्तो रंगीबिरंगी पर्चाहरू मात्र देख्छन् । ती पर्चाहरूको भाषा चाकरीको यस्तो लालित्यले भरिएको हुन्छ, त्यस्तो व्याख्या त हजार जिब्रो भएको शेषनागले समेत गर्न सक्दैन । बहुसंख्यक मतदाताले हुनेवाला नगरपिताको घोषणापत्रको रङ पनि देख्दैनन् । उनीहरूले त गोयबल्सले हिटलरको पूजा गरेजस्तो वा दरबारिया कविले महाराजाको गाथा लेखेजस्तो रंगीविरंगी पर्चाहरू मात्र देख्छन् । विकास अमूर्त शब्द हो, जसको परिभाषा समय र दृष्टिकोणअनुसार फरकफरक हुने गर्दछ । दोस्रो विश्वयुद्धपछि संयक्त राज्य अमेरिकी राष्ट्रपति हेनरी ट्र्युम्यानले नवस्वाधीन देश र युद्धले क्षत्विक्षत् युरोपमा अमेरिकी आधिपत्य कायम गर्न ल्याएको शब्द थियो विकास । जसको अर्थ हुन्थ्यो, 'हामी (संयुक्त राज्य अमेरिका) जस्तै बन्नु ।' अर्थात् विकसित हुनु भनेको पश्चिमाजस्तै हुनु हो । उनीहरूको जस्तै बाटो, उस्तै बजार संयन्त्र र उस्तै संस्कृति हुनु हो । त्यसपछि कित्ताकाट सुरु भो, विकसित र अविकसितको । ती देशमात्र विकसित मानिन थाल्यो, जो पश्चिमाजस्तै थिए । अनि, सुरु भो पश्चिमा हुने चाहनाको वृद्धि । पश्चिमापनको खोजी । नेपाल पनि अछूतो रहेन । विकासको खोल ओढेर अमेरिकी संस्थाहरू संसारभर फैलिन थाले । तीमध्ये एउटा थियो पिस कोप्र्स । भियतनाम युद्धको बेलामा अनिवार्य सैनिक सेवाको नियम थियो अमेरिकामा । जो सेना बन्न सक्दैन, ऊ बन्नुपथ्र्यो पिस कोप्र्स भोलेन्टियर अर्थात् बिनाबर्दीको सेना । पिस कोप्र्स कसरी हतियारधारी सेनाभन्दा कसरी घातक थिए भन्ने व्याख्या समाजशास्त्री नन्द श्रेष्ठले मिहिन ढंगले गरेका छन् ।त्यसैले विकास अमूर्त अवधारणा हो, जसलाई आफ्नो परिवेशअनुसार व्याख्या गरिनुपर्छ । तर स्थानीय तहको निर्वाचनको बेला उम्मेदवार र नेताहरूको मुखमा मन्त्र जस्तो जपिने विकासको अर्थ के होला ? के त्यसको सैद्धान्तिक पाटोको व्याख्या गरिनु पर्दैन ? पार्टीहरूको केन्द्रीय समितिले घोषणापत्र सार्वजनिक गरेका छन् । भूगोल र स्थानीय परिवेशअनुसार प्रत्येक स्थानीय तहका चाहना र योजना फरकफरक हुन्छन् । त्यसैले पार्टीहरूको केन्द्रीय घोषणापत्र सैद्धान्तिक दस्ताबेज मात्र हो, जसको आधार र सीमामा रहेर उक्त पार्टीले जितेको स्थानीय तहले अभ्यास गर्नेछ । तर पटकपटक सत्ता हाँकेका अनुभव भएका पार्टीहरू घोषणापत्र स्थानीय तहको निर्वाचनको लागि होइन, संसदीय निर्वाचनको लागि मात्र उचित हुने खालका छन् । पार्टीहरूको विकासबारेका निम्छरो दृष्टिकोण र विकेन्द्रीकरणप्रतिको अरुचि ती घोषणापत्रमा छर्लंग छ । अहिले संसारमा हावी भइरहेको विकासको मोडेल नवउदारवादी मोडेल हो । नवउदारवादले राज्यलाई सहायक भूमिकामा मात्र सीमित राख्छ । निजीकरणलाई बिनाकुनै संकुचन र छेकबार लागू गर्नु, सामाजिक सेवाबाट राज्यलाई अलग पार्नु, राज्य केवल नियमनकर्ता मात्र हुनु नवउदारवादका चरित्र हुन् । दोस्रो विश्वयुद्धपछि गुमेको उपनिवेश पुनः प्राप्तिको लागि साम्राज्यवादी देशहरूले प्रयोग गरिरहेको अनेक आर्थिक तथा वित्तीय हतियारमध्ये यो सबैभन्दा प्रभावशाली र बलशाली हतियार सावित भइरहेको छ । कथित निजीकरणको नाममा नेपाल नवउदारवादले ग्रसित भइरहेको छ । राज्य प्रणाली नवउदारीकरण भइरहेका तमाम दृष्टान्त छन् । यहींनेर आइपुगेपछि पार्टीहरूका दृष्टिकोणहरू ठोक्किन थाल्छन् । हुनुपर्ने थियो पार्टीहरूका दृष्टिकोण फरकफरक । तिनका आर्थिक नीति फरकफरक । विकासबारेका मोडेलहरू फरकफरक । तर चाहे एमाले होस् वा कांग्रेस वा माओवादीकेन्द्र होस्, उनीहरू नवउदारवादी विचारभन्दा पर छैनन् । पार्टी फरक तर विचार समान । पार्टी फरक तर दृष्टिकोण समान । त्यसैले उनीहरूको संघर्ष विचारको होइन, व्यक्तिको भइरहेको छ । वैचारिक प्रतिस्पर्धा त फरक विचारबीच पो हुन्छ । नवउदारवादी सोचले ग्रसित पार्टीहरूले स्थानीय तहलाई पनि निजीकरणको केन्द्र बनाउँदै जानेछन् भन्ने प्रस्ट देखिँदैछ । नेपालजस्तो तेस्रो मुलुकमा यो निजीकरण राष्ट्रिय पुँजीको हितमा नभई विदेशी पुँजीको लागि रामवाण सावित हुने सम्भावना प्रबल छ किनभने पार्टीहरूले स्थानीय तहले नागरिकका प्रत्यक्ष जीवनबारे सरोकार राख्छन् भन्ने मनन गरेकै छैनन् । उम्मेदवारहरूले भाषणमा जोड दिन्छन् केवल बाटो, बिजुली, भवनजस्ता भौतिक संसाधनलाई । किनकि ती देखिन र देखाउन सजिला छन् । फलानो पुल कसले बनाको ? फलानो बाटो कसको पालोमा बनेको ? यस्ता विषय सुन्दा पटकपटक बे्रख्तको कविता 'कसले बनायो ग्रेटवाल र थेब्स नगर' कविताको सम्झना हुन्छ । तर चर्को घाममा हिँड्ने नागरिकको लागि ओझेल दिने पार्क खोइ ? शीतल दिने प्रतीक्षालय खोइ ? नगर सभ्यता र ग्रामीण सभ्यताको भेद अझै पनि हाम्रा नेताहरूको दिमागमा घुसेको छैन । नगर सभ्यताको लागि व्यवस्थित बस्तीको आवश्यकता पर्दछ । ढल र नालीको बन्दोबस्त चाहिन्छ । मनोरञ्जन र ज्ञानआर्जनको फरक थलो हुनुपर्छ । खेलस्थान र खुला चौर हुनुपर्छ । विकास भनेको भौतिक संसाधन मात्र होइन । खासमा विकास भनेको त जनताको जीवनस्तरको उँचोपना पो हो । त्यो त्यतिबेलामात्र सम्भव हुन्छ, जब राज्यलाई जनताले प्रत्यक्ष अनुभूत गर्न पाउँछ । राज्यले सामाजिक सुरक्षामा प्रशस्त खर्च गर्छ । तर खोइ पार्टीहरूका घोषणापत्रमा पुस्तकालय, संग्रहालय र थिएटरहरूको प्रस्ताव ? खोइ स्थानीय स्रोतसाधनको समुचित प्रयोगद्वारा आम जनताको जीवनस्तर उँचो गराउने योजना ? भूमिविहीनता, सुकुमबासी र सहरी गरिबी नेपालका नवनिर्मित सहरहरूको प्रमुख चुनौती हो । यातायातको सुगमताका कारण, पहाडी जीवनको रुखोपना र युद्धका कारण, रेमिट्यान्सको प्रतिफल र सहरी जीवनको मोहका कारण यी सहरहरूको निर्माण भएको हो । विभिन्न भेगका आगन्तुकले भरिपूर्ण यस्ता सहरहरूको कुनै निश्चित संस्कृति हुँदैन । कुनै प्राचीन संस्कृति नभएको समाजमा एकल परिवारहरू हुन्छन् । एकल परिवार औद्योगिक समाजको प्रतिफल पनि हुन् । तर यी एकल परिवारलाई विशेष समयमा राज्यको आवश्यकता पर्छ । सुत्केरी हुँदा, बच्चा हुर्र्काउँदा र मृत्युको समयमा यस्ता परिवारलाई स्थानीय राज्यको आवश्यकता पर्दछ । राज्य व्यापारी बन्ने कि अभिभावक भन्ने प्रश्न यस्तै क्षणहरूमा ठोक्किन आइपुग्छन् । नवउदारवादी मान्यता बोकेकाहरूले राज्यलाई अभिभावकमा बदल्न सक्लान् ? ठेक्कामा आधारित नगर प्रशासनमा भरपर्ने दृष्टिकोण बोकेकाहरूको लागि स्थानीय सत्ता अभिभावक कम व्यापारी बढी हो, जसले नागरिकका अत्यावश्यक आवश्यकताहरूको र भविष्य चिन्ताको सौदाबाजी मात्र गर्छ । नवउदारवादी नीतिशास्त्रका अनुयायीको लागि सहरी गरिबी भन्ने शब्दावली कुन चराको नाउँ हो ?"
सेनाले नचिनेका शत्रु,"हजारौं वर्षअघि लेखिएको मानिन्छ ऋग्वेद । आयुर्वेदलाई ऋग्वेदको हाँगा अर्थात् उपवेद भनिन्छ । यो अथर्ववेदको उपअंग पनि हो भन्ने विद्वान्हरूको तर्क छ । कफ, बात, पित्तको प्रकृति विचार गरेर असल वैद्यले हजारौं रोगीको उपचार गर्छन् । रोग चिन्न रोगीको थर, गोत्र, गाउँ, ससुराली र पुर्खा सोध्नैपर्दैन । त्यस्तै, राष्ट्रका शत्रु चिन्न राष्ट्रिय सुरक्षाका वैद्यहरूले हरेक नागरिकको नाडी छाम्नुपर्छ । डलर, युरो, भारु वा विभिन्न राष्ट्रको भक्षअभक्ष खाएर पत्रकार, लेखक, कर्मचारी, सुरक्षाकर्मी, अधिकारकर्मी, उद्योगी, व्यापारी, राजनीतिज्ञ, कूटनीतिज्ञ, कानुनविद्, विश्लेषक, प्राध्यापक, अन्वेषक र विज्ञको आवरणमा अरूका एजेन्डाको वकालत गर्दै राष्ट्रघातमा सक्रिय व्यक्तिहरूलाई सप्रमाण समात्ने हो भने नेपाल केही वर्षमै आत्मनिर्भर, शान्त, स्थिर, समृद्ध, स्वच्छ, स्वावलम्बी र सबल बन्न सक्छ । विदेशीको हस्तक्षेप स्वतः रोकिन्छ । आफ्नो देश आफैं बनाऔं भन्ने अदम्य उत्साह र राष्ट्रिय जागरण फैलिन्छ । शौचालय बनाउन पनि विदेशी सहायता खोज्ने र पराइको रकम नखाएसम्म कब्जियत भइरहने रोग क्रमशः निर्मूल हुन्छ । भारतले सन् २०१६ मा २०हजारभन्दा धेरै गैरसरकारी संस्थामाथि प्रतिबन्ध लगायो । १४ हजार एनजीओले नवीकरण गर्ने मौका पनि पाएनन् । 'फरेन कन्ट्रिब्युसन रेगुलेसन एक्ट २०१०' अनुसार सर्त पूरा नगर्दा ११ हजार तीन सय १९ वटा गैरसरकारी संस्था (एनजिओ) नवीकरण गर्नसमेत गएनन् । गृहराज्यमन्त्री किरण रिजिजुले स्पष्ट भनिदिए, 'राष्ट्रिय सुरक्षालाई आघात पुग्ने कुरामा सम्झौता गरिँदैन ।' यो राष्ट्रको हितमा रहेको भन्दै करोडौं जनताले स्वागत गरे, तर परजीवीहरू आगो भए । चीनले सन् २०१७ को जनवरीदेखि एनजीओका बारेमा नयाँ कानुन ल्याएको छ । सात हजार एनजीओले कानुन उल्लंघन गरेको प्रमाणित भएपछि प्रतिबन्ध लगाइयो । हङकङ, मकाओ र ताइवानतिरबाट समेत पश्चिमा राष्ट्रको सम्पत्ति खाएर जासुसी गर्न बेइजिङतिर पसेका परोपकारी भनाउँदा संस्थाहरूले मानव अधिकार, धार्मिक स्वतन्त्रता र जातीय समानता आदिका नाममा मनपरी गर्न थालेपछि सरकारले कडाइ गर्यो । समुद्रपारका एनजीओ व्यवस्थापन गर्न बनेको कानुनमा चीनविरोधी गतिविधि गर्ने कुनै पनि संस्थालाई सरकारले बन्देज लगाउन सक्ने उल्लेख छ । (द डिप्लोम्याट पत्रिका, मार्च २०१७)सन् २०१४ को तथ्यांकअनुसार २६ राष्ट्रका ३९ हजार ७५९ एनजीओ नेपालमा थिए भने त्यसबेला १८९ अन्तर्राष्ट्रिय गैरसरकारी संस्था थिए । आज त्यो संख्यामा २५ प्रतिशत जति वृद्धि भएको पाइन्छ । स्वास्थ्य, सामुदायिक विकास, गाउँको उत्थान आदि आकर्षक नारा लिएर गाउँगाउँमा पुग्ने कतिपय संस्थाले खुला रूपमा विदेशीका विचार र धर्मको प्रचार गरिहेका छन् । मिलेर बसेका जातजातिबीच घृणा फैलाउने र अभाव तथा शोषणको जरो फलानाफलाना जात हुन् भन्ने घृणाअपराध सिकाइरहेका छन् । यसले गृहयुद्धको वातावरण सिर्जना गर्न सक्छ । २०४६ सालको राजनीतिक परिवर्तनपछि नेपालमा एनजीओहरूको संख्या ह्वात्तै बढ्यो । विभिन्न दलका टाठाबाठा र बेरोजगारहरूलाई विदेशीले निर्भयरूपमा पाल्न थाले । अमेरिका, जर्मनी, ब्रिटेन, स्क्यान्डिनेभियन राष्ट्रहरू (नर्वे, स्विडेन, डेनमार्क, फिनल्यान्ड आइसल्यान्ड), भारत तथा एसियाका कैयन् क्षेत्रबाट नेपाललाई एनजीओको उर्वरभूमि ठान्दै हजारौं परियोजना लिएर विदेशीहरू पस्न थाले । २००७ सालपछि आएका युनाइटेड मिसनजस्तै अरू पनि स्थायी रूपमा बस्न थाले । गलत काम गर्नेलाई कडाइ गर्नु त परै जाओस्, आफ्ना भाइबहिनी, पत्नी र छोराछोरीलाई इसाईका कारिन्दा बनाउँदा 'ठूलाठूला मान्छेहरू' पनि गर्व गर्न थाले । राष्ट्र टुक्र्याउनेहरूका हरेक सर्त मानेर हिँड्ने र हरेक सरकारका राष्ट्रघाती कदमलाई समर्थन गर्ने हो भने शत्रुले घेरामा पारेर नेपाली सेनालाई पनि 'गोर्खा रेजिमेन्ट' बनाइदिन सक्छन् । त्यसबेला पनि धेरैको जागिर त रहला, तर राष्ट्र रहने छैन । पाँचतारे होटेलमा हुने भोजमा उनीहरूसँग भोजन गर्न पाउँदा खुसीले गद्गद् हुन थाले । आईएनजीओको सम्बन्ध र प्रभाव विदेशी दूतावाससम्म भएकाले उनीहरूसँग सुमधुर सम्बन्ध स्थापित गर्न कतिपय एनजीओकर्मीले त हदैसम्मको कुकर्म पनि गरे । कतिपयलाई दानापानी रोकेपछि उनीहरू नक्कली राष्ट्रवादी बन्न पुगे । भूपी शेरचनको मुक्तक याद आउँछ, 'जेठो छोरो लोकसेवामा फेल भयो । माइलो पम्प्लेटिङ गर्दा जेल गयो । आमाबाबु पाल्नैपर्यो । चुलोमा आगो बाल्नैपर्यो । त्यसैले बैंसालु छोरीको पन्जाबी ड्राइभरसँग मेल भयो ।' अनैतिक सम्बन्ध राखेर विदेशीबाट पैसा धुत्न कतिपय एनजीओकर्मीले त घरमै दाताहरूलाई भोजमा बोलाएर आफ्नै पत्नीसँग प्रेमको खाता खोलिदिए । पैसाको लागि स्वाभिमान बेच्न तयार भएपछि दरिद्र पनि सजिलै धनाढ्य बन्छ, तर सज्जन व्यक्तिले कुनै परि श्रमबेगर केही जर्षमै करोडौं सम्पत्ति कमाउन सक्दैन । विदेशीले प्रयोग गरिरहेका कतिपय व्यक्तिको जीवनशैली र तुजुक हेर्दा छिमेकीहरू पनि आज छक्क पर्छन् । इजिप्टमा राष्ट्रपति अब्देल फताहा एल सिसीले एनजीओका नाममा कुकर्म, जासुसी र गैरकानुनी काम गरेको पाइएमा त्यस्तालाई पाँच वर्ष कैद र ५५ हजार डलर जरिबाना गर्ने कानुन ल्याएका छन् । शान्त, स्थिर र सुरक्षित मानिएको इजिप्टमा ४७ हजार एनजीओ खुलेपछि प्राचीन धर्मसंस्कृतिमाथि मात्र होइन, राष्ट्रियता र राष्ट्रिय एकतामाथि नै कालो बादल मडारिएको भन्दै त्यहाँको सेनाले कडाइ गर्न दबाब दिएपछि राष्ट्रपतिले कडा कानुन ल्याएका हुन् । जगजाहेर छ, लेबनानमा जस्तै एसियाका अशान्त राष्ट्रमा पश्चिमाहरू आज पनि षड्यन्त्रमै व्यस्त छन् । रसियामा २०१५ को मे २३ मा 'फरेन एजेन्ट ल' नामको कडा कानुन ल्याइयो । म्याकार्थर फाउन्डेसन र ग्लास्तनोस्त डिफेन्स फाउन्डेसन जस्ता कैयन् शंकास्पद संस्थाहरू बन्द गरियो । राष्ट्रपति भ्लादिमिर पुटिनले गलत काम गर्नेहरूलाई चेतावनी दिँदै भने, 'राष्ट्रलाई बिथोल्न खोज्नेहरू हाम्रा परम शत्रु हुन् । त्यस्तालाई हामीले चिनेका छौं ।' श्रीलंकाले 'किओस' लगायतका केही विदेशी संस्थामाथि प्रतिबन्ध लगायो । बाह्र राष्ट्रमा कार्यरत सो संस्था सन् १९९८ मा फिनल्यान्डमा दर्ता भएको रहेछ । श्रीलंका, पाकिस्तान, नेपाल, केन्या, रुआन्डा, बुरुन्डी, कंगो, इथियोपिया आदि राष्ट्रमा सक्रिय सो संस्थाले नेपालमा स्वतन्त्र तिब्बत समर्थकहरूलाई मद्दत गर्ने गरेको एकजना उच्चपदस्थ सुरक्षा अधिकृत बताउँछन् । कूटनीतिको आवरणमा जासुसी गर्ने र नेपालजस्ता निरीह राष्ट्रलाई हेप्ने गतिविधि सामान्यजस्तै भइसकेको छ । एन्ड्र्यु स्पाक्र्स नामका ब्रिटिस राजदूतले 'नेपालीहरूले धर्म परिवर्तन गर्न पाउनुपर्छ' भन्ने विवादास्पद अभिव्यक्ति दिए । (काठमान्डु पोस्ट्, २०१४ डिसेम्बर १६) तत्कालीन प्रधानमन्त्री सुशील कोइराला र परराष्ट्रमन्त्री महेन्द्रबहादुर पाण्डेले हिम्मत गरेर परराष्ट्र मन्त्रालयबाट उनलाई स्पष्टीकरण सोधे । हिन्दु र बौद्धलगायतका हजारौं वर्ष पुराना धर्मसंस्कृति र राष्ट्रिय एकता मास्न सलह झैं छपक्कै ढाकिएका पश्चिमाका कतिपय संस्थाहरूले नेपालको संविधान (२०७२) घोषणा भएपछि ठाउँठाउँमा भोज गरे । नेपाल हिन्दु राष्ट्र नै रहनुपर्छ भनेर बोल्ने पार्टीले समेत मध्यरातमै गुरुदीक्षा र गुप्तभिक्षा पाएर भोलिपल्ट बिहानै धर्म निरपेक्षता र संघीयताको रक्षा गर्ने संविधानको प्रबल समर्थन गरेपछि इसाईहरूको हर्षको सीमा रहेन । दुई वर्षअघि भारतको राष्ट्रिय स्वयंसेवक संघका नेता इन्द्रेशकुमारले भनेका थिए, 'माओवादी र इसाईलाई एउटै तत्वले सञ्चालन गरेको छ ।' पशुपतिदेखि तिरुपतिसम्म लाखौं माओवादीहरू इसाई छन् भने अधिकांश इसाई माओवादी हुन् भन्ने भारतीय विद्वान्हरूको विश्लेषण छ । 'ब्रेकिङ इन्डिया, वेस्टर्न इन्टरभेन्सन इन ड्राभिडियन एन्ड दलित फ्याकल्टिज्' पुस्तकमा राजीव मल्होत्रा र अरविन्दन् नीलकन्दन्ले स्पष्ट लेखेका छन्, 'एनजीओ र जातको विषले भारत टुक्राटुक्रा हुन्छ । किनभने भारतमा इसाईकरण अकन्टक रूपमा बढेको छ ।' सन् १६२८ मा राजा लक्ष्मीनरसिंह मल्लको पालामा हुआँ काब्राल नामका पोर्चुगिज पादरी नेपाल आएका थिए । पछिपछि मार्कोपोलोलगायतका धेरै इसाईहरू नेपाल आए । नेपालमा कुरा बुझेर तिब्बत पस्ने र चीनको जासुसी गर्ने उनीहरूको कुत्सित मनसाय रहेको पाइन्छ । सन् १७६९ मा पृथ्वीनारायण शाहले दुईजना क्यापुचिन पादरी र उनीहरूका ५७ जना समर्थकलाई देशनिकाला गरे । त्यसैले प्रतिशोध लिन शाहवंशलाई नै तहसनहस पार्ने क्रिश्चियन फौज बनाइयो, माओवादी । हिन्दु राजालाई गद्दीच्युत गरेको खुसीमा भारतकी क्याथोलिक नेता सोनिया गान्धीदेखि धेरै पश्चिमाहरूले खुसी मनाए । हजारौंको हत्या गर्ने माओवादीलाई लोकतन्त्रवादी, जनवादी र परिर्वनवादी भन्ने प्रचार गरियो । चर्चहरूमा खुसी छायो । २०१५ को जुलाइ २५ मा 'इन्डियन एक्सप्रेस' अंग्रेजी पत्रिकामा युवराज घिमिरेले लेखेका छन्, 'नेपाललाई धर्मनिरपेक्ष घोषणा गरिएपछि बहुसंख्यक जनता रुष्ट छन् ।' यथार्थ त्यही हो तर विदेशीका एजेन्डा मान्दैनौं भन्नेहरू यहाँ संगठित छैनन् । ससाना राजनीतिक र धार्मिक पसल खोल्नेहरूले समेत बेइमानी गरिरहेका छन् । सन् २०११ को तथ्यांकले नेपालमा हिन्दु र बौद्ध धर्मावलम्बीको संख्या ९० प्रतिशतभन्दा धेरै भएको देखाएको छ । उनीहरू एकजुट भए भने इसाईकरण विस्तारै बन्द हुन्छ । तसर्थ जनतालाई खण्डखण्ड (पार्ट) मा विभक्त गर्दा फाइदा हुने भएकाले पार्टीहरूमार्फत विदेशी सहायता दिएर गुप्तरूपमा राष्ट्र विखण्डनको खेल भइरहेको बुझिन्छ । तसर्थ सेनाले राष्ट्रघाती भाइरसहरूको वासस्थान र गतिविधिबारे निगरानी गर्नुपर्ने देखिन्छ । सार्वजनिक शौचालयवरिपरि अगरबत्ती बालेर दुर्गन्ध हटाउन सकिँदैन । भाइरसहरू तन्त्रमन्त्रले निर्मूल हुँदैनन् । सही उपचार गर्न बुलेट र बारुद नै चाहिन्छ । भारतको नागाल्याण्डमा ८७९३, मिजोरम राज्यमा ८७१६, मेघालयमा ७४५९ र मणिपुरमा ४१२९ प्रतिशत इसाई छन् । उनीहरू सबै खराब बाटोमा नभए पनि पश्चिमी राष्ट्रका चर्चहरूले करोडौं डलर खर्च गरेर भारत टुक्र्याउन खोजेको विश्लेषण गर्दैै कतिपय लेखकहरूले एनजीओका रहस्यमय गतिविधिले राष्ट्रिय सुरक्षामै चुनौती थपिँदै गएको विश्लेषण गरेका छन् । दक्षिण एसियामा यो समस्या जटिल हुँदै गएको छ । नेपालमा राष्ट्रिय सुरक्षा हेर्ने निकायहरूले विदेशी सहायताका बारेमा समयमै स्पष्ट निर्णय गर्न सकेनन् भने गृहयुद्ध फैलाउन चाहनेहरूको इच्छा स्वतः पूरा हुने देखिन्छ । दिल्लीमा गरिएको (गराइएको) बाह्रबुँदे सम्झौता सुगौली सन्धिपछिको सर्वाधिक घातक दस्ताबेज हो । सो सम्झौताले राष्ट्रलाई अनिर्णयको बन्दी बनाइरहेको छ भनेर स्वीकार गर्ने ठूला पार्टीमध्ये एमालेकांग्रेसका धेरैजसो नेता 'संघीयता चल्दैन' भनिरहेका छन् । गणतन्त्रको वृक्षमा कुनै फल फल्दैन भनिरहेका छन् । स्थानीय चुनावले गाउँगाउँका जनतामा विकासप्रतिको भोक जागे पनि केन्द्र (मस्तिष्क) असन्तुलित र अनिश्चित रहेसम्म राष्ट्रमा स्थिरता सम्भव हुँदैन । संविधान घोषणा भएपछि सुशील कोइराला, केपी ओली, पुष्पकमल दाहाल र शेरबहादुर देउवा प्रधानमन्त्री भए, दुई वर्ष नबित्दै । आठनौ महिनामा प्रधानमन्त्री पैदा गर्ने प्रसूतिगृह बनेको छ संसद् । कुन विदेशी शक्तिसँग सरकारको अनुहार मिल्छ भनेर सबैले चाल पाइसकेका छन् । भारतीय गुप्तचरहरूको पालनपोषणमा दस वर्षसम्म नेपाली सेना, नेपाल प्रहरी, सशस्त्र प्रहरी, राष्ट्रिय अनुसन्धान, विभागलगायत सम्पूर्ण राज्यसंयन्त्रविरुद्ध कथित जनयुद्ध गर्ने माओवादीलाई पश्चिमी राष्ट्रका संस्थाहरूले ठूलो आर्थिक सहायता गरेको खुलासा भइसकेको छ । २०५७ सालमा पंक्तिकारले कर्णाली क्षेत्रको भ्रमण गर्दा एकजना एनजीओकर्मीले भनेका थिए, 'कतिपय आईएनजीओहरू माओवादीलाई करोडौं रुपैयाँ सहायता गर्न हेलिकोप्टर चार्टर गरेर आउँछन् ।' हजारौं घर, पसल, कारखाना र ६४ वटा बैंक लुट्ने माओवादीले पृथ्वीनारायण शाहको सालिक भत्काउन मालिकहरूकै आदेश पाएका थिए । नत्र सच्चा नेपालीले त्यस्तो कुकर्म गर्नै सक्दैन । २०६२६३ सालपछि संसदलाई 'उपभोग' गर्न मात्र आएको बताउने माओवादीको मार्गचित्र बदलिएको छैन । उनीहरू सेना, सशस्त्र प्रहरी, नेपाल प्रहरी सबैको हुर्मत लिन विदेशीले दिएको ड्युटी अर्डर (कार्य आदेश) पालना गरिरहेकै छन् । गणतन्त्र, संघीयता र धर्म निरपेक्षताले मात्र राष्ट्र टुक्राटुक्रा बन्छ भन्ने कुरा कतिपय राष्ट्रमा प्रमाणित भइसकेको छ । दिउँसो राजतन्त्रवादी र मध्यरातमा गणतन्त्रवादी हुनसक्ने बहुरूपी नेताले भने झैं गणतन्त्र राष्ट्रिय यथार्थ हुँदै होइन, नक्कली नोट (फेक करेन्सी) मात्र हो । तसर्थ संघीयता र गणतन्त्रलाई स्थापित गर्दा राष्ट्रियता विस्थापित हुने खतरा देखिएको छ । राष्ट्रिय हितको रक्षा गर्न एमाले र कांग्रेस साच्चै इमानदार छन् भने 'बाह्रबुँदे' गलत थियो भन्ने हिम्मत गर्नुपर्छ । माओवादीमार्फत नेपालमा भित्र्याइएका गलत एजेन्डाबारे बृहत् बौद्धिक बहस आवश्यक छ । 'फसिहालियो, अब क्यार्ने त ? ' भनेर काम्लोमा मुछेको सातु चपाउने नेताहरूले भन्नुपर्यो, 'विदेशीका तानाबाना फ्याँकेर हामी बचाउँछौं राष्ट्रलाई ।' राष्ट्र टुक्र्याउनेहरूका हरेक सर्त मानेर हिँड्ने र हरेक सरकारका राष्ट्रघाती कदमलाई समर्थन गर्ने हो भने शत्रुले घेरामा पारेर नेपाली सेनालाई पनि 'गोर्खा रेजिमेन्ट' बनाइदिन सक्छन् । त्यसबेला पनि धेरैको जागिर त रहला, तर राष्ट्र रहने छैन । श्रीलंकामा महेन्द्र राजापाक्षेले ३० वर्ष लामो गृहयुद्ध समाप्त गरेर राष्ट्रनायक आफंैं हुँ भन्ने प्रमाणित गरिदिए । पश्चिम, पूर्वी, दक्षिण र मध्य एसियाका राष्ट्रमा धेरै अघिदेखि गृहयुद्ध गराउँदै आएका अदृश्य शक्तिहरू नेपालमा अड्डा जमाएर बसेको देखिन्छ । अनमिनको आगमनपछि १०९ वटा सशस्त्र समूह पैदा भएका र त्यो फर्केपछि गुन्डा समूह टुहुरो भएको यथार्थ जगजाहेर छ । द्वन्द्व र तनाव बढाएर नेपालमा धमिलो पानीमा माछा मार्न चाहनेहरूमध्ये धेरैजसो आईएनजीओ, एनजीओ र कूटनीतिज्ञको भेषधारण गरेका भाइरस नै छन् । स्वदेशप्रति बेइमानी र अहित गरेर विदेशीका निम्ति काम गर्छन् भने आफ्नै बाबु भए पनि कठोर दण्डका भागीदार हुन्छन्, हुनैपर्छ । सूक्ष्म रूपमा छानबिन गर्ने हो भने सिंहदरबारभित्रै छन् त्यस्ता भाइरसहरू । दलका कार्यालयदेखि पाँचतारे होटेलका गोष्ठी र सेमिनारमा उनीहरूकै बाहुल्य हुन थालेको छ । तीमध्ये कतिपय त सुरक्षाको घेरामा हुन्छन् । जहाँ राष्ट्रघातीहरू सुखसुविधाले सुसज्जित हुन्छन् र योग्य तथा प्रबल राष्ट्रवादीहरू लज्जित हुन्छन्, त्यो राष्ट्र कहिलेसम्म जीवित रहन्छ ?"
सुर्खेत रंगशाला स्तरोन्नति गरिदै,"सुर्खेत : आर्थिक वर्षको अन्तिममा सुर्खेत रंगशाला मर्मतका लागि बजेट विनियोजन भएको छ । राष्ट्रिय खेलकुद परिषद्ले रंगशाला मर्मतका लागि २५ लाख रूपैयाँ विनियोजन गरेको हो । उक्त बजेटबाट अहिले रंगशाला मर्मतको काम भइरहेको छ । जिल्ला खेलकुद विकास समिति सुर्खेतले टेण्डरमार्फत् रंगशाला मर्मतको जिम्मा लेकवेशी निर्माण सेवालाई दिएको छ । उक्त निर्माण सेवाले मर्मतको काम गरिरहेको छ । बजेट आर्थिक वर्षको अन्तिममा आएको र साउन १५ भित्र सम्पन्न गरिसक्नुपर्ने भएकाले तीव्र गतिका साथ काम भइरहेको जिल्ला खेलकुद विकास समितिका अध्यक्ष चन्द्रकुमार गिरीले जानकारी दिनुभयो । उहाँले उक्त बजेटबाट रंगशालाको मर्मत र स्तरोन्नति गरिने बताउनुभयो । मर्मत कार्य अन्तर्गत रंगशालाभित्रको उच्च भागलाई खनेर सम्म बनाइनेछ । दक्षिणतर्फको खाल्डोलाई पुरिनेछ र समथर बनाइनेछ । अध्यक्ष गिरीले भन्नुभयो, उच्च भागको माटो काट्ने, फिलिंग गर्ने र रोलिंग गर्ने काम भइरहेको छ, यसपछि रंगशाला समथर मैदान बन्नेछ ।' त्यसैगरी रंगशालाको मर्मतका साथै यसको थप स्तरोन्नति गरिने पनि जनाइएको छ । जस अन्तर्गत प्याराफिट निर्माण गरिनेछ । हाललाई दुई लाइनको दर्शक बस्ने प्याराफिट बनाइने योजना रहेको अध्यक्ष गिरीले जानकारी दिनुभयो । चौरमा उभिएर र धुलाम्य जमिनमा बसेर खेल हेर्नुपर्ने दर्शकहरूको समस्या अब हट्ने उहाँको भनाइ छ । उक्त फुटबल मैदानलाई एथ्लेटिक्सका लागि पनि उपयोग गर्न सकिने गरी स्तरोन्नति गर्न लागिएको छ । यसका लागि ६ लेनको ट्रयाक निर्माण गरिनेछ । ६ लाइनको एथ्लेटिक्सको ट्रयाकिङ लाइन निर्माण गरिने गिरीले जानकारी दिनुभयो । उहाँले एथ्लेटिक्सका लागि अन्तर्राष्ट्रिय मापदण्ड अनुसारको मैदान बनाइने बताउनुभयो । फुटबलका साथै एथ्लेटिक्स अन्तर्गतका खेलहरू पनि सञ्चालन गर्न सकिने गरी रंगशालाको स्तरोन्नति गर्न लागिएको उहाँको भनाइ छ । अध्यक्ष गिरीका अनुसार रंगशालाभित्रै मञ्चको व्यवस्थापन समेत गरिने भएको छ। कुनै प्रतियोगिता आयोजना गर्दा वा अन्य कुनै कार्यक्रम गर्दा आवश्यक पर्ने मञ्च पनि निर्माण गरिनेछ । त्यस्तै ढल निकासका लागि नाला निर्माण र पर्खालमा रंगरोगनको काम पनि यस योजना अन्तर्गत गरिनेछ । आवश्यक बजेटको अभावमा अहिलेसम्म रंगशालाको मर्मत र सुधार हुन सकेको थिएन । विभिन्न समयमा खेलकुद प्रतियोगिताहरू आयोजना हुने गरे पनि व्यवस्थित रंगशाला नहुँदा खेलाडीहरूका साथै दर्शकहरूले पनि समस्या झेल्दै आएका छन् । यद्यपि अब मर्मत सुधार भएपछि उक्त समस्या समाधान हुने जिल्ला खेलकुद विकास समितिले जनाएको छ । सुर्खेतको खेलकुद विकासका लागि केही दशकअघि नै खेलकुद गुरुयोजना बने पनि हालसम्म कार्यान्वयनमा आउन सकेको छैन । उक्त गुरुयोजनामा फुटबल, भलिबल, क्रिकेट, ब्याटमिन्टन, एथ्लेटिक्स तथा मार्सल आट्र्सका छुट्टाछुट्टै खेल मैदानका साथै इन्डोर खेलहरूका लागि सुविधा सम्पन्न कभर्डहल निर्माणको योजना समावेश गरिएको छ । उक्त गुरुयोजना कार्यान्वयनका लागि जग्गा समेत छुट्याइएको छ । तर बजेट अभावका कारण गुरुयोजना अनुसारका संरचना निर्माण हुनसकेका छैनन् ।"
नेपालबंगलादेश मैत्रीपूर्ण खेल हुने,"काठमाडौं : नेपालको यू२३ र बंगलादेशको यू२३ टोलीवीच मैत्रीपूर्ण फुटबल खेल हुने भएको छ । मैत्रीपूर्ण खेल यही असार २७ गते एन्फा कम्प्लेक्स सातदोबाटोमा हुने अखिल नेपाल फुटबल संघ (एन्फा) ले जनाएको छ । बंगलादेश टोलीविरुद्धको मैत्रीपूर्ण खेल एसियाली फुटबल महासंघ (एएफसी) यू२३ छनोट खेलका लागि तयारीका रुपमा हेरिएको छ । एएफसी यू२३ को छनोट चरणमा नेपाल आयोजक यूएई, उज्वेकिस्तान र लेबनानसँगै समूह डीमा रहेको छ । एएफसी यू२३ को छनोट चरणको पहिलो खेल नेपालले आयोजक यूएईविरुद्ध असार ३१ मा खेल्नेछ । यस्तै साउन २ मा उज्वेकिस्तान र साउन ४ मा लेबनानसँग प्रतिस्पर्धा गर्नेछ । छनोट चरणका सबै खेल तहनुन बिन मोहमद स्टेडियम अलइन सिटीमा हुनेछ । यही प्रतियोगितालाई मध्यनजर गर्दै एन्फाले राजुकाजी शाक्यलाई गत असार १ गते प्रशिक्षकको जिम्मेवारी दिएको थियो ।"
'जर्मनीमेक्सिको र पोर्चुगलचिली' को भिडन्त,काठमाडौं : फिफा कन्फिडेरेशन कपको सेमिफाइनलमा विश्व विजेता जर्मनीले मेक्सिको सामना गर्ने भएको छ भने र अर्को सेमिफाइनलमा युरोप विजेता पोर्चुगल र अमेरिकी महादेशको विजेता चिली भिड्ने भएका छन्। आइतबार राती भएको समूह बी का खेलमा जर्मनीले क्यामरुनलाई ३१ ले पराजित गरी सेमिफाइनलमा पुग्न सफल भयो भने अस्ट्रलियासँग ११ को बराबरी खेलेको चिलीले पनि सेमिफाइनलमा स्थान सुरक्षित गर्यो । प्रतियोगिता अन्तर्गत आइतबार राति भएको समूह 'बी' को आफ्नो अन्तिम खेलमा दक्षिण अमेरिकी क्षेत्रको विजेता चिली अस्ट्रेलियासँग ११ को बराबरीमा रोकियो । ४२ औं मिनेटमा जेम्स ट्रोइजीको गोल मार्फत अस्ट्रेलियाले खेलमा अग्रता लिएको थियो । पहिलो हाफमा १० ले पछि परेको चिलीका लागि ६७ औं मिनेटमा रोड्रिग्वेजले बराबरी गोल गरे । त्यसपछि कुनै टोलीले गोल गर्न नसक्दा खेल बराबरीमै रोकियो । चिलीका लागि बराबरी नै सेमिफाइनलमा पुग्न पर्याप्त बन्यो । यसै समूहको आइबार राति भएको अर्को खेलमा विश्व विजेता जर्मनीले क्यामरुन लाई ३१ गोल अन्तरले पराजित गर्न सफल भयो । जर्मनीका लागि टिमो वेर्नेरले दुई र केरेम डेमिरबेले एक गोल गरे भने क्यामरुनका लागि विन्सेन्ट अबुबाकरले गोल गरे । पहिलो हाफमा दुवै टोलीले कुनै गोल गर्न सकेका थिएनन् ४८ औं मिनेटमा डेमिरबेले गोल गर्दै जर्मनीका लागि अग्रता दिलाए । त्यसैगरी खेलको ६६ औं मिनेटमा वेर्नेरको गोल मार्फत जर्मनीले अग्रता दोब्बर बनायो । क्यामरुन तर्फबाट ७८ औं मिनेटमा अबुबाकरले गोल गरी खेलमा फर्कने प्रयास गरेका थिए । तर त्यसको तीन मिनेटपछि वेर्नेरले व्यक्तिगत दोस्रो गोल गरेपछि जर्मनीले ३१ को सहज जित निकाल्यो । ७ अंकसहित समूह 'बी' को विजेता बन्दै जर्मनी सेमिफाइलन पुग्यो भने ५ अंकसहित चिली समूह उपविजेता बनी सेमिफाइनल पुग्न सफल भयो । २ अंक रहेको अस्ट्रेलिया र १ अंक रहेको क्यामरुन समूह चरणबाट बाहिरिएका छन् । समूह 'ए' बाट यसअघि नै मेक्सिको र पोर्चुगलले सेमिफाइनलमा स्थान पक्का गरिसकेका छन् । जर्मनीले समूह ए को उपविजेता मेक्सिकोको सामना गर्नछ भने चिलीले समूह 'ए' को विजेता पोर्चुगसँग फाइनलका लागि प्रतिस्पर्धा गर्नेछ ।
प्रमुख प्रशिक्षक जोशीको निधन,"काठमाडौं : ओलम्पियन तथा भारोत्तोलनका प्रमुख प्रशिक्षक सुनीललाल जोशीको ५३ वर्षको उमेरमा निधन भएको छ । गत साता हृदयाघात भई बाँसबारीस्थित गंगालाल राष्ट्रिय हृदयरोग अस्पतालमा भर्ना गरिएका जोशीको आइतबार बिहान निधन भएको हो । सन् १९९६ मा अमेरिकाको एटलान्टामा भएको २६औं गृष्मकालीन ओलम्पिक खेलकुदमा सहभागी भएका जोशी दक्षिण एसियाली खेलकुदमा सबैभन्दा बढी पदक जित्ने खेलाडी हुन् । नेपाल ओलम्पियन संघका अध्यक्षसमेत रहेका जोशीले २०४१ सालमा काठमाडौंमा आयोजना भएको प्रथम दक्षिण एशियली खेलकुद (साफ) मा सहभागिता जनाउँदै रजत पदक पनि प्राप्त गरेका थिए । दक्षिण एसियाली खेलकुदको प्रथम संस्करणदेखि सातौं संस्करणसम्म प्रतिस्पर्धा गरेका जोशीले ६ रजत र ११ वटा कांस्य पदक जितेका छन् । नेपाल भारोत्तोलन संघका उपाध्यक्षसमेत रहेका जोशीले सक्रिय खेल जीवनबाट सन्न्यास लिएपछि २०५२ साल असोज १ गतेबाट राष्ट्रिय खेलकुद परिषद् (राखेप) मा जागिरे जीवन सुरु गरेका थिए । सुरुमा प्रशिक्षकका रूपमा राखेपमा आबद्ध भएका जोशी २०६३ साल पुस २१ गते वरिष्ठ भारोत्तोलन प्रशिक्षकमा बढुवा भएका थिए । उनी २०६९ सालदेखि भारोत्तोलनका प्रमुख प्रशिक्षक थिए । उनको पार्थिव शरीर त्रिपुरेश्वरस्थित राखेपको परिसरमा श्रद्धाञ्जलिका लागि राखिएको थियो । युवा तथा खेलकुद मन्त्रालयका निमित्त सचिव ज्ञानराज सुवेदी, परिषद्का उपाध्यक्ष लामाटेन्डी शेर्पा, राखेपका पूर्वसदस्यसचिव जीवनराम श्रेष्ठ, नेपाल राष्ट्रिय तथा अन्तर्राष्ट्रिय खेलाडी संघका पदाधिकारी, ओलम्पियन, खेलाडी, खेलकर्मी, राखेपका कर्मचारी र आफन्तजनले स्वजोशीप्रति श्रद्धाञ्जलि अर्पण गरेका थिए । जोशीको आइतबार नै पशुपति आर्यघाटमा अन्तिम संस्कार गरिएको थियो । जोशीका श्रीमती र एक छोरा छन् । को हुन जोशी ? भारोत्तोलनका प्रमुख प्रशिक्षक थिए, सुनीललाल जोशी । दक्षिण एसियाली खेलकुदको पहिलोदेखि सातौं संस्करणसम्म सहभागी । सन् १९९६ मा अमेरिकाको एटलान्टामा भएको २६औं गृष्मकालीन ओलम्पिकमा सहभागी । २०५२ साल असोज १ गतेबाट राखेपमा प्रशिक्षकका रूपमा जागिरे जीवन सुरु । गत साता हृदयाघात भई अस्पताल भर्ना गरिएका जोशीको उपचारका क्रममा आइतबार बिहान निधन ।"
