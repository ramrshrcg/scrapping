शीर्षक,विवरण
सामाजिक सञ्जालको लत,"यसै वर्षको भदौ महिनामा अर्जेन्टिनाको एउटा झ्यालखानामा लागूऔषध बोकी पुर्याउन आउने परेवालाई त्यहाँको प्रहरीले गोली हानी मारेको खबरले प्राचीन युगमा फारसीहरूले चरालाई तालिम दिने गरेको र पूर्र्वीय देशहरूमा परेवाको माध्यमबाट खबर आदानप्रदान गर्ने गरेको सम्झना गराउँछ। परेवादेखि स्न्यापच्याटसम्म आइपुग्दा सञ्चारका धेरै माध्यम विकास भए। केही चल्दैछन्, कति हराए। त्यो निजी सञ्चार होस् वा आमसञ्चार नयाँ अनुसन्धान, त्यसको विकास, चरम उत्कर्ष र अवसान वा नयाँ विधिद्वारा प्रतिस्थापन हुँदै आइरहेको छ। पौने चार अर्ब इन्टरनेट प्रयोगकर्ता, सवा अर्ब वेबसाइट, ७० अर्बभन्दा बढी दैनिक इमेल आदानप्रदान, २७ हजारभन्दा बढी टीभी च्यानल, लगभग ६ अर्बभन्दा बढी मोबाइल फोन प्रयोगकर्ता र त्यसमध्ये दुई अर्ब स्मार्टफोन प्रयोगकर्ता छन्। अमेरिका, युरोप र चीनमा मात्र ६० करोडभन्दा बढी टेलिफोन लाइन छन्। संसारभर प्रतिदिन साढे दुई अर्ब मान्छे पत्रपत्रिका पढ्छन्। अमेरिकामा मात्र ११ हजारभन्दा बढी रेडियो स्टेसन छन्। हजारांैको संख्याका सामाजिक सञ्जालले जालोले झैं संसारका मान्छेलाई ढपक्कै ढाकेको छ। त्यसरी ढाकिएकाले नै यसलाई वेब र नेट भनिएको होला। यी दुवै शब्दको शाब्दिक अर्थ जालो वा जाल नै हुन्छ। संसारको जनसंख्याको एकतिहाइ मानिस हरेक महिना फेसबुक चलाउँछन्। वर्षभरिमा झन्डै ४० अर्ब फोटो अपलोड हुन्छ। यस हिसाबले कति अर्ब उत्पादन घन्टा संसारभरिका मान्छेले बिताएका होलान् ? फेसबुक एक हो। यस्ता हजारौं छन्। चीनमा वीच्याट र वेवोजस्ता दर्जनौं सञ्जाल प्रख्यात छन्। रसियामा मिकेडट कम र ओकेडट आरयूजस्ता दर्जनौं साइट छन्। भारतजस्तो आफ्नै भाषा बोल्ने ठूलो जनसंख्या भएका देशमा पनि सयौंको संख्यामा आआफ्नै सञ्जाल छन्। एक्काइसौं शताब्दीको पहिलो पुस्ता त सञ्चार भनेकै सोसल मिडिया मात्र हो भन्ने ठान्दा हुन्। औंलामा संसार सञ्चारले संसारलाई सानो गाउँ बनाइदिएको छ। जुनसुकै काम गर्दा पनि हामीले यो नयाँ प्रविधिको सहयोग लिन थालेका छौं। यही लेख लेख्दा पनि इन्टरनेटको सहायता लिइएको छ। यो लेख्दासम्म एक अर्ब २८ करोड बहत्तर लाख ६ हजार ७ सय उनान्नब्बे बेवसाइट दर्ता भई सञ्चालनमा छन्। सञ्चारले स्वास्थ्य, यातायात, शिक्षा, अनुसन्धान, व्यापार, कृषि, पेसा, शासनप्रशासन, सुरक्षालगायत सबै क्षेत्रमा सकारात्मक परिवर्तन र मितव्ययिता ल्याइदिएको छ। टेलिमेडिसिनको माध्यमबाट दुरदराजमा बस्ने गरिब व्यक्तिले अन्तर्राष्ट्रिय स्तरको विज्ञ चिकित्साको सेवासमेत लिन पाएको छ। नेटमार्फत नै एउटा गुरुले आफ्नो हजारौं चेलालाई घर बसीबसी शिक्षा दिन सक्छ। इकमर्समार्फत संसारको कुनै कुनामा उत्पादित वस्तु संसारभर बेच्न सकिन्छ। एउटा यात्रीले आफ्नो यात्राको ब्लग बनाई आयआर्जन गर्न सक्छ। ठूला गोदाममा फाइल भरिराख्नुपर्ने सूचना र कागजपत्रहरू आइक्लाउड वा अन्य त्यस्तै नेट स्टोरेजमा राख्न सकिन्छ। विभिन्न एप्सको माध्यमबाट कैयौं काम क्लिककै भरमा फत्ते गर्न सकिन्छ। पत्रिका, रेडियो, टीभीले हामीलाई सूसूचित गरिरहेकै थिए, अब आएर द्रूत इन्टरनेट र सामाजिक सञ्जालहरूले कामलाई छिटोछरितो, सजिलो, सस्तो र सर्वसूलभ बनाइदिएको छ। औंलाको टुप्पामा आएर संसार नै अडिएजस्तो ! अधिक सञ्चारका चुनौती गुरिल्ला युद्धमा आक्रमण गरे झैं विभिन्न माध्यमबाट अधिक सूचना तथा सञ्चार प्रवाह गरेको र इच्छा नहुनेले पनि बाध्य भई त्यसलाई व्यहोर्नुपरेको छ। कतिपय मान्छे स्वेच्छाले नै अधिक र अनावश्यक सूचना आफैंमा लाद्ने काम गरिरहेछन्। एउटा मान्छे बिहानका खबर पढ्छ। त्यही खबर टीभीमा, त्यही खबर रेडियोमा, त्यही खबर सामाजिक सञ्जाल, एप्स र अनलाइनमा पनि। त्यतिले नपुगेर इमेल, मेसेन्जर वा मोबाइलमा त्यही समाचार कुनै हितैसीले सात समुद्रपारिबाट फ्याट्ट पठाइदिन्छ। कोही त यति सहयोगी र फुर्सदिला हुन्छन्, ती समय र पैसा खर्च गरीगरी फोन गरेरै भए पनि विभिन्न राष्ट्रिय विषयमा सूचना दिने गर्छन्। अझ ती व्यक्तिव्यक्ति इन्टरनेटको पहुँचमा छन् भने त सुतिरहेको, काम गरिरहेको, खाना खाँदै वा सवारी साधन हाँकिरहेको बेलामा पनि विभिन्न निःशुल्क फोन गर्ने साइटबाट फोन गर्दछन्। आफ्नो फुर्सद र मनोदशाअनुसार अरूलाई अल्मल्याउँछन्। स्वस्थ मनोरञ्जनका अन्य साधन वा उपाय अवलम्बन गरी साइबर लत लाई प्रतिस्थापन गर्नुपर्छ। गाउने, बजाउने, नाच्ने, पुस्तक पढ्ने, चेस खेल्ने, भकुन्डो खेल्ने, साइकल चलाउने, पदयात्रा गर्ने आदि स्वस्थ मनोरञ्जनका तरिका सुरु गर्नुपर्छ। यी सबै माध्यम विभिन्न नाम, प्रकार र स्तरका छन्। यिनको विश्वसनीयता खुट्याउनु नै एउटा ठूलो चुनौती बनेको छ। विचारमूलक लेखको हकमा त ठिकै छ, फरक विचार हुन सक्छ। यहाँ त तथ्य नै फरक आउने खालका बतासे खबर हुरुरु आउँछन्। फिल्टर गर्ने कसले ? सामाजिक सञ्जालको कुरा गर्ने हो भने यसका आफ्नै चुनौती र समस्या छन्। कुनै विद्यार्थी आफ्नो ट्विटरमा गहन विचारयुक्त वाक्य पस्किन्छ। पढ्नेहरू उसलाई ठूलै विद्वान् सम्झन्छन्। ऊ वास्तविक जीवनमा अज्ञानी पनि हुन सक्छ। तर पढ्ने व्यक्ति भ्रममा परिरहन्छन्। आफ्नो जीवनकालमा एकपटक मात्र वृद्धा श्रम, बालगृह, धर्मस्थल पुगेका व्यक्ति एकपटकको भेटमा कुनै दीनदुःखीलाई आत्मीयता देखाउँछन्, सहयोग वा माया गरेको फोटो खिचेर हाल्छन्। त्यही भरमा व्यक्ति महामानव कहलिन्छन्। क्लिक र एक्सप्रेसनको अगाध मायाले व्यक्ति पनि दंगै पर्छ। तर अधिक सूचना प्रयोगले मानिसको सामाजिक, पारिवारिक, भौतिक, मानसिक, आर्थिक, आध्यात्मिक, शैक्षिक, स्वास्थ्य वा अवस्था कमजोर बनाउँदै लगेको छ। एकलकाँटे हुनु, निद्रा नलाग्नु, सिर्जनशीलता घट्दै जानु, रिसाहा हुनु, नैराश्य बढ्नु, परनिर्भर हुनुजस्ता समस्या बल्झिँदै जान्छ। इन्टरनेट कुलत यो दशकको जल्दोबल्दो समस्याका रूपमा देखा परेको छ। युवाहरूमा यो समस्या बढी छ। छिमेकी देश चीनमा यो समस्या विकराल बनेपछि त्यसबाट युवालाई छुटाउन बग्रेल्ती पुनस्र्थापना केन्द्र खुलेका छन्। यो महँगो सेवामा पर्दछ। यसै वर्षको भदौमा चीनको एक पुस्र्थापना केन्द्रमा पुनर्स्थापना का क्रममा एक युवाको मृत्यु भएपछि त्यो घटनाले संसारकै ध्यान तानेको थियो। नेपालमा पनि खाना खाँदा, सवारी चलाउँदा, कुरा गर्दा, बैठक बस्दा, मन्दिरदेखि मसानघाटसम्म, गाउँदेखि सहरसम्म, गरिबदेखि धनीसम्म, चोरदेखि साधुसम्म, भान्सादेखि सदनसम्म, ओछ्यानदेखि आकाशसम्म, हिमालदेखि तराईसम्म, उठेदेखि सुतेसम्म सबै उमेरका व्यक्ति प्रायः अनलाइन देखिन्छन्। ध्यान नेटमा भएपछि खाइरहेको खानाको स्वादसमेत हुन्न। बाटोमा हिँड्दाहिड्दै बिजुलीको खम्बामा ठोकिएको थाहा हुँदैन। कसैले बोलाउँदा अर्कै असान्दर्भिक शब्द बर्बराइरहेका हुन्छन्। सवारी साधन चलाउनेले बाटोमा, गाडी वा मान्छे बचाउन भ्याउँदैनन्। नेपालको मौजुदा सवारी ऐनअनुसार मोबाइलमा कुरा गर्दै ध्यान नपुर्याई बाटो काट्दा सवारी साधनले ठक्कर दिई वा गाडीमा आफैं ठोक्किई मृत्यु भएका गाडीवालाले क्षतिपूर्ति दिनुपर्छ। दोषी मोबाइल चलाउने, निर्दोषबाट पैसा असुलउपर ! शिक्षक, प्रहरी, न्यायाधीश, चालक, नाई, भान्से, चिकित्सकजस्ता मानव जीवनमा प्रत्यक्ष प्रभाव पार्ने र संवेदनशील काम गर्ने व्यक्तिहरू पनि आफ्नो कार्य सम्पादन गर्ने बेलामा काममा भन्दा अनलाइनमा बस्न र अपडेट गर्न व्यस्त छन्, अनि के आउँछ नतिजा ? अब मान्छेलाई मान्छे नचाहिने भइसक्यो। यस्तो लाग्छ, पेटमा अन्न हाल्ने र बच्चा जन्माउनेबाहेक सबै काम अनलाइन वा भर्चुअल नै सम्भव छ। बाउ, आमा र गुरुले भनेको नपत्याउने तर गुगल र कोराले लेखेको पत्याउने रोग लागेको छ। बिरामी पनि डाक्टरको भन्दा गुगलकै सल्लाह मान्छन्। सूचना ज्ञान लिनु राम्रो हो तर आधिकारिकता निश्चित गरेर मात्र लिनुपर्छ। धेरै सामाजिक सञ्जालमा रहनु पनि अर्को समस्या हो। संसारभरि सयौं त्यस्ता सञ्जाल छन्। कसरी चलाई भ्याउने ? भारत र चीनमा मात्र आआफ्ना तीसचालीसभन्दा बढी सक्रिय सञ्जाल छन्। संसारभर लाखौं छन्। हरेक सेकेन्डमा केही न केही नयाँ हजारौं सामग्री उपलब्ध भइरहेको हुन्छ। मान्छेलाई अत्यावश्यक काम गरी जीवन गुजारा चलाउनुभन्दा पनि जालोले झैं ढाकेको इन्टरनेट र सामाजिक सञ्जाललाई व्यवस्थित गर्नु ठूलो चुनौती बनेको छ। उपाय आफ्नो उमेर, कामको प्रकृति, व्यस्तता, आवश्यकता हेरी आफ्नो मूल लक्ष्यमा नकारात्मक असर नपर्ने गरी सूचना प्रविधि र सञ्चार उपयोग गर्नु उचित हुन्छ। व्यक्ति विकासका लागि एकाग्रता महत्वपूर्ण भएकाले एउटा निश्चित समयमा मात्र वा फुर्सदको समयमा, मनोरञ्जनको समयमा मात्र त्यसको प्रयोग गर्ने। एक दिन वा हप्तामा अधिकतम यति घन्टा मात्र यसमा खर्च गर्छु भनी प्रण गर्ने र त्यसैमा टिक्ने गर्नुपर्दछ। खाना खाँदा, पढ्दा, काम गर्दा, परिवारसँग बस्दा, जमघटमा, सवारी चलाउँदा, सुत्ने बेलामा त्यसबाट टाढै बस्नुपर्दछ। स्वस्थ मनोरञ्जनका अन्य साधन वा उपाय अवलम्बन गरी साइबर लत लाई प्रतिस्थापन गर्नुपर्छ। गाउने, बजाउने, नाच्ने, पुस्तक पढ्ने, चेस खेल्ने, भकुन्डो खेल्ने, साइकल चलाउने, पदयात्रा गर्ने आदि स्वस्थ मनोरञ्जनका तरिका सुरु गर्नुपर्छ। घरको हकमा घरमूली र संस्थाका हकमा उच्च अधिकारीले आफूले नै यसो गरी अरूलाई प्रभावमा पारी परिवर्तनतिर लैजानुपर्छ। आफूलाई सुहाउँदो र मन पर्ने एउटा सामाजिक सञ्जालमा रहनु राम्रो हुन्छ न कि हरेक सञ्जालमा। धेरै खाए सखर पनि तीतो हुन्छ भन्ने उखान ख्याल गर्नुपर्छ। मान्छे सूचना सञ्चारको दास होइन, बरु सूचना हाम्रो दास हो। सञ्चार हाम्रो सोचमा निखार ल्याउन सहायक बनोस्। त्यसले जीवनयापनमा सहजता ल्याओस्। त्यसले नाता नतोडोस्, बरु जोडोस्।"
लोकप्रियतावादको जगजगी,"नेपाली राजनीतिक दलहरूको विचार पद्धतिलाई नयाँ वादले विस्थापित गरेको छ, त्यो हो लोकप्रियतावाद। लोकप्रियतावादका दुईवटा पाटा छन् सेलेब्रिटी बन्न खोज्ने प्रवृत्ति र आर्थिक हैसियत। यो नयाँ वाद फस्टाउनुमा नागरिक समाज र मिडियाको ठूलो भूमिका छ। कुनै जमानामा एमालेको सिद्धान्त र लोकप्रियतावाद मेल खान्थ्यो। त्यसै बेला हो, भरतमोहन अधिकारीले आफ्नो गाउँ आफैं बनाऔं कार्यक्रम ल्याएर हरेक गाउँ विकास समितिलाई तीन लाख बजेट छुट्याएका। त्यतिखेर आर्थिक अनुशासनका नाममा कांग्रेसले राज्यको पैसा जनतालाई बाँड्ने नीति लागू गर्ने हिम्मत गर्न सकेको थिएन। तर जनतालाई पैसा बाँडेर एमाले निकै लोकप्रिय बन्न पुग्यो। राजनीतिक प्रतिस्पर्धा तीव्र हुन थालेपछि लोकप्रियतावादी कार्यक्रम ल्याउने होडबाजी नै चल्न थाल्यो। अहिले हामी त्यसै लोकप्रियतावादको उत्कर्षतिर पुग्न लागेका छौं। जाँदाजाँदै प्रधानमन्त्री शेरबहादुर देउवाले जनतालाई विभिन्न भत्ताका नाममा पैसा बाँड्ने नीतिहरू लागू गरेका छन्। अब ६५ वर्ष पुग्नेबित्तिकै वृद्धभत्ता पाइन्छ। त्यसका लागि लोकप्रियतावादलाई धन्यवाद दिनैपर्छ। राज्यसँग स्रोत र साधन भएको अवस्थामा लोककल्याणकारी नीतिहरू अवलम्बन गर्नुपर्ने सरकारको दायित्व नै हो। तर उत्पादनमूलक र दिगो आर्थिक विकासबिना बाँडिने पैसाले अन्ततः राज्यलाई धान्नै नसक्ने भारी बोकाउँछ। नयाँ दलहरू पनि लोकप्रियतावादबाट अछुतो छैनन्। विवेकशील साझा पार्टी यसको ज्वलन्त उदाहरण हो। विगत एक वर्षमा यस दलका राजनीतिक धारणा हेर्दा प्रस्ट हुन्छ, यसले हरेक विषयमा तौली तौली बोलिरहेको हुन्छ। यसले जनतालाई मनपर्ने लोकप्रियतावादी अडान मात्र सार्वजनिक गर्छ। आफूलाई सत्य लागेको तर विवादास्पद हुन सक्ने विषयमा यसले बोल्ने आँट गर्न सकेको छैन। हरेक नीतिगत विषयमा आफ्ना राजनीतिक अडान राख्दै जाँदा क्रमशः एकपछि अर्को जनसमूह स्वाभाविक रूपले टाढिन्छ नै। अमेरिकी राष्ट्रपति ओबामाकै सन्दर्भमा पनि यस्तै भएको थियो। तर सबै जनसमूहमाझ लोकप्रिय हुने चाहनाले विवेकशील साझालाई केही निस्तेज बनाएको छ। यो लोकप्रियतावादको अर्को प्रभाव हो। २०४६ सालपछि एमालेले विस्तारै आफ्नो नीति र सिद्धान्तमा सम्झौता गरेको छ तर लोकप्रियतावादमा भने छैन। पछिल्लो घटनाक्रमलाई नै हेरे पुग्छ। पार्टीको लागि धेरै त्याग गरेका ठाकुर गैरे, निरज आचार्य र जगन्नाथ खतिवडा अहिले पनि लोकप्रियतावादको सिकार बनेका छन्। उता धेरै पार्टी नेतासँग घुलमिल गरेपछि अन्ततः एमाले प्रवेश गरेकी कोमल वलीले भने राम्रै मौका पाएकी छन्। हालै उनले आफू मन्त्री बन्नयोग्य भएको दाबी गरेकी छन्। हुन पनि हो, आजको जमानामा मानिसको राजनीतिक मूल्य सेलेब्रिटीको परिचय र आर्थिक अवस्थाले निक्र्योल गर्छ। कांग्रेसले लोकप्रियतावादको यसै कडीमा नयाँ व्यक्तिहरूलाई प्रवेश गराएको छ। नयाँ वादका आधारमा रामेश्वर खनालजस्ता व्यक्ति कांग्रेसमा अटेनन्। बरू अटे सेलेब्रिटी अर्बपति विनोद चौधरी। दुवैको पृष्ठभूमि हेर्दा यसलाई हामीले अनौठो संयोग मान्नुपर्छ। जब रामेश्वर खनाल राजनीतिक र नीतिगत भ्रष्टाचार थेग्न नसकेर प्रशासनबाट अमिलो मन लिएर बाहिरिँदै थिए, तब विनोद चौधरी एमालेसँग मिलेर विदेशमा आफ्नो साम्राज्य विस्तार गर्दै थिए। लोकप्रियतावादको कसीमा यो अनौठो होइन। तर यसका लागि हामीले अर्को जटिल प्रश्नको उत्तर खोज्नुपर्छ। त्यो हो, लोकप्रियतावादलाई त हामीले मान्यौं रे, तर यसमा पुँजीवाद र पैसाको खेल कसरी अटेको छ त ? आखिरमा लोकप्रियतावादको मुख्य मर्म नै पैसा हो। पुँजीवादको विशेषता नै हो, पैसाको भाउ हुन्छ र आजको हाम्रो समाजमा विस्तारै पैसाको भाउ बढ्दै गएको छ। परम्परागत रूपमा नेताहरू शक्तिका पुजारी हुन् अनि आधुनिक लोकतन्त्रमा राजनीतिक शक्ति संकलनका लागि पैसा चाहिन्छ। यो त भयो परम्पराको कुरो। आजको जमानामा शक्तिभन्दा पैसा हावी भएको छ। संसारमा विस्तारै पैसाको लागि राजनीति गर्न थालिएको छ। नेपालमा पनि त्यसको थालनी हुनु अनौठो होइन। लोकप्रियतावादले दलको खोक्रोपन मात्र हैन, त्यहाँ विद्यमान भ्रष्टाचार र दण्डहीनता लुकाउन पनि मद्दत गर्छ। त्यसैले लोकप्रियतावाद कहिले नक्कली राष्ट्रवादका रूपमा आउँछ भने कहिल नक्कली विकासवादका रूपमा। माओवादीहरूकै उदाहरण लिऊँ। माओवादी सेना र नेपाली सेना दुवै थकित भएर रणनीतिक सन्तुलनको अवस्थामा पुगपछि नेपालको शान्ति प्रक्रिया सुरु भएको थियो। माओवादी सेना थाक्नुको कारण पुँजी अभाव थियो। जब पैसा सकिन थाल्यो, तब माओवादी छट्पटाउन थाले र वार्ताका लागि अघि बढे। अर्कोतिर नेपाली सेना र राज्य पनि अक्षमताका कारण गलेका थिए। नेपाली राज्य माओवादीसँग लड्दा थकित हुनुको एक प्रमुख कारण थियो, भ्रष्टाचार। वर्षौंदेखि नेपाली सेनालाई राजसंस्थाले कमाइको भाँडो बनाएर राखेका थिए। नेपाली सेनालाई आधुनिकीकरण गर्ने क्रममा सेनाको क्षमता बढाउनेभन्दा पनि सेनाका नाममा पैसा खाने प्रवृत्ति हावी थियो। अमेरिका वा भारतसँग भन्दा पनि चिनियाँ तथा अन्य देशका निजी कम्पनीहरूसित हतियार वा हेलिकोप्टर किन्दा मनग्गे कमिसन आउँथ्यो र हातहतियारको मूल्य पनि बढाइचढाइ गरेर देखाउन मिल्थ्यो। यसरी पैसाको अभावमा र पैसाकै कारण माओवादीहरू नेपालको शान्ति प्रक्रियामा आएपछि उनीहरूलाई ठूलो चुनौतीको सामना गर्नुपयो, त्यो हो आफ्नो राजनीतिलाई कसरी अगाडि बढाउने ? उनीहरू दक्षिण अफ्रिकाका नेल्सन मन्डेलाको पार्टीले जे गरेको थियो, त्यस्तै शैली अनुसरण गर्न पुगे। अर्थात् राजनीतिको लागि पैसा संकलन। दक्षिण अफ्रिकामा मन्डेलाको पार्टी पुँजी संकलन नगरी आफ्नो राजनीतिक सिद्धान्त कार्यान्वयन गर्न नसक्ने निष्कर्षमा पुगेको थियो र उसले पुँजी संकलन गर्नकै लागि राज्य कब्जा गर्ने रणनीति अख्तियार गयो। तर त्यसक्रममा अफ्रिकी नेसनल कांग्रेसलाई भ्रष्टाचारले धमिराले खाएको काठ झैं खोक्रो बनाइदियो। अन्त्यमा उक्त पार्टी राजनीतिक सिद्धान्तको वाहक नबनेर पैसाको दलदलमा फसेको भ्रष्टाचारको संयन्त्रका रूपमा परिणत भयो। नेपालमा माओवादी पार्टीको त्यही हालत हुँदैछ। सेना समायोजनका क्रममा शिविर बाट पैसा लुट्ने होस् वा सरकारमा हुँदा नीतिगत भ्रष्टाचार गरेर पैसा कमाउने होस्, माओवादी कांग्रेस र एमालेको प्रतिस्पर्धी बन्न पुग्यो। अजेयराज सुमार्गीलाई ३० लाखमा राज्यले बेचेको लाइसेन्स, टेलिया सोनेराले दसौं अर्बमा खरिद गयो, त्यो पनि साइप्रस र ब्रिटिस भर्जिन आइल्यान्डमा, तब नेताहरूले पनि आफ्नो भाग खोज्न थाले। विगत दस वर्षमा भ्रष्टाचार र बेथितिका यस्ता कैयन् घटना भएका छन्। यसको अर्थ हो, माओवादको सिद्धान्तलाई पैसाले खोक्रो बनाएको छ। त्यो खोक्रोपन लुकाउन उसले सिद्धान्तले साथ छोडिसक्यो। त्यसकारण उसको खोक्रोपन लुकाउन उसलाई नयाँ मुद्दा चाहिएको छ। लोकप्रियतावादले सैद्धान्तिक विचलनका कारण खोक्रो र नांगो बनेका पार्टीलाई नयाँ आवरण प्रदान गर्छ। लोकप्रियतावालको सिद्धान्तमा विवेकशील साझाको सेलेब्रिटी राजनीति पनि मेल खान्छ। तर पैसासम्बन्धी यस लेखमा गरिएको तर्क कसरी मिल्छ त ? उक्त दल भ्रष्टाचारविरोधी हो र ऊसँग अरू दलसँग जस्तो पैसा पनि छैन। सायद गाँठी कुरो यही नै हो। अहिले राजनीति गर्न धेरै पैसा चाहिन्छ। लोकप्रियतावादले पैसाको जोहो गर्न सघाउँछ। लाखौं नेपाली जनता विदेशमा मजदुरी गरेर बसेका छन्। उनीहरूलाई नेपालको विकास भइदिए हुन्थ्यो, नेपाल पनि जापान वा कोरियाजस्तो बनिदिए हुन्थ्यो भन्ने छ। त्यस्तो सपना पूरा गरिदिन सक्ने दललाई देशमा विदेशमा बसेका लाखौं नेपालीहरू आर्थिक रूपमा सहयोग गर्न तयार छन्। तर त्यो दल लोकप्रिय हुन जरुरी छ। सेलेब्रिटी हैसियत मानिसका सपना र भोट आकर्षित गर्नका लागि मात्रै हैन, आर्थिक सहयोग आकर्षित गर्नका लागि पनि चाहिन्छ। लोकप्रियतावादबिना सेलेब्रिटी हैसियत धराशायी हुन्छ। अर्थात् खरा राजनीतिक सिद्धान्त बोकेर हिँड्न थाल्यो भने त्यो नेता समर्थकबिनाको सेलेब्रिटी बन्न पुग्छ। डा बाबुराम भट्टराई यसका ज्वलन्त उदाहरण हुन्। रवीन्द्र मि श्रले लोकप्रियतावाद त्यागे र राजनीतिक अडान लिन थाले भने विस्तारै उनी अर्को बाबुराम भट्टराई बन्नेछन्। विडम्बना, डा बाबुरामसमेत राजनीतिक सिद्धान्त भाँडमा मिल्काएर राजनीतिको केन्द्रविन्दुमा रहेको लोकप्रियतावादतर्फ ढल्किन थालेका छन्। यस्तो व्यक्तिगत कमजोरीको कारणले भन्दा पनि हाम्रो सामाजिक मनोविज्ञानको कारणले हुने गर्छ। लोकप्रियतावादले दलको खोक्रोपन मात्र हैन, त्यहाँ विद्यमान भ्रष्टाचार र दण्डहीनता लुकाउन पनि मद्दत गर्छ। त्यसैले लोकप्रियतावाद कहिले नक्कली राष्ट्रवादका रूपमा आउँछ भने कहिले नक्कली विकासवादका रूपमा। कुनै बेला राष्ट्रवाद र विकासवाद लोकप्रिय हुन्छन्, कहिले हुँदैनन्। तर राष्ट्रवाद र विकासवाद प्रायः लोकतान्त्रिक र भ्रष्टाचारविरोधी आन्दोलन कमजोर बनाउन प्रयोग हुन्छन्। विकासवादको बहस साँच्चै विकास गर्नका लागि नभएर सुशासन सदाचार, लोकतन्त्र र अधिकार माग्नेहरूको विरुद्धको रणनीति हो। नेपालमा भर्खरभर्खर मात्र यसको पुनः थालनी भएकाले कसरी राष्ट्रवाद र विकासवादले भ्रष्टाचारविरोधी अभियानलाई कमजोर बनाउँछन् भन्नेबारे धेरै युवा जानकार छैनन्। तर पञ्चायताकालीन नेपालमा झैं संसारका धेरै ठाउँमा यसको प्रयोग भइसकेकाले यो दाबी गर्न मिल्छ। समुद्रमा तैरिरहेको आइसवर्गजस्तै लोकप्रियतावादका धेरै नकारात्मक पक्ष लुकेका हुन्छन्। तर कहिलेकाहीं ती सतहबाट माथि देखिन्छन्। लोकप्रियतावादले मलजल गर्ने भ्रष्टाचारले राज्यका लोकतान्त्रिक आधारस्तम्भहरू जर्जर बन्दै गएका छन्। भ्रष्टाचारको सञ्जालले दुई तरिकाले काम गरिरहेको हुन्छ। पहिलो, आर्थिक स्रोत दोहनका लागि काम लाग्ने राज्यका संस्था र संरचनाहरूमाथि कब्जा जमाउने। अर्को दण्डबाट जोगिन राज्यका नियमनकारी, सुरक्षा र कानुनी अंगहरूलाई खोक्रो बनाउने। नेपाली सेनामाथिको राजनीतिक अतिक्रमणमा यी दुवै काम देखिन्छन्। वर्षौंदेखि नेपाली सेना आफ्ना आधारभूत कर्तव्य त्यागेर पैसा कमाउनतिर आकर्षित हुन थालेको छ। चाहे त्यो अस्पताल होस् या फास्ट ट्र्याक, शान्ति सेना होस् या हेलिकप्टर, नेपाली सेनालाई राजनीतिक तहबाटै सहयोग र प्रोत्साहन मिलिराखेको छ। एकातिर नयाँ सीमास्तम्भ बनाउँदा नेपाली भूभाग भारतमा पर्न थालेको समाचार सञ्चारमाध्यममा छाउन थालेका छन् भने अर्कोतर्फ नेपाल राज्यका निकायहरू कमिसन र भ्रष्टाचारको जालोमा मडारिइरहेका छन्। यसरी लोकप्रियतावादको आवरणभित्र भ्रष्टाचार र आर्थिक दोहनका नयाँ संरचना निर्माण भइरहेका छन्। अल्पतन्त्र र क्रोनी पुँजीवादको यस जालोमा सबै ठूला दल सहभागी र मिलिभगतमा छन्। यसका लागि हाम्रो नागरिक समाज लोकप्रियतावादमै अल्झिरहने कि तीतो सत्यको उद्घाटन गरेर अलोकप्रिय तर सही अडान लिने ? रोज्ने बेला भएको छ।"
राष्ट्रियसभामा दलीय सिन्डिकेट,"विश्वमा राजनीतिक व्यवस्थाको तुलनात्मक अध्ययन गर्दा झन्डै दुईतिहाइ देशहरूमा एक सदनात्मक व्यवस्था छ भने एकतिहाइ जतिमा दुई सदनात्मक। अझ रोचक त के छ भने अधिकांश एकात्मक राज्यमा एक सदनात्मक र अधिकांश संघात्मक राज्यहरूका दुई सदनात्मक संसद्को व्यवस्था रहेको छ। विशेषगरी संसदीय प्रणाली अपनाइएका मुलुकमा तल्लो सदन माथिल्लो सदनभन्दा राज्यशक्तिको हिसाबले शक्तिशाली बनाइएको हुन्छ। नेपाल संसदीय प्रणालीसहितको संघीय लोकतान्त्रिक गणतन्त्रात्मक राज्य हो। नेपालको संविधानको धारा ८३ ले दुई सदनात्मक व्यवस्था गरेको छ। सोहीअनुरूप गत मंसिरमा तल्लो सदन अर्थात् प्रतिनिधिसभाको निर्वाचन सम्पन्न भइसकेको छ भने माथिल्लो सदन राष्ट्रियसभाको निर्वाचन यही माघ २४ गते हुँदैछ। राष्ट्रियसभा निर्वाचन प्रक्रिया उनान्साठी सदस्यीय राष्ट्रियसभामा प्रत्येक प्रदेशबाट आठजना र नेपाल सरकारको सिफारिसमा राष्ट्रपतिबाट मनोनीत हुने तीनजना सदस्य रहने प्रावधान छ। आठजनामध्येमा एकजना दलित र एकजना अपांगता भएका व्यक्ति वा अल्पसंख्यक हुनुपर्ने संवैधानिक व्यवस्था छ। यी एकएकजना अर्थात् प्रत्येक प्रदेशबाट दुईजनाको (कुल १४ जना) सदस्यको निर्वाचन बहुमतीय प्रणालीबाट हुनेछ। बाँकी रहेको ६ जना (कुल ४२ जना) को एकल संक्रमणीय निर्वाचन प्रणालीअनुसार हुनेछ। यी ६ जनामध्ये कम्तीमा तीन महिला हुनु अनिवार्य छ। यसरी हुन लागेको एकल संक्रमणीय प्रणालीमा स्थानीय सरकार (नगरपालिका र गाउँपालिका) का प्रमुख र उपप्रमुखसहित प्रदेशसभाका सदस्यहरू मतदाता रहन्छन्। उनीहरूले राष्ट्रियसभाका उम्मेदवारलाई प्राथमिकताका आधारमा मत हाल्नेछन्। एकल संक्रमणीय भनेको समानुपातिकभित्रकै निर्वाचन प्रणाली हो, जसमा बहुमतीय प्रणालीमा जस्तो मत खेर जाँदैन। तर अन्य समानुपातिक प्रणालीको उल्टो एकल संक्रमणीयमा मतदाताले आफ्नो मत दललाई होइन, व्यक्तिलाई हाल्छ। गलत संस्कारको संकेत राष्ट्रियसभा निर्वाचनका लागि मतदाताहरू आफैं दलको उम्मेदवार भएर जनताबाट निर्वाचित भएकाले कुन प्रदेशमा कुन दलको कति मत छ र कति सदस्यले जित्छन् भन्ने पहिले हिसाब निकाल्न मिल्छ। त्यसमाथि नेपालजस्तो दलीय रूपमा स्पष्ट कित्ताकाट भएको समाजमा हिसाब तलमाथि हुने सम्भावना अति न्यून हुन्छ। यही हिसाबका आधारमा राष्ट्रिय दलहरूले जित्ने संख्याको मात्र उम्मेदवार तय गर्ने देखिन्छ। यसलाई दलीय निरंकुशता भन्न सकिन्छ। यहाँ उम्मेदवारहरूबीच प्रतिस्पर्धा नहुने देखिन्छ। जो उम्मेदवार, उही निर्वाचित हुन्छ। उम्मेदवार दलभित्रको नेताकार्यकर्ता मात्र हुने प्रस्ट भइसकेको छ। दलभित्र वा बाहिरबाट निर्वाचित हुन सक्ने सम्भावना बोकेकाका लागि प्रतिस्पर्धाको ढोका नै बन्द छ। उदाहरणका लागि अब हुन लागेको राष्ट्रियसभा निर्वाचनमा कुनै प्रदेशमा एकल संक्रमणीय निर्वाचन प्रणालीमार्फत हुन लागेको ६ जनामध्ये (तीन पुरुष, तीन महिला) मतभारको हिसाबका आधारमा वाम गठबन्धनले चारमध्ये दुई पुरुष र दुई महिला उठाउने र कांग्रेसले एक महिला र एक पुरुष मात्र उठाए भने निर्वाचन परिणाम अगाडि नै थाहा हुन जान्छ। यसो गर्दा यही विधिभित्र पनि लोकतान्त्रिक अभ्यास साँघुरिन्छ। यसरी गरिने राष्ट्रियसभाको निर्वाचन नाममात्रको र कर्मकाण्डी हुने हुँदा लोकतान्त्रिक मूल्यमान्यताविपरीत हुन जान्छ। उपयुक्त बाटो अब हुन लागेको राष्ट्रियसभा निर्वाचन अझ लोकतान्त्रिक र पारदर्शी बनाउन सकिन्छ। दुवै पक्षले पूरा सदस्यको (कुल ६ जना) उम्मेदवारी दिए भने दलनेताको निर्णय र मतदाताको निर्णय फरक हुन सक्छ। कम्तीमा उम्मेदवारहरू दलहरूले चुने पनि मतदाताहरूले प्राथमिकताका आधारमा कसलाई निर्वाचित गराउने निर्णय लिन पाउनेछन्। अझ गम्भीर कुरा त राष्ट्रियसभालाई दलका नेताकार्यकर्ता व्यवस्थापनको थलो बनाउन लागिएको छ। राष्ट्रिय स्वरूपका प्रस्तुत नागरिकको उपस्थिति राष्ट्रियसभामा शून्य हुने देखिन्छ। अझ साना दलहरूले वा स्वतन्त्र तवरले आफ्नो उम्मेदवारी दिने व्यवस्था भए र मतदातालाई दलको ह्विप नलाग्ने भए परिपक्व लोकतान्त्रिक अभ्यास हुन पाउँछ। वास्तवमा एकल संक्रमणीय निर्वाचन प्रणालीको सुन्दरता भनेको समानुपातिकभित्र दललाई होइन, व्यक्तिलाई चुन्न पाउने व्यवस्थाको ग्यारेन्टी हो। नेपालको राजनीतिका कुनै पनि लोकतान्त्रिक व्यवस्था समस्या होइन। अझ लोकतन्त्रको कुनै पनि विधि वा प्रक्रिया पनि आफैंमा समस्या होइन। मुख्य समस्या भनेको लोकतान्त्रिक विधि वा प्रक्रिया कार्यान्वयन गर्ने क्रममा दलनेता अनुकूल व्यवस्था, बुझाइ र प्रयोग हो। नागरिक समाज मृतप्रायः भएपछि र बौद्धिकताको राजनीतीकरण गरिएपछि लोकतन्त्रको उपभोग नागरिकको ठाउँमा शासक र दलका कार्यकर्ताले लिन्छन्। अहिले नेपालमा यही भएको छ। तर लोकतन्त्रको विकल्प अझै गहिरो र उन्नत लोकतन्त्र हो। उन्नत लोकतन्त्र निर्णय प्रधिया, कार्यान्वयन र मूल्यांकन अधिक सहभागितामूलक र समावेशी बनाएर मात्र सम्भव हुन्छ। विवेकशील साझा पार्टीका सिलवाल राजनीतिशास्त्रका अध्येता हुन्।"
नर्सका समस्यामा राज्यको भूमिका,"गुणस्तरीय स्वास्थ्योपचार हुन सक्दा मात्र जनताको जीवनलाई सुखी, समृद्ध र आरोग्य बनाउन सकिन्छ। राज्यबाट सहज र सरल ढंगले स्वास्थ्य सेवा प्राप्त गर्नु जनताको अधिकार हो। नेपालको संविधानले स्वास्थ्य सेवालाई जनताको मौलिक हक मानेकाले सर्वसुलभ, गुणस्तरीय स्वास्थ्य सेवा प्रदान गर्नु राज्यको दायित्व नै हो। गुणस्तरीय स्वास्थ्य सेवाका लागि राज्यले अवलम्बन गर्ने स्वास्थ्य नीति र यो नीतिसँग सम्बन्धित मुलुकको अर्थनीतिको पनि महत्वपूर्ण भूमिका रहेको हुन्छ। गुणस्तरीय स्वास्थ्य सेवाका लागि त्यस क्षेत्रमा संलग्न डाक्टर, नर्सलगायतका स्वास्थ्यकर्मीहरूको भूमिका अझ महत्वपूर्ण हुन्छ। उच्च मनोबलयुक्त दक्ष एवं पेसाप्रति प्रतिबद्ध स्वास्थ्यकर्मीहरूले मात्र जनतालाई गुणस्तरीय सेवा प्रदान गर्न सक्तछन्। अझ आजभोलि व्यवस्थापन क्षेत्रमा पूर्ण गुणस्तरीय व्यवस्थापनको नवीन अवधारणाको विकास भएको छ। पूर्ण गुणस्तरीय व्यवस्थापनमा एकपटक सेवाग्राहीलाई सेवा प्रदान गरेपछि उसले चीरकालसम्म प्राप्त गरेको सेवाको सम्झना गरिरहने र पुनः सेवा चाहिएमा फर्किएर पूर्वसेवा प्रदान गर्ने संस्थामा आइपुग्छ। गुणस्तरीय सेवाका लागि दक्ष एवं सक्षम जनशक्तिका साथै सेवा प्रवाहस्थलमा पर्याप्त भौतिक पूर्वाधारको व्यवस्था हुनुपर्छ। नेपालमा स्वास्थ्य क्षेत्रको सेवामा अनेक समस्या विद्यमान छन्। राज्यले स्वास्थ्य सेवाजस्तो सर्वसाधारण जनताको जीवनसँग अभिन्न रूपमा जोडिएको सेवामा निजीकरण र व्यापारीकरण गर्ने खुला र उदार नीति अवलम्बन गरेपछि समस्या उत्पन्न भएको हो। जनताको सर्वसुलभ स्वास्थ्य सेवा पाउने अधिकारमा स्वास्थ्य सेवामा भएको निजीकरण र व्यापारिक नीतिले सरकारी क्षेत्रबाट प्रवाह गरिने सेवा र सुविधा खस्किन थाल्यो। निजी क्षेत्रमार्फत आकर्षक ढंगले स्वास्थ्य सेवा प्रवाह हुने स्थिति बन्यो। तर यस किसिमको दुईखाले सेवाबाट पैसा हुनेले मात्र उपचार पाउने र नहुनेले अकालमा मृत्युवरण गर्नुपर्ने स्थिति बन्दै गएको छ। स्वास्थ्य क्षेत्रमा उदारीकरणका कारण बिरामी मात्रै होइन, त्यस क्षेत्रमा कार्यरत नर्सहरूका साथै अन्य स्वास्थ्यकर्मीहरू पनि शोषणको चपेटामा परेका छन्। स्वास्थ्य सेवामा डाक्टरलगायत अन्य स्वास्थ्यकर्मीहरू झैं नर्सहरूले अनेक समस्या भोगिरहेका छन्। अझ नर्सिङ पेसामा महिला बढी संलग्न हुने भएकाले नर्सहरूका समस्या अझ विशिष्ट प्रकृतिका हुन्छन्। स्वास्थ्य सेवा क्षेत्रमा निजी लगानीका कारण सरकारी क्षेत्रमा नर्सहरूको सेवा सुरक्षा, वृत्ति विकास, आर्थिक सुविधा वृद्धि र सामाजिक सुरक्षामा समेत कटौती हुँदै गएको छ। सरकारी क्षेत्रमा समेत वर्षौंसम्म काम गर्दा पनि रोजगार स्थायी नहुने, स्थायी नियुक्ति पाएका नर्सहरूको वृत्ति विकास नहुने परिस्थिति बनेको छ। सरकारी सेवामा आउट सोर्सिङ, करार र इन्टर्नको रूपमा काममा लगाउने र जुनसुकै बखत नोकरीबाट हटाउने परिपाटीले श्रम शोषण मात्रा बढ्दै गएको छ। यस्तै सामाजिक सुरक्षामा सुविधाअन्तर्गत पेन्सन सुविधा कटौती गरिएपछि नर्सहरूको भविष्य पनि सुरक्षित हुन सकेको छैन। अहोरात्र बिरामीको सेवामा जुट्नुपर्ने नर्सहरूका लागि थप आर्थिक एवं भौतिक सुविधा पर्याप्त व्यवस्था नहुनु र कार्यस्थलमा हुने हिंसाजन्य गतिविधि नियन्त्रणमा प्रभावकारी कदम नचालिनु विडम्बनापूर्ण छ। रात्रिकालीन सेवामा कार्यरत नर्सहरूको जीउधनको सुरक्षा, यातायात सुविधा, जोखिम बहन गरेवापतका सुविधा नहुँदा नर्सिङ पेसा निल्नु न ओकल्नु भएको बुझ्न सकिन्छ। निजी क्षेत्रमा खोलिएका नर्सिङहोम, अस्पतालहरूमा त झन् नर्सका समस्या कहालीलाग्दा छन्। वर्षौंसम्म बिनातलब सुविधा इन्टर्नका रूपमा अस्पतालहरूले काममा लगाउने, नियुक्तिपत्र नदिने, नियुक्ति पाएका नर्सहरूले पनि अति न्यून पारि श्रमिक पाउने, वृत्ति विकास र तालिमको अवसर नहुने अवस्था छ। पोसाक भत्तालगायत जोखिमपूर्ण कार्य गरेवापत थप सुविधा प्रदान नगर्ने खालका नीतिहरूलाई निजी क्षेत्रका नर्सिङ होम र अस्पतालहरूले लागू गरेका छन्। वास्तवमा व्यापारीकरण र निजीकरण नीतिले पुँजीलाई सदैव प्रोत्साहन दिएको हुन्छ। श्रमिकहरूलाई थोरै आर्थिक सुविधा दिएर धेरै मुनाफा कमाउने नीतिले प्रोत्साहन पाइरहेको हुन्छ। जुनसुकै उद्योग वा सेवा व्यवसाय सञ्चालनको अनुमति सरकारी निकायमा माग गरिरहँदा पूर्वाधारको विकास, पुँजीको पर्याप्तता, व्यावसायिक दक्षता र व्यवसायमा काम गर्ने श्रमिकहरूलाई अन्तर्राष्ट्रिय श्रम संगठनको न्यूनतम श्रम मापदण्डअनुरूपका सेवा, सर्त, आर्थिक सुविधा, वृत्ति विकासको सुनिश्चितता ग्यारेन्टी गरिनुपर्ने सर्त राखिनुपर्छ। सामाजिक सुरक्षाअन्तर्गतका सुविधाहरू पेन्सन, उपदान, बिमा, औषधि, मातृत्व संरक्षणका सुविधा आदि प्रदान गर्ने प्रतिबद्धता हुनुपर्छ। यस्ता विषयमा जाँचबुझ गर्ने र ठीक भएमा मात्र सेवा व्यवसाय सञ्चालनको इजाजत अनुमति प्रदान गर्नुपर्ने हो। तर नेपालमा निजी क्षेत्रमा खुलेका स्वास्थ्य सेवालगायतका व्यावसायिक प्रतिष्ठानका लागि सरकारी क्षेत्रबाट सूक्ष्म ढंगले अध्ययनविश्लेषण गरेर व्यवसाय सञ्चालनको अनुमति दिने गरेको पाइँदैन। हचुवाका भरमा आर्थिक प्रभाव र दबाबमा परेर अनुमति दिने गरेकै कारण कमजोर र महँगो सेवा व्यहोर्न जनता बाध्य भएका छन्। यसैको चपेटामा कार्यरत श्रमिकहरू चर्को श्रम शोषणमा परेका छन्। स्वास्थ्य क्षेत्रमा विगतदेखि अवलम्बन गरिएको गलत नीतिका कारण जेलिइरहेका समस्या यतिखेर सतहमा आएका छन्। यसलाई सरकारले यथाशीघ्र यस्ता समस्याको समाधान गर्नुपर्छ। अब सरकारबाट स्वास्थ्य क्षेत्रमा कार्यरत नर्सहरूको पेसालाई विशिष्ट एवं मर्यादित ढंगले सञ्चालन गर्ने नीति अवलम्बन गर्नुपर्छ। यस क्रममा उनीहरूका सेवा सुरक्षा, वृत्ति विकास, आर्थिक सुविधाको व्यवस्थासहित सरकारी तथा निजी क्षेत्रमा एकीकृत तवरले लागू हुने गरी नीति बनाई प्रभावकारी रूपमा लागू गर्नुपर्दछ। बिरामीको उपचार र हेरचाह गर्न सामथ्र्य हुने गरी नर्सबिरामीको अनुपातलाई सबै अस्पतालमा प्रभावकारी रूपमा कार्यान्वयन गर्नुपर्दछ। नर्सिङ पेसालाई मर्यादित र आकर्षक बनाउन मन्त्रालयस्तरमा अधिकारसम्पन्न नर्सिङ महाशाखाको गठन गर्नुपर्छ। नर्सिङ विषयमा अध्ययन गर्नेहरूको आकर्षण हरेक वर्ष बढ्दै गएकाले उनीहरूको राजेगारको सुनिश्चितताका लागि विद्यालय, कलेज, निजी उद्योग प्रतिष्ठानहरूमा नर्सिङ सेवासहित प्राथमिक उपचार सेवा उपलब्ध गराउने नीति अवलम्बन गर्नुपर्छ। कलेजहरूबाट सरकारी वा निजी अस्पतालमा प्रशिक्षार्थीका रूपमा काम गर्नेहरूलाई श्रम ऐनबमोजिम न्यूनतम सुविधा प्रदान गर्ने, दुर्गम क्षेत्रमा कार्यरत नर्सहरूलाई आकर्षक सुविधा प्रदान गर्नुपर्छ। त्यसैगरी दुर्गम क्षेत्रमा सेवा पुयाउन उत्प्रेरित गर्ने, योग्यता र क्षमताका आधारमा नर्सिङ पेसाबाट अध्ययन र उच्च तहसम्म पदोन्नति हुन पाउने व्यवस्था गर्नुपर्छ। सेवा स्थायित्वमा लागि सबै क्षेत्रमा स्थायी नियुक्तिको व्यवस्था र नर्सिङ पेसाको अवस्थाबारेमा निरन्तर रूपमा सबै क्षेत्रमा प्रभावकारी अनुगमन गरी कार्यान्वयन गर्नुपर्छ। यसो गर्न सके नर्सिङ पेसा मर्यादित, आकर्षक बन्नुका साथै जनताले गुणस्तरीय स्वास्थ्य सेवा पाउन सक्नेछन्। खनाल पेसागत महासंघ नेपालका वरिष्ठ उपाध्यक्ष हुन्।"
"प्रधानमन्त्री कप महिला भलिबल: तीन देशका टोली, पुरस्कार दोब्बर","नेपालगन्जः सीमामा सद्भाव भन्ने मूल नाराका साथ बाँकेको नेपालगन्जमा आयोजना हुँदै आएको प्रधानमन्त्री कप महिला भलिबल प्रतियोगिता यसवर्षदेखि अन्तर्राष्ट्रिय प्रतियोगिता बनाइएको छ । गत वर्षसम्म नेपाल लगायत भारतको टिमको सहभागिता रहँदै आएको प्रतियोगितालाई स्तरोन्नति गर्दै बङ्गलादेशलाई समेत सहभागी गराएर यसवर्षदेखि त्रिदेशीय प्रतियोगिता बनाइएको हो । बाँके जिल्ला भलिबल सङ्घले शुक्रवार पत्रकार सम्मेलनको आयोजना गर्दै प्रधानमन्त्री कप महिला भलिबल प्रतियोगितालाई त्रिदेशीय बनाएको जानकारी दिएको हो । हामीले प्रधानमन्त्रीको सम्मानमा महिला सहभागितालाई सुनिश्चित गराउन प्रतियोगिताको थालनी गरेका थियौँ बाँके जिल्ला भलिबल सङ्घका अध्यक्ष टिएस ठकुरीले भने, यसवर्षदेखि यस प्रतियोगितालाई अन्तर्राष्ट्रियकरण गराउन त्रिदेशीय बनाएका छौँ, यसबाट प्रतियोगिताको स्तरउन्नती र आकर्षण समेत बढ्ने विश्वास लिएका छौँ । ठकुरीका अनुसार प्रतियोगिता आगामी फागुन ३ गतदेखि ७ गतेसम्म नेपालगन्जको रंगशालास्थीत कभर्टहलमा हुनेछ । उनले प्रतियोगितामा यसवर्ष बङ्गलादेशको एउटा टिम सहभागी भए पनि आगामी वर्षदेखि अन्य देशहरूलाई समेत सहभागी गराउने लक्ष्य रहेको जानकारी दिए । प्रतियोगितामा सात वटा टिमको सहभागिता रहने छ । जसमा नेपाली टिममा नेपाल एपीएफ कलव, नेपाल पुलिस क्लब, न्यु डायमण्ड एकेडेमी, पश्चिमाञ्चल टिम पोखरा र आयोजक टिम रहेका छन् । यस्तै, अन्तर्राष्ट्रिय टिममा भारतको देहरादुन र बंगलादेशी टिम रहेको अध्यक्ष ठकुरीले जानकारी दिए । चौथो संकरणसम्म नेपाल र भारतका टिम मात्रै खेल्दै आएकोमा यसवर्षदेखि बंगलादेशी टिम थप भएको बताइएको छ । आयोजना र व्यवस्थापनका हिसाबले नेपाली भलिबल ठुलो प्रतियोगिताको रूपमा स्थापित हुँदै गरेको प्रधानमन्त्री कपको तयारी अघि बढाइएको छ उनले भने, हामीले यस पटक त्रिदेशीय बनाएका छौँ, आगामी दिनमा यसको सहभागिता क्षेत्र अँझै फराकिलो बनाउँदै जानेछौँ, जसले नेपालगन्जलाई खेल नगरीका रूपमा परिचित गराउन पनि मद्दत गर्नेछ । पुरस्कार राशि दोब्बर चौथो संस्करणसम्म प्रभम विजेतालाई एकलाख राशि पुरस्कार प्रदान गर्दै आएको आयोजकले यसवर्षदेखि पुरस्कारलाई पनि दोब्बर गरेको छ । यसपटकको विजेता टिमले पुरस्कार नगद दुईलाख रकम प्राप्त गर्नेछ । साथै द्धितीय हुनेले एकलाख र तृतीय हुने टिमले ५० हजार नगद रकम प्राप्त गर्ने आयोजकले जनाएको छ । यसै गरी प्रतियोगितामा विभिन्न विधागत उत्कृष्टलाई पनि नगद र उपहार दिइने योजना रहेको छ । प्रतियोगिताको पहिलो संस्करणमा नेपाल पुलिस क्लब, दोस्रोमा नेपाल एपीएफ, तथा तेस्रो र चौथो संस्करणमा भारतको रेलवे टिम कोलकत्ता प्रथम भएको थियो । यस पटक भने दुईवटा प्रतियोगिताको विजित टिम रेलवे सहभागी नहुने भएको छ । आयोजकले दुई महिना अघि नै सहभागिताको लागि पत्राचार गरे पनि कोलकत्तामै हुने आन्तरिक प्रतियोगितामा व्यस्त रहेको जनाउँदै नेपालगन्जमा सहभागी हुन नसक्ने बताएको आयोजले जानकारी दिएको छ । आगामी वर्ष हुने आठौँ राष्ट्रिय खेलकुद प्रतियोगिताको मिसनलाई पनि प्रधानमन्त्रीकपले सहयोग गर्ने बताइएको छ । राष्ट्रिय खेलकुद परिषद्को सहयोग र केही स्थानीय संघसंस्थाहरुको समन्वयमा प्रतियोगिताको खर्च व्यवस्थापन गरिएको आयोजक सङ्घले जनाएको छ ।"
एनएनआईपीए सम्मान यसै महिना,"काठमाडौं : यसअघि २५ खेलका उत्कृष्ट खेलाडीलाई सम्मान गरेको नेपाल राष्ट्रिय तथा अन्तर्राष्ट्रिय खेलाडी संघले यसपटक भने ३५ खेलका उत्कृष्ट खेलाडीलाई सम्मानित गर्ने भएको छ । खेल क्षेत्रबाट राष्ट्रको गौरव बढाउन महत्वपूर्ण योगदान पुर्याउँदै आएका खेलाडीलाई सम्मान गर्ने आफ्नो परम्परालाई अझ बृहत् बनाउँदै संघले माघ २७ गते टोखा नगरपालिकामा सम्मान कार्यक्रम आयोजना गर्न लागेको हो। खेल क्षेत्रबाट देशको प्रतिष्ठा बढाउन महत्वपूर्ण योगदान दिन खेलाडीको सम्मान गर्ने आफ्नो प्रयासलाई हामी अझ बृहत् बनाउँदै लैजाने अभियानमा छौं, खेलाडी सम्मान कार्यक्रमबारे जानकारी दिन राजधानीमा बिहीबार आयोजित पत्रकार सम्मेलनमा संघका अध्यक्ष दीपक श्रेष्ठले भने, त्यसैले यसअघि २५ खेलका उत्कृष्ट खेलाडीलाई सम्मान गरेकोमा यसपटक त्यो संख्या बढाएर ३५ पुर्याएका छौं । संघका उपाध्यक्ष दीपक थापाले पूर्वाञ्चलमा सम्पन्न सातौं राष्ट्रिय खेलकुद प्रतियोगितामा समावेश गरिएका ३५ वटै खेलका एकएकजना खेलाडीलाई उनीहरूको प्रदर्शनका आधारमा उत्कृष्ट खेलाडीको सम्मान प्रदान गर्न लागिएको बताए । सम्मानित खेलाडीले जनही १० हजार रुपैयाँ नगद पुरस्कारसँगै सम्मानपत्र पाउनेछन् । संघले उत्कृष्ट घोषित खेलाडीको तस्बिरसहितको क्यालेन्डर पनि प्रकाशित गर्दै आएको छ । सम्मान कार्यक्रममा पहिलो अन्तर्राष्ट्रिय धावक गजराज जोशीको नाममा स्थापित गजराज जोशी आदर्श खेलाडी सम्मान पनि प्रदान गरिनेछ । उक्त सम्मानको प्रायोजन भने गजराज जोशी ट्रस्टले गर्नेछ । उक्त सम्मानबाट सम्मानित हुने व्यक्तित्वले २५ हजार रुपैयाँ पुरस्कार प्राप्त गर्नेछ । संघका निवर्तमान अध्यक्ष दीपक विष्टले स्व गजराज जोशीप्रति विशेष सम्मान प्रदान गर्ने उद्देश्यले यसपटकको कार्यक्रम उनकै जन्मस्थल टोखामा आयोजना गर्न लागिएको बताए । देशभरका खेलाडीको छाता संगठन नेपाल राष्ट्रिय तथा अन्तर्राष्ट्रिय खेलाडी संघ सम्पूर्ण खेलाडीको हकहितमा समर्पित संस्था हो । खेलाडीको सुखमा उत्प्रेरणा प्रदान गर्नेमात्र होइन, कठिन अवस्थामा सहयोगीका रूपमा प्रस्तुत हुनुलाई पनि संघले आफ्नो मुख्य कर्तव्य ठान्दै आएको छ, संघका उपाध्यक्ष हरि खड्काद्वारा वाचन गरिएको प्रेस विज्ञप्तिमा उल्लेख छ । टोखा नगरपालिकाका प्रतिनिधि दीपक जोशीले यसपटकको खेलाडी सम्मान कार्यक्रम टोखामा आयोजना गर्न लागिएकोमा खुसी व्यक्त गर्दै सम्मान कार्यक्रमलाई सफल बनाउन सक्दो प्रयास गर्ने प्रतिबद्धता व्यक्त गरे । एनएनआईपीए उत्कृष्ट खेलाडी२०७३ बाट फुटबल, क्रिकेट, कराँते, तेक्वान्दो, उसु, बक्सिङ, एथलेटिक्स, भलिबल, भारोत्तोलन, पौडी, जुडो, आर्चरी, सुटिङ र कुस्ती रहेका छन्। यसैगरी लनटेनिस, सफ्टटेनिस, टेबुलटेनिस, कबड्डी, जिम्न्यास्टिक, बास्केटबल, ह्यान्डबल, हक्की, बुद्धिचाल, साइक्लिङ, स्क्वास, ट्रायथोलन, खोखो, स्कुनर एन्ड बिलियार्ड, फेन्सिङ, शारीरिक सुगठन, ब्याडमिन्टन, आईटीएफ तेक्वान्दो, सेपाक ताक्रो, फुलकन्ट्याक्ट कराँते र गल्फ खेलका पनि एकएकजना खेलाडी उत्कृष्ट खेलाडी सम्मानबाट सम्मानित हुनेछन्।"
युवा क्रिकेटर रोहित पहिलोपटक राष्ट्रिय टोलीमा,"काठमाडौं : युवा क्रिकेटर रोहितकुमार पौडेल पहिलोपटक सिनियर राष्ट्रिय टोलीमा परेका छन् । दुई सातापछि नामिबियामा सुरु हुने अन्तर्राष्ट्रिय क्रिकेट काउन्सिल (आईसीसी) विश्व क्रिकेट लिग डिभिजन दुईका लागि नेपाली राष्ट्रिय टोलीको घोषणा गर्दा रोहितले पहिलोपटक अन्तिम १४ मा स्थान बनाएका हुन् । यू१९ राष्ट्रिय टोली र घरेलु क्रिकेटमा पछिल्लो समय उत्कृष्ट प्रदर्शन गर्दै आइरहेका रोहित प्रतिभावान् क्रिकेटर हुन् । नवलपरासीका रोहितले पहिलोपटक राष्ट्रिय टोलीमा पर्दा आफूलाई धेरै खुसी लागेको प्रतिक्रिया दिए । निकै खुसी लागेको छ, रोहितले भने, अब अन्तिम १४ बाट अन्तिम ११ मा परेको अवस्थामा टोलीलाई जिताउन सकेको मेहनत गर्नेछु । रोहित यसअघि यू१९ राष्ट्रिय टोलीका लागि सञ्चालन गरिएको ट्यालेन्ट हन्ट कार्यक्रममार्फत नेपाली क्रिकेटमा उदाएका प्रतिभा हुन् । रोहित उनले खेलेको घरेलु र अन्तर्राष्ट्रिय प्रतियोगितामा बल र ब्याट दुवैतर्फ सशक्त देखिँदै आएका छन् । विशेष गरी उनी म्याच फिनिसरको भूमिकामा प्रभावकारी देखिएका छन् । आईसीसीका प्रतिनिधि अमिनुल इजलामले नेतृत्व गरेको नेपाली टोलीका मुख्य प्रशिक्षक जगत टमाटा तथा कप्तान पारस खड्कासमेत सम्मिलित छनोट समितिले सार्वजनिक गरेको नेपाली टोलीमा अर्का युवा खेलाडी अनिल शाहले पनि स्थान बनाएका छन् । अनिल यसअघि गत डिसेम्बरमा भएको आईसीसी विश्व क्रिकेट लिग च्याम्पियनसिपअन्तर्गत यूएईविरुद्धको खेलका लागि पनि अन्तिम १४ मा परेका थिए । यद्यपि त्यस बेला अतिरिक्त खेलाडीका रूपमा रहेका उनलाई दीपेन्द्रसिंह ऐरी चोटग्रस्त बनेपछि मात्रै अन्तिम १४ भित्र समावेश गरिएको थियो । त्यस बेला यूएईविरुद्धको दुईमध्ये दुवै खेलमा उनले खेल्ने अवसर भने पाएका थिएनन् । नेपाली टोलीको अन्य सदस्यहरूमा भने पुरानै खेलाडीको बाहुल्य छ । कप्तान पारसको नेतृत्वमा रहेको नेपाली टोलीको अन्य सदस्यहरूमा उपकप्तान ज्ञानेन्द्र मल्ल, शरद भेषावकर, शक्ति गौचन, वसन्त रेग्मी, सोमपाल कामी र करण केसी रहेका छन् । यस्तै आरिफ सेख, दीपेन्द्र सिंह ऐरी, ललित भण्डारी, सन्दीप लामिछाने र दिलीप नाथले पनि राष्ट्रिय टोलीमा स्थान बनाएका छन् । सुनिल धमलासहित ललितनारायण राजवंशी, सिद्धान्त लोहनी र किशोर महतो वैकल्पिक खेलाडीमा परेका छन् । यससँगै प्रतियोगितामा ज्ञानेन्द्र मल्ल र दिलीप नाथले प्रारम्भिक टोलीको रूपमा खेल्नेछन् । सन् २०१९ मा इङ्ल्यान्ड र वेल्समा संयुक्त रूपमा आयोजना हुने विश्वकप क्रिकेटको ग्लोबल छनोट र डिभिजन एकमा फर्कने अवसरका रूपमा रहेको डिभिजन दुई प्रतियोगिता आगामी फेब्रुअरी ८ देखि १५ सम्म नामिबियामा हँुदैछ । प्रतियोगिताका लागि नामिबिया पुग्नुअघि नेपाली टोली शनिबार अन्तिम तयारीका लागि दुबई जानेछ । दुबईको ग्लोबल क्रिकेट एकेडेमीमा नेपाली टोलीले स्थानीय टोलीसँग तीन अभ्यास खेल खेल्नेछ । नेपाली टोली प्रतियोगिताका लागि तीन फेब्रुअरीमा उतैबाट नामिबिया पुग्नेछ ।"
क्रिकेट सामग्री हस्तान्तरण,"काठमाडौं : पोखराको राइजिङ पोखरा क्रिकेट एकेडेमीलाई खेल सामग्री हस्तान्तरण गरिएको छ । पुष्पतारा केडिया सेवा संस्थानद्वारा आयोजित कार्यक्रममा नेपाली राष्ट्रिय टोलीका ब्याट्सम्यान शरद भेषावकरले एकेडेमीलाई बल, ब्याटलगायत सामग्री हस्तान्तरण गरेका हुन् । शरदले बृज सिमेन्ट इन्डस्ट्रिजद्वारा प्रायोजित खेल सामग्री एकेडेमीलाई हस्तान्तरण गरेका हुन् । राष्ट्रिय टोलीका भरपर्दा खेलाडी शरद बृज सुपर प्रिमियम ओपीसी सिमेन्टका ब्रान्ड एम्बेसडरसमेत हुन् । गत वर्ष स्थापना भएको एकेडेमीमा ३० युवा खेलाडीले क्रिकेट सिक्दै आइरहेका छन् । शरदले युवा खेलाडीहरूका लागि खेल सामग्री उपलब्ध गराउन पाउँदा खुसी लागेको प्रतिक्रिया दिए । नेपालमा पछिल्लो समय क्रिकेट क्रेज बढिरहेको छ । त्यससँगै क्रिकेटका प्रतिभाहरू पनि आइरहेका छन्, शरदले भने, केही प्रतिभा खेल सामग्री जुटाउन नसक्दा यत्तिकै खेर गइरहेका पनि छन् । यी खेल सामग्री यहाँका युवा खेलाडीलाई आफ्नो क्षमतामा निखार ल्याउन महत्वपूर्ण हुने अपेक्षा गरेको छु । खेल सामग्री हस्तान्तरण कार्यक्रममा पोखरा उद्योग वाणिज्य महासंघका अध्यक्ष विश्व पालिखे लगायतको उपस्थिति थियो ।"
आहा रारामा पनि झापा अभागी: पुलिससँग हार्दै घर फर्कियो,पोखरा: इटहरी गोल्डकपमा मनाङ मर्स्याङ्दीसँग क्वार्टर फाइनलमा हार्दै बाहिरिएको मोफसलको बलियो टिम झापा११ पोखरामा जारी १६ औँ आहा रारा गोल्डकपमा पनि त्यस्तै नियति भोगेको छ। राजधानीका क्लबलाई कडा टक्कर दिँदै आएको झापा ११ पोखरामा जारी आहा रारा गोल्डकपको पहिलो चरणको खेलमा नेपाल पुलिससँग १० ले पराजित हुँदै घर फर्केको हो । झापालाई घरको बाटो देखाउने क्रममा पुलिसका लागि सुमन लामाले खेलको १२ औँ मिनेटमा निर्णायक गोल गरेका हुन् । इटहरी गोल्डकपको क्वार्टर फाइलन भिडन्तमा झापा मनाङ मर्स्याङ्दीसँग ४३ ले पराजित भएपछि आहा रारा गोल्डकप खेल्न पोखरा पुगेको थियो । शनिबार हुने पहिलो क्वार्टर फाइनल खेलमा उत्तर बरिधरा बंगलादेशले सुदूरपश्चिम ११ सँग भिड्नेछ । आइतवार हुने अर्को क्वार्टफाइनल खेलमा पुलिसले मनाङ मर्स्याङ्दीसँग भिड्नेछ ।
