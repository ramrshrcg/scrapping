शीर्षक,विवरण
जलविद्युतमा स्वदेशीबाटै समृद्धि,"तत्कालीन जलस्रोतमन्त्री शैलजा आचार्यले निजी क्षेत्रले बिजुली खरिद गरिदिने ग्यारेन्टी (पीपीए) नगरेको भए अहिले ४०० मेगावाट बिजुली प्रणालीमा हुँदैनथ्यो । सुरुमा २५ मेगावाटसम्म मात्र खरिद गर्ने भनेर सुरु भएको यो थालनी अहिले तीन हजार मेगावाटमा पुगेको छ । यो क्रम आगामी दिनमा अझ बढ्छ नै । किनभने विद्युत्को माग बढ्दो छ र विश्वव्यापी रूपमा पेट्रोलियम पदार्थको खपत कम गर्नेगराउने क्रम सुरु भएको छ । हामीकहाँ पनि विस्तारै विद्युतीय सवारी साधन सडकमा गुड्न थालेका छन् । स्वयं प्राधिकरणले पनि चार्जिङ स्टेसन स्थापना गर्न लागेको छ । २०७२ सालमा भारतीय नाकाबन्दीपछि नेपालीले विद्युतीय चुल्हो र भाँडाकुँडाको महत्व अझ बढी राम्रोसित अनुभूत गरे । नाकाबन्दीका बेला ग्यास अभावमा घरघरमा राखिएका विद्युतीय चुल्हो (इन्डक्सन) हटाइएका छैनन्, बिजुलीले भ्याएसम्म उपयोग भइरहेको छ । छिमेकी भारतमा प्रदूषण गर्ने रसायनयुक्त कच्चापदार्थ (पेट्रो कोक) बाट बिजुली उत्पादनमा पूर्ण प्रतिबन्ध लागिसकेको छ । भुटानले तेलमुक्त देश बनाउने अभियान चलाइरहेको छ । युरोप र अमेरिकामा विद्युतीय सवारी साधनले प्राथमिकता पाइरहेका छन् । यसरी विश्वव्यापीरूपमै गैरनवीकरणीय तेल खपत घटाउने अभियान चलेको देखिन्छ । त्यसको असर नेपालमा पनि परेको संकेत देखिएको छ । अर्थात् अब हामी पनि नवीकरणीय ऊर्जामा उन्मुख नभई सुखै पाउने छैनौं । यसरी दिनप्रतिदिन जलविद्युत्को महत्व बढ्दै गइरहेको छ । तर लाइसेन्स मात्र बेचबिखन गरी कमिसन खान पल्केकाहरूले यो राष्ट्रिय आवश्यकताबोध भने कहिले पनि गरेनन् । यति धेरै ऊर्जा उत्पादनको सम्भावना भएर पनि सधैं विदेशीका सामु हात पसारिराख्नुको नियत पछाडि कमिसनको लालचबाहेक अरू हुन सक्दैन । पञ्चायतकालमा पैसा छैन भन्ने मान्यताले जरा गाडेको थियो । त्यतिबेला ऋणभन्दा अनुदान बढी आउँथ्यो । २०४७ पछि जुन सरकारको पालामा ऋण वा अनुदान धेरै आयो, त्यो सफल भएको मानिन थालियो । आत्मनिर्भर बन्ने दिशामा २०४७ देखि हालसम्मका सरकारमा सोचसम्म आएन । टेन्डर गर्दा आउने कमिसन, लाइसेन्स बेच्दा प्राप्त हुने मोटो रकमको लालच नै आत्मनिर्भर हुने दिशामा तगारो भइदियो । कुनै पनि जलस्रोत वा ऊर्जामन्त्री वा भनौं सरकारले नेपाल अबको यति वर्षपछि विद्युत्मा आत्मनिर्भर हुनेछ भनी त्यसअनुसारको योजना ल्याउन सकेनन् । पुवा, मोदी र चिलिमेबाहेक राज्य (विद्युत् प्राधिकरण) अधिकांश जलविद्युत् योजना विदेशीका दानमा बने । अरुण तेस्रो रद्द भएपछि बनेका कालीगण्डकी ए र मध्यमस्र्याङ्दी विदेशी ऋणमा बने । हालसम्म निर्माण भएकामध्ये मध्यमस्र्याङ्दी सर्वाधिक महँगो मानिएको थियो, त्यसलाई पनि चमेलियाले उछिनेर प्रतिमेगावाट ५६ करोड रुपैयाँको रेकर्ड राखियो । प्राधिकरण आफ्नै लगानीमा बनाउन १० वर्षअघि सुरु भएको कुलेखानी तेस्रो अभै पनि निर्माणाधीन छ । कालीगण्डकी ए निर्माणका क्रममा ४५ करोड अमेरिकी डलर लाग्ने अनुमान गरियो । काम पूरा हुँदा ३४ करोड डलर लाग्यो । अझ कालीगण्डकीका सातवटै लटमा भेरियसन भएका थिए । सिभिल ठेक्कामा मात्र ६७ प्रतिशत भेरियसन भएको थियो । अरू सबै लट भेरियसनबाट प्रभावित भए । मध्यमस्र्याङ्दीले कालीगण्डकीलाई पनि उछिन्यो । १३ अर्ब ६५ करोड रुपैयाँको सुरु लागत ३० अर्ब रुपैयाँ कट्यो । मध्यमस्र्याङ्दी जर्मनीको अनुदान थियो भने कालीगण्डकीमा एडीबीको ऋण थियो । विदेशी परामर्शदाता र विदेशी ठेकेदार भएका कारण यी आयोजनाको लागत अनुमान नै बढी गरिएको थियो । माथिल्लो तामाकोसीमा पनि परामर्शदाता ल्यामेहरले ८ अर्ब रुपैयाँ लागत बढी अनुमान गरेको थियो । पछि पुनरावलोकन गर्दा आठ अर्ब कममा ठेक्का गराइयो र ठेक्का गराइएको रकममा पनि थप एक अर्ब रुपैयाँ घटेको थियो । सारा नेपालीको चाहना र तिनको दबाब पर्यो भने बूढीगण्डकीजस्ता जलाशययुक्त आयोजना स्वदेशी लगानीमा निर्माण नभई सुखै छैन । यी केही प्रतिनिधिमूलक उदाहरण मात्र हुन् । अहिले चर्चामा रहेको बूढीगण्डकीको लागत पनि दुई खर्ब ६० अर्ब रुपैयाँ देखाइएको छ, जसलाई विज्ञहरूले बढी भयो भनिरहेका छन् । आर्क ड्याम र उचाइ पनि आवश्यकभन्दा धेरै भएकाले यसको सिभिल खर्च धेरै देखाइएको अनुमान छ । नेपालजस्तो भूकम्प जोखिमयुक्त मुलुकमा आर्क ड्याम उपयुक्त नहुने प्राविधिक बहस पनि उठेको छ। गत २०७२ साल वैशाखमा आएको भूकम्पले कुलेखानी बाँधलाई केही असर नपरेको सबैले भोगेकै हो । कुलेखानी रक फिल ड्याम हो, जुन भूकम्प प्रतिरोधका लागि उपयुक्त मानिन्छ । आर्क ड्यामको संचरनामा अलिकति क्य्राक आयो भने त्यो निकै जोखिमपूर्ण मानिन्छ । यो प्राविधिक विवाद एकातिर छ भने अर्कोतिर पूरै आयोजनाको लागत युरोपियन मापदण्डमा तय गरिएको छ । बूढीगण्डकीको लागत अनुमानलाई स्वतन्त्र विज्ञहरूले जाँच्ने हो भने घटीमा पनि ५० अर्ब रुपैयाँ कम लाग्ने अनुमान गरिँदैछ । झन्डै ६० अर्ब रुपैयाँ जग्गाको मुआब्जा र पुनर्वासमा लाग्ने अनुमान छ, जहाँ त्यहाँका जनताले थोरैमा जग्गा बेची दलालहरूले बढी मूल्यमा सरकारलाई किनाएका छन् । सरकारी कर्मचारी र दलालको मिलेमतोले गर्दा बूढीगण्डकीमा पुनर्वास खर्च महँगो हुने भएको छ । विदेशी परामर्शदाताले उच्च लागत अनुमान गर्छन् भन्ने नजिर माथिल्लो तामाकोसीमा स्थापित भएकाले अन्य ठूला खालका आयोजनामा आँखा चिम्लेर त्यही अन्तिम लागत हो भन्ने मानसिकता त्याग्न सके मात्र यथार्थपरक लागतमा आयोजना निर्माण हुन सक्छ । अझ रमाइलो कुरा त के छ भने माओवादी, एमाले र कांग्रेस मिलेर दुई सय ६० अर्ब रुपैयाँको आयोजना बिनाप्रतिस्पर्धा गेजुवालाई ठेक्का दिने निर्णय नै गरेका थिए । सम्पूर्ण अध्ययन भइसकेको आयोजनामा पुनः इन्जिनियरिङ गर्ने भन्दै ठेक्का दिँदा प्रतिस्पर्धा हुन नपाएर राज्यलाई न्यूनतम २५ अर्ब रुपैयाँ भार पर्ने थियो । कालीगण्डकीमा ४५ करोड डलर अनुमान गरिएकोमा ३४ करोड डलरमा पूरा भएको धेरै भएको छैन । त्यसमाथि बूढीगण्डकीमा ईपीसीएफ भनेर ठेक्कै दिन खोजिएको थियो । नेपालको जलविद्युत्मा विदेशी लगानी कति विडम्बनापूर्ण हुन्छ भन्ने पछिल्लो उदाहरण सरकारी आयोजनामा मात्र होइन, निजी क्षेत्रमा पनि देखिएको छ । अमेरिकी डलरमा पीपीए गर्न ज्यान फालेर लागेका प्रमुख दल र तिनका नेताहरूले पीपीएमा आउने कमिसन मात्र देखेका छन्, त्यसभित्रको राष्ट्रघातसित तिनलाई कुनै सरोकार छैन । ३५ अर्ब रुपैयाँको लागतलाई ६० अर्ब रुपैयाँ देखाइएको छ । अनि प्रवद्र्धकले लागतमा आधारित पीपीएका लागि निकै कसरत गर्दै आएको छ । हिजो खिम्ती र भोटेकोसीले पनि यसैगरी लागत बढाएर डलरमा पीपीए गराउन भ्याएका थिए । हाम्रा नेतालाई केवल कमिसन भए पुग्छ । त्यसो त गेजुवाले अझै पनि बूढीगण्डकीको लाइसेन्स हत्याउन चलखेल जारी राखेको छ । बूढीगण्डकी विद्युत् प्राधिकरणलाई नै बनाउन दिने पछिल्लोपटक सरकारको निर्णयले नेपालमा ठूला आयोजना स्वदेशी स्रोतबाट बन्न सक्छ त ? भन्ने बहस पुनः सुरु भएको छ । आँखा चिम्लेर बन्न सकिन्छअवश्य सकिन्छ । नेता, मन्त्री र उच्च टेक्नोक्य्राटका नजरमा भने सम्भव छैन । किनभने स्वदेशी स्रोतबाट बनाउँदा जति कमिसन विदेशीबाट आउँछ, त्यो आउँदैन । पहिलो कुरा त लाइसेन्स बेचबिखनमै ठूलो कमिसन प्राप्त हुन्छ, त्यो रोकिन्छ । दोस्रो कुरा, स्वदेशी स्रोतमा त्यस्ता कुनै सर्त हुँदैनन्, जसले लागत बढाउँछ । आफ्नै हिसाबले भएका ऐनकानुनअनुसार ठेक्कापट्टा गराउन सकिन्छ । विदेशी लगानीमा ठेकेदार उसैका, परामर्शदाता उसैका र यन्त्र उपकरण पनि उसैले भनेका हुनुपर्छ । विदेशीको यो सिको स्वदेशीले पनि गर्न थालेका छन् । आयोजनाको लागत उच्च पारेर त्यसैबाट इक्वीटी उठाउने मात्र होइन करोडौं रुपैयाँ कुम्ल्याउने कृत्य भइरहेको छ । यो कृत्यमा स्वदेशी पैसा परिचालन गर्ने हाम्रा बैंकहरूको पनि मिलेमतो देखिन्छ । उदाहरणका रूपमा नेपाल उद्योग वाणिज्य महासंघका अध्यक्ष भइसकेका कुशकुमार जोशीले प्रवद्र्धन गरेको लमजुङको दोर्दीलाई लिन सकिन्छ, जहाँ निर्माण नहुँदै आयोजनाको लागत ५० करोड रुपैयाँले बढाइसकिएको थियो । दोर्दीको लागत बढ्ने क्रम जारी छ। अनि निर्माण सम्पन्न भएर जनताका लागि सेयर निष्कासन हुँदा प्रतिमेगावाट २७ करोड रुपैयाँसम्म पुगेको सगौरव घोषणा गर्छन् । नाफा जति प्रवद्र्धकले र घाटाजति सर्वसाधारण र थाहा नपाएकाले बेहोर्दै आएका छन् । ७५ मेगावाटको इन्द्रावतीले बिजुली उत्पादन गर्न थालेको १८ वर्ष भइसकेको छ, तर यसका लगानीकर्तालाई अहिलेसम्म एक रुपैयाँ लाभांश दिन सकेको छैन । अहिलेको आवश्यकता जलाशययुक्त आयोजना हो । जहिले पनि नेपालीले सक्दैनन्, नेपालीले लगानी गर्नु हुँदैन भन्ने मानसिकता नत्याग्ने हो भने भारतीय बिजुलीमाथिको निर्भरता दिनप्रतिदिन बढ्दै जाने निश्चित छ । जलाशययुक्त जलविद्युत् कुनै आर्थिक वस्तु मात्र नभई मुलुकको विकास निर्माण र सामान्य जनजीवनका लागि परम आवश्यक पर्ने कुरा हो भन्ने बोध हाम्रा नेतामा हुनु जरुरी छ । पश्चिम सेती सात वर्षअघि चिनियाँ कम्पनीलाई दिइएको थियो, अभै बन्ने सुरसार छैन । माथिल्लो कर्णाली र अरुण तेस्रो विदेशीलाई दिएको पनि दस वर्ष बितिसकेको छ । अब ऊर्जामन्त्रालयले कुन दिन तमोर (७६२ मेगावाट जलाशययुक्त) पनि बेचबिखन गर्छ, अचम्म नमाने हुन्छ । यसरी विदेशीलाई दिइएका आयोजना जति सबै होल्ड भएका छन् । स्वदेशीले बनाउन पैसा छैन भनेर सधैं टकटकिने मात्र हो भने राज्य सञ्चालन गर्न किन तम्सने ? वार्षिक १२ खर्ब रुपैयाँ बजेट रहेको मुलुकमा आठ वर्षको अवधिमा २५, ३० अर्ब रुपैयाँ छुट्याउने हो भने पनि सजिलै लगानी जुट्छ । त्यसबाहेक अन्य वित्तीय उपकरण छँदैछन् । इथियोपियामा प्रत्येक टेलिफोन कलमा शुल्क लगाएर ६ हजार मेगावाटको आयोजना निर्माणको अन्तिम चरणमा पुगेको छ । यसका लागि केवल चाहिन्छ दृढ इच्छा (राजनीतिक) शक्ति र जनताप्रति इमानदारिता । हाम्रा नेताका विगतका पृष्ठभूमि हेर्दा बूढीगण्डकीजस्ता आयोजना तिनीहरूका विविध स्वार्थवश स्वदेशी स्रोतमा निर्माण हुने छाँट छैन । किनभने लगानी कसरी जुटाउन सकिन्छ भन्ने अध्ययन गर्न गठित कार्यदलका संयोजक नै विदेशी लगानीका प्रखर प्रवक्ताजस्ता छन् । तर सारा नेपालीको चाहना र तिनको दबाब पर्यो भने बूढीगण्डकीजस्ता जलाशययुक्त आयोजना स्वदेशी लगानीमा निर्माण नभई सुखै छैन । दलहरूले भन्दै आएको समृद्धि पनि स्वदेशी लगानीमै निर्माण हुने आयोजनाबाट प्राप्त हुनेछ ।"
लोकतन्त्र कि चुनावतन्त्र ?,"निर्वाचन लोकतन्त्रलाई व्यवहारमा उतार्ने महत्वपूर्ण र अनिवार्य साधन हो । लोकतन्त्र र अन्य खालका तानाशाही व्यवस्थाबीचको मूल फरक नै आवधिक निर्वाचनको व्यवस्था हो । लोकतन्त्रमा जनताद्वारा छानिएका प्रतिनिधिले सरकार बनाउने भएकाले उनीहरूको म्यान्डेट र भावनाअनुसार चल्ने उत्तरदायी सरकारको सुनिश्चित निर्वाचनले मात्र गराउँछ । निर्वाचनमा बहुमत ल्याउनेले सरकार बनाउने परम्पराको लामो इतिहास छ । संसदीय व्यवस्थामा धेरैजसो पहिलो हुने निर्वाचित हुने (पहुनिहु) निर्वाचन प्रणाली प्रयोग गरिन्छ । यसमा ५१ ल्याउनेले जित्ने, ४९ ल्याउनेले हार्ने प्रणाली भएदेखि नै यसका बारेमा र विरुद्धमा तर्कवितर्क चल्दै आएका छन्। त्यसैले अहिले पनि समावेशी लोकतन्त्रका लागि समानुपातिक निर्वाचन प्रणालीको पक्षमा बहस हुन थालेको छ । यस्तो व्यवस्था हुने हो भने जनजाति, अल्पसंख्यक, पिछडावर्ग, दलित, महिला पनि शासन प्रणालीमा समेटिन्छन् । समानुपातिकजस्तो लोकतान्त्रिक प्रणालीमा समेत मनपरी गरेर जथाभावी मान्छे छानिएको भन्दै यो प्रणालीको समेत विरोध हुन थाल्यो । त्यसो हुँदा निर्वाचनका त्रुटि सच्याउँदै लोकतन्त्रलाई भरसक सबैको शासनव्यवस्था बनाउनका लागि विभिन्न व्यक्ति र क्षेत्र लागिरहेका छन् । कतिपयले पहुनिहु प्रणालीको आलोचना गर्ने गरेका छन् । ३० प्रतिशतदेखि ३५ प्रतिशतले ७० र ६५ प्रतिशत जनतालाई निर्वाचनमार्फत आएका प्रतिनिधिले शासन गर्छन् भने यसबारेमा आलोचना पनि गर्छन् । जस्तो कि २०१५ सालको चुनावमा दुईतिहाइ बहुमत ल्याएर नेपाली कांग्रेसले जित्यो । प्रतिनिनिधसभाको कुल १०९ मध्ये ७४ सिट ल्याएको थियो कांग्रेसले, तर त्यसो हुँदा पनि जम्मा भोटको ३७ प्रतिशत मात्र प्राप्त गरेको थियो। त्यसमा प्रतिपक्ष, अन्य दल र विभिन्न स्वतन्त्र उम्मेदवारलाई भोट बाँडियो । त्यति थोरै मत ल्याएर पनि संसद्मा दुईतिहाइ बहुमत पुग्न सक्छ । प्रत्यक्ष जस्तो लाग्ने अमेरिकी राष्ट्रपतिको निर्वाचन प्रणाली पनि अलिक फरक छ । त्यहाँ इलेक्टोरल कलेज हुन्छ, जसले गर्दा थोरै मत पाउनेले इलेक्टोरल कलेजमा बहुमत ल्याउन सक्छ । गत वर्ष अमेरिकाको राष्ट्रपतीय निर्वाचनमा ट्रम्पले जिते, धेरै मत ल्याएर पनि हिलारी क्लिन्टनले हारिन् । त्यसैले चुनावको परिणामले शतप्रतिशत जनमत प्रतिबिम्बित नगर्न पनि सक्छ । निर्वाचनका कमीकमजोरी भए पनि जनताले आफ्ना प्रतिनिधि चुन्न पाउँछन् र आफ्ना गुनासा व्यक्त गर्न पाउँछन् । प्रतिपक्षमा बस्ने पनि जनताकै प्रतिनिधि हुन् । उसले पनि सरकालाई ठीक ठाउँमा राख्ने अभ्यास गर्छ । भोट दिइएको शक्ति सरकारमै नबसे पनि जनमतको प्रभाव कुनै न कुनै किसिमले हुन्छ । यसकारण प्रतिपक्षको भूमिका लोकतन्त्रमा ठूलो हुन्छ । त्यसो हुँदा बहुमतै नल्याए पनि प्रतिपक्षले संसद्मा आफ्ना एजेन्डा लागू गर्न सक्ने अवस्था रहन्छ । विधेयकहरूको विरोध र संशोधन गरेर त्यसो गर्न सकिन्छ । निर्विवाद र आदर्श निर्वाचन प्रणाली त आजसम्म अस्तित्वमा आएका छैनन् । हाम्रोजस्तो चुनाव र लोकतन्त्रमा व्यवहारिक कठिनाइ छ । कस्तो निर्वाचन ? लोकतन्त्र भनेको निर्वाचन मात्रै होइन । यो त एउटा संयन्त्र न हो । निर्वाचन गराएर मात्र लोकतन्त्र सफल हुँदैन । किनभने मतलाई पैसाले पनि प्रभावित पार्न सकिन्छ । गरिब र अनपढलाई अनेक प्रलोभन देखाएर, प्रतिज्ञा गराएर मतदान गराउने चलन छ, त्यो गलत छ । जसरी पनि निर्वाचन जित्नुपर्छ भन्ने मानसिकता बन्न थालेको छ । तर जितेपछि पनि वाचाअनुसार उनीहरूले काम गरेनन् भने भोलि फेरि निर्वाचनमा जान तिनीहरूलाई अप्ठ्यारो हुन्छ । निर्वाचनका कमीकमजोरी भए पनि जनताले आफ्ना प्रतिनिधि चुन्न पाउँछन् र आफ्ना गुनासा व्यक्त गर्न पाउँछन सधैंभरी जनतालाई झुक्याइरहन सकिँदैन । यस्तो जनहित नगर्ने व्यवस्था किन चाहियो भने मान्छेले प्रतिरोध गर्न सक्छन् । फेरि हिंसाको बाटोमा पनि मान्छे लाग्न सक्छन् । यसर्थ, निर्वाचनले वैधता त दिन्छ । कानुनी रूपमा त्यो मान्यताप्राप्त हुन्छ तर निर्वाचनको दुरुपयोग भयो भने त्यसले लोकतन्त्र बलियो बनाउन सक्दैन । त्यस्तो लोकतन्त्रको के अर्थ ? तर निर्वाचनले जनतामा चेतना जगाउँछ । जनताले निर्वाचनका बेला नेता आउँछन्, हामीलाई भोट हाल्नुस् भनेर फकाउँछन् । निर्वाचनपछि हामीलाई बिर्सिहाल्छन् । भन्न थालेका छन् । अब त्यसो भनेपछि एक किसिमको दबाब त पर्छ नि त्यस्ता प्रतिक्रियाबाट । दुर्गम ठाउँका मान्छेले समेत यसपटकको निर्वाचन प्रचारको बेला प्रतिक्रिया दिएको देखियो, आएर हलोसमेत जोते, खेतमा एकछिन कामसमेत गरिदिए तर निर्वाचन सकिएपछि ति गइहाल्छन्, बिर्सिहाल्छन् । त्यो भनेको वितृष्णा हो । यसर्थ, चुनाव लोकतन्त्र जनचेतना बढाउने अभ्यास पनि हो । कुलीन निर्वाचित हुने निर्वाचन निर्वाचन संसारभर महँगो हुँदै गएको छ । पार्टीहरूमा पैसावालाको बोलवाला हुँदै गएको छ । प्रतिवद्ध मानिसले थोरै खर्चमा निर्वाचन लड्न असम्भव हुँदै गएको छ । वडाअध्यक्ष हुनलाई पनि १५२० लाख खर्च गर्नुपर्ने अवस्था छ, संसद्को चुनावमा करोडौं खर्च गर्न थालिएको छ । जनताबाट उठेको कर र विदेशी अनुदानबाट यत्रो राशी खर्च भइरहेको छ । तर त्यसको प्रतिफल जनमुखी भएन, देश विकास भएन र निर्वाचनको उपादेयता नै भएन । यस्तै हुनेखाने वर्गको उदय सबै दलमा भएको छ । यस्तो प्रवृत्तिलाई कसरी न्यूनीकरण गर्ने भन्नेमा गम्भीर विमर्श भएका छैनन्। सर्वसाधारण जनताको जीवनयापन राम्रो बनाउन सकिएन भने अर्बौं खर्च गरेर निर्वाचनमात्र गर्नुलाई मात्रै उपलब्धि मान्न सकिँदैन । राजनीतिक प्रणाली प्रभावकारी हुन नसक्ने हो भने निर्वाचनमात्रै भएर के गर्ने ? त्यो त केवल निर्वाचनतन्त्र मात्र हुनजान्छ । ठालूतन्त्रको निरन्तरता संसारका सबै देशमा प्रचलित नै छ । त्यही वर्गकाले नै कुनै न कुनै रूपमा शासनमा कब्जा गर्छन् । पारिवारिक आधारमा र वंशानुगत रूपमा राजनीतिको उत्तराधिकारी तोकिनु राम्रो होइन । संविधानसभा निर्वाचनताका समानुपातिकमा कतिपय नेताजनले आफन्तलाई नै संविधानसभामा ल्याए र त्यसको व्यापक आलोचना पनि भयो । यस्तो टिके प्रथाले लोकतन्त्रलाई नै घाटा हुन्छ । लोकतन्त्रलाई बलियो बनाउने चुनाव देशमा बेरोजगारी हुँदा ३५४० लाख युवा विदेशमा छन् । स्वदेशमै पनि बेरोजगारी भयावह छ । अनि उनीहरूलाई कसैले बन्दुक बोकायो भने उनीहरू सहजै तयार हुन्छन् । दसवर्षे माओवादी विद्रोहमा पनि भएकै त्यही हो । विशेषगरी दलित, जनजाति र पिछडिएका वर्गको त्यसमा बढी सहभागिता भयो । संसदीय प्रजातन्त्र काम लाग्दैन भन्दै उनीहरू लडे, आखिर यही व्यवस्थामा उनीहरू पसे । तर गणतन्त्र साध्य होइन, साधन हो । लोकतन्त्रले जनअपेक्षाको सम्बोधन नगरेपछि अराजक स्थितिको सिर्जना हुन्छ । भाषणले त पेट भरिन्न । लोकतन्त्र समस्या होइन, यो व्यवस्था चलाउने दलहरूमा लोकतान्त्रिक आचरण नहुनु समस्या हो । लोकतन्त्रलाई पैसातन्त्र, ठालूतन्त्र, दादागिरीतन्त्रमा परिणत गर्न थालियो भने भविष्यमा फेरि अर्को विद्रोह हुन्छ र त्यस्तो विद्रोहले मुलुकलाई कहाँ पुर्याउँछ भन्न सक्ने स्थिति छैन । किनभने पहिले त अनेक एजेन्डा र निहुँ थिए । लोकतन्त्र नहुँदा लोकतन्त्र एजेन्डा थियो, गणतन्त्र नहुँदा गणतन्त्र भनियो । राजा हुँदा राजा फ्याँक्न भनियो । संविधानमा सबै विषय उल्लेख छ, तर व्यवहारमा सर्वसाधारण जनताको जीवनयापनलाई राम्रो बनाउन सकिएन भने अर्बौं खर्च गरेर निर्वाचनमात्र गर्नुलाई मात्रै उपलब्धि मान्न सकिँदैन । शासनप्रणाली नै बलियो छैन । त्यसका लागि नै निर्वाचन छानिएको हो । राजनीतिक प्रणाली प्रभावकारी हुन नसक्ने हो भने निर्वाचनमात्रै भएर के गर्ने ? त्यो त केवल निर्वाचनतन्त्र मात्र हुन जान्छ । तर लोकतन्त्रको विकल्प छैन । राजा महेन्द्रले दलहरूले काम गर्न सकेनन् भनेर निरंकुश व्यवस्थाको सूत्रपात गरे । उनले थालेको व्यवस्था पनि ३० वर्ष चल्यो तर जनताको जीवनयापनमा तात्विक परिवर्तन हुन सकेन । अधिनायकवाद पनि शुद्ध र सफल त हुँदोरहेनछ । संसारमै त्यही देखिएको छ । पाकिस्तान, इन्डोनेसिया र नेपालका उदाहरणले त्यही देखाएको छ । नेपालमा पनि महेन्द्र आए । संसारभर अधिनायकवादी आएगए तर त्यो लोकतन्त्रको विकल्प होइन रहेछ । तसर्थ लोकतन्त्रलाई मजबुत राख्न जनता र नागरिक समाज जागरुक र सचेत हुनुपर्छ । तानाशाहीतन्त्र दीर्घकालीन समाधान हुँदै होइन । यसर्थ, लोकतन्त्रको विकल्प लोकतन्त्र नै हो । लोकतन्त्रमा आवधिक निर्वाचनबाट जनप्रतिनिधि र दलहरू छानिन्छन् । तर त्यसका लागि चुनाव स्वच्छ र लोकतन्त्रको मर्मअनुसारको हुनुपर्छ ।"
निर्वाचनका बेला दलितमाथि ज्यादती,"यतिबेला देश चुनावी माहोलमा होमिएको छ । गाँउदेखि शहरसम्म जताजतै पसल, कार्यालय, पानी पधेंरो, मेलापात, सबैतिर चुनावकै खिचडी पाकिरहेकोछ । शहरिया नेताहरु गाउँ पसेर गाउँलेलाई विभिन्न आश्वासन बाड्दैं तछाडमछाड गरी भोट माग्न सक्रीय छन्। विभिन्न राजनीतिक शक्तिहरु एकअर्काविरुद्ध आक्रामक हुँदै र कतै हाँस्यासपद शैलीमा प्रचारप्रसार गरिरहेको देखिन्छ । यतिसम्मकी उम्मेदवारहरु जनताको खेत जोत्ने, गाईभैंसी दुहुने, बाली काट्ने, मतदाताको खुट्टा ढोग्ने, सहभोज गर्ने अनि सञ्चार माध्याम, फेसबुक, टुईटर लगाएतका सामाजिक सञ्जालमा प्रचार गराइरहेका छन् । स्थानीय तहको चुनाव सम्पन्नपछि हाल जारी प्रदेश र प्रतिनिधिसभाको चुनाव अन्तरगत ३२ जिल्लामा मंसिर १० गते पहिलो चरणको चुनाव पनि सम्पन्न भइसकेको छ भने अब ४५ जिल्लामा मंसिर २१ गते चुनाव हुदैंछ । ३२ जिल्लाका मतदाताहरु आफूले खसालेको मतको परिणामको प्रतीक्षामा छन् भने ४५ जिल्लाका मतदाताहरु मत खसाल्ने हतारमा । सबै राजनीतिक दलका चुनावी एजेन्डामा विकास र समृद्धिलाई नै जोड दिएइको पाइन्छ तर, समाजमा रहेका अन्धविश्वास, कुरिती, विभेद, हिंसाजस्ता विकास र समृद्धि अवरोधलाई भने खासै वास्ता गरिएको पाइँदैन । सधै जसो दलहरुका चुनावी एजेन्डामा सडक, खानेपानी, विजुली नै प्राथमिकतामा छन । तर, सामाजिक न्याय र समानताका लागि 'हामी यस्तो ठोस काम गर्नेछौं' भनेर नेताहरुको दिमागले सोंच्ने सकेन नत अहिले नत उहिले । फलस्वरुप महिला हिंसा, जातीय विभेदका घटना, छाउपडी, बाल विवाह, मानव बेचबिखनजस्ता घटनाहरु घटिरहेका छन । तर, उम्मेदवारलाई त्यसको कुनै पर्वाह छैन, मात्र उनीहरुले कसरी महिलाको भोट तान्न सकिन्छ?, कसरी दलितका भोट तान्न सकिन्छ? भन्नेतिर मात्रै केन्द्रित छन् । यतिसम्मकी दलका नेता कार्यकर्ताले आफ्ना चुनावी प्रचार र सभामा मज्जैले यिनीहरुलाई प्रयोग गरिहेका छन । बिशेषगरी मैले यहाँ चुनावमा दलित समुदायलाई दलले कसरी गरिरहेकाछन् । भन्ने प्रसंग मुख्य रुपमा जोड्न खोजेकी छु । सदियौंदेखि राज्यको उपेक्षमा र समाजिक उत्पीडन रहेका दलितसँग दलका उम्मेदवार जिताउन लाखौं भोट छन् । त्यो कुराको राम्रो जानकारी भएरै होला यतिबेला दलका उम्मेदवारले उनीहरुलाई राम्रैसंग प्रयोग पनि गरिरहेका छन । हाल जारी प्रतिनिधिसभा र प्रदेशसभा निर्वाचनमा दलित उम्मेदवारी निकै न्यून छ र स्थानीय तहको जतिपनि छैन । प्रत्यक्ष तर्फको प्रदेशसभामा १४ जना र प्रतिनिधिसभामा ८ जना दलितको उम्मेदवारी परेको छ । यसमा पनि सबैले जित्ने सम्भावना न्यून देखिन्छ । यो उम्मेदवारीले प्रष्टै भन्न सकिन्छ की दलहरुले नै आफैंले बनाएको समावेशी सिद्धान्तको खिल्ली उडाएका छन । दलित उम्मेदवारी न्यून हुनुमा उनीहरुप्रतिको दलहरुको हेराइमानै बिभेद र अयोग्य भन्ने जातीय अहमतावादी सोंच र गलत बुझाइका कारण दलितलाई प्रत्यक्षतर्फ उम्मेदवार नबनाइएको दलित नेताहरुको आरोप छ । निर्वाचनमा दलितलाई केहीगरी सुख छैन ! राजनीतिक उपेक्षा र सामाजिक उत्पीडनमा परेका दलितलाई चुनावमा पनि उसैगरी पीडित बनाइन्छ। जुनसुकै हत्कण्डा अपनाएर पनि चुनाव जित्ने रणनीतिमा रहेका दलका उम्मेदवारको निशाना दलित नै बन्ने गरेका छन् । दलितहरु अरुभन्दा कमजोर, कम चेतना भएका, सजलै लोभ लालचमा पर्न सक्ने समुदाय हुन भन्ने धारण तिनीहरुको छ साथै उनीहरुलाई सजिलै डर धम्की देखाउन सकिन्छ भन्ने बुझाई दलका नेता कार्यकर्तामा छ । यतिबेला उम्मेदवार र तीनका कार्यकर्ता दलित टोल, वस्तीमा दिनको तीनचार पटकसम्म पुगिरहेको देखिन्छ । उनीहरुको घरमा एक छाक खानै खाएर हुन्छ की, फकाएर हुन्छ की, थर्काएर हुन्छ की, पैसा दिएर हुन्की की भोट भोट आफ्नो पक्षमा पार्न तल्लीन भइरहेका छन् । यस सम्बन्धी केही उदाहरण म यहाँ राख्न चाहन्छु, घटना नम्बर १ : मुसहर वस्ती भोट बैंक मंसिर १४ गतेको कान्तिपुर दैनिकमा 'मुसहर वस्ती भोट बैंक भन्ने खबर थियो । नवलपरासीको कावासोती १५ स्थित मुसहर बस्तीको खबर रहेछ, त्यहाँ हरेक चुनावमा दलका नेता कार्यकर्ता जाने भाषण ठोक्ने, भोट माग्ने र तिनका खरले छाएका झुपडीमा आफ्नो झण्डा राख्ने होडवाजी नै चल्दो रहेछ । तर, पछि चुनाव सकिएपछि मुखै नदेखाउने रहेछन् भोट माग्ने बेलामा, उनीहरुलाई माछा मार्ने लायसन्स दिने, जग्गा दिने, घर बनाइने, नदि कटान रोकिदिने, बालबालिकालाई राम्रो स्कूलमा पढाई दिने, नोकरी दिने जस्ता आश्वासन दिएर भोट माग्ने गर्दा रहेछन । पहिलेदेखि अहिले केही महिनाअघिको स्थानीय तहको चुनाव र हालको प्रतिनिधिसभा र प्रदेशसभाको चुनावसम्म त्यही तरिका जारी रहेछ । घटना नम्बर २ : 'दलित बस्तीमा वडाध्यक्षको धम्की, भोट दिएनौं भने पानी छुन दिन्न ' धादिङको ज्वालामुखी दुई काफलपानीमा रहेको दलित बस्तीमा पनि प्रतिनिधिसभा र प्रदेशसभाको पहिलो चरणको चुनावका बेला स्वयम वडाअध्यक्ष रण बहादुर शाहीले आफ्नो पार्टीलाई भोट नदिए कुलो र धाराको पानी छुनसमेत नदिने भन्दै घरमै आएर धम्की दिएको समाचार आयो । खबर अनुसार स्थानी यतहको चुनावमा पनि यसरी नै धम्क्याएर भोट मागिएको थियो । शाहीले चुनाव जितिसकेपछि वडामा आएको सिचाइको सुविधा सबै आफंैले उपभोग गर्दै आएको र दलित परिवारले एक थोपो पानी समेत नपाएको अवस्था छ । स्थानीय व्यापारीसमेत रहेका उनले आफ्नो पार्टीलार्इ भोट नदिए पसलमा उधारो पनि नदिने धम्की दिएको बताइएको छ । घटना नम्बर ३ : 'विपक्षीको चुनावी सभामा बाजा बजाएको भन्दै दलित कुटिए' जाजरकोटको छेडागाडं नगरपालिका१२ को कार्कीगाँउका कले दमाई, उनका भाइ र श्रीमतीलाई विपक्षीको चुनावी सभामा गएर बाजा बजाएको भन्दै घरमै आएर मरणासन्न हुनेगरी कुटपिट गरियो । 'तिमी डुमहरु अर्को पार्टीलाई सहयोग गर्ने, बाजा बजाउने आज तिमीहरुको लास पार्छौ ' भन्दै सात आठ जनाको समूहमा आएर घरमै कुटपिट गरेको पीडितले बताएका छन । घटना नम्बर ४ : नेता भाषण ठोक्छन्, बालबालिका दमाहा निर्वाचनको प्रचार प्रसारमा बालबालिकाको प्रयोग गर्न नपाइने भनेर निर्वाचन आचारसंहितामा भनिए पनि निर्वाचनमा अधिकांश ठाँउमा दलित बालबालिकाको प्रयोग गरेको पाइएको छ । दलका चुनावी र्याली र सभामा दलित बालबालिकालाई दमाहा बाजा बजाउँन लगाइने गरेको देखिन्छ । यही घटनाबारे मंसिर ६ गतेको राजधानी दैनिकले नेता भाषण ठोक्छन्, बालबालिका दमाहा भन्ने शीर्षकमा समाचार प्रकाशित भएको थियो । घटना नम्बर ५ : आफूखुसी भोट हाल्न पाउँदैनन् दलित संविधानले हरेक नेपाली नागरिकलाई भयरहित वातावरणमा आफ्नो मताधिकार प्रयोग गर्ने अधिकार दिएको भएपनि त्यो अधिकार दलितले प्रयोग गर्न पाएका छैनन् । त्यसको एउटा उदारहण हो मंसिर १४ गतेको अन्नपूर्ण पोस्टमा दैलेखको समाचार छापिएको थियो । आफूखुसी भोट हाल्न पाउँदैनन् दलित दैलेखको दुल्लु नगरपालीका८ डुकांहाका गाँउमा १८ घर दमाई जातिका छन । त्यहाँ स्थानीय तहको निर्वाचनमा कुनै एक पार्टीले प्रलोभनमा पारी केही नगद दिइ खानपिन गराइ आफूलाई भोट हाल्न भनेका थिए तर, निर्वाचन अर्कै पाटीले जितेपछि उनिहरुमाथि कुटपिटसहित ज्यानै मार्ने धम्कीसमेत आएको र त्रास अहिले पनि कायमै भएको भनी स्थानीय दलितले गुनासो गरेको खबरमा उल्लेख छ । माथि उल्लेखित यी प्रतिनिधिमूलक घटनालाई नियाल्दा भन्न सकिन्छ, देशमा आएको आमूल परिर्वतनले दलितलाई छोएको छैन । देशको नीति नियम निमार्णकर्ता राजनितिक दलको सोच र व्यवहार यतिसम्म घटिया छ भने तिनीहरुबाट कसरी न्यायको आशा गर्ने? राज्य र राज्यका संरचनाहरु नै दलितमुखी छैनन् । निर्वाचनका बेला दलितमाथि देशैभरि भइरहेका ज्यादतिप्रति कसैको चिन्ता चासो देखिंदैन । राज्यष् पक्षबाट पनि खासै वास्ता गरिएको छैन । सबैभन्दा उत्कृष्ट संविधान भनिएको नेपालको नयां संविधान २०७२ को कुरा नै गर्ने हो भने, संविधानको प्रास्तावनामै सबै प्रकारका विभेद र उत्पीडनको अन्त्य गर्दै; बहुजातीय, बहुभाषिक, बहुधार्मिक, बहुसांस्कृतिक तथा भौगोलिक विविधतायुक्त विशेषतालाई आत्मसात् गरी विविधताबीचको एकता, सामाजिक सांस्कृतिक ऐक्यबद्धता, सहिष्णुता र सद्भावलाई संरक्षण एवं प्रवद्र्धन गर्र्दै; वर्गीय, जातीय, क्षेत्रीय, भाषिक, धार्मिक, लैंगिक विभेद र सबै प्रकारका जातीय छुवाछूतको अन्त्य गरिनेछ भनिएको छ । यी कुराहरु संविधानको मौलिक हकमा पनि व्यवस्था गरिएको छ तर बिडम्बना, दलितहरुल सामाजिक विभेद र अपमान त भोग्नु परिरहेकै छ । आफूखुसि आफ्नो मताधिकार प्रयोग गर्न पाउँने अधिकारबाटसमेत वञ्चित भइरहेका छन् । आफूले चाहेको व्यक्ति र दल रोज्न पाउँने उनीहरुको अधिकार खोसिएको छ। देशमा निरंकुश व्यवस्थाको अन्त्य भएर संघीय लोकतान्त्रिक गणतन्त्रमा मुलुक प्रवशे हुँदा जनताले आफ्ना न्यूनतम् मानव अधिकार पनि सहजै प्रयोग गर्न नपाइने यो कस्तो नयाँ नेपाल ? (लेखकजागरण मिडिया सेन्टरमा आवद्ध छिन)"
अबको विकल्प: वामपन्थीको सरकार,"परिवर्तनको संघारमा देश नेपाली समाज अहिले युगान्तकारी परिवर्तनको संघारमा उभिएको छ। स्थानीय तहको चुनाव सम्पन्न भइसकेको र त्यसले देशका वयस्क नागरिकहरूको राजनीतिक छनौटको सङ्केत दिइसकेका अवस्थामा हाल सङ्घ तथा प्रदेशका लागि प्रथम चरणको निर्वाचन सम्पन्न भइसकेको समेत परिप्रेक्ष्यमा दोस्रो चरणको निर्वाचनमा सबैको ध्यान केन्द्रित भएको छ। गत विसं २०७४ असोज १७ गते नेपालमा एउटै कम्युनिष्ट पार्टी निर्माण गर्ने महान् उद्देश्यका साथ आसन्न सङघीय र प्रादेशिक निर्वाचनमा नेकपा (एमाले), नेकपा (माओवादी केन्द्र) र राष्ट्रिय जनमोर्चा पार्टीहरूका बीच चुनावी तालमेल गर्ने र चुनावपछि पार्टी एकता गर्ने लगायतका छ बुँदे ऐतिहासिक सहमतिले मुलुक सधैँ अस्थिर राजनीतिको सिकार भइरहने समस्याको अन्त्य हुने लक्षण देखिएको छ । यो सुखान्त संयोग हो । यसले नेपालको राजनीतिको केन्द्रमा राष्ट्रवादी ठहरिएका वामपन्थीहरू रहने सङ्केत गरेको छ । देशको समृद्धि र अस्मिताको जगेर्नाका लागि नेपाली जनताको चाहना नै वामपन्थीहरू स्थिर तरिकाले सरकारमा रहून् भन्ने हो । यी चाहनालाई पूरा गर्न अहिले चुनावी मैदानमा मुख्यतः एमाले, माके र जनमोर्चाको वामपन्थी गठबन्धन र नेपाली काङ्ग्रेससहितका अन्य पार्टीको लोकतान्त्रिक गठवन्धन बीच मुख्य प्रतिस्पर्धा रहेको छ । तर नेपाली काङ्ग्रेस लगायतका दलले वामगठबन्धनले विकास र समृद्धिको मोडल, सङ्कल्प तथा नीति कार्यक्रमहरू प्रस्तुत गरिरहँदा उनीहरु देशमा वामपन्थीहरुले जिते अधिनायकवाद आउँछ, कम्युनिष्ट शासन आउँछ भन्दै जनतामा भ्रम सिर्जना गर्न तल्लीन छन् । २०४७ देखि २०७४ सम्मको २७ वर्षको बहुदलीय परिपाटीमा २२ वर्ष एकलौटी शासन चलाएर राजनीति, प्रशासन, प्रविधि, सञ्चार, शिक्षाजस्ता क्षेत्रमा एकछत्र अधिनायकत्व जमाउने दलले बहुदलीय चुनावी प्रणालीलाई आत्मसात् गरी आनो मूल सिद्धान्तमै जनताको बहुदलीय जनवाद स्वीकार गर्ने दललाई अधिनायकवादी संज्ञा दिन कति सुहाउँछ ? अब वाम वुद्धिजीवीहरु यी भाम्रक प्रचारवाजीलाई चिर्दै वामतालमेलको पक्षमा नयाँशिराबाट सक्रियतापूर्वक लाग्नु वर्तमान समयको आवश्यकता हो । राष्ट्रियता, जनजीविका तथा सामाजिक न्यायसहितको समानतापूर्ण समाज निर्माण गरी समाजवादउन्मुख अर्थतन्त्रको विकास सबैको दायित्व हो । नेपाली जनताको सच्चा प्रतिनिधि, वामपन्थी नेकपाएमाले तथा माकेको वामगठबन्धन नै नेपाली जनताका सच्चा प्रतिनिधि तथा राष्ट्रको अग्रगमन र समृद्धिका निम्ति मुख्य राजनीतिक शक्ति हो । माक्र्सवादलेनिनवाद र जनताको बहुदलीय जनवादको सिद्धान्तका आधारमा राष्ट्रिय राजनीतिलाई मार्गदर्शन गरिरहेका यी दल नेपालमालोकतान्त्रिक आन्दोलनको नेतृत्वदायी शक्ति र कम्युनिष्ट आन्दोलनको मूलधार हुन् । सामाजिकआर्थिक रूपान्तरणका माध्यमबाट सामाजिक न्यायमा आधारित, लोकतान्त्रिक, बहुलवादी, खुला, प्रतिस्पर्धात्मक, आर्थिकरूपले समृद्ध र उच्चस्तरको संस्कृतियुक्त नेपाली विशेषताको समाजवाद निर्माण गर्न वामगठबन्धन दृढ प्रतिज्ञ छ । गोलबन्द वामपन्थी नागरिक स्वतन्त्रताको झण्डा उठाउँदै स्थापना भएको नेपालको कम्युनिस्ट पार्टीले राणाशासन, पञ्चायती तानाशाही र निरङ्कुश राजतन्त्रलगायत सबै अधिनायकवादी शासन व्यवस्थाविरुद्ध बलिदानी सङ्घर्ष गरेको छ । पार्टीले राजतन्त्रविरुद्ध संयुक्त जनआन्दोलनको नीति अगाडि सार्दै सबै लोकतान्त्रिक शक्तिहरूलाई गोलबन्द गरी २०४६ सालको आन्दोलन सफल पार्न निर्णायक भूमिका खेल्यो । गत २०६२०६३ को शान्तिपूर्ण संयुक्त जनआन्दोलन सफल बनाउन र पहिलो संविधानसभाबाट सङ्घीय लोकतान्त्रिक गणतन्त्रको घोषणा गर्न पार्टीको अग्रणी भूमिका रहेको थियो । संवैधानिक राजतन्त्रमा सीमित रहन चाहने नेपाली काङ्ग्रेसलाई लोकतान्त्रिक गणतन्त्रसम्म ल्याइपुर्याउन तथा हिंसात्मक बाटो र अधिनायकवादी चिन्तन बोकेको नेकपा (माओवादी) लाई शान्तिपूर्ण प्रतिस्पर्धा र लोकतन्त्रको बाटोमा सहमत गराउन समेत तत्कालीन अवस्थामा एमाले पार्टीले महत्वपूर्ण भूमिका खेलेको थियो । लोकतन्त्र प्राप्तिका लागि मात्रै होइन, लोकतन्त्रलाई सामाजिक न्यायसँग आबद्ध गरेर सार्थक तुल्याउन एमालेले निर्णायक भूमिका खेलेको छ । अझ वामपन्थी विचारधारा राख्ने दलहरू एकै ठाउँमा उभिएर नेपाली जनताको समृद्धिका लागि समाजवादतर्फको यात्रा सँगै गर्न अरू पार्टीलाई समेत गोलबन्द गर्ने क्षमता राखेकाले आजको वामगठबन्धन नेपालको कम्युनिष्ट र लोकतान्त्रिक आन्दोलनको अग्रणी शक्तिका रूपमा स्थापित छ । नेपालमा सबैभन्दा धेरै मतदाता ७० प्रतिशत वामपन्थीकै पक्षमा छ । त्यो संविधान सभाको पहिलो र दोस्रो दुवै चुनावमा देखिएकै हो । आपसमा जुधेर लड्दा पनि पहिलोमा ६५ प्रतिशत र दोस्रोमा ५२ प्रतिशत मत वामपन्थीकै पक्षमा आएको थियो । स्थानीय निकायको चुनावमा पनि त्यस्तै देखिन्छ । यदि एमाले र माओवादीको प्राप्त भोट जोड्ने हो भने दुई तिहाइ हुन्छ । स्वाभिमान र राष्ट्रियताको पक्षधर वामपन्थी वामगठबन्धनले नेपालको स्वतन्त्रता, सार्वभौमसत्ता, भौगोलिक अखण्डता, स्वाधीनता, राष्ट्रिय हित र स्वाभिमानको रक्षाका लागि अग्रस्थानमा रहेर भूमिका खेल्दै आएको छ । संविधान निर्माणमा सार्वभौम नेपाली जनताको स्वनिर्णयको अधिकार स्थापित गराउन एवम् सबै प्रकारका बाय हस्तक्षेप, दबाब र चलखेललाई अस्वीकार गर्दै संविधान जारी गर्न हालको वामगठबन्धनले खेलेको भूमिका सबैका अगाडि छर्लङगै छ । सार्वभौम नेपाली जनताले आफ्ना निम्ति संविधान जारी गरेबापत् देशले पाँच महिनासम्म नाकाबन्दीको कठोर पीडा भोग्यो । स्वाभिमानी नेपाली जनताको साथ, अन्तर्राष्ट्रिय मित्रहरूको ऐक्यबद्धता र तत्कालीन वामपन्थी सरकारको दृढ अडानका कारण नाकाबन्दी असफल भयो । देशहरू जनसङ्ख्या र भूगोलमा साना या ठूला, विकासका दृष्टिले अगाडि या पछाडि र सैन्य सामथ्र्यको हिसाबले शक्तिशाली या कमजोर हुनसक्छन्, तर राष्ट्रहरूको स्वतन्त्रता, सार्वभौमिकता र स्वनिर्णयको अधिकार समान हुन्छ भन्ने मान्यता स्थापित गर्न सकेकोमा नेकपाएमालेलाई गर्व छ । जनमुखी वामपन्थी सरकार तत्कालीन पार्टी अध्यक्ष मनमोहन अधिकारी नेतृत्वको सरकारले अगाडि सारेका आनो गाउँ आफै बनाऔं र सामाजिक सुरक्षा भत्तालगायतका कार्यक्रमहरूले जनतामा नयाँ उत्साह र आशाको सञ्चार गरेका थिए । त्यतिबेला यस्ता कार्यक्रमको चर्को विरोध गर्नेहरू समेत आज तिनै नीतिहरूलाई पछ्याइरहेका छन् । पछिल्लो पटक एमाले पार्टी अध्यक्ष केपी शर्मा ओलीको नेतृत्वमा बनेको सरकारले विदेशी हस्तक्षेप र नाकाबन्दीका विरुद्ध प्रदर्शन गरेको दृढ अडानले नेपालको स्वतन्त्रता र स्वाभिमानलाई गरिमामय स्थानमा पुर्याएको छ । सरकारको दृढ र गतिशील नेतृत्वका कारण छिमेकी भारत र चीनसँग राष्ट्रिय हितका पक्षमा महत्वपूर्ण सन्धिसम्झौता भएका छन् । आउने पुस्ताले फेरि नाकाबन्दी जस्तो पीडा भोग्नु नपरोस् र त्यस्तो स्थिति आइहाले पनि नेपाली जनताले कसैका सामु झुक्नु नपरोस् भन्नेतर्फ सरकारले अनेकौं पाइला चालेको थियो । त्यस सरकारले निर्माण गरेको राष्ट्रिय सुरक्षा नीति, राष्ट्रिय सुरक्षा नीति राष्ट्रिय हित र विकासतर्फ परिलक्षित लोकप्रिय नीति तथा कार्यक्रम र बजेट, त्यसमा उल्लेखित सामाजिक सुरक्षा भत्ता, पूर्वाधार निर्माण, कृषिको व्यवसायीकरण लगायतका कार्यक्रमले जनतामा ठूलो उत्साह थपेका छन् । नेपालको विकास, समृद्धि र आत्मनिर्भरता नेपालीकै आफ्नो प्रयासबाट संभव छ भनेर सरकारले जगाएको आत्मविश्वास मूल्यवान पूँजीका रूपमा रहेको छ । हिजो यी कार्यक्रम र सङ्कल्पप्रतिआलोचना र व्यङ्ग्य गर्नेहरूले आज तिनै कार्यक्रमलार्इ आफ्नो घोषणापत्रमा राखी पछ्याइरहेका छन् । स्पष्ट छ नेपालको समृद्धि र विकासनिर्माणको परिकल्पना अनि त्यसलाई पूरा गर्न चाहिने सङ्कल्प, दृष्टिकोण, योजना र नेतृत्वक्षमता वामपन्थीसँग मात्रै छ । सङ्कटका बेलामा वामपन्थीहरू कसरी जनताका साथमा उभिन्छन् भन्ने कुरा विनाशकारी भूकम्पका बेला पार्टीले परिचालन गरेका स्वयम्सेवी अभियानले स्पष्ट पार्छ । वामपन्थीहरू जनमुखी शासन व्यवस्था, लोककल्याणकारी राज्यप्रणाली, स्वाभिमान र समृद्धिको पथप्रदर्शकका रूपमा स्थापित छन् । समृद्धि र समाजवादको स्थापना समाजवाद भनेको विभेदरहित, समानतामा आधारित, प्रगतिशील उत्पादक शक्तिको नेतृत्वमा सञ्चालित, उच्च संस्कृतियुक्त र समृद्ध सामाजिक व्यवस्था हो । वामपन्थी दलको दृढप्रयत्न र संविधानसभाका बहुसङ्ख्यक सदस्यहरूको समर्थनमा पारित नेपालको संविधानले जनताको प्रतिस्पर्धात्मक बहुदलीय लोकतान्त्रिक शासन प्रणाली, नागरिक स्वतन्त्रता, मौलिक अधिकार, मानवअधिकार, वालिग मताधिकार, आवधिक निर्वाचन, पूर्ण प्रेस स्वतन्त्रता तथा स्वतन्त्र, निष्पक्ष र सक्षम न्यायपालिका तथा कानूनी राज्यलगायतका लोकतान्त्रिक मूल्य र मान्यतामा आधारित समाजवादप्रति प्रतिबद्ध रही समृद्ध राष्ट्र निर्माण गर्ने सङ्कल्प गरेको छ । यही विषयलाई एक्काइसौं शताब्दीका विशेषताहरूसहित एमालेले अङ्गीकार गरेको जनताको बहुदलीय जनवादको सिद्धान्तले मार्गदर्शन गरेको छ । मुलुकको भविष्य यसैबाट निर्देशित हुनेछ । सङ्घीय, प्रदेश र स्थानीय सरकारका कामहरू पनि यसैको मार्गदर्शनमा सञ्चालन हुनेछन् । वामगठबन्धन नै सामयिक विकल्प अन्योल, अस्थिरता, पछौटेपन, अधिक परनिर्भरता, गरिबी र वाय हस्तक्षेपचलखेलको अवस्थालाई अब बदल्नै पर्छ । देशले छोटो समयावधिमा तीब्र आर्थिक बृद्धि हासिल हुने गरी साधन र स्रोतको परिचालन गर्नुपर्ने छ । सामाजिकआर्थिक रूपान्तरणका माध्यमबाट जनतालाई समृद्ध तुल्याउने कार्यक्रमको कार्यान्वयन, संविधानप्रदत्त शिक्षा, स्वास्थ्य, रोजगारी, आवास, खाद्य, पिउने पानी, खेलकूद, मनोरन्जन र स्वच्छ वातावरण, सुरक्षालगायतका मौलिक अधिकारको व्यवहारमा कार्यान्वयन तथा सामाजिक न्यायसहितको आर्थिक विकास र न्यायोचित वितरणसहितको आर्थिक समृद्धि अबका मार्गचित्र हुन् । यी नै वामपन्थीका विकासनीतिका सार हुन् । नेपाल एकातिर भारत र चीनजस्ता विशाल अर्थतन्त्रसित जोडिएको छ भने अर्कातिर आफैमा साधनस्रोतबाट समृद्ध छ । त्यतिमात्र नभएर संसारका विकसित देशहरूबाट आर्थिक तथा प्राविधिक सहयोग लिनसक्ने सन्तुलित वैदेशिक नीति समेत अवलम्बन गरेको छ । तर राजनीतिक स्थिरता, विकासप्रतिको प्रतिबद्धता आवश्यक छ। विगतमा पटकपटक गरी लगभग २२ वर्षसम्म नेतृत्व गरेको नेपाली काङ्ग्रेसबाट यो सबै सम्भव छैन । विगतको स्थानीय चुनावबाट समेत नेपाली जनताले आफ्नो अभिमत वामपन्थी पाटीका पक्षमा दिइसकेकाले यस आमनिर्वाचनबाट वामगठबन्धन नै नेपाली राजनीतिको शिखरमा पुग्नेछन् र देशलाई समृद्धितिर लैजाने छन् भन्ने आम नेपालीको विश्वास छ । डा देवकोटा नेपाल बुद्धिजीवी परिषद्का अध्यक्ष तथा राष्ट्रिय योजना आयोगको पूर्व उपाध्यक्ष हुन् भने श्री त्रिभुवन विश्वविद्यालयका सहप्राध्यापक आचार्य केन्द्रीय सचिवालय सदस्य नेपाल बुद्धिजीवी परिषद्का हुन् ।"
अल्ट्रा धाविका मीरा राई हङकङमा पहिलो,काठमाडौं : अल्ट्रा धाविका मीरा राईले हङकङमा सम्पन्न एमएसआईजी लान्ताउ एसियन स्काइरनिङ च्याम्पियनसिपको उपाधि जितेकी छन् । ५० किलोमिटरको उक्त दौड मीराले ६ घन्टा ५० मिनेटमा पूरा गरिन् । उनले दोस्रो भएकी जापानकी युकारी होसिनोभन्दा एक घन्टाअगाडि नै दौड सकेकी थिइन् । यसैगरी पुरुषतर्फ स्पेनका क्रिस्टोफर क्लिमेन्ट पहिलो भए । क्लिमेन्टले पाँच घन्टा ४९ मिनेटमा दूरी पूरा गरेका थिए । जापानकै मियुरा उइची दोस्रो भए । मीराले आगामी जनवरीमा हङकङमै हुने गोर्खा ट्रेलब्लेजरमा पनि सहभागिता जनाउने तयारी गर्दैछिन् ।
जसलाई मःमको लोभले गल्फ कोर्ससम्म पुर्यायो,"काठमाडौं : एमेच्योर गल्फर प्रिन्स भण्डारी उमेरले १५ वर्ष भए । तोतेबोली बोल्दै गल्फ आइरन र बल समाएका उनको लक्ष्य अहिले उमेरभन्दा धेरै माथि छ । प्रोफेसनल गल्फर सीबी भण्डारीका छोरा प्रिन्स यतिबेला विश्वविख्यात अमेरिकी पीजीए गल्फ टुर खेल्ने सपना बुनिरहेका छन् । अध्ययनबाट छुट्टी पाउनासाथ उनी एयरपोर्ट नजिकको रोयल नेपाल गल्फ क्लब (आरएनजीसी) मा गल्फको क्षमता तिखार्न व्यस्त देखिन्छन् । सीबीका अनुसार दुई वर्षको उमेरमै प्रिन्स गल्फ बल देखेर लोभिन्थे । फुच्चे प्रिन्सलाई सीबीले विस्तारै गल्फ खेलाउने योजना बनाए । सीबीले मलेसियाबाट छोरालाई सानो गल्फ सेट पनि ल्याइदिए । जसमा सात आइरन, थ्री उड र पटरमात्र थियो । त्यतिबेला प्रिन्सलाई गल्फ खेलबारे जानकारी नै थिएन । गल्फ बललाई खेलौना बनाउँदै हुर्किएका प्रिन्सले गल्फ नजान्दै गल्फ सेट पाएका थिए । सुरुमा मलाई खेल्ने त्यति रहर थिएन । बाबाले घरमा स्विङ सिकाउनु हुन्थ्यो तर, मलाई भने चाख नलाग्ने । चार, पाँच वर्षको उमेरदेखि नै म खानाको सौखिन थिएँ । मलाई मःम असाध्यै मनपर्ने । बाबाले मःम खान पाउँछस् गल्फ खेल्न हिँड भन्नुहुन्थ्यो । मःम खाने रहरले बाबासँग आरएनजीसीको डाइभिङ रेन्जमा आएर बल हान्न थालेँ । बाबाले पाँचवटा बल डाँडा कटाए एक प्लेट मःम खुवाउँछु भन्नुहुन्थ्यो । म सोहीअनुसार डाँडा कटाउने प्रयास गर्थे तर, मैले डाँडो नकटाएको दिन पनि बाबाले मःम खुवाउनुहुन्थ्यो, प्रिन्सले गल्फमा लाग्दाको रोचक अनुभव सुनाए । प्रिन्सले विस्तारै बुझ्दै गएँ । सुरुमा मःमका लागि खेल्ने उनी अहिले आफ्नो र देशको लागि खेल्ने योजनामा छन् । आरएनजीसी र गोकर्ण फरेस्ट गल्फ रिसोर्टको मैदानसँग पौठेजोरी खेल्दै पार र बडी हान्दाको स्वाद मःमको डल्लोले भन्दा बढी दिँदो रहेछ, अघिल्लो साता आरएनजीसीमा भेटिएका प्रिन्स भन्छन् । प्रिन्स अहिले नेपालका चर्चित जुनियर एमेच्योर खेलाडी हुन् । १५ देखि १८ ह्यान्डिक्याप क्षमताका उनले जुनियर गल्फ स्पर्धामा धेरै पदक पनि जितिसकेका छन् । एनपीजीए जुनियर क्याप हुँदै गल्फ प्रतियोगितामा सहभागी भएका प्रिन्सले तीनपटक फाल्डो सिरिज पनि खेले । उनी नेपालकी चर्चित महिला खेलाडी प्रतिमा शेर्पाकै समकक्षी हुन् । प्रतिमासँगै जुनियर क्याम्पबाट गल्फ सुरु गरेका प्रिन्सले हालसम्म ५० भन्दा बढी घरेलु स्पर्धा खेलेका छन् र त्यसमा उनले महत्वपूर्ण उपलब्धि पनि हासिल गरेका छन् । जुनियरमा धेरै पदक जिते पनि उनी आफूलाई त्यसको पदकले नछोएको बताउँछन् । जुनियर स्पर्धामा जितेको पदकको मतलव छैन । खास मलाई जुनियरमा खेल्न मन लाग्दैन । कतिपय प्रतियोगितामा यू१७ सम्मका लागि जुनियरमा खेल्न बाध्य पारिन्छ । त्यहाँ कम्पिटिसन हुन्न, प्रिन्स भन्छन्। जुनियर खेल्न छाडेका उनले हालै सम्पन्न घनश्याम ओपन गल्फ प्रतियोगितामा सिनियरमै भिडेर उपविजेता बने । ३८ अंक बनाएका उनी १९ देखि २४ ह्यान्डिक्याप समूहमा भने च्याम्पियन बनेका थिए । समग्रमा उनी पहिलो भएका कुमार केसीभन्दा केवल दुई अंकले पछि परेका थिए । जुनियरमा खेल्दा गल्फ सेट पनि जुनियरकै हुने हुँदा उनलाई खिन्न लाग्छ रे । अहिले उनी सिनियर खेलाडीका लागि प्रयोग हुने ट्याटलिस्ट एपी२ गल्फ सेट प्रयोग गर्छन् । गल्फमा उनका आदर्श र गुरु जे भने पनि, बाबु सीबी नै हुन् । उनलाई जुनियर क्याम्पमा रहँदा प्रशिक्षक सचिन भट्टराईले प्रशिक्षण गराए । उनलाई नेपाली गल्फरमा शिवराम श्रेष्ठ मनपर्छ रे । शिवरामको खेल्ने शैली र मेहनतीपन बेजोडको छ, प्रिन्स भन्छन् । रातो बंगला स्कुलमा कक्षा १० मा अध्ययनरत प्रिन्स अहिले स्कुलको छुट्टी पाउनासाथ गल्फ कोर्समा पुग्छन् । अध्ययनमा पनि उनी अब्बल छन् । हरेक वर्ष ग्रेट ए प्लस आइरहेको छ । खेल र पढाइलाई सँगै लैजान गाह्रो त हुन्छ तर, बिहान र राति पढेर भए पनि गल्फलाई समय छुट्ट्याएको छु । बिदाको समयमा अभ्यासको साथै प्रतियोगिता पनि खेलिरहेको छु, प्रिन्सले भने । दस जोड दुईको पढाइ सकेपछि प्रिन्सलाई गल्फ खेल्ने सुविधा भएको विदेशी कलेजमा पठाउने सीबीको योजना छ । दुईपटक एसियन गेम्सका सहभागी सीबी आफैं पनि नेपालका चर्चित गल्फर हुन् । एमेच्योरमै प्लस दुई ह्यान्डिक्याप खेलेका सीबीले दक्षिण एसियाली स्तरको धेरै प्रतियोगितामा सहभागिता जनाएका छन् । सीबी सन् २००२ को बुसान र सन् २००६ को दोहा एसियाडमा पनि सहभागी भएका थिए । सन् २०१४ मा कोरियामा भएको एसियाडमा उनी नेपाली टोलीको प्रशिक्षक र व्यवस्थापक थिए । हामीले पैसाको अभावमा खेल्न पाएनौं । प्रायोजक नहुँदा चाहेर पनि नेपाललाई पदक दिलाउन सकिएन । मैले आफ्नो सपना छोरामार्फत त्यो सपना पूरा गर्ने सोच बनाएको छु । यसले खेल्यो भने लगानीको कमी हुन्न । विस्तारै भारतमा गएर खेल्न सक्छ । त्यसपछि एसीएन, युरोपियन र अमेरिकी सर्किटमा छिर्ने प्रयास गर्ने हो, छोरोको बारेमा सीबीले देखेको सपना यस्तै छ । बाबुको लगानीलाई प्रिन्सले पनि राम्रोसँग बुझेका छन् । विदेशमा गएर सिकेपछि नेपालको नम्बर एक खेलाडी भएर खेल्ने उनको लक्ष्य छ । प्रिन्सलाई अहिले सन् २०२२ को एसियन गेम्ससम्म नेपाललाई पदक दिलाउने लक्ष्यका साथ तयारी गराइरहेको सीबीले बताए । प्रिन्स अहिले विस्तारै सिंगल ह्यान्डिक्याप बनाउने योजनामा छन् । सिंगल ह्यान्डिक्याप बनाएपछि मात्र एमेच्योर खेलाडीलाई सूर्य नेपाल गल्फ टुरमा प्रवेश दिइने हुनाले प्रिन्सको ध्यान त्यसमा केन्द्रित भएको हो । राम्रो खेलिरहेको छु । स्विङमा कन्फिडेन्स बढेको छ । एक वर्षमा सिंगल ह्यान्डिक्यापमा खेल्न सक्छु, प्रिन्स भन्छन् । पछिल्लो दुई वर्षमा प्रिन्सको स्विङमा धेरै सुधार आएको छ । फुर्सद हुनासाथ घरको कार्पेटमा पटिङ र बाल्टी राखेर चिपिङ गर्छन् । खेल र पढाइसँगै सामाजिक कार्यका लागि पनि उनले समय छुट्ट्याउने गरेका छन् । उनी फुर्सदमा काठमाडौं उपत्यकाका सरकारी स्कुलमा गएर दुईतीन कक्षाका बालबालिकालाई पढाउने र आफ्नो अनुभव सुनाउने गर्छन् । प्रिन्सको बुझाइमा नेपालमा घरेलु गल्फको स्तर राम्रो छ तर, अन्तर्राष्ट्रिय प्रतियोगितामा नेपालले खासै पदक जित्न सकेको छैन । उनी नेपालको यो कमजोरीलाई मेट्ने प्रयासमा छन् । विदेशमा गएर राम्रो गल्फ खेल भएको कलेजमा पढ्नेछु । त्यहाँको प्रशिक्षण लिएपछि नेपालमा आएर अन्तर्राष्ट्रिय खेलमा भाग लिने योजना छ । प्रो बनेर एसिएन, युरोपियन हुँदै अमेरिकन टुर खेल्ने प्रयत्न गर्नेछु । एक दिन अमेरिकन पीजीए टुर खेल्ने मेरो सपना हो, प्रिन्स भन्छन् । सपना पूरा गर्न मेहनत पनि गर्नुपर्ने उनलाई राम्ररी थाहा छ ।"
भ्यालेन्सियाले बार्सिलोनालाई दवाव दिने अवसर गुमायो,"काठमाडौं : १० खेलाडीमा सीमित गेटाफेसँग पराजित हुन पुगेपछि ला लिगाको उपाधि दावेदारको रुपमा अगाडी बढिरहेको भ्यालेन्सियालाई धक्का लागेको छ । आइतबार राति भएको खेलमा गेटाफेसँग १० को हार व्यहोरेपछि दोस्रो स्थानमा रहेको भ्यालेन्सिया शीर्ष स्थानको बार्सिलोनासँगको अंक दूरी छोट्याउँने अवसरबाट बञ्चित भयो । यो खेल जितेको भए । बार्सिलोनाभन्दा भ्यालेन्सिया २ अंकले मात्रै पछि हुन्थ्यो र तेस्रो स्थानको यथ्लेटिको मड्रिडभन्दा ४ अंकले अघि हुन्थ्यो । हारका बाबजुद पनि भ्यालेन्सिया ३१ अंकसहित दोस्रो स्थानमा कायम रहेको छ । शीर्ष स्थानको बार्सिलोनाको ३६ अंक छ भने तेस्रो स्थानको यथ्लेटिको मड्रिडको ३० अंक रहेको छ । सबैले समान १४ खेल खेलेका छन् । गेटाफेका मिड फिल्डर माउरो अराम्बर्री २५ औ मिनेटमा दोहोरो पँहेलो कार्ड खाँदै बाहिरएपछि गेटाफे १० खेलाडीमा सीमित भएको थियो । गेटाफेका मार्केल बेरगाराले ६६ औं मिनेटमा गरेको गालेनै निर्णायक बन्यो । गएराति नै भएका अन्य खेलमा लेगानेजले भिल्लारियललाई ३१, एआइबरले स्पाइनोललाई ३१ र लस पाल्मासले रियल बेटिसलाई १० ले पराजित गरे ।"
रियो ओलम्पिकमा सहभागीलार्इ एक हजार डलर,"काठमाडौं : नेपाल ओलम्पिक कमिटी (एनओसी) ले रियो ओलम्पिकमा सहभागी सात खेलाडीलाई आइतबार नगदसहित सम्मान गरेको छ । आइतबार आयोजित कार्यक्रममा अध्यक्ष जीवनराम श्रेष्ठले खेलाडीलाई जनही एक हजार अमेरिकी डलरसहित सम्मान गरे । ब्राजिलको रियो दी जेनेरियोमा गत वर्षको अगस्ट ५ देखि २१ तारिखसम्म भएको ओलम्पिकमा नेपालबाट आर्चरीका जितबहादुर मोक्तान, एथलेटिक्सका हरिकुमार रिमाल र सरस्वती भट्टराई, जुडोकी फुपूल्हामु खत्री, पौडीका शिरीष गुरुङ र गौरिका सिंह तथा तेक्वान्दोकी निशा रावलले प्रतिस्पर्धा गरेका थिए। पौडीकी गौरिका सिंह रियो ओलम्पिकमा सहभागीमध्ये कान्छी खेलाडी बनेकी थिइन् । उनी १३ वर्षको उमेरमै ओलम्पिकमा सहभागी भएकी थिइन् । खेलाडीलाई सम्मान गर्दै अध्यक्ष श्रेष्ठले जापानमा हुने २०२० को ओलम्पिकमा खेलाडी सहभागिता बढाउने बताए । उनले खेलाडीलाई बैदेशिक प्रशिक्षण र राम्रो प्रशिक्षकको ब्यवस्था गरिने पनि बताए । रियो ओलम्पिकमा नेपालबाट पाँच खेलका सात खेलाडीले सहभागिता जनाएका थिए । जसमा तीन पुरुष र चार महिला थिए । आर्चरीको पुरुष व्यक्तिगततर्फ जितबहादुर मोक्तान सहभागी भएका थिए । एथलेटिक्समा पुरुष पाँच हजार मिटेरमा हरि र महिलाको १५ सय मिटरमा सरस्वतीले सहभागिता जनाएकी थिइन् । सरस्वतीले आआफ्नो स्पर्धामा राष्ट्रिय कीर्तिमान बनाएकी थिइन् । त्यसैगरी जुडोतर्फ फुपूले महिला ६३ केजी तौलसमूहमा प्रतिस्पर्धा गरेकी थिइन् । पौडीमा शिरीषले पुरुष एक सय मिटर फ्रिस्टाइलमा प्रतिस्पर्धा गर्दै राष्ट्रिय कीर्तिमान बनाएका थिए । उनले ५७ दसमलव ७६ सेकेन्डमा दूरी पूरा गर्दै नयाँ कीर्तिमान रचेका थिए । गौरिकाले महिला एक सय मिटर ब्याकस्ट्रोकतर्फ प्रतिस्पर्धा गरेकी थिइन् । तेक्वान्दोबाट निशाले महिला ६७ केजीमाथि तौलसमूहमा प्रतिस्पर्धा गरेकी थिइन् । उनी सातौं स्थानमा आएकी थिइन् ।"
अभ्यास खेलमा नेपाल ६ विकेटले विजयी,"काठमाडौं : अन्तर्राष्ट्रिय क्रिकेट काउन्सिल (आईसीसी) विश्व क्रिकेट लिग च्याम्पियनसिपअन्तर्गत संयुक्त अरब इमिरेट्स (यूएई) विरुद्धको खेलको तयारीका लागि आइतबार खेलिएको पहिलो अभ्यास खेलमा नेपालले केन्यालाई ६ विकेटले पराजित गरेको छ । केन्याले दिएको एक सय ११ रनको लक्ष्य नेपालले १९५ ओभरमा चार विकेट गुमाएर पूरा गर्यो । नेपालका लागि दीपेन्द्रसिंह ऐरीले उत्कृष्ट प्रदर्शन गर्दै ४६ रन बनाए । अर्धशतक बनाउनबाट चुकेका दीपेन्द्रले ३५ बलमा सात चौका र एक प्रहार गरे । त्यस्तै कप्तान शरद भेषवाकर ३१ रनमा अविजित रहँदा अनिलकुमार साहले १३ रन बनाए । नेपालको सुरुआत भने राम्रो हुन सकेन । टोली शून्य रनमै हुँदा दिलीप नाथ आउट भए । त्यसैगरी सागर पुनले पनि एक रनभन्दा बढी बनाउन सकेनन् । लगातार विकेट गुमाएपछि अनिल र ऐरीले नेपाली पाली उकासेका थिए । केन्याका नेल्सन ओधियाम्बोले दुई तथा लुकास नान्दासनले एक विकेट लिए । यूएईको अबुधावीमा टस हारेर ब्याटिङको निम्तो पाएको केन्या नेपालको धारिलो बलिङमा फसेको थियो । ५० ओभरको खेलमा केन्याले ३२२ ओभरमा सबै विकेट गुमाएर एक सय १० रनमात्र बनाउन सक्यो । उत्कृष्ट सुरुआत गरे पनि पहिलो विकेट पतन भएपछि केन्याले लगातार विकेट गुमाएको थियो । केन्याका प्रारम्भिक ब्याट्सम्यान रुसब पटेलले सर्वाधिक २७ रन बनाए । यसैगरी एलेक्स अउमाओबन्दाले २५ रन बनाए । यस्तै केन्याको पालीमा गुरदीप सिंहले २२ रन थपे । केन्यालाई सस्तैमा समेट्न नेपालका ललित भण्डारीले सर्वाधिक चार विकेट लिए । यसैगरी सन्दीप भण्डारीले दुई तथा करन केसी, मोहमद आरिफ शेखले र सागर पुनले एक एक विकेट लिए । नेपालले बुधबार र शुक्रबार यूएईविरुद्ध दुई खेल खेल्दैछ । त्यसैको तयारीका लागि नेपालले आइतबार केन्याविरुद्ध खेलेको हो । यसअघि शुक्रबार भएको खेलमा नेपाल अमेरिकासँग पाँच विकेटले पराजित भएको थियो ।"
