शीर्षक,विवरण
"दिल्लीको साइनो, मधेस र नियति","बाह्रबुँदे दिल्ली सम्झौताले ल्याएको परिणाम हो, आजको राजनीति । बाह्रबुँदे सही या गलत के थियो, त्यो इतिहासले मूल्यांकन गर्नेछ । त्यसैको जगमा स्थापित भएका हुन्, संघीयता, गणतन्त्र, धर्म निरपेक्षता, समावेशी शासन पद्धति । ती विशेषताको निरन्तरतासँग असोज २ गतेको तेस्रो चरण स्थानीय तह निर्वाचन पनि जोडिएको छ । नयाँदिल्लीको साइनो गाँसिएको त्यो निर्वाचनबारे अझै विभिन्न अड्कालबाजी भइरहेका छन् । आफूहरूले चाहेअनुकूल संविधान संशोधन नभए निर्वाचनमा भाग नलिने राष्ट्रिय जनता पार्टी (राजपा) को मधेसी जनतालाई नै रुचिकर नभएको विषयमा अब घोत्लिरहनुपर्ने कुनै कारण छैन । मधेसीको नाममा राजनीति गर्नेहरूको चित्त बुझाउनुलाई ठूलो विषय ठान्ने कि सिंगो मधेसका जनताको जनजीविकाको सवालको सम्बोधन र मधेसको विकासलाई प्रमुखता दिने ? यो हो अहिलेको यक्षप्रश्न । दिनरात तिनै सम्भ्रान्त चार नेताका क्रियाप्रतिक्रियाको पछि लागेर अब राजनीति अघि बढ्न सक्दैन। त्यसो त हिमाल, पहाड र मधेस, जातजाति, धर्म, संस्कृति, क्षेत्र र छिमेकी देशको नाम जोडिएर चिराचिरा परेको नेपाली राजनीतिलाई स्थानीय तह निर्वाचनले एकीकृत गर्ने प्रयास गरेको छ । जनताको उत्साहपूर्ण सहभागितामा भएको निर्वाचनले विभाजनको रेखा कोर्न खोज्ने शक्तिहरूलाई पछाडि पारिदिएको छ । यो अहिलेको सकारात्मक पाटो हो । तर सरकार गठन र विघटनका नाममा भइरहेको चलखेलले त्यो जनताप्रतिको उत्साहलाई सम्मान गर्न सकेको छैन । असोज २ को निर्वाचनलाई जोडेर लामो समयदेखि मन्त्रिपरिषद् विस्तार हुन सकेको छैन । यो सबैभन्दा लज्जास्पद विषय बनेको छ । संविधान संशोधनको मुद्दालाई मन्त्रिपरिषद् विस्तारसँग जोड्नु देशको मात्र होइन, मधेसी जनताको हितमा पनि छैन । निर्वाचन गर्न नसकेर संसद्को आयु बढाउने धृष्टता गरियो भने त्यसले कसैको पनि हित हुने छैन । गन्तव्यमा छिटो पुग्न यात्रा छोट्ट्याउन खोज्दा खाडलमा नपरियोस् । अपराध कर्म गर्नेलाई चोखो सावित गराउन खोज्ने राजपाको अडानलाई सरकारले मान्यो भने त्योभन्दा ठूलो अपराध केही हुने छैन । देश र जनताको हितमा कर्म गरिरहेको सशस्त्र प्रहरीका एसएसपीसहित अबोध बालकलाई समेत अनाहकमा यातना दिएर मार्ने व्यक्ति या समूहलाई निर्दोष बनाइँदा त्यो बालकको अभिभावक र सुरक्षा कर्म गर्दै गर्दा बलिदानी दिएका प्रहरीको आत्माले के भन्ला ? प्रहरी परिवारका सदस्यलाई न्याय मिल्ला ? राज्य भएको अनुभूति होला ? जानाजान दण्डहीनतालाई प्रोत्साहन हुने गरी संविधान संशोधनको पक्षमा लाग्नु सबैभन्दा ठूलो भूल हुनेछ । संशोधनको मुद्दालाई तेस्रो चरणको निर्वाचन मात्र होइन, प्रान्तीय र संघीय संसद्को निर्वाचन सम्पन्न नहुन्जेल स्थगित राख्नुपर्छ । सैद्धान्तिक र व्यावहारिक दुवै आधार मान्ने हो भने यो रूपान्तरित संसद् कामचलाउ हो, दीर्घकालीन राष्ट्रिय हितमा असर पुग्ने संविधान संशोधन कामचलाउ संसद्बाट गर्नु हुँदैन । संविधान संशोधन मुद्दाको टुंगो लगाउने जिम्मा नयाँ संघीय संसद्लाई छोडिदिनुपर्छ । यसो गर्न सकियो भने जसरी पनि संशोधन गर्ने र जसरी पनि संशोधन हुन नदिने शक्तिबीच सहमतिको वातावरण बनी राजनीतिले एउटा सहज निकास पाउनेछ । यतिबेला राजनीतिक नेतृत्व निकै आलोचित छ । किनकि नेतृत्वले पार्टी राजनीतिलाई देश र समयको चाहनाअनुसार नभई व्यक्तिगत हित र आवश्यकताअनुसार हिँडाउन खोजिरहेको छ । पार्टीले सिंगो समाजलाई डोर्याएर हिँड्नुपर्नेमा समाजको विकास क्रम नै एक कदम अघि बढिसक्दा पनि पार्टीलाई देश र समयको चाहनाअनुसार नलगेर आफ्नो आवश्यकता र चाहनाअनुसार हिँडाउन खोज्नुले नेतृत्वको विश्वसनीयतामा प्रश्न उठेको छ । इमान र नैतिकताको राजनीतिले बिराम लिएको अहिलेको अवस्थामा दलको नेतृत्वले एकपटक कांग्रेस पार्टीका संस्थापक बीपी कोइराला र कम्युनिस्ट पार्टीका संस्थापक महासचिव पुष्पलाललाई सम्झनुपर्छ । प्रजातन्त्रका अग्राख र कम्युनिस्टका सतीसाल मानिने बीपी कोइराला र पुष्पलाल श्रेष्ठको जन्मजयन्ती यही साउन ६ र ७ गते मनाइयो । बीपी नेपाली कांग्रेसका संस्थापक र पुष्पलाल कम्युनिस्ट पार्टीका संस्थापक महासचिव हुन् । दशरथ चन्द, शुक्रराज शास्त्री, धर्मभक्त र गंगालालको बलिदानीसँग जोडिएको छ, यी दुई पार्टी स्थापना । बीपी र पुष्पलालको आदर्श र सिद्धान्त क्रमशः छोडिँदै गए पनि उनीहरूका नाममा वार्षिक श्राद्ध भने भइरहेको छ । बाध्यताको गुणगान गाउने क्रम जारी रहे पनि विद्यमान राजनीतिका पात्रहरूले उनीहरूको सान्दर्भिकता भने सिद्धान्ततः समाप्त पारिसकेका छन् । अग्रजको योगदान र उनीहरूले दिएका शिक्षालाई कांग्रेस र कम्युनिस्ट पार्टीका नेता र कार्यकर्ताले व्यावहारिक जीवनमा उतार्न नसकेको प्रमाण हो, अहिलेको संक्रमणकालीन राजनीति । सत्ता र शक्ति प्राप्तिलाई नै प्रधानता दिने होडबाजीमै समय व्यतित भए । यो अग्रजप्रतिको अपमान थियो । राज्यको शासकीय शक्ति जनतामा पुर्याउनुपर्छ भन्ने मान्यता राख्थे बीपी । नेपाल उदार प्रजातान्त्रिक पद्धतिबाट चल्नुपर्छ भन्दै सात सालको सशस्त्र क्रान्तिमार्फत जनतालाई सर्वेसर्वा घोषणा गराउने नेता र नेपालको पहिलो जननिर्वाचित प्रधानमन्त्री बीपी प्रजातान्त्रिक आदर्श र निष्ठाका प्रतिमूर्ति थिए । प्रजातन्त्र सबैका लागि सुखानुभूति गराउने जीवन पद्धति हो भन्ने अविचलित मान्यता थियो उनमा । प्रधानमन्त्री भएका बेला गरिब नेपालीको अवस्थालाई बिर्सेर हामी शासनसत्ताको उन्माद र मोजमस्तीमा रमायौं भने तिमीहरू पनि जनविरोधीमा रूपान्तरित हुन्छौ भन्ने सन्देश दिइरहन्थे नेताकार्यकर्तालाई । अहिले त्यही भएको छ । हिमाल, पहाड र तराईको मनलाई विभाजित गर्ने कोसिस भएकैले आज संघीयता कार्यान्वयनमा विभिन्न कठिनाइ उत्पन्न भइरहेका छन् । पुष्पलालले पनि समाजमा विद्यमान विकृति, अन्याय र असमानताविरुद्ध एकजुट हुन् आह्वान गरे । रैतीको व्यवहारमा रहेका व्यक्तिलाई अधिकारको लडाइँमा लाग्न अभिप्रेरित मात्र गरेनन् उनीहरूलाई स्वाभिमानीको कोटीमा राख्न निरन्तर क्रियाशील रहिरहे । हुनेखानेको मात्र होइन, हुँदा खानेको अधिकारको लागि संघर्ष गरिरहे । जीवनपर्यन्त कम्युनिस्ट आदर्श र निष्ठामै आफूलाई समर्पित गरे । राज्यको राजकीय शक्ति जनतामा पुर्याउने उद्देश्यमा बीपी र पुष्पलालबीच एउटै मत थियो । तर दुई पार्टी एक भएर संघर्ष गर्ने सवालमा भने बीपीको विमती रह्यो । बीपीले कम्युनिस्टसँग एकता गरेर आन्दोलन गर्न चाहेनन्, बरु राजासँग मेलमिलाप गर्ने भन्दै भारत निर्वासनबाटै ०३३ सालमा मेलमिलाप नीति लिएर स्वदेश फर्किए । तर अन्ततः बीपीको निधनपछि गणेशमानको नेतृत्वमा कांग्रेस कम्युनिस्टबीच संयुक्त जनआन्दोलन भई बहुदलीय व्यवस्था स्थापना भयो । तर बहुदलीय व्यवस्थाको २८ वर्ष पूरा हुँदा पनि देशमा राजनीतिक स्थिरता कायम हुन सकेन । कांग्रेस होस् वा कम्युनिस्ट पार्टी अहिले विभिन्न गुटउपगुटमा विभाजित छन् । अप्राकृतिक साँठगाँठ गरेर सत्ताको भागबन्डा गरिरहेछन् । सिद्धान्त देखाउन वस्तु मात्र बनाइएको छ । यसलाई बीपी र पुष्पलालको अपमान नमाने के मान्ने ? संविधान कार्यान्वयन अहिलेको प्रमुख कार्यभार हो । संविधान कार्यान्वयनको जगको ढुंगा राख्ने काम भएको छ । संविधानतः स्थानीय तहको पहिलो र दोस्रो चरणको निर्वाचन जनताको उत्साहपूर्ण सहभागितामा सम्पन्न भयो । असोज २ गतेको लागि तोकिएको तेस्रो चरणमा गर्ने भनिएको निर्वाचनप्रति अझै विभिन्न शंकाउपशंका छन् । तराईमधेसका राजधानीकेन्द्रित सम्भ्रान्त नेताले मधेसी जनताको मनोभावना बुझ्ने कोसिस गरे भने तेस्रो चरणको निर्वाचन पनि उत्साहपूर्ण रूपमा सम्पन्न हुनेछ । हो, यतिबेला राष्ट्रियता इतिहासमै कमजोर भएको छ । गणतन्त्र स्थापना भई मुलुक संघीयतामा गइसकेको छ । तर त्यसलाई संस्थागत गर्न निकै चुनौती पार गर्नुपर्नेछ । व्यावहारिक राजनीति भनेको जसरी पनि सत्ता र शक्तिमा पुग्नु वा चुनाव जित्नुलाई मात्र मानिएको छ । सत्ता र चुनावको राजनीतिलाई निरन्तरता दिइयो भने राष्ट्रियता र प्रजातन्त्र कमजोर हुनेछ । गणितको खेललाई मात्र प्राथमिकता दिनुभन्दा सहमति र सहकार्यको राजनीतिलाई अघि बढाउनु अहिलेको मुख्य कार्यभार हो। राजनीति गलत जगमा उभिएकाले माघ ७ गतेभित्र सबै निर्वाचन सम्पन्न गर्न कुनै कसर बाँकी राख्नु हुँदैन । निर्वाचन गर्न नसकेर संसद्को आयु बढाउने धृष्टता गरियो भने त्यसले कसैको पनि हित हुने छैन । गन्तव्यमा छिटो पुग्न यात्रा छोट्ट्याउन खोज्दा खाडलमा नपरियोस् । यति मात्र गर्न सके बीपी र पुष्पलालप्रति सच्चा श्रद्धाञ्जली हुनेछ ।"
वैकल्पिक शक्तिको विकल्प,"राजनीति गतिशील प्रक्रिया हो । यो कहिल्यै यथास्थितिमा रहन सक्दैन । यथास्थिति राजनीतिको प्रकृति पनि होइन । राजनीतिको विकल्प हुँदैन, राजनीतिको विकल्प राजनीति नै हो । तर राजनीतिक शैलीको विकल्प हुन्छ । राजनीति आफैंमा गतिशील भए पनि राजनीतिक शैली यथास्थितिमा रहन सक्छ । लामो समयसम्म राजनीतिक शैली यथास्थितिमा रहेमा जनातामा राजनीतिप्रति वितृष्णा उत्पन्न हुन्छ । अनि खोजी हुन्छ वैकल्पिक शैलीको । त्यही वैकल्पिक शैलीको समूहलाई नै राजनीतिमा वैकल्पिक शक्ति भनिन्छ । जब राजनीतिक शैलीप्रति जनताको असन्तुष्टि बढ्छ तब त्यसलाई सुधार गर्न वैकल्पिक शक्तिको खोजी गरिन्छ । नेपालको राजनीतिक मैदानमा लामो समयदेखि दुई धार छन् । समाजवादी र साम्यवादी दर्शन बोकेका ती दुई धार रूपमा फरक देखिए पनि सारमा भने उस्तै छन् । समाजवादी भनेर दाबी गर्नेहरूको प्रतिनिधिमूलक पार्टीको रूपमा नेपाली कांग्रेस छ । धेरैवटा कम्युनिस्ट घटक भए पनि साम्यवादीहरूको प्रतिनिधि पार्टी एमाले नै हो । एमालेको विकल्पमा उदाउन खोजेको माओवादी आशातीत रूपमा जनताका मनमा बस्न सकेन । दसवर्षे द्वन्द्वबाट उदाएको माओवादी वैकल्पिक शक्तिको रूपमा उदाउँछ कि भन्ने भ्रम थियो । तर केही समय भ्रम भए पनि अन्ततः त्यो भ्रम लामो समय रहेन । माओवादीसँगको भ्रम त हट्यो तर विडम्बना त्यो भ्रम हटे पनि अर्को विकल्प फेला परेन । अनि पुरातन शैलीका कांग्रेस र एमाले रोज्नु नै जनताको बाध्यता बन्यो । कांग्रेस र एमाले दुवै पुरातन राजनीतिक शैलीका प्रतीक हुन् । जनताले कांग्रेस एमालेलाई मन पराएर होइन, बरु भरपर्दो वैकल्पिक शक्ति नपाएका कारण बाध्यात्मक रूपमा यी दुईलाई स्विकारेका हुन् । उनीहरूलाई मत दिनु जनताकोे रहर होइन बाध्यता हो । असल छनोट गरेको होइन, बरु खराबहरूमध्ये कम खराब छनोट गरेको मात्र हो । त्यसैले यतिबेला कांग्रेस र एमालेले जनताले आफूलाई मत दिए भनेर दंग पर्ने अवस्था होइन, बरु आफूलाई प्राप्त मत भविष्यमा सुरक्षित गर्न के गर्न सकिन्छ भनेर सोच्ने बेला हो । भविष्यमा आफ्नो मत सुरक्षित गर्न यी दुई पार्टीले आफूलाई समयसापेक्ष रूपान्तरण गर्नुपर्छ । तर त्यस्तो रूपान्तरणको गुन्जायस कांग्रेस र एमालेमा देखिँदैन । दुवैले आफूलाई समसामयिक राजनीतिको निर्विकल्प शक्ति ठान्दै आत्मरतिमा रमाएको मात्र देखिन्छ। नेपाली राजनीतिले वैकल्पिक शक्ति खोज्यो, तर वैकल्पिक शक्तिहरू अगाडि आउँदा तिनीहरूलार्ई जनताले विश्वास गरेनन् भने अबको विकल्प के ? नेपालमा पञ्चायतकालमा खुलारूपमा वैकल्पिक राजनीतिको गुन्जायस थिएन । तर भूमिगत रूपमा वैकल्पिक राजनीतिको अभ्यास भयो । वैकल्पिक राजनीतिमाथि जतिजति कडाइ गर्दै लगियो त्यति नै वैकल्पिक शक्तिहरू झन्झन् बलियो हुँदै गए । भूमिगत कांग्रेस र कम्युनिस्टहरूलाई जनताले साथ दिँदा २०४६ को जनआन्दोलन सफल भयो । पुरातन शैलीको पञ्चायती व्यवस्था ढल्यो । २०४६ को परिवर्तनपछि आलोपालो कांग्रेस र एमाले सत्तामा त आए तर जनताले अपेक्षा गरेअनुरूप पञ्चायतको वैकल्पिक शक्ति तिनीहरू हुनै सकेनन् । त्यसैको परिणाम आफू वैकल्पिक शक्ति हुने दाबी गर्दै माओवादीले हतियार उठायो । उसले यथास्थितिवादी कांग्रेस र एमाले सत्तालाई केही हदसम्म धक्का पनि दियो, तर ढाल्न सकेन । राजनीति दिशाहीन बन्यो । यही दिशाहीन परिस्थितिमा कांग्रेस र एमालेले आफूहरू यथास्थितिवादी नभएको बरु यथास्थितिको मूल जड राजतन्त्र भएको दलिल पेस गरेपछि राजतन्त्रविरुद्ध कांग्रेस, एमाले, माओवादी तीनवटै शक्ति एक ठाउँमा उभिए । राजतन्त्र ढल्यो । कांग्रेस एमालेलाई समेत राजतन्त्र ढाल्ने एजेन्डामा साथ लिएपछि कांग्रेस एमालेलाई समेत आफूहरूले रूपान्तरण गरेको भन्ने भ्रम माओवादीलाई भयो । तर माओवादीले कांग्रेस एमालेलाई अग्रगमनतर्फ रूपान्तरण गराउनु त परै जाओस्, बरु अग्रगमनको प्रतीक दाबी गर्ने आफू नै कांग्रेस एमालेको यथास्थितिको दलदलमा फसेको माओवादीले पत्तै पाएन । त्यसो त जनआन्दोलन २०६२६३ पछि केही समय कांग्रेस एमालेहरू पनि माओवादीको गणतन्त्रको एजेन्डालाई साथ दिँदै आफूलाई पनि अग्रगमनको लेपन लगाएर ननिस्केका होइनन् । उता माओवादीसँग त अग्रगमनको दाबी छँदै थियो । तर जस्ता लेपन र दाबी भए पनि यथार्थमा यी तीनवटै दल नयाँ बोतलमा पुरानो रक्सी सावित भए । अहिले कांग्रेस, एमाले र माओवादी पश्चगमनको लागि ९९१०० को स्थितिमा छन् । ७० वर्षअगाडि नै परिवर्तनको लागि हतियार उठाएको कांग्रेस, ४५ वर्षअगाडि हतियार उठाएको एमाले र २२ वर्षअगाडि हतियार उठाएको माओवादी सबै नक्कली प्वाँख हालेका मुजुर सावित भइसकेका छन् । त्यसैले नेपालको राजनीतिमा यस्ता यथास्थितिवादी शक्तिको विकल्प खोजी गर्न थालिएको हो । राजनीतिमा वैकल्पिक शक्तिको खोजी सधैं चलिरहन्छ । परिवर्तनको कुनै मिति र सीमा हुँदैन । समाजले सधैं परिवर्तनको अपेक्षा गरिरहन्छ । परिवर्तन निरन्तर प्रक्रिया हो । मात्र यति हो कि कहिले यो तीव्र गतिमा हुन्छ कहिले धीमा गतिमा । यतिबेला हाम्रो देशले तीव्र गतिको परिवर्तन खोाजेको छ । तर त्यो तीव्र गतिको परिवर्तनको रथ हाँक्ने सारथी नेपाली राजनीतिमा भेटिएको छैन । यहाँ वाण चलाउन तयार अर्जुनहरू धेरै छन्, तर सारथिका रूपमा काम गरी अर्जुनहरूलाई सही बाटोमा डोर्याएर बाण चलाउन अभिप्रेरित गर्ने कृष्णहरू भएनन् । यही नै हाम्रो नियति हो । यिनै र यस्तै असंगति र यथास्थितिका कमीकमजोरीलाई नगदमा रूपान्तरण गर्न सकिन्छ कि भनी पछिल्लो समय केहीले आफूलाई खाँटी नयाँ शक्ति दाबी गरे । बाबुराम भट्टराईदेखि रवीन्द्र मि श्रसम्मका ती नयाँ शक्तिका दाबेदारहरू सुरुसुरुमा निकै तामझामका साथ प्रस्तुत भए । तर त्यो तामझाम सबै नमच्चिने पिङको सय झड्का सावित भयो । मूलतः उनीहरूको समय देशको चिन्तनमा भन्दा पनि आफ्नो चिन्तामा खेर गयो । आफूलाई कसरी खाँट्टी नयाँ शक्ति देखाउन सकिन्छ ? कतै मेरो नयाँ शक्तिभन्दा अरूको नयाँ शक्ति पो शक्तिशाली हुने हो कि ? जस्ता चिन्तामै उनीहरू रुमलिए । उनीहरूका यस्ता झीनामसिना र गन्थने एजेन्डाले सामाजिक सञ्जाल र अनलाइन मिडियाहरूमा साम्राज्य विस्तार गर्यो । तर जनताका मनमा तिनीहरूले आफ्नो साम्राज्य विस्तार गर्न सकेनन् भन्ने स्थानीय निर्वाचनमा त्यस्ता वैकल्पिक भनिएका शक्तिले पाएको मतले पुष्टि गर्यो । राजनीतिमा वैकल्पिक शक्तिको रिक्तता महसुस गरेर नै केहीले नयाँ शक्तिको अभ्यास गरेका हुन्, तर तिनीहरूको सबैभन्दा ठूलो कमजोरी के रह्यो भने उनीहरूले आफूलाई अब्बल सावित गर्नुभन्दा पनि अरूलाई दुर्बल साबित गर्न बढी बल खर्चिए । अनि व्यवहारमा चाहिँ नयाँ शक्तिवालाहरूको शैली पनि तिनै यथास्थितिवादीहरूको जस्तै देखियो । यसैकारण उनीहरूलाई जनताले भरपर्दो वैकल्पिक शक्ति स्वीकार गर्न सकेनन् । नेपाली राजनीतिले वैकल्पिक शक्ति खोज्यो, तर वैकल्पिक शक्तिहरू अगाडि आउँदा तिनीहरूलार्ई जनताले विश्वास गरेनन् भने अबको विकल्प के ? नयाँ शक्तिप्रति निराशा उत्पन्न भएपछि यथास्थितिवादी शक्तिको निरन्तरता नै अबको बाटो हो त ? होइन । अब पनि नयाँ विकल्प नै खोजी हुनुपर्छ । अर्थात् विकल्पको पनि विकल्प नै अबको विकल्प हो । अहिले देखिएका आफूलाई वैकल्पिक शक्तिको दाबी गर्नेहरू नाम र दाबीमा मात्र वैकल्पिक देखिए, काममा चाहिँ यथास्थितिवादी नै ठहरिए । त्यसैले ती सही अर्थमा वैकल्पिक ठहरिन नसकेका हुन् । वैकल्पिक आवश्यक नभएर जनताले तिनलाई अस्वीकार गरेका होइनन्, बरु तिनका अनुहार वैकल्पिक नलागेर जनताले तिनलाई अस्वीकार गरेका हुन् । त्यसैले अबको वैकल्पिक शक्ति त्यस्तो होस्, जो जनताको नजरमा परोस्, जनजनको मनमा बसोस्, देश विकासको एजेन्डा बोकोस्, समस्या समाधानको साधक बनोस्, समाज परिवर्तनको संवाहक बनोस् । यस्तो वैकल्पिक शक्ति नेपालको वर्तमान राजनीतिक मैदानमा अपेक्षित छ । जसको लागि राजनीतिक मैदान सधैं खुला छ ।"
भारतको असफल भुटान नीति,"पूर्व सोभियत संघ, टर्की, जर्मनीलगायत डेढ दर्जन मुलुकमा भारतका राजदूत रहिसकेका एमके (मेलकुलानगारा) भद्रकुमारले हाल भुटान, भारत र चीनबीचको विवादको केन्द्र बनेको डोक्लाम क्षेत्र चिनियाँ भूभाग रहेको र भारतले भुटानको नक्सा बनाउँदा त्यसलाई खुसुक्क भुटानमा पारिदिएकोबारे अन्नपूर्ण पोस्टमा भारत र चीनबीच युद्ध सम्भावना' शीर्षकमा साउन ३ गते २०७४ मा उल्लेख छ । भद्रकुमारले जुलाई १७ को एसिया टाइम्समा प्रकाशित लेखमा चीनले भारत वा भुटानको जमिनमाथि कुनै अतिक्रमण नगरेर आफ्नो भूमिमा एक दशकअघि नै निर्माण गरिसकेको र सदासर्वदा चिनियाँ नियन्त्रणमा रहेको उक्त भूभागमा चीनले निर्माण गरिसकेको सडकलाई हाल विस्तार मात्र गरिरहेको बरू भारतीय सेना नै चीनको भूभागमा प्रवेश गरेर सडक निर्माणमा अवरोध पुर्याएको उल्लेख गरेका छन् । भुटानको अनुरोधअनुसार भारतीय सेना भुटान र चीनबीचको विवादित भूभागमा प्रवेश गरेको भन्ने भारतीय दाबी छ, तर भद्रकुमार भुटानले त्यस्तो कुनै अनुरोध नगरेको बताउँछन् । उनका अनुसार दिल्लीस्थित चिनियाँ राजदूतकी श्रीमतीको भुटान भ्रमणको अवसरमा भुटानी राजाले सो बताएको बारे चिनियाँ स्रोतहरूलाई उल्लेख गर्दै भद्रकुमारले सो लेखेका हुन् । स्मरणीय छ, दिल्लीस्थित भुटानी राजदूत भेट्सप नामग्येलले गएको जुन २९ मा त्यहाँस्थित चिनियाँ दूतावासमार्फत आफ्नो सरकारको तर्फबाट औपचारिक विरोधपत्र प्रस्तुत गरेको बताएका थिए । भुटानी राजदूतको उक्त कथनपछि भुटान सरकारको तर्फबाट त्यसबारे कुनै टिप्पणी आएको छैन, जबकि भारतका विदेशमन्त्री र चिनियाँ विदेश मन्त्रालयका प्रवक्ताको स्तरबाट डोक्लाम सवालबारे आफ्ना मुलुकका धारणाबारे अवगत गराइरहेका छन् । चीनले आफ्नो भूभागमा बाटो बनाएको सवाललाई सिलिगुडी कोरिडोरको सुरक्षा संवेदनशीलताको भारतीय दाबीमा पनि सत्यता नभएको उनको मत छ । साँघुरो र घना जंगल भएको भीरपाखामा कुनै सैन्य संरचना खडा गर्ने कुरा अतिशयोक्तिपूर्ण रहेको उनको मत छ । डोक्लाम पठार भुटानकै भूभाग हो भन्नेबारे भुटानीहरू नै पनि विश्वस्त नभएको भारतका अर्का पूर्व राजदूत तथा हिमालय क्षेत्रको रणनीतिक मामिलाका विज्ञ प्रोफेसर पी स्टोब्दनले गएको जुलाई ११ मा दी वायर' मा लेखेका छन् । डोक्लाममा भारतको रणनीतिक स्वार्थ जोडिएकाले त्यसैको लागि मात्र भुटानले उक्त भूभागमाथि दाबी जताएको देखिन्छ । स्मरणीय छ, भुटान र चीनबीच सात सय ६४ वर्ग किलोमिटर भूभागलाई विवादित मानिएको छ । डोक्लाम क्षेत्रको दुई सय ६९ वर्ग किलोमिटरमाथिको दाबीलाई भुटानले परित्याग गरेमा दुई मुलुकबीचको उत्तरी सिमानाका अन्य दुई क्षेत्रका चार सय ९५ वर्ग किलोमिटर भूभाग भुटानलाई सुम्पन चीन तयार भएको बताउँदै आएको छ । चीनको प्रस्तावअनुसार सीमा सम्झौता गर्दा भुटान लाभको अवस्थामा रहने तर भारतको लागि डोक्लामको कारण सीमा विवादको समाधान नगर्दा त्यसले एकातिर सधैं भुटानको सीमामा चीन र भारतको द्वन्द्वको स्थिति बनिरहने, भुटानले दबाब बोकिरहनुपर्ने र छिमेकको विश्वशक्ति बन्दै गरेको राष्ट्रसँगको सम्बन्धको लाभ पनि प्राप्त गर्न नसक्ने अवस्थाले भुटानमा भारतविरोधी भावना बढ्दै गएको देखिन्छ । पी स्टोब्दनले जुलाई १४ मा पुनः दी वायर' मा इन्डियाज रियल प्रोब्लम लाइज इन इट्स पलिसी, नट दी बोर्डर' शीर्षकको लेखमा प्रस्ट लेखेका छन् सवाल सीमाको हुँदै होइन, सवाल त भारतको भुटान नीतिमा रहेको दोष हो । उनी थप के भन्छन् भने भारतीय नीतिनिर्माताहरूले औपनिवेशिक चरित्र प्रदर्शन गर्दै विवेकहीन तरिकाले आफ्नो मुलुकले गर्ने आर्थिक सहयोगलाई अर्को मुलुकबाट राजनीतिक बफादारी खरिद गर्ने उपायको रूपमा अवलम्बन गर्न थाले । स्टोब्दनका अनुसार भुटानको भारतीय भूमिप्रतिको अगाध स्नेह र लगावकै कारण मात्र अरू छिमेकीले जस्तो भुटानले भारतको त्यस्तो नीतिविरुद्ध भारतविरोधी रणनीतिक सन्तुलनको नीति अवलम्बन नगरेको हो । उनका अनुसार दिल्लीको नीतिको मात्रै कुरा हुन्थ्यो भने भुटान धेरै पहिला भारतविरोधी क्याम्पमा प्रवेश गरिसकेको हुन्थ्यो । समग्र स्थितिको समीक्षा गरेर भारत सरकार र विपक्षी दलहरू डोक्लाम विवाद अन्त्य गर्न सहमत भएको पनि एसिया टाइम्सले १७ जुलाईमा उल्लेख गरेको छ । लगत्तै २० जुलाईमा भारतका विदेश सचिव एस जयशंकरले सिंगापुरको एउटा कार्यक्रममा उक्त विवादबारे भारतले सहमतिको विन्दु खोजिरहेको बताएका छन् । आगामी जुलाई २६ मा भारतका राष्ट्रिय सुरक्षा सल्लाहकार तथा चीनसँगको सीमा वार्तामा भारतका विशेष प्रतिनिधि अजित डोभल चीन जाँदैछन् । डोभल चीन प्रस्थान गर्नुपूर्व डोक्लाम विवादबारे समाधानका विकल्पसहित भारत प्रस्तुत हुने अनुमान गरिएको छ । समस्याको जड भनेको राष्ट्रसंघको सदस्य राष्ट्र भुटानलाई आफ्नो छिमेकको महाशक्तिशाली र राष्ट्रसंघ सुरक्षा परिषद्को स्थायी सदस्य चीनसँग मात्रै होइन, सुरक्षा परिषद्का अन्य सदस्य राष्ट्रहरू र जापानसँग समेत सम्बन्ध राख्न भारतले निरन्तर छेकिरहेको अवस्था हो । भुटानमा शक्तिशाली राष्ट्रहरूको उपस्थितिले भुटानमा आफ्नो प्रभुत्वको समाप्त हुन्छ भन्ने आधारमा उसले यस्तो गरिरहेको बताइन्छ । भारतसँगको नयाँ सन्धि र प्रथम निर्वाचित सरकारको चीन नीति सन् २००७ मा भुटानभारतबीचको नयाँ सन्धिले भुटानमा निर्माण गरेको राजनीतिक उत्साहसँगै भुटानले नयाँ संविधान बनायो । सन् २००८ मा भएको निर्वाचनमा जिग्मी योगर थिन्लेको पार्टीले बहुमत ल्यायो र सरकार बनायो । सन् १९७१ मा भुटानले राष्ट्रसंघको सदस्यता प्राप्त गरेपछि विकास भएको राष्ट्रिय मनोबलको कारण भूपरिवेष्ठित मुलुकहरूको पारवहन अधिकारलगायतका विभिन्न अन्तर्राष्ट्रिय सवालहरूमा भारतले भन्दा फरक धारणा प्रस्तुत गर्न लागेको थियो । सन् १९७५ मा छिमेकी सिक्किमको भारतमा भएको विलयले भुटानलाई एकैसाथ भारतसँग निकट विश्वासको सम्बन्ध राख्दै उसका रणनीतिक महत्ववाकांक्षाप्रति सजग र संवेदनशील बनायो । ऐतिहासिक कालदेखि नै आफ्नो निकटको सम्बन्ध रहिआएको सिक्किम र तिब्बत दुवैको नियति देखेको भुटानले सन् १९७९ देखि भारत र भुटानबीचको सन् १९४९ को सन्धिलाई अद्यावधिक गर्ने माग गर्न थाल्यो । चीनसँग सन्देहपूर्ण सम्बन्ध राख्ने दबाब बेहोरिरहेको भुटान र चीनबीच सीमामा शान्ति कायम गर्ने उद्देश्यले सन् १९९८ मा भएको सम्झौताले पहिलोपटक चीनले भुटानको प्रभुसत्तालाई मान्यता दिएर उसको स्वतन्त्रता र भौगोलिक अखण्डतालाई सम्मान गर्ने प्रतिज्ञा गरेको थियो । सन् १९९८ को उक्त सन्धिले पञ्चशीलको सिद्धान्तको आधारमा एकअर्काको प्रभुसत्ता र भौगोलिक अखण्डतालाई सम्मान गर्ने, एकअर्कामाथि आक्रमण नगर्ने, एकअर्को मुलुकको आन्तरिक ममिलामा हस्तक्षेप नगर्ने, समानता र परस्पर हित सुनिश्चित हुने गरी सहयोग र शान्तिपूर्ण सहअस्तित्वको आदर्शअनुरूप सम्बन्ध अघि बढाउन चीन र भुटान सहमत भएपछि भारतलाई १९४९ को सन्धिमै टाँसिएर भुटानसँगको सम्बन्धलाई व्यवस्थापन गर्न सम्भव भएन । राष्ट्रसंघ सुरक्षा परिषद्को समेत स्थायी सदस्य भएको छिमेकको शक्तिशाली चीनले पञ्चशीलको आधारमा भुटानसितको सम्बन्धलाई स्वतन्त्र र प्रभुसत्तासम्पन्न राष्ट्रको मान्यता दिएपछि भुटानले आफ्नो परराष्ट्र सम्बन्ध सञ्चालनमा भारतको मार्गदर्शनलाई अंगीकार गर्नेछ' भन्ने सन् १९४९ को सन्धिको दोस्रो धारालाई झन् असान्दर्भिक पायो र सन्धि संशोधनको लागि भारतमाथि दबाब बढाउन थाल्यो । भुटानको दबाब बढ्दै गएपछि अन्ततः भारत उक्त सन्धि परिवर्तन गर्न सहमत भयो । सन् २००७ मा सम्पन्न नयाँ सन्धिअनुसार अन्य कुराको अतिरिक्त सन् १९४९ को धारा दुईको सट्टा दुवै मुलुक एकअर्काको राष्ट्रिय सुरक्षाका सवालमा एकअर्कासँग निकट रहेर सहयोग गर्न र आफ्नो भूभागमा एकअर्काको सुरक्षा हितमाथि प्रतिकूल असर पर्ने गतिविधि हुन दिने छैनन्' भन्ने पदावली राख्न सहमति भयो । भुटानको भारतप्रति असाधारण सद्भावना थियो । आफ्नो मुलुकमा भ्रमणमा आएका बखत भारतका प्रधानमन्त्रीको स्वागतको लागि राजा आफैं विमानस्थलमा उपस्थित हुन्थे । भारतको पाकिस्तान र चीनसँगका सबै युद्धमा भारतको पक्षमा भुटानको दृढ समर्थन रह्यो । ब्रिटिस दैनिक गार्जियनले २० डिसेम्बर २००३ मा उल्लेख गरेअनुसार भुटानको सीमा क्षेत्रमा वर्षौं आ श्रयस्थल बनाएर बसेका आसामी विद्रोहीहरूविरुद्धको भुटानको सैनिक टोलीको नेतृत्व राजा जिग्मे सिंहे वाङचुक आफैंले गरेका थिए, भुटानको जलस्रोत दोहनमा भुटानले भारतप्रति पूर्ण सहयोग र प्रतिबद्धता सावित गरिरह्यो । सन् २००७ मा भुटानभारतबीचको नयाँ सन्धिले भुटानमा निर्माण गरेको राजनीतिक उत्साहसँगै भुटानले नयाँ संविधान बनायो । सन् २००८ मा भएको निर्वाचनमा जिग्मी योगर थिन्लेको पार्टीले बहुमत ल्यायो र सरकार बनायो । भुटानका प्रथम निर्वाचित प्रधानमन्त्री थिन्लेले भुटानको कूटनीतिक सम्बन्ध विस्तार गर्ने अभियान सञ्चालन गरे । स्टोब्दनअनुसार २५ मुलुकसँग मात्र कूटनीतिक सम्बन्ध भएको भुटानले थिन्ले कार्यकालमा ५३ मुलुकसँग त्यस्तो सम्बन्ध राख्न पुग्यो । २१ जुन २०१२ मा ब्राजिलको रिओ द जेनेरियोमा दिगो विकासको लागि राष्ट्रसंघीय सम्मेलनमा सहभागिताको क्रममा भुटानका प्रधानमन्त्री थिन्ले र चिनियाँ प्रधानमन्त्री वेन जियाबाओबीच साइडलाइन वार्ता भयो । दुई मुलुकबीच त्यति उच्चस्तरमा भएको यो पहिलो भेट थियो । चिनियाँ प्रधानमन्त्रीले भुटानको भावनाको अत्यधिक सम्मान हुने गरी सीमा सन्धि गर्न चीन प्रतिबद्ध रहेको बताए । भुटानका प्रधानमन्त्रीले जतिसक्दो चाँडो उनको मुलुक चीनसँग दौत्य सम्बन्ध स्थापना गर्न र परस्पर सहयोगात्मक सीमा सन्धि गर्न दृढ रहेको बताए । जनवरी २०१० मा भएको भुटान र चीनबीचको उन्नाईसौं चरणको वार्तामा डोक्लामबारे सहमति भएको अगस्त २०१२ मा चीनका एक पूर्व विदेश उपमन्त्री दौत्य सम्बन्ध स्थापना गर्ने सम्बन्धमा कुराकानी गर्न भुटान गएका थिए । चिनियाँ प्रधानमन्त्री वेन जियाबाओसँग थिन्लेको भेटघाट र त्यसअघि चीनसँग २० वटा बस खरिद गरेवापत भारतले भुटानलाई दण्ड दिन आवश्यक ठान्यो । मनमोहन सिंह सरकारले भुटानको चुनावको मुखैमा भुटानलाई पेट्रोलियम पदार्थको खरिदमा दिने गरेको अनुदानमा एकैपटक कटौती गरेपछि त्यसको व्यवस्थापन गर्न थिन्ले सरकारले सकेन । थिन्लेको दलले बहुमत ल्याएर सरकार बनाएमा भारतसँग निर्माण हुने सम्भावित तनावबारे आम जनतामा मनोवैज्ञानिक त्रास र दबाब यसरी बढाइयो कि थिन्लेको पिस एन्ड प्रस्परिटी पार्टी (डीपीटी) नराम्रोसँग पराजित भयो । उपरोक्त कुरा स्वीकार गर्दै टाइम्स अफ इन्डियाले १२ जुलाई २०१३ मा लेख्यो थिन्ले सरकारको कूटनीतिक सक्रियताका कारण भारतले भुटानलाई दण्ड दिने निश्चित भएको समाचारले भुटानी मतदातामा एक किसिमको भयको वातावरण निर्माण गरियो । सिक्किमको अवस्था देखेका भुटानीहरूले जुलाई १३ मा भएको निर्वाचनमा थिन्लेको डिपिटलाई भोट हाल्ने साहस गरेनन् र विकल्पमा संसद्मा दुई सिट मात्रै भएको पिपुल्स डेमोक्रेटिक पार्टी (पीडीपी) लाई भोट हाले र ४७ सदस्यीय संसद्मा उसलाई ३२ सिट दिए । अघिल्लो संसद्मा ४५ सिट भएको थिन्लेको पार्टी १२ सिटमा खुम्चियो । अर्को के विचारणीय छ भने एक महिनाभन्दा अघि मे ३१ मा भएको पहिलो चरणको संसदीय निर्वाचनमा डीपीटीले अत्यधिक स्थानमा जितेको थियो । थिन्लेको पार्टी सरकारबाट त बाहिरियो तर चुनावअघि भारतको एक छत्र प्रभुत्व भएको भुटानमा एउटा प्रभावशाली राजनीतिक दल भारतविरोधी कित्तामा उभियो । विवेकहीन रणनीतिको कारण भारतले गुमाएको भुटान ? चर्चित भारतीय अनलाइन पत्रिका फस्टपोस्टले भुटानको चुनावको चार दिनअघि मात्र हाउ इन्डिया इज लुजिङ भुटान, इट्स लास्ट फ्रेन्ड इन साउथ एसिया' मा लेखेको छ भारतको लागि दक्षिण एसियाको अत्यन्त प्रतिकूल मरुभूमिमा भुटान मात्र एउटा सुन्दर र प्रिय बगैंचा थियो, तर भारतले त्यसलाई पनि ध्वस्त पार्यो। ११ जुलाई २०१२ मा टाइम्स अफ इन्डियाले एउटा उद्धरणसहित भुटानको पछिल्लो निर्वाचनबारे लेखेको थियो जुलाई १३ मा संसारको सबैभन्दा कान्छो प्रजातन्त्रको निर्वाचनमा भुटानी जनताले नभएर संसारको सबैभन्दा ठूलो प्रजातन्त्र नै उम्मेदवार छ र चुनाव पनि उसैले जित्दैछ । आगामी वर्ष भुटानमा संसदीय निर्वाचन हुँदैछ । उक्त निर्वाचनमा वर्तमान प्रधानमन्त्री छिरिङ तोब्गेकै दलले वा भुटानको स्वतन्त्रता र प्रभुसत्ताको प्रबल प्रवक्ता बनेका थिन्लेले भन्ने नै भारतको प्रमुख चिन्ता र चासो बन्ने गरेको छ । भुटानी भावनालाई प्रतिविम्बन गर्ने भुटानका एक लोकप्रिय लेखक वाङ्चा सांगेलाई उद्धृत गर्दै पूर्व भारतीय राजदूत स्टोब्दनले लेखेका छन्, भुटानले आफ्नो राष्ट्रिय हित रक्षाको लागि सधैंभरि भारतको बोलीमा लोली मिलाएर भारतलाई खुसी पार्ने नीतिबाट माथि उठ्नै पर्दछ ।' अर्का लेखक तथा प्रखर राजनीतिक विश्लेषक कर्मा टेक्फेल ङ्याम्सोलाई उद्धृत गर्दै पुनः स्टोब्दन लेख्छन्, यस किसिमका बुद्धिहीन राजनीतिक तथा कूटनीतिक खेलका सौखिन बन्दी रहेका भारतीय मित्रहरूले बुझ्नुपर्छ यस्ता विवेकहीन, राजनीतिक किनबेचका घातक नीति र अभ्यासहरू मित्रता प्रेरित हुन सक्दैनन् र त्यसले भुटानभारत सम्बन्धलाई क्षति मात्रै पुर्याउनेछ । नेपालमा पूर्वपश्चिम राजमार्ग निर्माण हुनुअघिको जस्तै नेपालको एउटा भागबाट अर्को भागमा जान भारतीय भूमि भएर जाने अवस्था रहेजस्तै अवस्था अहिले भुटानको छ । आसाम र पश्चिम बंगालको भूभाग भएर मात्र उनीहरूले आफ्नो देशको एक भागबाट अर्को भागको यात्रा गर्ने गर्छन् । त्यसैले भुटानले एसियाली विकास बैंकले सहयोगमा पूर्वपश्चिमलाई जोड्ने राजमार्ग निर्माणको योजना अघि बढाएको थियो तर भारतले एसियाली विकास बैंकमा आफ्नो प्रभाव उपयोग गरेर उक्त राजमार्गको निर्माणलाई अवरुद्ध गराएकोबारे भुटानी स्रोतलाई उल्लेख गर्दै पिपुल्स डेलीले जुलाई १२ मा उल्लेख गरेको छ । पूर्व भारतीय सैनिक अधिकारी र सुरक्षा विश्लेषक अजय शुक्ललाई उद्धृत गर्दै भद्रकुमारले लेखेका छन् भारतको बढ्दो सैन्य सामथ्र्य र प्रभुत्व थोपर्ने व्यवहारका कारण भारतचीन सीमामा विवाद र द्वन्द्व उत्पन्न हुने गरेका छन् । यसैबीच चिनियाँ सेनाको मुखपत्रलाई उद्धृत गर्दै १९ जुलाईमा पिपुल्स डेलीले चिनियाँ सेनाले भारतसँगको सीमा विवादलाई मध्यनजर गर्दै ठूलो संख्यामा चिनियाँ सेनाले सैन्य अभ्यास गरिरहेको उल्लेख गरेको छ । एउटा अर्को पक्ष पनि विचारणीय छ, चीनसँग सीमा जोडिएका १४ राष्ट्रमध्ये चीनको दौत्य सम्बन्ध नभएको मुलुक भुटानमात्रै हो । राष्ट्रसंघको सदस्य भएर राष्ट्रसंघ सुरक्षा परिषद्का कुनै पनि स्थायी सदस्य राष्ट्रसँग दौत्य सम्बन्ध नभएको मुलुक पनि भुटान मात्रै हो । ऊता, भुटानका प्रधानमन्त्री थिन्लेको चिनियाँ प्रधानमन्त्री वेन जियाबाओसँगको रियो भेटलाई रोक्न नसकेको कारण प्रतिष्ठित लेखकको समेत छवि बनाएका भुटानको लागि भारतीय राजदूत तथा विदेश मन्त्रालयका पूर्व प्रवक्ता पवनकुमार बर्मालाई मनमोहन सरकारले पदत्याग गराएको पनि भारतभुटान सम्बन्धका पर्यवेक्षकहरूले बताएका छन् । आगामी वर्ष भुटानमा संसदीय निर्वाचन हुँदैछ । उक्त निर्वाचनमा वर्तमान प्रधानमन्त्री छिरिङ तोब्गेकै दलले वा भुटानको स्वतन्त्रता र प्रभुसत्ताको प्रबल प्रवक्ता बनेका थिन्लेले भन्ने नै भारतको प्रमुख चिन्ता र चासो बन्ने गरेको छ । माथिका सबै स्थिति र सन्दर्भलाई दृष्टिगत गर्दा के सावित हुन्छ भने पाकिस्तानबाहेकका दक्षिण एसियाका सबै मुलुक भारतप्रति असीम स्नेह, सम्मान र सद्भावना बोकेर वर्तमान अस्तित्वमा आएका थिए । तर सबै मुलुकसँग उसले अवलम्बन गर्ने गरेको विवेकहीन कूटनीतिक अहंकारले गर्दा दक्षिण भारतको लागि साँच्चै मरुभूमि बनेको देखिन्छ । भट्टराई नेपाल इन्स्टिच्युट फर स्ट्राटेजिक स्टडिज (निस) सँग सम्बद्ध छन् ।"
वकिलको नैतिकता हुँदैन ?,"हामी यस्तो देशमा बस्छौं, जहाँ चिकित्सक स्वास्थ्य नष्ट गर्छन्, वकिल न्याय नष्ट गर्छन्, विश्वविद्यालयहरू ज्ञान नष्ट गर्छन्, सरकारले स्वतन्त्रता नष्ट गर्छ, मिडिया सूचना नष्ट गर्छन्, धर्मले नैतिकता नष्ट गरिरहेको छ अनि बैंकले अर्थव्यवस्था । यो भनाइ नेपालको सन्दर्भमा पनि ठ्याक्कै मिल्छ । गरिबीका कारण अस्पतालले उपचार गर्न नमानेपछि मृत्यु कुरेर बस्नुपर्ने बाध्यता, चिकित्सकहरूले कमिसनको लागि बिरामीलाई अनावश्यक औषधी दिएको, आवश्यक नभएको अवस्थामा पनि पैसा कमाउन अपरेसन गर्ने गरेको, डाक्टर बन्न लागेको करोडौं लगानी उठाउन मानव अंग तस्करी गर्ने गरेकोलगायतका घटनाहरू हाम्रो देशमा अब अनौठो मान्न छोडिएको छ । अपवादबाहेक नेपालका विद्यालय र विश्वविद्यालयहरू विद्यार्थीलाई रचनात्मकतामा नभई वर्षौं पुराना नोट घोकाउन व्यस्त हुन्छन् । जात र धर्मभन्दा माथि उठेर विवाह गर्ने बयस्क जोडी मारिने, कुटिने क्रम रोकिएको छैन । दलितका नाममा होटेल जाँदा आफ्नै थाल, बटुका बोकेर हिँड्नुपर्ने, मन्दिर जाँदा डराउनुपर्ने र सार्वजनिक धारा प्रयोग गर्नसमेत नपाउने स्थिति रोकिएको छैन । सरकारले आफैंले जीवन साथी रोज्न पाउने अनि विभेदविना सार्वजनिक स्थलमा हिँडडुल गर्न पाउने र सेवासुविधा लिन पाउने नागरिकको स्वतन्त्रताको रक्षा गर्न सकेको छैन । सोसियल मिडियाले पनि नागरिकमाझ सूचना पुर्याउने काम गर्न थालेकाले ठूला मिडियाको एकाधिकार विस्तारै तोडिरहेको छ । यद्यपि लेनदेनका आधारमा कुनै समाचार सामग्री प्रेषित गर्न वा नगर्न अझै धेरै मिडिया व्यस्त छन् । पैसा पाएपछि जस्तोसुकै विज्ञापन राखेर सर्वसाधारणलाई ठग्न केही मिडिया संलग्न हँदै आएका छन् । धर्मका नाममा धेरै अमानवीय र अनैतिक कुसंस्कारहरूको संरक्षण भइरहेको छ । यही कमजोरीबाट फाइदा उठाउँदै शक्तिकेन्द्रहरूले धर्म परिवर्तन गराउने धन्दा नै चलाउँदै आएका छन् । अक्सर बैंकले किसानलाई ऋण दिँदैनन् । ऋण दिइहाले पनि सवारीसाधन किन्दाभन्दा बढी ब्याज तिर्नुपर्छ । गरिबलाई सहयोग गर्ने नाममा च्याउ झैं खुलेका बैंकहरूले लिने चर्को ब्याजको बोझले उनीहरू झन् पीडित छन् । वकिल न्याय नष्ट गर्छन् भन्ने नेपालको सन्दर्भमा झन् बढी सान्दर्भिक हुन्छ । नेपालमा मात्र नभई संसारभरि नाम चलेका केही वरिष्ठ वकिलहरूले सप्रमाण समातिएका अपराधी, भ्रष्ट र गुन्डाहरूका पक्षमा बहस गर्ने गर्छन् । अपवादबाहेक गरिबको पक्षमा बहस गर्न नाम चलेका वकिलहरू हुँदैनन् । किनकि उनीहरू धेरै महँगा हुन्छन् तर अथाह पैसा भएका भ्रष्ट र अपराधीहरूका पक्षमा बहस गर्ने वरिष्ठ वकिलहरूको लर्को नै लाग्ने गर्छ । दुर्भाग्य, पहुँच नभएकाहरूको केस वर्षौंसम्म पनि फैसला नहुने भएकाले नेपालमा गरिबको लागि न्याय निकै महँगो भइरहेको छ । कतिपयले अरूको केस हेर्नु वकिलको पेसा र व्यावसायिक धर्म भएको भन्दै प्रमाणित भ्रष्टाचारी र अपराधीको पक्षमा बहस गर्ने कुरालाई सामान्य रूपले लिनुपर्ने तर्क गर्ने गरेका छन् । गरिब धनी, इमानदार बेइमान, अपराधी निर्दोष, देशभक्त देशद्रोहीमा विभेद नगरी सबै बिरामीको उपचार गर्नु एउटा इमानदार चिकित्सकको व्यावसायिक धर्म हो । के वकिलको पनि आफूलाई फाइदा हुने र आफ्नो विपक्षमा नभएका सबै केस हेर्नु व्यावसायिक धर्म हो ? गरिब जनताका वर्षौंबाट थन्किएका मुद्दा हेर्ने फुर्सद अदालतलाई हुँदैन, तर भ्रष्ट र अपराधीहरूको रिहाइको फैसला भने तुरुन्त हुन्छ । वकिलको काम जुनसुकै अवस्थामा साम, दाम, दण्ड, भेद प्रयोग गरेर केस जित्न भूमिका खेल्ने नभई आरोपीको तर्फबाट उसको बयान र प्राप्त प्रमाणहरू अदालतसामु राख्ने हो । अदालतले दोषी किटान नगरेसम्म कुनै पनि आरोपी निर्दोष हुन्छन् भन्ने तर्कका आधारमा उक्त केस हेर्नु वकिलहरूको व्यावसायिक धर्म नै हो । तर दिनरात राष्ट्रियता, सदाचार, नैतिकताको वकालत गरेर नथाक्नेहरूले सप्रमाण हिरासतमा राखिएका अपराधीको पक्षमा बहस गर्नुचाहिँ पाखण्डको पराकाष्ठा हो । नेपालमा अपवादबाहेक नाम चलेका वरिष्ठ वकिलहरू शोषितबाट शोषक बनेका ठूला भ्रष्टाचारी र डनका पक्षमा वकालत गर्ने गर्छन् तर उनीहरू आफूलाई सबैभन्दा असल र नैतिकवान् रहेको भ्रम छर्ने कोसिस भने निरन्तर गरिरहेका हुन्छन् । मानवीय मूल्यमान्यताविपरीत प्रमाणित भ्रष्टाचारी र अपराधीको पक्षमा बहस गर्ने कथित वरिष्ठ वकिलबाट समाजलाई धेरै खतरा हुन्छ । जीवनभरि अपराधीका पक्षमा वकालत गरेका वकिलहरूलाई दलहरूले पुरस्कृत गरेर भविष्यमा न्यायाधीश बनाउन सक्ने कुरा झन् घातक छ । राज्यसंयन्त्रले चाहेमा सर्वसाधरणलाई झूटो मुद्दामा दुःख दिन सक्छन् । निर्दोष तर गरिब र पहुँच नभएकाहरूका विपक्षमा अनेक तिकडम जानेका वकिलहरूले वकालत गरे भने उनीहरूले न्याय पाउँदैनन् वा ढिलो पाउँछन् । न्यायपालिकामा बढेको दलीयकरण र बिचौलियाहरूले गर्दा न्याय पाउन सर्वसाधारणलाई सजिलो छैन । दलित र बोक्सी भन्दै मारिने, कुटिनेहरूले अपवादबाहेक न्याय पाउँदैनन् । उनीहरूका पक्षमा वकालत गर्ने भेटिँदैनन् र दबाबमा परेर न्याय पाउने आशा नै त्यागिदिन्छन् तर वरिष्ठ वकिलहरू भ्रष्टहरूलाई अख्तियारले छानबिन गर्न नपाउने भन्दै अनुसन्धान नगर्न माग गर्न व्यस्त भेटिन्छन् । आएको केसको पक्षमा बहस गर्ने पेसा नै हो भन्ने कुतर्क गर्ने इमान र नैतिकता बेचिसकेका वकिलहरूले पैसाको लागि आफ्नै सन्तानको हत्या गर्नेको पक्षमा पनि वकालत गर्छन् ? के पैसा नै सबैथोक हो ? कतिपय केसमा न्यायाधीशहरूकै पनि समान मत नहुन सक्छ र जिल्ला अदालतले गरेका फैसलाहरू सर्वोच्चले उल्टाउन पनि सक्छ । न्यायाधीशले पनि प्राप्त प्रमाणका आधारमा फैसला गर्ने हुनाले कहिलेकाहीं अपराधी छुटेका वा निर्दोषले सजाय पाएका घटना पनि हुन्छन् । कतिपय देशमा मृत्युदण्ड दिइसकिएका मानिस पछि निर्दोष पाइएको उदाहरण पनि छन् । वकिलले नभई प्रमाणका आधारमा अदालतले कुनै पनि केसमा दोषी वा निर्दोषी भनी फैसला गर्ने गर्छ । यद्यपि नेपालमा लेनदेनको आधारमा निर्दोषले सजाय पाएको, पैसावाला अपराधीहरूको केस वर्षौंसम्म नहेरिने सेटिङ मिलाइएको घटना प्रशस्त छन् । मानवता र नैतिकता बिर्सेर वकिलले जानाजान अपराधी छुटाउन वा निर्दोषलाई सजाय दिलाउन भूमिका खेल्नु हँदैन । न्यायालयबाट न्यायको अपेक्षा मर्यो भने मानिस न्यायको लागि कानुन आफ्नै हातमा लिन बाध्य हुन्छन् । तसर्थ नैतिक पतन भएका वरिष्ठ वकिलहरूको पाखण्ड नंग्याएर सर्वसाधारणमा भएको भ्रम हटाउने कर्तव्यसजेत नागरिक र स्वतन्त्र मिडियाले पूरा गर्नैपर्छ । भ्रष्टाचार वा अपराध गरेर राज्यलाई अपूरणीय क्षति पुर्याउनेको पक्षमा वकालत गर्नेहरू उत्तिकै वा बढी दोषी हुन् । अपराधीहरूको कालो धनमा डुबुल्की मार्न पल्किएर उनीहरूको संरक्षक बनेका वरिष्ठ वकिलहरूलाई सामाजिक बहिस्कार गर्नुपर्छ । ट्रान्सपरेन्सी इन्टरनेसनलको प्रतिवेदनअनुसार नेपाल १७६ देशमध्ये १३१ औं भ्रष्ट देश हो । उक्त प्रतिवेदनअनुसार नेपालको न्यायालयमा पनि भ्रष्टाचार व्याप्त छ । कतिपय पूर्व न्यायाधीश र वरिष्ठ अधिवक्ताहरूले पनि आर्थिक चलखेल हुने गरेको स्वीकार गरेका छन् । राजदूत, विश्वविद्यालय, संवैधानिक निकाय, उच्च प्रशासनिक पदलगायतका ठाउँमा हँदै आएको राजनीतिक भागबन्डा अदालतमा पनि छिरेको छ । सप्रमाण घुससहित अख्तियारले हिरासतमा लिएका अदालतका कर्मचारीलाई अधिकार क्षेत्रविपरीत भन्दै छोड्न निर्देशन दिइने लाजमर्दो उदाहरण हाम्रोसामु छ । चेलीबेटी बेचबिखन, ठगी, मानव तस्करीमा सप्रमाण समातिएकाहरूका पक्षमा नाम चलेका वकिलहरू बहस गर्छन् र सजिलै धरौटीमा छुटाएर फरार सूचीमा राखिरहने प्रपञ्च मिलाइदिन्छन् । खुलमखुला देश विखण्डन गर्ने क्रियाकलाप गर्दै हिँड्नेलाई अदालतले प्रमाण नपुगेको बहानामा छोडिदिन्छ । गरिब जनताका वर्षौंबाट थन्किएका केसहरू हेर्ने फुर्सद अदालतलाई हुँदैन तर भ्रष्ट र अपराधीहरूको रिहाइको फैसला भने तुरुन्त हुन्छ । कसैले रिट हाल्यो भन्दैमा भ्रष्ट कर्मचारीलाई हटाउने निर्णय कार्यान्वयन नगर्न अनि सरकारले जनहित र राष्ट्रहितमा गरेको कानुनसम्मत निर्णय रोक्ने अन्तरिम आदेश अदालतबाट रातारात आइहाल्छ । यसरी दण्डहीनता दिनप्रतिदिन बढिरहेको छ किनकि अपराधीहरूलाई कुनै पनि कानुनले छुन छोडेको छ । अपराधीलाई बचाउन अनि गरिबलाई दुःख दिन नभई सबैलाई समान नजरले हेर्नलाई न्यायको आँखामा पट्टी बाँधिएको हो तर न्यायालय भ्रष्ट, माफिया र देशीविदेशी शक्तिकेन्द्रहरूको अखडा बन्दै गएको भन्ने आरोप थप प्रमाणित भइरहेको छ । निसन्देह प्रत्येक पेसाव्यवसायमा राम्रा र नराम्रा दुवै खालका मानिस हुन्छन् । बेइमानहरूबाट शासित भइरहनुपर्ने अवस्था भयो भने नेपालले निकास र विकासको बाटो समात्न सक्ने छैन । तसर्थ इमानदारहरूको मनोबल गिर्न नदिन सम्मान र दण्डजरिवानाको उचित व्यवस्था गर्नुपर्छ ।"
अफगानिस्तानविरुद्ध आज पनि नेपालको खराब व्याटिङ,काठमाडौं : आईसीसी यू१९ विश्व कप अन्तर्गत सिंगापुरमा जारी एसियाली छनोट खेलमा अफगानस्तानले दिएको १९६ रनको लक्ष पछ्याइ रहेको नेपालले आज पनि खराब व्याटिङ गरिरहेको छ । नेपाललाई अफगानिस्तानले १९६ रनको चुनौती दिएको छ । १२ ओभरमा २४ रन बनाउँदा नेपालले ४ विकेट गुमाइसकेको छ । सन्दीप सुनुवार ६ रनमा आउट भए भने आशिफ शेख २ रनमा बनाएर आउट भए प्रनित थापा मगर खाता नै नखोली आउट भए । त्यसैगरी अनिलकुमार शाह ६ रनमा आउट भए। यस प्रतियोगितामा नेपालले बलिङमा उत्कृष्ट प्रदर्शन गरेपनि व्याटिङमा निकै कमजोर प्रदर्शन गरिरहेको छ । टस जितेर पहिले व्याटिङ गरेको अफगानिस्तानले ४६५ ओभरमा अलआउट हुँदै १९५ रन बनाएको थियो । यसअघि बिहीबार अफगानिस्तानसँगको खेलमा नेपाल १४१ रनले पराजित भएको थियो । अगानिस्तानले दिएको १९१ रनको लक्ष पछ्याउने क्रममा नेपालले २६ ओभरमा सबै विकेट गुमाइ ४९ रन मात्रै बनाउन सकेको थियो ।
अफगानिस्तानसँग नेपाल ९६ रनले पराजित,काठमाडौं: आईसीसी यू १९ विश्वकपमा छनोट खेल अन्तर्गत मंगलबार भएको समूह चरणको अन्तिम खेलमा नेपाल अफगानिस्तानसँँग पराजित भएको छ। सिंगापुरमा सम्पन्न खेलमा अफगानिस्तानसंग नेपाल ९६ रनले पराजित भएको हो। सुरुमा ब्याटिङको निम्तो पाएको अफगानिस्ताले नेपाललाई १९६ रनको विजय लक्ष्य दिएको थियो। जवाफी ब्याटिङमा उत्रिएको नेपाल ४०६ ओभरमा ९९ रन जोड्दा अलआउट भयो। अन्य खेल जस्तै नेपालको ब्याटिङ आज पनि चल्न सकेन । नेपालका लागि दिपेन्द्र सिंह ऐरीले ४८ रन जोड्नुबाहेक अन्य खेलाडीहरुलको प्रदर्शन भने फितलो देखियो। दिपेन्द्रले ८१ बल खेलेर ७ चौकार र १ छक्का प्रहार गरे । सुरुवातिका महत्वपूर्ण ब्याट्सम्यानहरु सस्तैमा गुमाउँदा नेपालको ब्याटिङ धरमराएको थियो। १२ ओभरमा २४ रन बनाउँदा नेपालले ४ विकेट गुमाइसकेको थियो। सन्दीप सुनुवार ६ रनमा आउट भए भने आशिफ शेख २ रनमा बनाएर आउट भए प्रनित थापा मगर खाता नै नखोली आउट भए । त्यसैगरी अनिलकुमार शाह ६ रनमा आउट भए। टस जितेर पहिले व्याटिङ गरेको अफगानिस्तानले ४६५ ओभरमा अलआउट हुँदै १९५ रन बनाएको थियो। यसअघि बिहीबार अफगानिस्तानसँगको खेलमा नेपाल १४१ रनले पराजित भएको थियो। अगानिस्तानले दिएको १९१ रनको लक्ष पछ्याउने क्रममा नेपालले २६ ओभरमा सबै विकेट गुमाइ ४९ रन मात्रै बनाउन सकेको थियो ।
अफगानिस्तानले नेपाललाई दियो १९६ रनको चुनौती,"काठमाडौं : अर्काे वर्ष न्युजिल्यान्डमा आयोजना हुने आईसीसी यू१९ विश्व कप अन्तर्गत सिंगापुरमा जारी एसियाली छनोट खेलमा नेपाललाई अफगानिस्तानले १९६ रनको चुनौती दिएको छ । सिंगापुर क्रिकेट क्लबमा जारी खेलमा टस जितेर पहिले व्याटिङमा उत्रिएको अफगानिस्तानले ४६५ ओभरमा अल आउट हुँदै विकेटको १९५ रन बनायो । अफगानिस्तानका लागि इबराइन जर्डनले सर्वाधिक १०१ रन बनाए । ४४ औ ओभरको समाप्तिमा ६ विकेट गुमाएर १९० रनको अवस्थामा रहेको अफगानिस्तानले ४५ औं ओभरमा लगातार तीन विकेट गुमाउँदा उच्च स्कोर बनाउनबाट रोकियो । ४५ औ ओभरमा नेपालका लागि साहब आलमले तीन विकेट लिएका थिए । नेपालका लागि साहब आलमको ४ विकेट, दिपेन्द्र ऐरीको ३ विकेट लिए भने कप्तान सन्दिप लामिछानेले रोहितकुमार पौडेलले ११ विकेट लिए। यसअघि बिहीबार अफगानिस्तानसँगको खेलमा नेपाल १४१ रनले पराजित भएको थियो । अगानिस्तानले दिएको १९१ रनको लक्ष पछ्याउने क्रममा नेपालले २६ ओभरमा सबै विकेट गुमाइ ४९ रन मात्रै बनाउन सकेको थियो ।"
