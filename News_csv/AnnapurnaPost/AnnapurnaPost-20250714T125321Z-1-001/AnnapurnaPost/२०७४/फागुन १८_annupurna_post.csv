शीर्षक,विवरण
सम्झँदै बिर्संदै रामप्रसाद,"अघिल्लोपटक केपी ओली नेतृत्वको सरकार कामचलाउ बन्दै गर्दा रामप्रसाद राईका विषयमा अब के होला भन्ने चिन्ता थियो। ओली सरकारले कामचलाउकै अवस्थामा अन्य केही निर्णय गर्यो तर रामप्रसादलाई राज्यका तर्फबाट सम्मान दिने काम गरेन। तब, सरोकारवालाको चिन्ता त थाँती नै रह्यो। मुलुकमा ओलीको नेतृत्वमा कति काम भयो भन्ने जगजाहेर छ। तर पंक्तिकारका लागि विशेषगरी दुई घटना सम्झनलायक छन्। (१) पञ्चायतकालीन मुद्दामा माफी (२) रत्नकुमार बान्तवासहित २२ जनालाई सहिद घोषणा। यी दुई घटना नै किन सम्झिनुपर्ने ? लाग्छ, पञ्चायत ढाल्ने आन्दोलनका सारथिलाई ओलीले सम्झिए। उनकै पहलकदमीमा १२१३ जनाले पुरानो मुद्दाबाट मुक्ति पाए। पञ्चायतविरुद्ध लाग्दा नै ज्यान गुमाएका रत्नकुमार बान्तवाले झन्डै ३८ वर्षपछि राज्यका तर्फबाट सहिदको सम्मान पाए। त्यति मात्र होइन, कतिपय वीर सपूत त आधा दशकपछि राज्यका तर्फबाट सहिदको सूचीमा दर्ज भए, तर रामप्रसादलाई अहिलेसम्म राज्यका तर्फबाट न्याय दिलाउने काम हुन सकेको छैन। जनस्तरबाट रामप्रसादलाई चिनाउने काम भए पनि सरकारले त्यसको सुनुवाइ गरेको छैन भने पनि हुन्छ। यसो भनिरहँदा रामप्रसाद को हुन् भन्ने जिज्ञासा उठ्लाउठ्ने नै छ। रामप्रसादका विषयमा धेरैले लेखिसकेकाबोलिसकेका छन्। पंक्तिकारको खोजमूलक कृति माङखिम मा रामप्रसादको रामकहानी शीर्षकमा लामो लेख संग्रहित छ। यसरी लेखक, अनुसन्धातादेखि प्राज्ञिक तहमा लेखिसक्दाबोलिसक्दा पनि रामप्रसादको बारेमा धेरै कुरा उजागर भइसकेको छ। अब पनि उनी को हुन् भनेर बोलिरहनुलेखिरहनुपर्छ र भनेजस्तो लाग्छ। रामप्रसाद राई पहिलो बेपत्ता हुन् भन्ने कतै पढेसुनेपछि यो विषयमा मैले कलम चलाएको हुँँ, न कि उनलाई भगवान् बनाउन। २००८ सालको सिंहदरबार विद्रोहपछि बेपत्ता भनिएका रामप्रसाद मारिएको हुन सक्ने आधारहरू प्रशस्त भेटिएका छन्। जहानिया राणाशासनविरुद्ध भएको सशस्त्र क्रान्तिमा उनको भूमिकाप्रति अब कसैले नजरअन्दाज गर्न सक्दैन र मिल्दैन पनि। दिल्ली सम्झौताप्रति असन्तुष्ट यी मुक्ति योद्धाको खोजी नहुनुमा षड्यन्त्रको छायाँ त छ नै। उनीसँगै चीन प्रवास लागेका डा केआई सिंह फर्केर प्रधानमन्त्रीसम्म भए, तर रामप्रसादको खोजीनीति भएन। सिंहले बिरामी परेर रामप्रसादको ज्यान गएको बताए। हुन त अहिले आएर कहिलेकाहीं रामप्रसादलाई अनावश्यक हिरो बनाउने काम मात्र भइरहेको छैन भन्ने प्रश्न नउब्जिएको पनि होइन, तर तथ्यहरू पहिल्याउँदा पनि रामप्रसादले २००७ सालको परिवर्तनमा पुर्याएको योगदान छायाँमा परेकै देखिन्छ। इतिहासकारदेखि राजनीतिज्ञसम्मले पनि यो विषयमा बोलिसकेका छन्। उनी प्रजातन्त्रका पुल नै हुन् भन्ने पंक्तिकारको निष्कर्ष हो। रामप्रसादलाई राज्यको तर्फबाट उचित सम्मान नदिने हो भने त्यो सरासर अन्याय गरेको ठहरिनेछ। सरकारबाट ओलीको बहिर्गमनकै बेला यो विषयमा किन चिन्ता ? माङखिम विमोचनमा वरिष्ठ कवि एवं नेपाल प्रज्ञाप्रतिष्ठानका पूर्वकुलपति वैरागी काइँलाले भनेका थिए, गाउँघरमा एउटा विशेष प्रतिभाको कुरा गर्दा त्यसका प्रतिद्वन्द्वीहरू हुन्छन्। प्रतिद्वन्द्वीको कुरा गर्दा पक्ष र विपक्षका कुरा पनि हुन्छन्। एउटा पक्षको कुरा गर्दा अर्को पक्ष रिसाएको पनि हुन्छ। ए ! रिसाउँछ र यसले एक दिन पछाडिबाट ढुंगाले हान्छ कि भन्ने डर, त्रास नमानेरै लेख्न सक्ने लेखक पनि हुँदा रहेछन्। मेरो ब्रह्मले खुट्याएको के हो भने रामप्रसाद राज्यका तर्फबाट सम्मानसम्बोधनका हकदार छन्। ओली प्रधानमन्त्री भएका बेला रामप्रसादलाई न्याय दिलाउन चुके यस्तो अवसर आउन गाह्रो पर्छ भन्ने बुझाइ थियो। किनकि रामप्रसादले राजनीतिक परिवर्तनमा पुर्याएको योगदानप्रति उनी अनभिज्ञ छैनन्। न उनका सारथि नै अनभिज्ञ थिए। उनले पार्टी अध्यक्ष नहुँदै एक कार्यक्रममा भनेका थिए, ६२ वर्षअघि ४२ वर्षको उमेरमा उहाँ (रामप्रसाद) को निधन भयो, ६२ वर्षअघि निधन भएका व्यक्तिका छोराछोरीले श्राद्ध बिर्सेका हुन्छन्। नातिनातिना मात्रै रहेछन् भने कुरै सकिएको हुन्छ। हामी उहाँको जन्मजयन्ती मनाउँदैछौं। यो जनताले उहाँप्रति गरेको सम्मानस्मरण हो। मध्ययुगीन सामन्ती व्यवस्थाबाट आधुनिक र लोकतान्त्रिक दिशातर्फको यात्रामा सात सालको आन्दोलन सबैभन्दा महत्वपूर्ण रहेको उल्लेख गर्दै उनले त्यसमा रामप्रसादको योगदानको प्रशंसा गरेका थिए। त्यही कार्यक्रममा तत्कालीन एमाले उपाध्यक्ष विद्यादेवी भण्डारीले रामप्रसादलाई योगदानअनुरूप राज्यले सम्मान गर्न नसकेको गुनासो गरेकी थिइन्। उहाँलाई सम्मान दिलाउन लडिरहेका हामी पनि एक प्रकारका सिपाहीहरू हौं। यो दस्तालाई जनसमुदायले पनि सहयोग गर्नुपर्छ, भण्डारीले भनेकी थिइन्, दुःखको कुरा उहाँको १०४औं जन्मजयन्ती मनाइरहेका छौं तर उनको निधनबारे तथ्य इतिहास छैन। उहाँको निधन भयो भन्ने कुरा छ, तर कहाँ, कसरी, कति गते निधन भयो भन्ने यकिन छैन। भन्न त चीन छिर्ने क्रममा निधन भयो भनिएको छ। इतिहासकारहरूले यसको खोजी गर्नुपर्छ। उनले त्यसअघि एक कार्यक्रममा रामप्रसादको नाम विभूतिमा अंकित नहुँदा र राज्यले सहिदको सम्मानसमेत नदिँदा दुःख लागेको बताएकी थिइन्। त्यस बेला रामप्रसाद राई स्मृति प्रतिष्ठानकी अध्यक्ष रहेकी भण्डारी अहिले राष्ट्रपति पदमा आसीन छिन्। ओली पहिलोपटक प्रधानमन्त्री बनेका बेला शेरधन राई सरकारका प्रवक्ता थिए, उनी पनि रामप्रसादका बारेमा जानकार छन्। यसरी राष्ट्रपति, प्रधानमन्त्री र सरकारका प्रवक्ता नै रामप्रसादको योगदानबारे जानकार हुँदाहुँदै पनि राज्यका तर्फबाट सम्मान दिने काम भएन। कि उनी सम्मानको हकदार छैनन् ? या त हाम्रा नेताहरू एकथरी बोलेर अर्कै व्यहार गर्छन् ? यस्तो त नहुनुपर्ने हो। सहिद घोषणाका लागि अध्ययन गर्न बनेको कार्यदलका संयोजक तत्कालीन मन्त्री भीम रावललाई प्रतिष्ठानले ज्ञापनपत्रसमेत बुझाएको थियो। प्रतिष्ठानले रामप्रसादलाई विभूति घोषणा गर्न माग गर्दै आएको छ। माओवादी केन्द्रका अध्यक्ष पुष्पकमल दाहाल प्रचण्ड ले त आफू प्रधानमन्त्री भएका बेला विभूति घोषणा गर्न सरकार तयार रहेको बताएका थिए। तर दाहालका कुरा आश्वासनमै सीमित भयो। तत्कालीन प्रधानमन्त्री मनमोहन अधिकारीले भनेका थिए, उहाँले गरेको त्यत्रो योगदानलाई जनताले बिर्सेका रहेनछन्, उहाँलाई सरकारको तर्फबाट राष्ट्रिय विभूतिका रूपमा कदर गर्छु। कांग्रेस नेता बलबहादुर राईले पनि रामप्रसादलाई वीर पुरुष को संज्ञा दिएका थिए। घटनाक्रमअनुसारका यस्तो अभिव्यक्तिले के देखाउँछ भने प्रधानमन्त्री ओली मात्र होइन, अधिकांश शीर्षदेखि कार्यकारी तहमा पुगेका नेता रामप्रसादका विषयमा जानकार भएको देखाउँछ। तर राज्यका तर्फबाट उनको सम्मान हुलाक टिकटमै सीमित छ। यसपटक भोजपुरमा एक स्थानीय तहको नाम रामप्रसाद राई गाउँपालिका नामकरण भएको छ। कांग्रेस सभापति शेरबहादुर देउवा नेतृत्वको सरकारले पनि भटाभट धेरैलाई सहिद घोषणा गर्यो। एउटा सूची हेर्दा थाहा भयो कि इलामका बम बान्तवाले पनि झन्डै ३७ वर्षपछि सहिदको सम्मान पाएछन्। तर रामप्रसादले न सहिदको सम्मान पाउन सके न त विभूति नै घोषणा हुन सक्यो। एमाले अध्यक्ष ओली फेरि प्रधानमन्त्री बनेको जगजाहेर छ, दाहाल उनकै सारथि छन्, भण्डारी राष्ट्रपति नै छिन्। शेरधन राई प्रदेश १ का मुख्यमन्त्री बनेका छन्। यस्तो बेला पनि रामप्रसादलाई राज्यको तर्फबाट उचित सम्मान नदिने हो भने त्यो सरासर अन्याय गरेको ठहरिनेछ। रामप्रसाद कम्युनिस्ट हुन् कि कांग्रेस भनेर अलमलिनुको तुक छैन। उनी बेपत्ता नै हुन् कि मारिए भनेर पनि अब बहस लम्ब्याउनु जायज देखिन्न। १९६५ साल फागुन १८ गते भोजपुरको बासिखोरा सान्दिलुङमा जन्मेका उनी अहिलेसम्म जीवितै होलान् भनेर विश्वास गर्न पनि सकिँदैन। जन्मजयन्ती मनाउँदै गर्दा स्मृति दिवसको पनि टुंगो त लाग्ला नै। सम्झना गर्नुपर्नेसम्मान गर्नुपर्ने रामप्रसादको योगदानको हो। नत्र त बेपत्ता भएको झन्डै ६९ वर्षमा यसरी बोलिरहनुलेखिरहनुको तुक नरहला।"
क्लेप्टोक्रेसीले ग्रस्त नेपाल,"एउटा चाणक्य नीति छ, अल्पकोशो हि राजापोरेजानपदानेव ग्रसते अर्थात् एउटा शासक जसले राष्ट्रकोष सिध्याउँछ, त्यसले गाउँ र सहरमा जनतालाई पनि भक्षण गर्न सक्छ।वर्तमान नेपालको समसामयिक अर्थराजनीतिमा अत्यन्तै मौलाउँदै गएको राजनीतिक पेसा र त्यसको आडमा गरिने आयआर्जनले राष्ट्रिय एवं अन्तर्राष्ट्रिय ध्यान खिच्दै गएको छ। किनभने राजनीतिक पात्रहरूले भ्रष्टाचार प्रतिशून्य सहनशीलताको मन्त्र जतिजति जप्दै गएका छन् सोही अनुपातमा कार्यपालिका, व्यवस्थापिका र न्यायपालिकाअन्र्तगतमा यावत संस्थाहरू क्लेप्टोमानिया (छिटोभन्दा छिटो अकूत सम्पत्ति जम्मा गर्नुपर्ने मानासिक सोचरोग) ले ग्रस्त देखिन्छ। अब भ्रष्टाचार किन गरिन्छ भन्ने विषय नौलो भएन, तर कसरी भइराखेको छ, त्यो महत्वपूर्ण हो। किनभने भ्रष्टाचारका प्रमुख अंशियारहरू भनेको राजनीतिक नेता र तिनको दलाली गर्ने वर्गीय संघसंगठन एवं सरकारी कार्यालय हुन्। यी तीनवटै अंशियारहरू (नेता, दलालीवर्गीय संगठन र सरकारी अड्डा) को एउटै उद्देश्य हुन्छ, मुलुकलाई आवश्यक ऐनकानुन, नीति, नियम, निर्देशिका सकेसम्म ढिलो गर्ने वा नबनाउने वा भएको व्यवस्था पनि कार्यान्वयन नगर्ने र त्यसको आडमा राज्यको ढुकुटी लुट्ने। परिणामतः नेपाल अब क्लेप्टोक्रेसीमा परिणत हुँदैछ। अंग्रेजी भाषामा प्रयोग हुनेक्लेप्टोक्रेसीको शाब्दिक अर्थ चोरहरूको शासनसरकार। त्यसको सबैभन्दा पहिले सन् १८१९ मालिग हन्टले आफ्नो स्पेनसम्बन्धी एउटा निबन्धमा प्रयोग गरेका थिए। तर क्लेप्टोक्रसीको अर्थ राजनीतिक प्रयोग गर्ने स्टानिस्लभ एन्डेस्कि हुन्, तिनले आफ्ना दुइटा पुस्तकहरू प्यारासाइजिम एन्ड सर्भसन (१९६६) र द अफ्रिकन प्रिडिकामेन्ट (१९६८) क्लेप्टोक्रेसीले कसरी अफ्रिका र ल्याटिन अमेरिकालाई सखाप पारिराखेको छ, त्यसलाई विस्तृत विश्लेषण गरेका थिए। उपरोक्त विश्लेषणयुक्त पुस्तकहरूलाई बेलायतका प्रसिद्ध अखबारहरू जस्तै द इकोनोमिस्ट, टाइम्स साहित्य विशेषांक र द गार्जियन साप्ताहिकले समेत विशेष स्थान दिँदै ल्याटिन अमेरिका र अफ्रिकी देशहरूमा मौलाउँदै गएको क्लेप्टोक्रेसीका बारेमा विश्वमा ध्यानाकृष्ट गरे। सुशासनको निम्ति असल व्यक्ति, सोच र संस्थाहरूको दरकार हुन्छ र असल समाजले मात्रै त्यस्तो असल राज्य प्रणाली स्थापित गर्न सक्छन्, जसका निम्ति राजनीति शुद्ध हुन जरुरी छ। पछि सन् १९९९ मा जेरड डायमन्डले आफ्नो पुस्तक गन्स, जर्म एन्ड स्टिल : द फेट्स अफ ह्युमन सोसाइटिस माकलेप्टोक्रेसीका चारवटा लक्षण लेख्छन्, जसअनुसार क्लेप्टोक्रेट्सले सबैभन्दा पहिला जनताका नाममा आफूलाई सत्ता र शक्तिसम्पन्न गर्दछन् अनि जनतालाई लड्डु बाँड्दै खुसी सृजना गर्ने चेष्टा गर्दछन्। त्यसैले त होला मन्त्रिपरिषद्को ठाडो निर्णय होस् अथवा सांसदहरूको वार्षिक विकासे खर्च अथवा मन्त्रीहरूको निर्देशन, तजवीज र रकमान्तरसबैको ध्येय त्यही राष्ट्रिय ढुकुटी रित्याउँदै, बफादारीनिष्ठा खरिद गर्ने प्रचलन स्थापित भएको हुन्छ। क्लेप्टोक्रेसी फस्टाउन राष्ट्रका स्रोतसाधनहरू केन्द्रीकरण गर्दै सिद्धान्तआदर्शको जलप र नारा लगाइन्छ अनि जनताको समर्थन लिइन्छ। डायमन्डका उपरोक्त लक्षणहरू र नेपालको अर्थराजनीति करिबकरिब समानान्तर नै छन्। यहाँ राज्यव्यवस्था एवं पात्र परिवर्तन भए पनि चरित्र र प्रवृत्तिमा कुनै नयाँ परिवर्तन आएको छ भने सिर्फ क्लेप्टोमेनिया मात्रै बढ्दै आएको आम नागरिकको बुझाइ छ। किनभने राष्ट्रिय कोषमा भइराखेको दुरुपयोगले त्यही प्रमाणित गर्दछ। नेपाली शासक एवं प्रशासकहरूले कसरी राज्य कोष लुट्दैछन् भनेर हेर्नुपर्दा महालेखा परीक्षकको त्रिपन्नौं प्रतिवेदनले एउटा यथार्थ झल्काउँछ। मुलुकमा आर्थिक अनुशासनहीनता एवं दण्डहीनता कति म्म बढेको रहेछ भने सो प्रतिवेदनले उल्लेख गरेअनुसार सरकारी कार्यालयमा करिब ४३ अर्ब अनियमित भएको र करिब १५ खरब रुपैयाँ खर्च भएको तर कुनै दशी प्रमाण कागजात पेस नभएको देखिन्छ। उता अन्तर्राष्ट्रिय स्तरमा सन् १९९३ देखि प्रकाशित हँदै आएको ट्रान्सपरेन्सी इन्टरनेसनल (टीआई) को भ्रष्टाचारसम्बन्धी अन्तर्राष्ट्रिय सूचकांक प्रतिवेदनहरूमा नेपालको दयनीय स्थितिमा खासै तात्विक परिवर्तन आएको छैन। टीआईको सबैभन्दा पछिल्लो प्रतिवेदनमा नेपालको १३१ औं स्थान छ र सो स्थानमा रूस, इरान, युक्रेन र कजाकिस्तान पनि छन्। अर्थात् अर्को पाटो भनेको नेपाल र रूसको एउटै स्थानमा हुनु भवितव्य पक्कै होइन ? क्लेप्टोक्रेसीमार्फत नयाँ क्रोनी क्यापिटलिस्टहरूको बिगबिगी रूसमा जस्तै नेपालमा बढ्दैछ। नेपालमा सत्ताभित्र मात्रै नभएर सत्ताबाहिर रहेर पनि राज्य लुटन सकिन्छ भन्ने संस्कार २०५२ बाट सुरु भएको थियो र आज त्यसको संस्थागत गरिँदैछ। आखिर माक्र्स र लेनिनको प्रयोग भूमि रूसमा क्लेप्टोक्रेसी कसरी स्थापित भएको छ भनेर जान्नबुझ्न पुटिनस् क्लेप्टोक्रेसी ः हु ओन्स रसिया काफी छ। सन् २०१४ मा प्रोफेसर करिन दाविसको त्यो पुस्तकमा कथित चुनावको खोल ओडेर पुटिन र तिनका अन्तरंगी मित्रहरूले रूसमा सर्वसत्तावादी शासनमात्रै चलाएका छैनन्, रूसमा पुटिन चोरहरूको बादशाह को रूपमा स्थापित छन्। प्रोफेसर दाविसले पुटिनको आर्थिक एवं वित्तीय चलखेलहरूको ऐतिहासिक विश्लेषण गर्दै राष्ट्रिय ढुकुटी लुटेर कसरी विदेश पुर्याइन्छ अनि सत्ता र शक्तिको मिलेमतोबाट फेरि स्वदेश भित्याइन्छ। त्यसको यथार्थ विवरण प्रस्तुत गरेका छन्। यता नेपालमा आजका प्रधानमन्त्रीले हिजो मात्र कालो धन लाई सेतो बनाउने मनसाय सार्वजनिक गर्नुको उद्देश्य झुक्किएर बोलेको भन्न सकिँदैन। अर्थात् नेपाल र रूसको भ्रष्टाचार सूचकांकमा संयोग र भवितव्य बराबरी हुनु सुखद होइन। अहिलेको नेपालमा भ्रष्टाचार छिटपुटको घटनामा मात्र सीमित छैन, जुन सायद २५ वर्षअगाडि थियो। एकपटक ०४६०४७ मा तत्कालीन प्रधानमन्त्री कृष्णप्रसाद भट्टराईको अन्तरिम शासनकालमा एकजना मन्त्रीले र्याल काढेको थाहा पाएपछि ती मन्त्रीको किसुनजीले सातो लिनुभयो। त्यसपछि तिनले सायद एउटै चुनाव पनि जितेनन्। तर आज २०२१ वर्ष भत्ता नेपालमा सत्ताभित्र र बाहिर रहेर जसरी संस्थागत परिपाटीमा राष्ट्र लुटिँदैछ, त्यसनिम्ति वर्तमानका कुनै पनि दल र त्यसको उपल्लो दर्जामा नेताहरू चोखो छैनन् किनभने भ्रष्टाचारको जड आर्थिक चलखेलमा मात्रै सीमित छैन। ठूलाठूला माछा पकड्ने काम नीतिगत भ्रष्टाचारमार्फत भइराखेको छ र त्यसको निम्ति खबरदारी गर्ने न कानुन नै न त निकाय नै। राजनीतिक दल र तिनको नेताहरूको संरक्षणमा आर्थिक एवं नीतिगत भ्रष्टाचारले क्लेप्टोक्रेसीको संस्थागत विकास गर्दछ, फलस्वरूप क्रोनी क्यापिटलिस्ट नै सत्ता र शक्तिमा पुग्छन् र तिनैले कुशासनको कुचक्र चलाइराख्छन्। अधिकांश अफ्रिकामा त्यही भइराखेको छ र नेपालको वर्तमानको नियति पनि त्यही क्लेप्टोक्रोसी नै हो, यद्यपि सुशासन र समृद्धिको नारा बिहानदेखि बेलुकासम्म सुन्नमा आइरहन्छ जसरी जेरड डायमन्डले आफ्नो किताबमा लेखेका छन् नयाँ नारा, मीठो आदर्श सिद्धान्तको रटान नदिने क्लेप्टोक्रेट््स् सत्तामा टिक्दैन। एकातिर नेपालको केन्द्रीयदेखि ६ वटा प्रादेशिक सरकारहरूमा कम्युनिस्टहरूको एकतर्फी शासन सुरु हुँदैछ भने अर्कोतिर उचित ऐन, कानुन, नियम, नीति, निर्देशनका योजनाको अभावमा आआफ्नै ताजवीजले राष्ट्रिय स्रोत र सम्पत्ति दोहन गर्ने नयाँ परिपाटीको थालनी हुँदैछ। तिनीहरू पनि आफूलाई जनताप्रति सहानुभूति देखाउँदै निष्ठा खरिद गर्न पछि पर्ने छैनन्। सम्भवतः अबका दिनहरूमा सार्वजनिक संस्थाहरू जस्तै ऐन, नियम र संरचनागत प्रक्रिया या त ढिलो गरी बनाइन्छ अथवा अत्यन्त दुर्वल वा छिद्रैछिद्रायुक्त बनाइन्छ र त्यसको आडमा थप आयआर्जन गर्न मौका मिल्नेछ। किनभने अहिले कानुन एवं नियम बनाउने प्रक्रियामा जनताको भन्दा दलालीबिचौलियाहरूको बोलवाला बढ्दै गएको छ। त्यसनिम्ति गत वर्षको स्वास्थ्य, शिक्षा र वित्तीयसम्बन्धी संसदीय गतिविधिले नै प्रमाणित गर्दछ। तसर्थ नयाँ नेपालका नयाँ खालका क्रोनी क्यापिटलिस्टहरूले देशलाई कसरी क्लेप्टोक्रेसीमा परिणत गर्दैछन्, त्यो नै स्पष्ट सूचकांक हो। सन् ६० को दशकमा एन्डोस्किले देखेको अधिकांश ल्याटिन अमेरिकी देशहरू र अफ्रिकी राष्ट्रहरूमा क्लेप्टोक्रेसीमा आज पनि खासै सुधार आएको छैन, बरु थप बढ्दै गएको छ। उदाहरणका निम्ति अफ्रिकाको कंगो, लाइबेरिया, सियरालियोन, नाइजेरियाजस्ता देशहरू स्रोतसम्पन्न हुँदाहुँदै पनि क्लेप्टोक्रेट्सको कब्जामा छ। चुनाव त रूसमा पनि हुन्छ, तर प्रतिपक्षलाई थुनेर किनभने पुटिनको कालो धनको साम्राज्यले तेल र ग्यासको पूर्णतया कब्जामा लिएको छ। यता हामीकहाँ हिजो वन थियो, आज नदी, बागर, खोला र हिमालमाथिको दोहनमा पारदर्शिता कहिल्यै हुन सकेन। सायद बूढीगण्डकी फेरि कता फर्किने हो, हेर्न बाँकी छ। जे होस्, २००७ सालदेखि सुरु भएको टोपी थाप्ने प्रचलन आजपर्यन्त जारी छ। अधिकांश ती विदेशी सहयोग र ऋण जताबाट आएको उतै फर्कन्छ, पात्रहरू परिवर्तन भए होलान् तर प्रवृत्ति झन् परिस्कृत भइराखेको छ। तसर्थ मुलुकमा संस्थाहरूको दुर्दशा कुशासनको कुचक्रमा यसरी फसेको छ कि अब अख्तियारलाई सफा गर्न अर्को अख्तियार एवं अदालतलाई सफा गर्न अर्काथरी साधन आवश्यक भइसकेको छ। उता व्यवस्थपिकामा समावेशीका नाममा बिचौलियाहरूको रजाइँ जगजाहेर छ। फेरि राष्ट्रिय संस्थाहरूमा अन्तर्राष्ट्रिय पहुँचहावी यतिविघ्न बढेको छ कि यहाँ ऐन, नियम, नीतिको कुरै नगरौं, संविधानसमेत अन्तर्राष्ट्रिय तजवीजमा तयार हुन पुग्यो। जब कि जनताका राय तथा सुझावहरू रद्दीको टोकरीमा फ्याँकियो किनभने सत्तामा रहेका क्रोनिसलाई राष्ट्रिय संस्थाभन्दा पनि आफ्नो सत्ता र नाराको बढी चिन्ता थियो र छ। तसर्थ नेपालमा संस्थागत दुर्दशाहरू अझ बढ्ने अवश्यम्भावी छ। आज ती यावत् विकृतिहरूको गुरुत्व समाजमा अडिएको क्लेप्टोमेनिया हो, जसलाई प्रत्येक घर, परिवार, समाज र राष्ट्रमा कुनै स्थान नदिने प्रणको आवश्यकता छ। आखिर कर्मको सिद्धान्त अनुसार हरेक नतिजाको पछाडि कर्म हुने हुनाले अब चोरहरूको सत्तासरकारमार्फत रामराज्यको सपना देखेर हँदैन। सुशासनको निम्ति असल व्यक्ति, सोच र संस्थाहरूको दरकार हुन्छ र असल समाजले मात्रै त्यस्तो असल राज्य प्रणाली स्थापित गर्न सक्छन्, जसका निम्ति राजनीति शुद्ध हुन जरुरी छ। राजनीतिक दलहरूले आफ्नो कुकर्म त्याग्न सकेनन् भने क्लेप्टोक्रेसी नेपालको नियति बन्दै छ।"
रङको मनोविज्ञान,"हामीभित्र अनेक रङ अर्थात् भावहरू छन्। खुसी, हाँसो, प्रेम, प्रसन्नता, विश्वास, त्याग, तटस्थता र सौभाग्य आदि। हामीले होलीका अवसरमा खेल्ने रङ हाम्रा तिनै भावका बिम्बसिवाय केही होइनन्। फागुपूर्णिमाका समयमा हामीले प्रयोग गर्ने रङहरूको संकेत के हो ? कुनकुन रङले केकस्ता भाव अभिव्यक्त गर्दछन् ? यसबारे चर्चा गरौं। रातो : रातो रङ प्रेम र चाहनाको प्रतीक हो। प्रत्येक मानिसका अनेक चाहना र इच्छामध्ये प्रेम लिन र दिन चाहने एउटा प्रमुख इच्छा हो। कुनै व्यक्ति, वस्तु वा विषयसित अनुराग गर्ने गुण रातो रङकै विशेषता हो, जसलाई आसक्ति भनेर भनिन्छ। हामी रोमान्स गरिरहेका समय, आनन्द भएका बेला वा साहसिक भएका बेला हाम्रो अनुहारको रङ रातो हुन्छ। रातो रङ रगतको प्रतीक पनि हो, जसले व्यक्ति जीवित छ भन्ने जनाउँछ। रातो रङले हामीभित्रको नेतृत्वलाई पनि संकेत गर्दछ। चिसो हुनु भनेको यथास्थिति वा गतिहीनताको सूचक हो तर रातो रङ तापको प्रतीक हो। हामीभित्रको गतिशीलतालाई रातो रङले प्रतिबिम्बित गर्दछ। त्यसबाहेक, रातोले शक्ति, शौर्य, आशावादिता र आत्मविश्वासलाई पनि जनाउँछ। रातोलाई खतराको सूचक पनि मानिन्छ। अधिक रातो रङलाई आवेग, संघर्ष र विरोधी विचारको प्रतीक पनि मानिन्छ। यी रातो रङका नकारात्मक बिम्ब हुन्। पहेंलो : हरेक बिहान जब सूर्योदय हुन्छ, त्यतिखेर पहेंलो रङ पोतिएको हुन्छ। त्यसको अर्थ हुन्छ ः आशा, उत्साह, स्वच्छता, पवित्रता, बोध, स्पष्टता, सकारात्मकता र लचकता आदि। हामीभित्रको एकाग्रताको विकासमा पनि पहेंलो रङको ठूलो भूमिका छ। तर उदासीनता, निराशा र अन्त्यलाई पनि पहेंलो रङले प्रतिनिधित्व गर्दछ। सूर्योदयको पहेंलो आरम्भको सूचक हो भने सूर्यास्तको पहेंलो समाप्तिको सूचक हो, अन्त्य र पूर्णविरामको संकेत हो। यस प्रकार, एउटै पहेंलो रङका अनेक अर्थ छन्। पहेंलो रङ ध्यानको प्रतीक हो तर अत्यधिक पहेंलो रङले भने भएको ध्यान पनि भंग गर्ने खतरा रहन्छ, जसका कारण काम अधुरा रहने स्थिति सिर्जना हुन सक्छ। हरियो : हरियो रङ जीवनको प्रतीक हो। जब प्रकृतिमा बिरुवाहरू बढ्छन्, हुर्कन्छन्, विस्तारित हुन्छन्, हाँगाबिँगा बलिया हुन्छन्, त्यतिखेर प्रकृतिको रङ हरियो देखिन्छ। यसको अर्थ, वृद्धि र विस्तार हरियो रङको विशेषता हो। स्वच्छता, सद्भाव, सुरक्षा र उत्पादकत्वको संकेतका रूपमा पनि हरियो रङलाई लिने गरिन्छ। हामीभित्र विद्यमान पुतना र होलिका प्रवृत्ति समाप्त गर्न सक्यौं भने सुन्दर रङका साथ होली खेलेको अर्थ रहनेछ, कालो पोतेर होली खेल्नुको कुनै अर्थ छैन। युवा हुनुको भाव पनि यस रङको अर्को विशेषता हो। मानिसले आपूलाई अशान्त, बेचैन र तनावग्रस्त महसुस गर्यो भने ऊ प्रकृतिका बीचमा जान्छ र शीतल महसुस गर्दछ। यसको मतलब प्रकृतिको हरियो रङले हामीभित्रको तनाव, बेचैनी र हीनताभासलाई कम गर्ने क्रममा ओखतीको काम गर्दछ। यसबाहेक गाढा हरियो रङले लोभ, महत्वाकांक्षा र भौतिक सम्पन्नताजस्ता गुणको प्रतिनिधित्व गर्दछ। पहेंलो पहेंलो खालको हरियो रङले आलस्य, कर्महीनता, ईष्र्या र बिरामीपन बुझाउँछ। नीलो : नीलो रङले आकाश र समुद्र दुवैलाई जनाउँछन्, जसले स्वतन्त्रता, खुलापन, गहिराइ, कल्पना, विस्तार, उत्प्रेरणा, आत्मचिन्तन र सचेततालाई संकेत गर्दछ। विश्वास, भरोसा, स्थिरता र आत्मविश्वास पनि नीलो रङले व्यक्त गर्ने भाव हुन्। यीबाहेक प्रायः धर्महरूमा नीलो रङलाई शान्तिको रङका रूपमा लिने गरिन्छ। अत्यधिक नीलो रङलाई त्यति राम्रो मानिएको छैन। यसले दुःखी, आत्मकेन्द्री र नकारात्मक बनाउँछ। त्यसैगरी, अत्यन्त पातलो नीलो रङ पनि सुखद मानिएको छैन। यसले सन्देह र उत्साहहीनतालाई अभिव्यक्त गर्दछ। सेतो : सेतो रङ शुभ्रता र स्वच्छताको प्रतीक हो। यो कौमार्यको प्रतीक पनि हो। जसले सेतो रङ मन पराउँछन्, उनीहरू निष्पाप र इमानदार हुन्छन् भनिएको छ। सेतो रङले विनय, स्वर्गीयता, अध्यात्म र सम्भाव्यतालाई समेत प्रतिबिम्बित गर्दछ। यो उज्यालोको प्रतीक पनि हो। उज्यालो हुँदा रातको कालो अँध्यारोको कुनै अस्तित्व रहँदैन अर्थात् अप्ठ्यारा र अज्ञान नाश भएर जान्छन्। सेतो रङले पनि व्यक्तिभित्रको अज्ञान हटाउन सहयोग पुर्याउँछ। हिउँको सेतोले शीतलता र सरलता बुझाउँछ भने मानिसको मष्तिस्कमा स्पष्टता र स्वच्छताको अभिवृद्धि गर्ने क्रममा पनि सेतो रङको महत्वपूर्ण भूमिका हुन्छ भनिएको छ। सेतो रङलाई ताजा सुरुआत र नवीकरणको पर्याय पनि मानिन्छ। कालो : कालो रङलाई धेरैजसो शुभभन्दा अशुभ बिम्बको रूपमा लिइन्छ। यो शक्ति, डर, अज्ञान, औपचारिकता, मृत्यु, विरोध, विद्रोह, आक्रोश एवम् जटिलताको प्रतीक हो। कुनै विषयप्रतिको विरोध र विमति प्रकट गर्नुपर्यो भने पनि कालो पट्टी बाँध्ने र कालो झन्डा देखाउने गरिन्छ। यसैले यो एकताको भन्दा अनेकता र सहमतिभन्दा असहमतिको संकेत गर्ने रङ हो। कालो रङ मन पराउने मानिस चेतनामा भन्दा ज्यादा पदार्थमा विश्वास गर्ने हुन्छन्। निर्माणमा भन्दा विनासमा रमाउन उनीहरूलाई आनन्द आउँछ। यस्तो रङ मन पराउनेहरू हृदयका सफा हुँदैनन् र उनीहरूलाई बुझ्न निकै गाह्रो हुन्छ भन्ने तर्क गरिन्छ। खैरो : खैरो रङ शीतलता, तटस्थता र सन्तुलनको रङ हो। यो रङ मन पराउने मान्छेका सबै गतिविधि तटस्थ र सन्तुलित हुन्छन्। यसलाई पुरातनता, अकमण्र्यता र जटिलताको प्रतीक पनि मानिन्छ। रङ र तिनको मनोविज्ञान थाहा पाइसकेपछि हामीले आजभोलि मनाउँदै गरेको होली र प्रयोग गर्ने रङहरूलाई जोडेर विश्लेषण गरौं। हरियो, नीलो, रातो, पहेंलो र सेतो रङले सामान्यतया हामीभित्रका सकारात्मक भावलाई नै धेरैजसो अभिव्यक्त गर्दछन् भने कालो रङले हामीभित्र रहेको नकारात्मक भावलाई जनाउँछ। हरियो, नीलो र रातोजस्ता रङ पनि अधिक गाढा भए भने तिनले दिने प्रेरणा पनि सकारात्मक हुन सक्दैनन्। आज होलीका नाममा विकृति बढ्दै गएका छन्। प्राकृतिक अबीर, केसरी र चन्दन आदि रङको प्रयोग गरेर सौहार्द किसिमले खेलिने होली हामीभित्रको आनन्दलाई अभिव्यक्त गर्ने पर्व हो। यसलाई सात्विक नै मान्न सकिन्छ। तर होलीका नाममा अन्डाको प्रयोग, कालो मोबिल तथा केमिकलयुक्त अनेक रङको प्रयोगलाई भने संस्कृति नभएर विकृति मान्नुपर्ने हुन्छ। यो विकृतिलाई व्यक्तिभित्रको अज्ञानता प्रकट भएको संकेतका रूपमा लिन सकिन्छ। आज व्यक्ति रिस र ईष्र्याको कालो लिएर बाँचिरहेको छ। उसभित्र प्रेमभन्दा बढी घृणा र घमन्डको कालो धेरै छ। त्यसैले उसले होलीको बहानामा आपूभित्रको कालो अरूलाई पोतेर बदला लिन्छ। अरूको विनास गर्नुमा सफलता देख्नेका लागि अरूको सौन्दर्य क्षत्विक्षत् बनाउँदा उसको ईष्र्याभाव शान्त हुन्छ। सँगैसँगै, आपूभित्रको बलियो कामवासनालाई तृप्त तुल्याउन पनि अचेल होलीको प्रयोग भएको देखिन्छ। हामीले रङ प्रयोग गरेर होली खेल्नुको अर्थ आन्तरिक प्रसन्नतालाई अभिव्यक्त गर्नु हो। कसैको सफलता वा विजयमा उसलाई रङ लगाएर पुरस्कृत गर्नुको अर्थ उसको खुसीमा खुसी थप्नु हो। पूजाप्रार्थनाका बेला अबीर र चन्दनको प्रयोग गर्नुको अर्थ त्यो ईश्वरीय आनन्दलाई आफ्नो आनन्दमा जोड्नु हो। यस प्रकार, हामीले आपूभित्रका सकारात्मक भावलाई सुन्दर रङहरूको प्रयोग गरेर अझ विस्तृत बनाउने अभियान हो फागुपूर्णिमा। भक्त प्रह्लादलाई समाप्त गर्ने योजनामा रहेकी होलिका आफैं समाप्त भएको र भगवान् कृष्णलाई समाप्त गर्ने योजनामा रहेकी पूतना आफैं समाप्त भएको खुसीयालीमा मानिसहरूले रङ प्रयोग गरी फागुपूर्णिमा मनाएका हुन्। यसको अर्थ, खुसी हुन त नकारात्मक शक्तिमाथि सकारात्मक शक्तिको विजय हुनुपर्ने रहेछ। हामीभित्र विद्यमान पुतना र होलिका प्रवृत्तिलाई समाप्त गर्न सक्यौं भने साँच्चै हामीले पनि सुन्दर रङका साथमा होली खेलेको अर्थ रहनेछ, अन्यथा कालो पोतेर होली खेल्नुको कुनै अर्थ छैन।"
दोस्रो शीतयुद्ध,"शीतयुद्ध चार दशकसम्म चल्यो। धेरै अर्थमा यो बर्लिनबाट सुरु भयो र त्यहींबाट अन्त्य। खुसीको कुरा के थियो भने आणविक हतियारको डरका कारण स्थापित भएको अनुशासनले गर्दा शीतयुद्ध प्रत्यक्ष, ठूलो र तातो युद्धमा परिणत हुन पाएन। आणविक हतियार आविस्कार हुनुभन्दा पहिले महाशक्तिबीचका द्वन्द्व धेरै हिंसात्मक हुने गर्थे। तत्कालीन सोभियत संघले अमेरिका र युरोपेली शक्तिहरूको गठबन्धनसँग राजनीतिक, आर्थिक र सैनिक सामर्थ्यहरूमा दिगो रूपमा प्रतिस्पर्धा गर्न सकेन। त्यसैले अमेरिकी नेतृत्वको गठबन्धन शीतयुद्धमा विजयी भयो। शीतयुद्धको एकचौथाइ शताब्दीपछि विश्व अनपेक्षित रूपमा विश्वमा दोस्रो शीतयुद्धको अवस्था आएको छ। यो शीतयुद्ध फरक छ तर स्पष्ट देख्न सकिने खालको छ। रूस अब महाशक्ति रहेन। रूस अहिलेको अवस्था भनेको करिब १४ करोड ५० लाख जनसंख्या भएको, अर्थतन्त्र तेल र ग्यासको मूल्यमा निर्भर रहेको र विश्वलाई दिन कुनै राजनीतिक विचार पद्धति नभएको मुलुक हो। तर आणविक अस्त्र सबैभन्दा धेरै भएका विश्वका दुई मुलुकमध्ये रूस पनि एक हो। संयुक्त राष्ट्रसंघ सुरक्षा परिषद्को स्थायी सदस्य पनि हो। उसले आफ्ना मित्र र गठबन्धनका राष्ट्रहरूलाई समर्थन र सहयोग गर्छ अनि छिमेक र विरोधीहरूलाई कमजोर बनाउन उसको सैनिक, ऊर्जा, इन्टरनेटलगायत साइबर क्षमता प्रयोग गर्न ऊ उद्यत् छ। जे भए पनि यस्तो अवस्था टार्न नसकिने थियो। दोस्रो शीतयुद्ध सुरु हुने नै थियो। पहिलो शीतयुद्धको अन्त्यले रूसको अमेरिका र युरोपसँग सम्बन्ध मित्रवत् बनाउने आशा गरिएको थियो। कम्युनिजम ढलेपछि रूसले आर्थिक र राजनीतिक विकासमा ध्यान केन्द्रित गर्ने व्यापक विश्वास गरिएको थियो। सम्बन्ध राम्रै तरिकाले सुरु भयो। सोभियत संघले लामो समय समर्थन गरेको सद्दाम हुसेनशासित इराकलाई रूसले समर्थन गरेन, कुबेतमा आक्रमण गरेर कब्जा गरेपछि। कुबेतबाट इराकलाई पछि हटाउन पनि रूसले अमेरिकालाई सहयोग नै गर्यो। शीतयुद्धको चौथाइ शताब्दीपछि विश्व अनपेक्षित रूपमा दोस्रो शीतयुद्धबाट गुज्रिरहेको छ। यस्तो अवस्था टार्न नसकिने नै थियो, तर द्वन्द्वलाई थप बढ्न नदिनु शीतयुद्धका दुवै पक्षको रुचिमा हुनेछ। तर यस्तो सहकार्य र सदिच्छा धेरै समय टिक्न पाएन। किन यस्तो भयो भन्ने विषय इतिहासकारहरूबीच धेरै समय बहस होला। केही विश्लेषकहरूले आर्थिक रूपमा संघर्षरत रूसलाई अमेरिकी राष्ट्रपतिहरूले सहयोग नगरेको आरोप लगाउन सक्नेछन्। अरू धेरैले भने रूसलाई पछि फेरि टाउको उठाउन सक्ने सम्भावित प्रतिस्पर्धी ठानेर उसलाई अप्ठेरो पार्ने गरी उत्तर एटलान्टिक सन्धि संगठन (नाटो) को विस्तारलाई कारक मान्न सक्छन्। यो सत्य हो कि सन् १९९० को दशकको सुरुवाततिर रूस बजार अर्थतन्त्रतर्फको पीडादायी संक्रमणमा रहेका बेला अमेरिका बढी उदार हुन सक्थ्यो र हुनुपथ्र्यो। रूसलाई समेत समेट्न सकिने वैकल्पिक सुरक्षा संयन्त्रभन्दा नाटो बढी उपयुक्त हुन सक्ने ठोस आधार पनि थिएन। तर पनि दोस्रो शीतयुद्धका लागि सबैभन्दा बढी जिम्मेवार भने भ्लादिमिर पुटिन नै हुन्। उनका धेरै अग्रजहरूजस्तै अमेरिकी दबदबाको विश्व राजनीतिक संरचना उनको शासनका लागि खतरा हुने ठाने पुटिनले। त्यस्तो संरचनाले उनको मुलुकलाई विश्वमा उचित भूमिका नदिने पनि उनले ठाने। रूसले हालैका वर्षमा क्रिमिया कब्जा गर्न, ओगट्न र रूसमा गाभ्न सैनिक शक्तिको प्रयोग गरेको छ। राष्ट्रका सिमाना सैनिक शक्तिको आडमा परिवर्तन गर्न पाइँदैन भन्ने अन्तर्राष्ट्रिय कानुनको आधारभूत मान्यतालाई रूसले तोडेको छ। पूर्वीयुक्रेन, जर्जिया र बाल्कनका केही भागहरूलाई अस्थिर बनाइराख्न पुटिनले सेना परिचालन र अन्य गोप्य गतिविधिलाई निरन्तरता दिइरहेका छन्। रूसले सिरियामा क्रूरतापूर्वक सेना परिचालन गरिरहेको छ, बसार अलअसदको खराब शासनलाई बलियो बनाउन र टिकाउन। एफबीआईका पूर्वनिर्देशक रोबर्ट मुलरका अनुसार सन् २०१६ को राष्ट्रपतीय निर्वाचनसहित अमेरिकाको चुनावी प्रक्रियामा हस्तक्षेप गर्ने कुटिल खेलमा पनि रूसले सकेसम्म प्रयास गर्यो। अमेरिकाका जासुसी निकायहरूले अमेरिकी कांग्रेसको आगामी मध्यावधि निर्वाचनमा पनि रूसले त्यस्ता थप गतिविधि गर्ने अनुमान गरेका छन्। रूस विश्व राजनीतिक संरचनाको यथास्थिति परिवर्तन गर्न लागिपरेको छ र त्यसका लागि जस्ता पनि तरिका प्रयोग गर्न ऊ हिच्किचाइरहेको छैन। युरोपको सुरक्षा ग्यारेन्टी गर्न कोसिस गर्नु र युक्रेनलाई घातक हतियार दिनु अमेरिकाका लागि तार्किक प्रतिक्रिया हुन्। तर भोटिङ मेसिनका कमजोरी हटाउनु र विदेशीहरूले अमेरिकाको राजनीतिमा हस्तक्षेप गर्न नसक्ने गरी प्रविधिको विकास गर्न सम्बन्धित फर्महरूलाई निर्देशन दिनुबाहेक अमेरिकाले केके गर्नुपर्ला त ? पहिलो, अमेरिकीहरूले राष्ट्रिय सुरक्षा सन्तोषजनक छैन भनी स्विकार्नुपर्छ। रूसमाथि केही आर्थिक बन्देज लगाउन र दण्डित गर्न अमेरिकी सदन कांग्रेसले गरेको निर्णय उचित छ। कांग्रेसको निर्णय कार्यान्यवन गर्न अस्वीकार गर्ने डोनाल्ड ट्रम्पको कदम भने गलत छ। विपक्षीहरूलाई गिरफ्तार गर्ने र पत्रकारहरूको हत्या गर्ने रूसको शासन पद्धतिविरुद्ध आवाज उठाउने र आलोचना गर्ने उचित तरिका अमेरिकी सरकारले पत्ता लगाउनुपर्छ। जेसुकै कारणले होस्, ट्रम्प रूसलाई जोगाउनतिर लाग्छन् भने कांग्रेस, सञ्चारमाध्यम, प्रतिष्ठानहरू र प्राज्ञिक समुदायले रूसमा भइरहेका भ्रष्टाचारहरू र त्यसमा पुटिनको भूमिकाका बारेमा विस्तृतमा व्याख्या गर्न सक्नुपर्छ। यस्ता सूचनाहरू प्रवाह गरिदिँदा पुटिनविरुद्ध रूसमा आन्तरिक रूपमै विरोध बढ्छ। अमेरिका र युरोपमा उनले गर्न चाहेका हस्तक्षेप रोक्न पुटिनलाई दबाब पर्न सक्छ र समयक्रममा रूसभित्रका जिम्मेवार शक्तिहरूलाई बल पुग्छ। सँगसँगै रूस र अमेरिकाबीचको बिग्रिइसकेको सम्बन्ध अन्त्य नै गर्ने लक्ष भने राखिनु हुँदैन। अहिले अमेरिका र रूसबीचको सम्बन्ध पहिलो शीतयुद्धको धेरै समय यी दुई मुलुकको सम्बन्ध अहिलेभन्दा राम्रो थियो। सम्भव भएसम्म र अमेरिकी रुचिअनुरूप भएसम्म कूटनीतिको सहयोग लिइनुपर्छ। रूसविरुद्धका केही आर्थिक बन्देजहरू खुला गरिदिने हो र पूर्वीयुक्रेनका रसियन भाषीहरूविरुद्ध पूर्वाग्रही कारबाही गरिने छैन भन्ने आश्वासन दिन सक्ने हो भने रूस पूर्वीयुक्रेनमा उसले गरेका हस्तक्षेपहरू रोक्न राजी हुन सक्छ। सिरियामा सैनिक द्वन्द्व बढाउनु पनि रूसको रुचिको विषय होइन किनकि त्यसले रूसको खर्च बढाउनेछ। उत्तर कोरियाविरुद्ध आर्थिक नाकाबन्दी लगाउनेलगायतका कदममा पनि रुसको सहयोगको जरुरी पर्छ। हतियार नियन्त्रण गर्न र आणविक अस्त्रको नयाँ होड रोक्न सक्दा रूस र अमेरिका दुवै राष्ट्रलाई सहयोग नै हुन्छ। त्यसैले कूटनीतिक भेटघाट, सांस्कृतिक र प्राज्ञिक आदानप्रदान नियमित रूपमा हुन आवश्यक छ। कांग्रेसको समूहले रूसका सम्बन्धित व्यक्तिहरूसँग नियमित भेटघाट पनि गरिरहनुपर्छ। त्यसो गरेर रूसलाई खुसशी पार्नुभन्दा पनि अमेरिकीहरू सम्बन्ध सुधार्न खुला छन् भन्ने सन्देश दिनुपर्छ। तर यो सबै होसियारीका साथ गर्नुपर्छ। रूसमा पुटिन भइन्जेल र उनी गएपछि पनि रूसका क्रियाकलापले अमेरिकालाई प्रभाव पारिरहन्छ। त्यसैले रूसी गतिविधि अमेरिका र उसका सहयोगीहरूका लागि गम्भीर चासोको विषय हो। (रिचार्ड एन हास काउन्सिल अन फरेन रिलेसन्सका अध्यक्ष हुन्। उनले राष्ट्रपति जर्ज डब्लु बुसको कार्यकालमा उत्तरी आयरल्यान्ड र अफगानिस्तानमा विशेष भूमिका निर्वाह गरेका थिए। उनले अमेरिकी विदेश नीति र विश्व राजनीतिक संरचनाबारेमा पुस्तक पनि लेखेका छन्।) (प्रोजेक्ट सिन्डिकेटबाट अनूदित)"
विभागीय टोलीको दबदबा,"काठमाडौं : चौथो एनभीए राष्ट्रिय महिला तथा पुरुष भलिबल प्रतियोगितामा विभागीय टोलीले दबदबा राखेका छन्। पुरुष तथा महिलातर्फको सेमिफाइनल समीकरण पूरा हुँदा दुवै स्पर्धामा तीनै विभागीय टोलीले सेमिफाइनलमा स्थान बनाएका छन्। बिहीबार भएको पुरुषतर्फको क्वार्टरफाइनल खेलमा विभागीय टोली नेपाल पुलिस क्लब, सशस्त्र प्रहरीको एपीएफ क्लब, नेपाल आर्मी क्लब र हेल्प नेपालले जित हात पार्दै सेमिफाइनलमा स्थान बनाएका छन्। त्रिपुरेश्वरस्थित राष्ट्रिय खेलकुद परिषद्को कभर्डहलमा भएको क्वार्टरफाइनलमा पुलिसले ढोरपाटन स्पोटर्स क्लबलाई २५११, २५१७, २५२१ को सोझो सेटमा पराजित गर्यो। यस्तै, अर्को खेलमा एपीएफले मणिमुकुन्द भलिबल क्लब रूपन्देहीलाई २५१९, २५२३, १९२५, २५२१ ले पराजित गर्यो। पुरुषतर्फकै अर्को खेलमा हेल्प नेपालले जावलाखेल भलिबल ट्रेनिङ सेन्टरलाई २५१६, २५१७, २१२५, २५२२ को सेटमा पराजित गर्दै सेमिफाइनलमा स्थान बनायो। यसैगरी आर्मीले नयाँबजार सामाजिक युवा क्लबलाई २५१०, २५१६, २५९ को सोझो सेटमा पराजित गर्दै सेमिफाइनलमा स्थान बनायो। महिलातर्फको खेलमा एपीएफले जावलाखेल भलिबल टेनिङ सेन्टरलाई २५६, २५७, २५४ को सोझो सेटमा पराजित गर्यो। एपीएफले एक खेल अघि नै सेमिफाइनल स्थान बनाइसकेको थियो। प्रतियोगिताअन्तर्गत पुरुष र महिला दुवै विधाको सेमिफाइनल शुक्रबार हुनेछन्। महिलातर्फ शिवम् न्यु डायमन्ड एकेडेमीले नेपाल पुलिस क्लबसँग प्रतिस्पर्धा गर्नेछ भने एपीएफले अर्को विभागीय टोली आर्मीको सामना गर्नेछ। पुरुषतर्फको सेमिफाइनलमा पुलिसले हेल्प नेपालको सामना गर्नेछ भने एपीएफ र आर्मी उपाधिका लागि खेल्नेछन्। नेपाल भलिबल संघको आयोजनामा जारी प्रतियोगितामा महिलातर्फ सात टोलीको सहभागिता रहेको छ। यसैगरी पुरुषतर्फ ११ टोलीले प्रतिस्पर्धा गरेका छन्। प्रतियोगिताका विजेताले एक लाख ५० हजार प्राप्त गर्नेछन्। यस्तै उपविजेताले एक लाख तथा तेस्रो हुनेले ६० हजार पुरस्कार पाउनेछन्। प्रतियोगिताका सर्वोत्कृष्ट खेलाडीले १५ हजार नगद पुरस्कार प्राप्त गर्नेछन्। यस्तै उत्कृष्ट ब्लकर, लिफ्टर, स्पाइकर, लिब्रो, सर्भर र प्रशिक्षकले पाँचपाँच हजार पाउनेछन्। शुक्रबार हुने खेल महिलातर्फ शिवम् न्यु डायमन्ड एकेडेमीविरुद्ध नेपाल पुलिस क्लब बिहान एपीएफविरुद्ध नेपाल आर्मी पुरुषतर्फ हेल्प नेपालविरुद्ध नेपाल पुलिस क्लब आर्मीविरुद्ध एपीएफ क्लब"
वर्षाका कारण दोस्रो अभ्यास खेल अवरुद्ध,"काठमाडौं : आईसीसी विश्वकप क्रिकेट छनोट प्रतियोगिताअन्तर्गत बिहीबार हुने भनिएको नेपाल र हङकङबीचको दोस्रो अभ्यास खेल अवरुद्ध भएको छ । जिम्बावेको क्वेक्वेस्थित क्वेक्वे स्पोटर््स क्लबमा हुने भनिएको खेल वर्षाका कारण अवरुद्ध भएको हो । नेपालले प्रतियोगिताको अन्तिम तयारीस्वरूप हङकङविरुद्ध अभ्यास खेल खेल्ने कार्यक्रम तय भएको थियो । प्रतियोगिताअघिको दुईमध्ये नेपालले गत मंगलबार भएको पहिलो अभ्यास खेलमा संयुक्त अरब इमिरेट्स (यूएई) लाई पाँच विकेटले पराजित गरेको थियो । अर्को वर्ष इङ्ल्यान्ड र वेल्सले संयुक्त रूपमा आयोजना गर्न लागेको विश्वकपको अन्तिम छनोट प्रतियोगिताको रूपमा हुन लागेको प्रतियोगिता आइतबारबाट जिम्बावेमा सुरु हुँदै छ । लगातार दोस्रो पटक विश्वकपको अन्तिम चरणको छनोट प्रतियोगिता खेलिरहेको नेपाल आयोजक जिम्बावेसहित समूह बीमा परेको छ । नेपालको समूहमा अफगानिस्तान, हङकङ र स्कटल्यान्ड पनि छन् । समूह एमा दुई पटकको विश्वकप विजेता वेस्ट इन्डिजसहित आयरल्यान्ड, यूएई, नेदरल्यान्ड्स र पपुवा न्युगिनी रहेका छन् । समूहगत चरणमा शीर्ष तीन स्थानभित्र पर्ने टोलीले सुपर सिक्स चरणमा स्थान बनाउनेछन् । सुपर सिक्सबाट फाइनल प्रवेश गर्ने दुई टोली सन् २०१९ को विश्वकपका लागि छनोट हुनेछन् । एसोसिएट टोलीहरूमध्ये शीर्ष तीनभित्र (नेदरल्यान्ड्सबाहेक) पर्ने टोलीले आगामी चार वर्षका लागि एकदिवसीय टोलीको मान्यता पनि पाउनेछन् । नेपालले आइतबार बलियो प्रतिद्वन्द्वी आयोजक जिम्बावेविरुद्धको खेलसँगै प्रतियोगिताको सुरुवात गर्दै छ । जिम्बावेविरुद्धको खेल अघि नेपालले सामान्य अभ्यास र मैदानबाहिरै रहेर प्रतियोगिताको तयारी गर्नेछ ।"
सन्दीप लामिछानेको अर्को सफलता : गेलको कप्तानीमा सीपीएल खेल्ने पक्का,काठमाडौं : नेपालकै पहिलो खेलाडीका रुपमा यस सिजनको आइपीएलमा छानिएका क्रिकेटर सन्दीप लामीछानेले अर्को सफलता हात पारेका छन् । उनी वेस्ट इन्डिज क्रिकेट बोर्डले आयोजना गर्ने टीट्वीन्टी क्रिकेट लिग 'क्यारिवियन प्रिमियर लिग'(सीपीएल)मा समेत छानिएका छन् । यस लिगमा वेस्ट इन्डिजको नामबाट अन्तराष्ट्रिय क्रिकेटमा भाग लिने क्यारावियन राष्ट्रका विभिन्न क्लबहरुको प्रतिस्पर्धा हुने गर्दछ । विश्वभरका उत्कृष्ट क्रिकेटरहरु उक्त लिगमा खेल्ने गर्छन । सीपीएल २०१८ को सिजनका लागि बिहीबार लण्डनमा भएको अक्सनमा सान्ट किट्स एण्ड नेभिज प्याट्रियटले सन्दीपलाई ५ हजार अमेरिकी डलरमा टिममा भित्र्याएको हो । सान्ट किट्स एण्ड नेभिज प्याट्रियट वेस्ट इन्डिज क्रिकेट टोलीका आक्रमक ब्याट्स म्यान क्रिस गेलको कप्तानीमा रहेको टोली हो। यो प्रतियोगिता आगामी ८ अगस्ट देखि १६ सेप्टेम्बरसम्म क्यारिबियन क्षेत्रमा हुनेछ ।
"मेसीको गोलले जिताएन, बार्सिलोना थप दबाबमा",काठमाडौं : स्पेनिस ला लिगाको यस सिजनमा अपराजित रहेको बार्सिलोना बिहीबारको खेलमा बराबरीमा रोकिँदा थप दबाबमा परेको छ । ला लिगाको अंक तालिकामा शीर्ष स्थानमा रहेको बार्सिलोना बिहीबारको खेलमा लस पाल्मससँग ११ को बराबरीमा रोकिएपछि दोस्रो स्थानको यथ्लेटिको मड्रिडसँग अंक दूरी बढाउने अवसरबाट बञ्चित भएको हो । लस पाल्मसको घरेलेु मैदानमा भएको खेलमा २१ औं मिनेटमा मेसीको गोलबाट बार्सिलोनाले अग्रता बनाएको थियो । दोस्रो हाफको केही मिनेटमा नै लस पाल्मसले पेनाल्टी पायो उक्त पेनाल्टीलाई जोनाथन कालेरीले गोलमा परिणत गरी खेललाई बराबरीमा पुयाए । त्यसपछि खेलको पूरा अवधिमा कुनै टोलीले गोल नगर्दा बराबरीमा टुंगियो । यो बराबरीसँगै २६ खेलबाट ६६ अंक जोडेको बार्सिलोना दोस्रो स्थानको यथ्लेटिको मड्रिडभन्दा ५ अंकले मात्रै अगाडी रहेको छ । समान खेलबाट यथ्लेटिको मड्रिडको ६१ अंक रहेको छ । पछिल्ला ५ खेलमा यथ्लेटिको मड्रिडले सबैमा जित निकालेको छ भने बार्सिलोनाले जम्मा २ खेलमा जित र ३ खेलमा बराबरीमा रोकिएको छ ।
नेमार बिना पीएसजीको सहज जित,पेरिस : टोलीका महत्वपूर्ण स्ट्राइकर नेमार बिना पेरिस सेन्ट जर्मन (पीएसजी) ले मार्सेलाई ३० गोलले हराउँदै फ्रेन्च कप फुटबलको सेमिफाइनलमा प्रवेश गरेको छ। क्वार्टरफाइनल खेलमा पीएसजीले मार्सेलोविरुद्ध सनसनी मच्चाएको थियो। पीएसजीको जितमा एन्जल डी मारियाले दुई गोल गरे। मारियाले ४५औं र ४८औं मिनेटमा गोल गरेका थिए। अर्को गोल इडिन्सन काभानीले ८१औं मिनेटमा थपेका थिए। खेलभर पीएसजीको दबाब झेलेको मार्सेलोले कुनै पनि गोल गर्न लायक अवसर बनाउन सकेन। नेमार यसअघि लिगअन्तर्गत मार्सेलोविरुद्धकै खेलमा घाइते भएका थिए। नेमारले शल्यक्रिया गर्ने भएकाले थप दुई महिना मैदानबाहिर रहनेछन्। नेमारको स्थानमा खेलाइएका मारियाले दुई गोल गर्दै उनको अभाव मेटेका थिए। जितसँगै पीएसजीले फ्रेन्च कपको सेमिफाइनलमा प्रवेश गरेको छ। लिगको उपाधि दौडमा रहेको पीएसजीले शनिबार ट्रोयससँग प्रतिस्पर्धा गर्नेछ। च्याम्पियन्स लिगमा भने पीएसजीले मंगलबार रियल म्याड्रिडको सामना गर्नेछ। यसैगरी फ्रेन्च कपअन्तर्गत अर्को खेलमा चाम्बलीले स्टार्सबर्गलाई १० गोलले हरायो। चाम्बलीको कठिन जितमा लासाना डोउकोरेले ८३औं मिनेटमा गोल गरेका थिए।
नेमारले रसिया विश्वकप गुमाउन सक्ने,"काठमाडौँः पेरिस सेन्ट जर्मेनका स्ट्राइकर नेमारले रसियामा हुन लागेको विश्वकप फुटबल गुमाउन सक्ने जोखिम बढेको छ । गत आइतवार लिग वान अन्तरगत मार्सिल्लेविरुद्धको खेलका क्रममा कुर्कुचामा गहिरो चोट बोकेपछि नेमार यो सिजनभर मैदानबाट बाहिर रहने भएका हुन् । ब्राजिलका प्रमुख स्ट्राइकर नेमारको चोटग्रस्त खुट्टाको अपरेशन ब्राजिलमा शनिबार हुँदैछ । घाइते भएपछि उनले च्याम्पियन्स लिग अन्तरगत रियल मड्रिडविरुद्धको पिएसजीका लागि गर या मर भिडन्त गुमाउने पक्का भइसकेको छ । साथै चोटग्रस्त भएकाले यो सिजन उनी मैदानमा नदेखिने समाचारसँगै विश्वकप गुमाउने सम्भावनाले ब्राजिलियन टोलीमा चिन्ता छाएको छ । आइतवार भएको मार्सिल्लेविरुद्धको खेलको ८० औँ मिनेटमा चोटग्रस्त भएपछि उनलाई स्ट्रेचरमा राखेर मैदान बाहिर लगिएको थियो । त्यसको भोलिपल्ट उनका पिताले नेमार कम्तिमा ६ हप्ता मैदान बाहिर रहने बताइसकेका डेली मेलले जनाएको छ । उनी खुट्टाको अप्रेशनका लागि फ्रान्सबाट बिहीबार ब्राजिल पुगिसकेका छन् । त्यहाँ उनलाई एयरपोर्टबाट ह्वीलचियरमा राखेर बाहिर लगिएको थियो । शनिबार गर्न लागिएको खुट्टाको अप्रेशनका लागि नेमार ब्राजिलको दक्षिणी सहर बेलो होरिजोट पुग्दैछन् । त्यहाँस्थित माटेर डेई अस्पतालमा उनको खुट्टाको अप्रेशन हुनेछ । ब्राजिलियन फुटबल टिमका चिकित्सक रोड्रिगो लस्मरले अप्रेशनपछि नेमार कम्तिमा पनि तीन महिनाका लागि फुटबल मैदानबाट बाहिर रहने ब्राजिलियन पत्रिका ओ गोल्बोलाई बताएका छन् । नेमारको खुट्टाको औँला र कुर्कुच्चासँगै जोडिएको लामो हड्डी भाँच्चिएको छ, खुट्टालाई बलियो बनाउने यो महत्त्वपूर्ण हड्डी हो, उनले भने, शनिबार अप्रेशन भएपछि नेमारले कम्तिमा पनि तीन महिनाका लागि विश्राम लिनुपर्ने हुन सक्छ । आगामी जुन महिनाको पहिलो साताबाट रसियामा विश्वकप फुटबल सुरु हुँदैछ । त्यसअघि फ्रान्सेली क्लब पिएसजीले खेल्ने सबै खेल नेमारले गुमाउने पक्का भइसकेको छ । यस्तोमा उनलाई विश्वकप अघि नै फुटबल मैदानमा फर्काउने गरी ब्राजिलमा उपचार थालिँदैछ । कम्तिमा पनि विश्वकपको एक साता पहिलेसम्म उनको खुट्टालाई दुरुस्त बनाउने प्रयासमा ब्राजिलियन फुटबल टिमका चिकित्सक जुटेका स्काई स्पोर्ट्सले जनाएको छ । यदि उनको खुट्टा त्यो बीचमा ठीक नभएमा नेमारले विश्वकप पनि गुमाउने डर ब्राजिलियन फुटबल टिममा रहेको छ । नेमारले विश्वकप अघि मार्च अन्तिममा विश्वविजेता जर्मनीविरुद्ध हुने मैत्रीपूर्ण खेल गुमाउने कुरा ब्राजिलियन टिमले पुष्टि गरिसकेको छ । ब्राजिलियन फुटबल टिमका म्यानेजर टिटेले यही मे महिनाको मध्यमा रसिया विश्वकपका लागि ३० सदस्यीय सुरुवाती टिमको घोषणा गर्दैछन् । त्यही मध्येबाट जर्मनीविरुद्ध मैत्रीपूर्ण खेल्ने २३ सदस्यीय टोलीको छनोट गरिने छ । नेमार रसिया विश्वकप अन्तरगत जुन १७ मा स्वीटजरल्यान्डविरुद्ध हुने ब्राजिलको पहिलो खेलका लागि तयार हुने विश्वास म्यानेजर टिटेले पनि गरेका छन् । तर, खुट्टाको हड्डी भाँचिएका नेमार फिट हुन लामो समय लाग्ने भएकाले विश्वकप गुमाउन सक्ने जोखिम पनि उत्तिकै रहेको टिटेले बताएका छन् । नेमार यही सिजन स्पेनिस क्लब बार्सिलोनाबाट २२२ करोड युरो (२६३ करोड डलर) को कीर्तिमानी राशिमा फ्रान्सेली क्लब पिएसजी पुगेका थिए ।"
उच्च फर्ममा ग्रिजम्यान,"म्याड्रिड : उपाधि होडमा ठूलो अर्थ राख्ने शीर्ष स्थानको बार्सिलोनाविरुद्धको महत्वपूर्ण खेल अघि एट्लेटिको म्याड्रिडका फ्रान्सेली स्ट्राइकर एन्टोइन ग्रिजम्यान उच्च फर्ममा देखिएका छन्। यसले लामो समयपछि उपाधिको आशा गरिरहेको एट्लेटिको म्याड्रिडका समर्थकलाई खुसी दिएको छ। लिग अंकतालिकाको दोस्रो स्थानमा रहेको एट्लेटिकोले यही आइतबार शीर्ष स्थानको बार्सिलोनासँग प्रतिस्पर्धा गर्दै छ। यो खेलमा बार्सिलोनालाई पराजित गर्न सकेको अवस्थामा एट्लेटिकोले अंक दूरी छोट्याउँदै उपाधिको सम्भावना थप बलियो बनाउनेछ। गत आइतबार सेभिलविरुद्ध भएको खेलमा ह्याट्रिक गरेका ग्रिजम्यानले बुधबार लेगानेसविरुद्ध भएको खेलमा चार गोल गरेका छन्। उनकै उत्कृष्ट प्रदर्शनमा एट्लेटिकोले लेगानेसविरुद्ध ४० को जित हात पारेको छ। उनको प्रदर्शनमा प्रशिक्षक डिइगो सिमोन पनि खुसी देखिएका छन्। उनै साँच्चिकै असाधारण खेलाडी हुन्। उनले धेरै अवसरमा त्यो क्षमता प्रदर्शन गरी पनि सकेका छन्, प्रशिक्षक सिमोनले भन्छन्, उनीसँग निक्कै क्षमता छ। त्यसैले उनी खेलमा प्रभाव पार्न सक्छन्। स्पेनिस लिगमा केही समयअघि मात्रै बार्सिलोनाले दोस्रो स्थानको एट्लेटिकोविरुद्ध स्पष्ट ११ अंकको अग्रता बनाएको थियो। यद्यपि बिहीबार बार्सिलोनाले लस पाल्मसविरुद्ध खेल्नुअघि एट्लेटिकोले दूरी चार अंकमा झारेको छ। यस क्रममा एट्लेटिकोले आफ्नो पछिल्लो आठ खेलमा लगातार जित हात पारेको छ। ग्रिजम्यानले खेलको दुवै हाफमा दुईदुई गोल गरेका थिए। लेगानेसविरुद्धको चार गोलसँगै ग्रिजम्यानले स्पेनी लिगमा आफ्नो गोल संख्या १५ पुर्याएका छन्। उनले सर्वाधिक गोल गर्ने खेलाडीको सूचीको चौथो स्थानमा रियल म्याड्रिडका क्रिस्टियानो रोनाल्डोलाई उछिनेका हुन्। ला लिगामा सेल्टा डी भिगोका इयागो अस्पास तथा बार्सिलोनाका लुइस स्वारेज र लियोनल मेसीले समान २२ गोल गरेका छन्।"
