शीर्षक,विवरण
भाषानीति कार्यान्वयन कसरी ?,"नेपाल बहुभाषिक मुलुक हो। यसको भाषिक विविधतालाई संविधानमा समेत समेटिएको छ। नेपालको संविधानमा लिपिबद्ध गरिएको भाषा नीतिहरूलाई स्थानीय निकायसम्म कसरी र कस्तो संयन्त्रमार्फत कसरी लागू गर्न सकिन्छ भन्ने बारेमा कानुनी र व्यावहारिक पक्षहरूको चर्चा गरिनु जरुरी छ। विद्यमान संवैधानिक र कानुनी प्रावधानका आडमा उपयुक्त भाषानीति निर्माण र ती नीतिहरूको प्रभावकारी कार्यान्वयन गर्नुपर्ने देखिन्छ। भाषिक स्थिति २०६८ को जनगणनामा नेपालमा १२३ र अन्य केही भाषा बोलिने तथ्य उल्लेख छ। यसले नेपालमा बसोबास गर्ने सबै भाषिक समुदायलाई पहिचानको अवसर मात्र दिएको छैन, तिनीहरूको आत्मसम्मानमा बढावासमेत दिएको छ। तथापि दैनिकरूपमा भाषा प्रयोगमा वृद्धि गर्न सकिएन भने संवैधानिक व्यवस्थाले मात्र यहाँका अल्पसंख्यकका भाषाहरूको श्रीवृद्धि हुन सक्दैन। भाषिक अधिकारलाई मानवाधिकारकै अंशका रूपमा लिइने हुनाले जातीय पहिचान र भाषासंरक्षणका संवैधानिक व्यवस्था सकारात्मक रूपमा लिनुपर्छ। संघीय नेपालमा भाषिक नीति र सरकारी कामकाजको भाषाका साथसाथै नेपालमा बोलिने भाषाका बारेमा सरकारी धारणा निर्माण गर्नका लागि सुझाव दिन भाषा आयोगको गठन भइसकेको छ। यसले पूर्णता भने अहिलेसम्म ग्रहण गर्न सकेको छैन। तथापि भाषा आयोगले केही काम प्रारम्भ गरेको छ। भाषा योजनाका सैद्धान्तिक धारणा आत्मसात गर्न सकिएन भने सबैलाई खुसी पार्न कोसिस गर्दा कोही पनि सन्तुष्ट नहुने सम्भावना पनि हुन्छ। यस्तो परिस्थितिमा संविधानमा नेपालमा बोलिने भाषाहरूका सम्बन्धमा उल्लेख गरिएका भाषिक व्यवस्था, जनगणनामा सूचीकृत भाषाहरूका विविध पक्षका बारेमा प्राज्ञिक छलफललाई निरन्तरता दिन अझै जरुरी छ। अल्पसंख्यक भाषा छुट्याउन आवश्यक नेपालमा बोलिने भाषालाई स्वदेशी र विदेशी अनि ठूला र अल्पसंख्यक भाषाहरूमा छुट्याउन जरुरी छ। भाषिक अभियन्ताहरूलाई यस्तो वर्गीकरण मन नपर्न सक्छ तर यो यथार्थताबाट अलग्गिन खोज्दा नेपालमा बोलिने वास्तवमै अल्पसंख्यक भाषाहरूलाई भने न्याय हुँदैन। नेपालको संविधानमा अल्पसंख्यक भाषाहरूको परिचय दिइएको छैन। नेपालमा बोलिने सबै भाषाहरू राष्ट्र भाषा भए पनि सबै भाषाहरू समान स्तरमा विकास भएका छैनन्। भाषा आयोगले यस सम्बन्धमा प्रष्ट धारणा निर्माण गरेर सोहीअनुसार सरकारलाई सुझाव दिनु आवश्यक छ। अन्यथा नेपालमा राष्ट्र भाषाहरू थपिँदै जाँदा र यहाँका अल्पसंख्यक भाषा सम्बन्धमा कानुनी प्रावधान नहुँदा यी भाषाहरू सिधै अन्यायमा पर्नेछन्। यस्तो अस्पष्टता रहेसम्म प्रत्येक पटक जनगणनापछि सरोकारवालाहरूले यी भाषाहरूको सूचीमा परिवर्तन ल्याउन सक्छन्। मानौं अर्को जनगणनामा २०० भाषा मातृभाषाका रूपमा सूचीकृत भए। यसमा थपिएका भाषाहरूको हैसियत कस्तो हुने ? के थपिँदै जाने भाषाहरूलाई नेपालका बोलिने भाषाहरू जस्तै सुविधा र विकास गर्दै जाने ? यी र यस्तै प्रश्नहरूमा छलफल हुनु जरुरी छ। संयुक्तराष्ट्र संघको मानव अधिकार समितिले समेत संख्याका आधारमा कम मानिसले बोल्ने भाषालाई अल्पसंख्यक भाषाको मान्यता दिएको छ। भारतको अदालतले अल्पसंख्यक भाषाहरूलाई परिभाषित गरेको छ। कुनै भाषा कुनै राज्यमा अल्पसंख्यक हुन सक्छन् तर पूरा मुलुक वा अन्य प्रान्तमा ती भाषा बोल्नेको संख्या उल्लेख्य हुन सक्छ। जस्तै हिन्दी भारतका केही प्रदेशमा बहुसंख्यकको भाषा भए पनि गुजरात, नागाल्यान्ड, पन्जाव, तामिलनाडु आदि राज्यहरूमा अल्पसंख्यकको भाषा हो। संवैधानिक र कानुनी व्यवस्था नेपालको संविधानले सांस्कृतिक र भाषिक विशेषतालाई अंगीकार गरेको छ। बहुसंख्यक नागरिकहरू बहुभाषिक हुनु यहाँको अर्काे स्वस्थ बहुभाषिक पक्षसमेत हो। शिक्षा, बसाइसराइ, सहरीकरण र विश्वव्यापीकरणले नेपालका अधिकांश भाषाका वक्ता बहुभाषिक भएका छन्। संवैधानिक व्यवस्थाको साथसाथै भाषा आयोगका सम्बन्धमा व्यवस्था गर्न बनेको विधेयक, २०७४ का साथसाथै भाषा नीतिको कार्यान्वयनका क्रममा आउने कानुनी जटिलतालाई न्यायालयले गर्ने फैसला नै कानुनी व्यवस्थाका रूपमा स्थापित हुँदै जाने प्रष्ट छ। नेपालको संविधानका विभिन्न धाराहरूमा भएको प्रावधानले नेपालमा बोलिने सबै भाषाहरूको संवैधानिक हक स्थापित गरेको छ। भाषानीति कार्यान्वयनमा जटिलता थपिँदै जानसक्छन् र समयक्रममा ती जटिलताका समाधान पनि हुँदै जान्छन्। तसर्थ भाषानीति गतिशील हुनुपर्छ। भाषा आयोगले हालसम्म गरेका कामका उपलब्धिका सम्बन्धमा धेरै प्रश्न गर्नुपर्ने अवस्था छैन। आयोगले पूर्णता नपाइसकेका सन्दर्भमा समेत यसले केही कार्यहरूलाई निरन्तरता दिएको छ। माथि उल्लेख गरिएको विधेयकको पहिलो उद्देश्य नेपालमा बोलिने भाषाको पहिचान गर्ने समेत रहेको छ। यसकारण भाषा आयोगले जनगणनामा उल्लेख भएका भाषाका मात्र चर्चा गर्ने हो कि नेपालमा बोलिने अन्य भाषाहरूका बारेमा समेत अध्ययन अनुसन्धान गर्ने हो छलफल हुन जरुरी छ। विधेयकको दोस्रो बुँदामा उल्लेख गरिएको व्यवस्थाअनुसार भाषा आयोगले भाषानीति कार्यान्वयनका सम्बन्धमा परिकल्पना गरेका संस्थागत उपायहरूको बारेमा पनि आयोगले प्रष्ट्याउनुपर्छ। यी विषयहरूमा बृहत छलफल हुनु जरुरी छ। भाषानीति कार्यान्वयनमा जटिलता थपिँदै जान सक्छन्। ती जटिलताका समाधान पनि हुँदै जान्छन्। उदाहरणका लागि भारतमा संविधान जारी गरिएको पन्ध्र वर्षपछि सन् १९६३ मा जारी भएको भाषा ऐनलाई सन् १९६७ मा पुनः संशोधन गरिएको थियो। श्रीलंकामा मूलतः सिंहाली समुदाय र भाषालाई महŒव दिएर सन् १९५६ मा सिंहाला भाषालाई मात्र सरकारी कामकाजमा लगाउने गरी कानुन निर्माण गरिएको थियो। तामिलहरूको जातीय र भाषिक पहिचानका मागका कारण द्वन्द्व उत्पन्न भएपश्चात सन् १९५८ मा तामिल भाषालाई पनि सीमित कार्यमा प्रयोग गर्न सकिने गरी कानुन बनाइयो। जातीय द्वन्द्वकै कारण श्रीलंकामा यससम्बन्धमा पटकपटक संविधान र कानुन परिवर्तन भएका छन्। तसर्थ भाषानीति गतिशील हुन्छ र भाषिक मुद्दाहरूलाई सम्बोधन गर्न संशोधन हुँदै जान जरुरी हुन्छ। भाषा ऐनको पर्खाइ भाषिक विषयमा स्पष्टताका लागि भाषा ऐनको आवश्यकता पर्छ। नेपालमा नेपालीका अतिरिक्त प्रदेशहरूमा कुन कुन भाषा प्रयोग हुन सक्छन् ? केन्द्रीय र प्रादेशिक संसद्मा कुनकुन भाषा चलाइन्छन् ? भारतमा अंग्रेजी र हिन्दी दुवैलाई कामकाजी भाषाको रूपमा प्रयोग गर्न सकिने कानुनी व्यवस्था छ। भारतका प्रान्तहरूमा फरकफरक भाषाका प्रयोग हुन्छ। नेपालमा पनि दुई वा बढी भाषा यी निकायहरूमा प्रयोग गर्न सकिन्छन् कि ? प्रदेश वा केन्द्रमा नेपालीबाहेक अर्को कुनै भाषा प्रयोग हुन सक्ने अवस्थामा कुन भाषालाई आधिकारिक भाषा मान्ने ? यस्तो अवस्थामा अनुवादको व्यवस्था अनिवार्य हुन्छ। यसरी दुई भाषा सँगसँगै प्रयोग गर्दा र अनुवादमा विवाद भएमा कानुनी उपचारमा कुन भाषाको अभिलेखलाई आधार मानेर कानुनी निकास दिने ? भाषासम्बन्धी यी र यस्तै विविध पक्षहरूको व्यवस्थापन गर्नका लागि समेत भाषा ऐनको आवश्यकता छ। स्थानीय निकायले आफूखुसी विभिन्न भाषाहरूलाई स्थानीय वा प्रदेशमा प्रयोग गर्दै जाँदा विविध किसिमका भाषिक समस्या आउन सक्छन्। किनभने नेपालका प्रदेशहरूमा र स्थानीय निकायमा भाषा व्यवस्थापनका लागि छुट्टै संरचना निर्माण भइसकेको छैन। कीर्तिपुर नगरपालिकाले नेवारी भाषा प्रयोगमा ल्याउने निर्णय गरेको छ। यो अधिकार स्थानीय निकायलाई छ कि छैन ? यो जस्ता विषयहरू प्रष्ट्याउनका लागि पनि भाषा ऐनको आवश्यकता छ। कानुनी र संवैधानिक व्यवस्थालाई स्थानीय निकायसम्म पुर्याउनका लागि भाषासम्बन्धी संयन्त्रको आवश्यकता पर्छ। केन्द्रीय, प्रदेश र स्थानीय सरकारहरूले भाषाका बारेमा निर्माण गर्ने नियम र कानुनी व्यवस्थालाई लागू गर्न भाषासम्बन्धी संयन्त्रको आवश्यकता पर्छ। संस्थागत संरचना संवैधानिक व्यवस्थालाई प्रदेश र स्थानीय तहसम्म पुर्याउन भाषासम्बन्धी संस्थागत संरचना निर्माण अनिवार्य हुन्छ। भाषासम्बन्धी विधेयकमा यसबारेमा ठोस रूपमा केही उल्लेख गरिएको छैन। संविधानमा जस्तै यस विधेयकमा पनि भाषा आयोगका काम कर्तव्यका बारेमा उल्लेख गरिएको छ। भाषाका विविध पक्षको व्यवस्थापनका लागि चाहिने संस्थागत संरचनाको बारेमा पनि उल्लेख हुनु आवश्यक छ। अहिले भाषा आयोगलाई दिइएको जिम्मेवारी पूरा गरिसक्दा के कस्ता संस्थागत संरचना बन्छ भन्ने प्रश्न पनि अहिले सान्दर्भिक छ। अरू केही विषयहरू पनि स्पष्ट हुनु जरुरी छ। प्रदेशमा यसका लागि के कति कति संस्थाहरू र संरचना आवश्यक छन् ? यी संस्थाहरूको कानुनी हैसियत के हुने ? यस्ता संस्थाहरू सरकारी मात्र हुने अथवा गैरसरकारी समेत समावेश गर्ने ? यस्ता संस्थाहरूले के कस्ता कार्य गर्ने ? यसका लागि के कस्ता पूर्वाधारहरू आवश्यक पर्छ ? त्यसका लागि आर्थिक स्रोतको व्यवस्था कसरी गर्ने ? नेपालमा अहिले भाषासम्बन्धी काम गर्ने संस्थाहरूमध्ये धेरै सरकारी अनुदानमा आ िश्रत छन्। भाषाविज्ञान केन्द्रीय विभाग, भाषा आयोग, नेपाल प्रज्ञा प्रतिष्ठान, आदिवासी जनजाति राष्ट्रिय उत्थान प्रतिष्ठान जस्ता कार्यालयहरूले नेपालका भाषाहरूको उत्थान, अभिलेखीकरण तथा अध्ययनमा आआफ्नै किसिमले कार्यक्रम सञ्चालन गरेका छन्। यी संस्था एकअर्कामा पूरकका रूपमा सहभागी हुन्छन् भन्ने प्रश्नसमेत उत्तिकै सान्दर्भिक छ। संस्थागत संयन्त्र हुने हो भने एउटै काम दोहोरिने स्थिति हटाउन सक्छ र भाषिक कानुन कार्यान्वयनमा मद्दत पुर्याउँछ। यस्ता संरचनाहरूको निर्माणमा भाषाविद् तथा भाषाविज्ञानका अनुसन्धाताहरू समेत समावेश गर्न सकिन्छ। यिनीहरूले भाषा विकासका लागि सामग्रीहरूको निर्माण, सामग्रीहरूको अनुवाद तथा तालिममा प्रयोग गर्न सकिन्छ। पूर्वाधार विकास नेपालका अधिकांश अल्पसंख्यक भाषाहरूका विविध आयामहरूको विकासका लागि यी भाषा प्रयोगको अधिकतम अवसर हुनुपर्छ। यसरी भाषा विकासका लागि भाषाका पूर्वाधारहरूको विकास गरिनुपर्छ। यसैका आधारमा भाषाहरू सबल बनाउन सकिन्छन्। भारतमा अंग्रेजी भाषाले व्यापार, शिक्षा, राष्ट्रिय र अन्तर्राष्ट्रिय सम्पर्क र विज्ञान र प्रविधि जस्ता सामाजिक क्षेत्र समेट्छ। अर्कातिर अल्पसंख्यक र जनजातिका भाषा घर र समाजमा मात्र प्रयोग गरिन्छन्। नेपालका सन्दर्भमा पनि समेत यही कुरा लागू हुन्छ। ती भाषाको प्रयोग बढाउन लक्षित व्यक्तिहरूका लागि तालिम, सामग्री निर्माण तथा अनुवादलाई विस्तार गरिनुपर्छ। भारतका राज्यहरूमा बोलिने भाषाहरू त्यहाँका लागि उपयुक्त र पारदर्शी छन्। नेपालका प्रदेशहरूमा कुनकुन भाषा प्रयोग गर्ने भन्ने विषय टुंग्याउन बाँकी भए पनि अल्पसंख्यक भाषाहरूको स्थान अन्य भाषाहरूले लिए भने ती भाषा बलियो हुने अवसर पाउँदैनन्। नेपालका विभिन्न क्षेत्रमा बोलिने भाषा प्रयोगको क्षेत्र विस्तारका लागि र यी भाषाका बारेमा अनुसन्धान, तालिम र अन्य विविध कार्यक्रमहरू गरिनुपर्छ। यसले भाषानीतिको प्रभावकारितामा समेत टेवा पुर्याउँछ। भाषाविज्ञान, भाषिका, भाषा शिक्षण, शब्दकोष निर्माण, लेखनपद्धतिका बारेमा अनुसन्धान हुनु जरुरी छ। निष्कर्ष संस्थागत संरचना र पूर्वाधार विकासका लागि ऐनकानुन निर्माण गर्नुपर्ने र त्यसको आडमा भाषा नीति कार्यान्वयन गर्दै जानुपर्ने देखिन्छ। भाषा अध्ययन क्षेत्रको सरकारी अनुदान कनिका बाँडेजस्तो हुनबाट बच्न विभिन्न सरोकारवालाहरूको समन्वयात्मक भूमिका हुनु जरुरी छ। सरोकारवाला निकायहरूले सम्पन्न गरेका अध्ययन अनुसन्धानको वस्तुगत समीक्षा गरेर त्यसकै आधारमा भाषा आयोगले अगाडिको लक्ष तय गर्नुपर्ने देखिन्छ। डा ढकाल त्रिभुवन विश्वविद्यालय भाषाविज्ञान केन्द्रीय विभागका प्रमुख हुन्।"
मिथ्याको राजनीति र मृत्युमार्गका प्रजातन्त्र,"नेपालको अभ्यास र अनुभवले पनि भन्छप्रजातन्त्रविरोधी राजनीतिक शक्ति वा समूहहरूबाट हुने जस्तोसुकै क्रुर आक्रमणलाई प्रजातन्त्रले सयपचास वर्षसम्म पनि सामना गर्न सक्छ, तर त्यस्तो आक्रमण स्थापित प्रजातान्त्रिक दलहरू र निर्वाचित सरकारहरूबाट हुन थाल्यो भने प्रजातन्त्र ५० दिन पनि बाँच्न सक्दैन र नष्ट भ्रष्ट हुन पुग्छ। कारण प्रष्ट छप्रणालीबाहिरबाट हुने प्रहारविरुद्ध प्रजातन्त्रले बलियो प्रतिरक्षा क्षमता आर्जन गरेको र सोहीअनुरूपका संरचनाहरू विकास गरेको हुन्छ, तर प्रणालीभित्रकाको प्रहारविरुद्ध प्रजातन्त्र सुरक्षाविहीन र निरीह बन्न पुग्छ। त्यसैले प्रजातन्त्रमाथि प्रचण्ड र बाबुराम वा विप्लवहरूबाट भन्दा गिरिजाप्रसाद, शेरबहादुर, ओली, नेपाल, रामचन्द्र, निधि र वामदेवहरूको प्रहार निर्णायक रूपमा घातक सावित हुने गरेको हो। अर्थात प्रजातन्त्रले सबै शासन प्रणालीमाथि विजय प्राप्त गरेको छ तर आफैंभित्रका सडन र जलनबाट भने निरन्तर पराजित भइरहेको छ। त्यस्तै, चीन वा रूसको नभएर भारत, बेलायत, अमेरिका, नर्वे, डेनमार्क वा स्विजरल्यान्ड जस्ता मुलुकहरूको दबाब, प्रभाव, प्रहार, भार र हस्क्षेपबाट नेपालको प्रजातन्त्र यति असुरक्षित, निरीह, कमजोर हुन पुगेको हो। नेपाल जस्ता मुलुकका प्रजातन्त्रहरूको सम्मान र मर्यादाविरुद्धका निरन्तर अभ्यासका चरित्रहरू उनीहरूकै राजनीतिक संस्कृतिको चरित्र बन्न पुग्दा आज लामो प्रजातान्त्रिक अभ्यासको इतिहास भएका ती मुलुकहरूमा पनि प्रजातन्त्र मृत्युमार्गतर्फ बढिरहेकोबारे तिनै मुलुकका राजनीतिज्ञ, प्राज्ञ र विश्लेषकहरू लेखिरहेका र भनिरहेका छन्। नेपाली प्रजातन्त्रको उपरोक्त अभावहरूकै कारण पर्दा पछाडिका केही पात्र र स्वार्थ समूहको बल पाएर कुनै व्यक्ति वा सानो समूहले पनि मुलुकको नियम, कानुन, संस्था र संरचनाहरू सबैलाई ठाडै धोती लगाइदिने अवस्था बनेको छ। निर्वाचन हारेका दुईचारजनाले बाह्य शक्तिको सहयोग, समर्थन र सुरक्षा पाएर मुलुकमा नाकाबन्दी लगाइदिने, अन्तर्राष्ट्रिय सीमानामा बसेर नेपालपट्टि ढुंगा बर्साउने र राजनीतिका कोर्स र निर्णयप्रक्रियालाई मुलुक र राजनीतिविरुद्ध नै लक्षित गराइदिने सामथ्र्य प्रदर्शन गरेका छन्। अनि तिनै शक्तिहरूलाई सुम्सुम्याउँदैसुम्सुम्याउँदै संसद्मा र एउटा अत्यन्त संवेदनशील प्रदेशमा सर्वेसर्वा हुने हैसियत निर्माण गरिदिन्छन्। तर केही चारित्रिक भिन्नता रहे पनि नेपाली राजनीतिमा नेपाली कांग्रेस, एमाले, माओवादी सबैले बाह्य शक्तिहरूको त्यस्तो हस्तक्षेपलाई आमन्त्रण, स्वागत र सम्मान गरेका छन्। सरकारमा जाने दल र पात्रहरू फेरिइरहने तर चरित्र प्रवृत्ति उही रहने नेपाली राजनीतिको नियतिले नेपालको प्रजातन्त्रलाई पत्रु राजनीतिक प्रणालीमा रूपान्तरण गरिसकेको छ। स्थानीय तहदेखि संघीय संसद्का लागि विभिन्न किसिमका उम्मेदवारहरूको चयनदेखि निर्वाचनका अभ्यास र निर्वाचनपछिका राजनीतिक मार्गले नेपालको कथित लोकतन्त्रको धज्जी उडाएको छ। तर प्रजातन्त्रको यो दुर्भाग्य नेपालमै सीमित छैन। हालै ब्रिटिस साप्ताहिक दी इकोनोमिस्टद्वारा प्रकाशित चार्टअनुसार प्रजातान्त्रिक शासन भएका मुलुकमध्ये ५० प्रतिशत मुलुकहरूको प्रजातन्त्र रोगग्रस्त छ। विभिन्न सूचकहरूका आधारमा इकोनोमिस्टले अस्ट्रेलिया, क्यानाडा र उत्तर युरोपका नर्वे, स्विडेन, फिनल्यान्डजस्ता मुलुकहरूलाई मात्र प्रजातान्त्रिक मुलुककोरूपमा स्वीकार गरेको छ। भारत र अमेरिकाको प्रजातन्त्रलाई पनि उसले अपूर्ण र त्रुटियुक्त प्रजातन्त्रकोरूपमा चित्रण गरेको छ। नेताहरू र उनका आसेपासेहरूले नेपालको कथित लोकतन्त्र र संविधानको श्रेष्ठताको जति भजन गाए पनि अन्तर्राष्ट्रिय समुदायले नेपालको शासनलाई प्रजातान्त्रिक मान्न छोडेको धेरै भइसकेको छ। यसै क्रममा इकोनोमिस्टले नेपालको शासन प्रणालीलाई हाइब्रिड रेजिम भनेको छत्यो भनेको मुलुकमा कुनै व्यक्ति वा समूहविशेषको स्वेच्छाचारी शासन नै हो जहाँ देखाउनका लागि मात्रै आवधिक निर्वाचन जस्ता प्रजातन्त्रका केही लक्षणहरूलाई समेटिएको हुन्छ। हाइब्रिड शासन भनेको आवरणमा प्रजातन्त्र तर सारमा राजनीतिक सडनमा मौलाएको निश्चित स्वार्थसमूहको स्वेच्छाचारी शासन हो। त्यस्तो स्वेच्छाचारिता दल, संसद् र सरकारले मात्र होइन, सडकले पनि देखाउँछ। नेपाली समाजका केही सम्भ्रान्त पेसाकर्मी र मिडियास्वामीहरूले मुलुकको महŒवपूर्ण सार्वजनिक हित र सरोकारलाई संरक्षण गर्ने संवैधानिक अंग र राज्यको न्याय र विवेकलाई प्रतिनिधित्व गर्ने न्यायपालिकालाई समेत सडकमा ल्याएर लान्छित र अपमानित गर्नेगरी चलाएको अभ्यास हाइब्रिड शासनको विशिष्ट उदाहरण हो। मिथ्याको राजनीति र मृत्युमार्गका प्रजातन्त्रहरू आर्थिक कठिनाइ, भूमण्डलीकरणले लाभ नपुर्याएका वर्ग र समुदाय, आप्रवासीहरूको बढ्दो दबाब र प्रजातान्त्रिक दलहरूमा आन्तरिक प्रजातन्त्रको अनुपस्थिति, पार्टीहरूले लिने महत्वपूर्ण निर्णयहरूमा जनता र जनमत बुझ्ने व्यवस्थित विधिका अभाव र मुलुकलाई प्राप्त अवसरहरूमा योग्यता र क्षमताको दुरुत्साहन भइरहँदा संसारभर प्रजातन्त्र प्रतिरक्षात्मक मात्र होइन अलोकप्रिय हुँदै पतनको मार्गतर्फ अग्रसर भइरहेका छन्। प्रजातन्त्र यसरी अलोकप्रिय भइरहँदा सस्तो लोकप्रिय नारा लगाउने कट्टर राष्ट्रवादी शक्तिहरू युरोपका ग्रिस, हंगेरी, इटाली, पोल्यान्ड, स्लोभाकिया र स्विजरल्यान्डको संसद्मा प्रभुत्वपूर्ण हैसियतमा पुगेको र फिनल्यान्ड, नर्वे र लिथुआनियामा संयुक्त सरकारमा छन्। फिलिपिन्समा रोड्रिगो डुटेर्टे र अमेरिकामा डोनाल्ड ट्रम्पको विजयले प्रजातन्त्रको सुखद् भविष्यको संकेत नगरेकोबारे फरेन अफियर्स पत्रिकामा आन्द्रे केन्डालटेलर र इरिका फ्रान्जले हाउ डेमोक्रेसिज फल अपार्ट शीर्षकअन्तर्गत चर्चा गरेका छन्। हाउ डिमोक्रेसिज डाई नामको स्टेभेन लिभिट्सकी र ड्यानियल जिब्ल्याट लिखित एउटा विचारोत्तेजक पुस्तक हालै प्रकाशित छ। उक्त पुस्तकमा लेखकहरूले के स्वीकार गरेका छन् भने हिजो आज यदाकदा कतै सुनिए पनि सैनिक वा अन्य चरित्रका हिंसात्मक विद्रोह र सत्ता नियन्त्रण मूलतः शीतयुद्धकालीन विश्वका चरित्र हुन्। तर शीतयुद्धपछिका तीनदशकको अवधिमा निर्वाचित व्यक्ति वा स्वतन्त्र तरिकाले निर्वाचित सरकारकै नेतृत्वमा प्रजातान्त्रिक संस्थाहरू कमजोर बनेका प्रजातन्त्रलाई मृत्युवरण गर्न वाध्य बनाइने गरिएको छ। लिभिट्सकी र जिब्ल्याटअनुसार निर्वाचित सरकार र व्यक्तिहरू प्रजातान्त्रिक विधिबाट आउने भएकाले उनीहरूसँग प्रजातान्त्रिक वैधता त हुन्छ तर गर्न चाहिं माथि भनेजस्तै सरकारमा बसेर उनीहरूले प्रजातान्त्रिक संस्थाहरूलाई क्रमशःनष्ट गर्दै लैजान्छन्। राज्य र सरकारका सबै संरचना, संस्था, नीति र कानुनलाई आफ्ना सत्तास्वार्थको दास बनाइदिन्छन्। आफू र आफ्ना मतियारहरूलाई लाभ पुर्याउने उद्देश्यले राज्यस्रोतको चरम दुरुपयोग गरेर बलियासमर्थक समूह निर्माण गरेका हुन्छन् र त्यसैको बलमा निर्वाचनमा सफलता पनि हासिल गर्दै जान्छन्। यसरी एकातिर राष्ट्र, राज्य र प्रजातन्त्र कमजोर हुने तर सरकारमा रहेका व्यक्तिहरू बलिया हुने अवस्थाले प्रजातन्त्रको मूल आत्माको हत्या भइसकेको हुन्छ। यस्ता शासनले लाभ र अवसर वितरण गर्ने अधिकार प्रयोग गरेर मिडिया, विभिन्न पेसा, वर्ग र व्यवसायलाई प्रतिनिधित्व गर्ने नागरिक समाज, शैक्षिक प्रतिष्ठान, थिंकट्यांक सबैको निष्ठा र कार्यक्षेत्रलाई भ्रष्ट बनाएर उनीहरूको वैधता समाप्त गराइदिने भएकाले समाजमा तिनको प्रभाव शून्यमा र त्यो भन्दा पनि तल झरेको हुन्छ। तर यी र यस्ता अनेकौं दुष्कर्मका बाबजुद सरकारसँग रहेको वैधता र विशेषाधिकारले गर्दा उनीहरूलाई प्रजातान्त्रिक विधिबाट हटाउन भने सकिन्न। लिभिट्सकी र जिब्ल्याटअनुसार त्यस्ता निर्वाचित तानाशाहहरूले रेडियो र टेलिभिजनहरूलाई नियन्त्रणमा लिन सेनाका अधिकारीहरू होइन पार्टी कार्यकर्ताहरूलाई पठाउँछन्, असत्य समाचारविरुद्ध झन् ठूला असत्य समाचार, लेख, विश्लेषण र टिप्पणीहरूद्वारा राजनीतिक कार्यकर्ता र आमजनताको मनोमष्तिस्कमा झूठ, भ्रम र मिथ्या सूचनाहरू भरिदिन्छन्। उनीहरूले न्यायाधीशहरूलाई गिरफ्तार गर्नु पर्दैन आफ्ना कार्यकर्ताबाट न्यायाधीशका पदहरू भरेर र संविधान र कानुनलाई सत्ता स्वार्थअनुरूप संशोधन गरेर आफ्नो स्थायित्वको मार्ग निर्माण गरेका हुन्छन्। प्रजातान्त्रिक चुनाव जित्छन् तर प्रजातान्त्रिक मूल्यहरूलाई विघटन गरिदिन्छन्। शासनमा पुग्न, बस्न र सत्ता टिकाउन जस्तो कर्म गर्न पनि पछि पर्दैनन्। आफ्नो सत्ताको विरोध गर्नेलाई प्रजातान्त्रिक अधिकार उपयोग गरिरहेका नागरिक वा जनताको रूपमा ग्रहण नगरेर राष्ट्रघाती, अपराधी र जनताको दुष्मनको रूपमा चित्रित गर्दै आफ्ना कार्यकर्ताबाट आक्रमण र तेजोबध गराइदिन्छन्। कुनै सैनिक विद्रोह भएको हुन्न, सैनिक शासनको घोषणा भएको हुन्न, संविधान खारेज पनि गरिन्न,जनताले मुलुक तानाशाही व्यवस्थामा प्रवेश गरेको थाहा नै नपाई पार्टीभित्र र बाहिरका विरोधीहरूलाई व्यापक दुष्प्रचार अभियानबाट खेद्ने, सबै सुविधा, लाभ र अवसरबाट वन्चित गर्ने, लान्छित र अपमानित गर्ने अनि आफ्ना समर्थकलाई हर अवसर र लाभ सुरक्षित गराएर प्रजातन्त्रको मृत्युलाई आमन्त्रण गरिन्छ भन्ने लिभिट्सकी र जिब्ल्याटको मत छ। सत्तारुढ वर्गले आफ्नो सत्तास्वार्थको निरन्तरतालाई सुरक्षित राख्न आफ्नै पार्टीका सदस्य र कार्यकर्तालाई पनि नेतृत्वमा आउनबाट रोक्ने, छेक्ने र उनीहरूलाई एक्ल्याउने र मनोवैज्ञानिकरूपमा निरन्तर दबाब र प्रताडनाको सिकार बनाइन्छ। स्वार्थसमूहले सडकमा लगाउने प्रायोजित नारालाई जनमतको रूपमा ग्रहण गर्ने तर मौन रहेका आम जनतालाई आफ्नो राय व्यक्त गर्न अभिप्रेरित गर्ने विधि र पद्धति विकास नगरिएका कारण आम जनताको बल सरकारले र सरकारको शक्ति जनताले अनुभूत गर्न नपाई प्रजातन्त्रको हत्या भइसकेको हुन्छ। प्रजातान्त्रिक संस्था र संरचनाहरूलाई भ्रष्ट नबनाइँदा त्यसले आफ्नो सत्तास्वार्थमा लगाउने नियन्त्रणका कारण त्यस्ता शासकहरूले सिंगो समाज र राष्ट्रलाई भ्रष्ट बनाउन भ्याएका हुन्छन्। माथि उल्लेखित आजको अवस्थालाई ठ्याम्मै प्रतिनिधित्व गर्ने जर्ज अर्वेलको एउटा विचारोत्तेजक लेख आजभन्दा साढे सात दशकअघि अर्थात १९४२ मा प्रकाशित थियो। स्पेनको गृहयुद्ध (१९३६१९३९)को सन्दर्भमा अर्वेलले लेखेका छन्मलाई केले अत्यन्त त्रसित र व्यथित बनाइरहेको छ भने सबै वस्तुगत सत्यहरू संसारबाट विलीन हुँदैछन्। झूठ नै झूठको साम्राज्य खडा भएपछि जसले पनि तिनै झूठ पढ्ने, लेख्ने र झूठको मात्र अभ्यास गर्ने भए। त्यसपछि तिनै झूठहरू इतिहास बन्न पुग्छन्। जो शक्तिमा छ उसैले नियुक्त गरेका व्यक्तिहरूले लेख्ने इतिहास अनि फेरि सत्य र तथ्यसम्बन्धी कुनै अभिलेख नै रहन नसक्ने, नराखिने, सत्यलाई लोप गराएर त्यसका कुनै चिन्ह नै नरहने अवस्था निर्माण भएपछि भविष्यमा लेखिने इतिहास पनि सत्य नै हुन्छ भनेर पत्याउने कुनै आधार नै बाँकी रहन्न। सरकारले सत्यको स्थानमा झूठलाई प्रतिष्ठित गराइरहने सरकारका विरोधीहरूले पनि झूठकै सहारा लिएर सरकारको विरोध र आफ्नो पक्ष प्रस्तुत गर्ने र दुवै पक्षले उठाउने विषयहरूमा झूठबाहेक केही नरहने अवस्थामा झूठ नै सत्य बन्ने गर्दछ। अनि इतिहासले तिनै झूठलाई सत्य भनेर अभिलेखबद्ध गर्दछ। निबन्धको अन्त्यमा समावेश छोटो कवितामा अर्वेल भन्छन् झूठहरूको यति ठूला साम्राज्यहरूमा कहाँ र कसरी तिमी आफ्नो सत्य बोकेर बाँच्न सक्दछौ र ? त्यसैले संसारको कुनै शक्तिले पराजित गर्न नसकेको, कुनै बम र गोला बारूदले स्पर्श पनि गर्न नसकेको तिम्रो विवेक र अन्तरात्मालाई असत्यले छियाछिया पारिदिएको छ र तिम्रो हत्या गरिदिएको छ ! अनि तिम्रो हत्या गर्ने असत्य पनि आफैं अझ ठूलो र गहिरो असत्यको भवसागरमा पुरिएको छ। मिथ्या र निरुत्तरित प्रजातन्त्र तथा अधिनायकवादको विकल्प संसारका जति पनि स्थापित प्रजातन्त्र छन् ती विकसित र समृद्ध छन्। आम जनता कहिल्यै युद्धको पक्षमा नहुने भएकोले जनमत निर्णायक हुने कुनै दुई प्रजातान्त्रिक मुलुक परस्पर युद्ध लडेको अनुभव विश्वसँग छैन। प्रजातन्त्रमा सम्पत्ति र समृद्धिको सबैभन्दा शक्तिशाली एकाइ व्यक्ति र उसको सिर्जनशीलता हुन्छ। प्रजातन्त्रले दिने निर्वाध स्वतन्त्रतालाई मानिसले आफ्ना लागि अवसर खोजी गर्ने, अवसर प्राप्त गर्ने र त्यसलाई सुरक्षित र स्थिर राखेर गरिबी, अभाव र वन्चनाविरुद्ध लड्ने अत्यन्त प्रभावकारी साधनको रूपमा प्रयोग गर्ने भएकोले प्रजातान्त्रिक मुलुकहरू राजनीतिक रूपमा स्थिर, आर्थिक रूपमा समृद्ध र सामाजिक रूपमा सहयोगी र सहनशील हुन्छन्। समान सामरिक स्वार्थ र रणनीतिक लक्षका कारण साझा प्रतिरक्षा क्षमता र संगठन निर्माण र विकास गरेर उनीहरूले आफ्ना विरुद्धका युद्ध र आक्रमणलाई झन्डै असम्भव बनाएका हुन्छन्। भ्रष्टाचार, हिंसात्मक विद्रोह, आतंक, गरिबी, भूमण्डलीकरणका अभाव र दबाबविरुद्ध स्वस्थ्य र प्रभावकारी प्रजातन्त्रको विकल्प देखिएको छैन। विभिन्न उदार प्रजातान्त्रिक संरचनामा बसेर जनता शासनसम्बन्धी सबै निर्णयमा प्रत्यक्ष र परोक्ष संलग्न हुने भएकाले एक अर्कालाई बुझ्ने, विमतिहरूलाई ससम्मान ग्रहण गर्ने र विमतिहरू बीच सहमतिका प्रयास पनि तिनै संरचनामा बसेर जनताले नै खोज्ने भएकोले प्रजातन्त्र अविवेक, असहिष्णुताविरुद्धको सबैभन्दा प्रभावकारी अस्त्र पनि हो। त्यसकारण प्रजातन्त्र शान्ति, समृद्धि हो, सामाजिक विश्वासको आधार हो। युद्ध र महाविनासबाट समाज, राष्ट्र र विश्वको रक्षा प्रजातन्त्रले मात्रै गर्न सक्छ। उच्च प्रजातान्त्रिक अभ्यासले मात्रै असत्यलाई सामना गर्ने इमान्दार नागरिक चेतना र राज्य र समाजमा विश्वास र सद्भाव निर्माण गर्छ। तर प्रजातन्त्रले सातवटा मूल प्रश्नको उत्तर मागिरहेको हुन्छ, जस्तै, सरकारले कानुनको शासनको सीमालाई ससम्मान ग्रहण गर्दछ र गर्दैन ? शैक्षिक संस्थाहरू, थिंकट्यांक, विभिन्न पेसा, वर्ग र व्यवसाय तथा सामाजिक, आर्थिक, सांस्कृतिक उद्देश्यले स्थापित नागरिक समाजहरू सरकार र राजनीतिक दलहरूबाट स्वतन्त्र छन् र छैनन् ? स्वतन्त्र, स्वच्छ र कानुनअनुसार निर्धारित आचारसंहिता र सम्पूर्णरूपमा प्रजातान्त्रिक मूल्य र मर्मअनुरूप आमनिर्वाचन हुन सक्ने अवस्था छ, छैन ? सबै किसिमका सामाजिक, आर्थिक, धार्मिक, सांस्कृतिक वा क्षेत्रीय तथा साम्प्रदायिक सीमा र दबाबबाट मुक्त रहेर कुनै पनि निर्वाचन क्षेत्रमा आफूले रोजेको उम्मेदवारलाई मत दिने र उक्त निर्वाचन क्षेत्रमा उम्मेदवार हुने अधिकार सबैलाई सहज रूपमा उपलब्ध छ, छैन ? सरकार आम जनताप्रति प्रत्यक्षरूपमा र जनताबाट प्रत्यक्षरूपमा निर्वाचित प्रतिनिधिमार्फत परोक्षरूपमा इमान्दारीका साथ उत्तरदायी सावित हुने गरेको छ र छैन ? जनताद्वारा प्रत्यक्षरूपमा निर्वाचित प्रतिनिधिहरूमाथि यो वा त्यो रूपमा मनोनीत अधिकारीहरूको नियन्त्रण रहने गरेको छ र छैन ? राजनीतिक वैधताको स्रोत व्यक्ति वा स्वार्थसमूह हुने गरेको छ वा संविधान र कानुन ? यस्ता प्रश्नहरूको सकारात्मक उत्तर नदिने प्रजातन्त्र नै मिथ्या प्रजातन्त्र हो। त्यस्तो प्रजातन्त्रविरुद्ध प्रणालीभित्रैबाट जनतामा आशा र विश्वास जगाउने र जनताको ऊर्जा, उत्साह र विश्वासको नेतृत्व गर्ने र प्रजातन्त्रमाथि जनताको स्वामित्व स्थापना गरिदिने कोही स्वच्छ र इमान्दार व्यक्ति निस्किएन भने मिथ्या प्रजातन्त्र र त्यसका नायकहरूलाई दण्डित गर्न स्वाभाविकरूपमा मुलुक कुनै पाक चुङ्ही, ली कुवान यु र पाउलकाग्मे जस्ता इमान्दार अधिनायकहरूको खोजी गर्न पुग्छ। तर त्यो खोजीमा मुलुक र जनता सफलअसफल के हुन्छन् त्यो भने भन्न सकिन्न। भट्टराई नेपाल इन्स्टिच्युट फर स्ट्र्याटिजिक स्टडिज (निस) सँग सम्बद्ध छन्।"
"डाक्टर, मृत्यु र जीवन","मानिसलाई आफ्नो अनि आफ्ना प्रियजनको माया कुन हदसम्म लाग्ने रहेछ भन्ने कुरा अझ धेरै महसुस हुन थाल्दै गयो, जब म चिकित्सकको रूपमा कार्यरत भई जीवन अनि मृत्युलाई नजिकैबाट नियाल्न थालें। म ओपीडीमा बिरामी जाँच गर्दैगर्दा कहिलेकाहीं बिरामी र आफन्तका मलिन अनुहार पढ्ने कोसिस गर्छु। सोच्ने गर्छु, जिन्दगीको प्रगाढ माया छ र त सबैलाई रोगको भय छ, स्वास्थ्यको चिन्ता छ। जिन्दगीको माया नहुँदो हो त चाउरी परेका गाला, शिथिल शरीर र कपाल फुलेर सेतै भइसकेका बिरामी बाआमा घन्टौंसम्म हिँडेर अस्पतालसम्म आउने कष्ट किन गर्थे होलान् र ? अस्पतालको आकस्मिक कक्षमा ड्युटी हुँदाको क्षण मानवजीवनको एक मुठी श्वासको महŒव अझ धेरै नजिकबाट बुझ्न पाएको आभास हुन्छ। कति हड्बढाउँदै र आत्तिँदै सिकिस्त आफन्तलाई तिनका आफन्तले हरसम्भव छिटो अस्पताल ल्याइपुर्याउनुहुन्छ। अनि आकस्मिक कक्षको बेडमा बिरामी सुताएपछि राहतको लामो सुस्केरासहित हामी चिकित्सकसामु व्यक्तअव्यक्त भाव पोख्नुहुन्छ, ल डाक्टरसाब, जसरी जे गरेर हुन्छ, हाम्रो बिरामीको जिन्दगी बचाइदिनुपर्यो। रोगको उपचार गरेर निको बनाइदिनुपर्यो। त्यो क्षण त्यति ठूलो विश्वाससहित सुम्पिदिनुभएको जिम्मेवारी पूरा गर्न हरप्रयास गर्नेछु भन्ने अठोट मनमा उब्जन्छ। विश्वासको केन्द्र हामी चिकित्सक रहेछौं भन्ने आभास हुन्छ, मध्यरातको २ बजे होस् या बिहानको ५ बजे, या साँझको झिसमिसेमा फोनको घन्टी बज्छ। अनि उताबाट आवाज आउँछ डाक्टरसाब, इमर्जेन्सीमा सिरियस बिरामी हुनुहुन्छ, छिटो आइदिनुपर्यो। यति सुन्नासाथ चिसो रातको न्यानो सिरक त्यागेर या पस्किसकेको तातो खाना छोडेर, गलामा आला (स्टेथेस्कोप) अनि हातमा कलम च्यापेर दौडिन्छौं हामी, एउटा अमूल्य जीवन बचाउन। आँखैअगाडि लम्पसार परेको सिकिस्त बिरामी र बिरामीका आफन्तले घेरिएर इमर्जेन्सी कोठामा रहँदा न भोकको महसुस हुन्छ न निद्राको। सबै बिर्सिएर ध्यान केबल बिरामीमा केन्द्रित हुन्छ। त्यो पल, त्यो समय यति अमूल्य हुन्छ कि चिकित्सकको एकएक निर्णय र सचेतताले बिरामीको जिन्दगीको मूल्य राख्छ। अनि आफ्नो योग्यता, अनुभव, सीप, ज्ञानले भ्याएसम्मको हर कोसिस गरिन्छ। ओइलिसकेको फूलजस्तो अनुहार र गलिसकेको शरीर लिएर आउनुभएका बिरामीलाई भर्ना गरेर उपचार सुरु गरेपछि दिनप्रतिदिन सो अनुहार उज्यालो बन्दै गएको अनि त्यही शरीर स्फूर्त बन्दै गएको आफ्नै आँखाले देख्न पाउँदा आनन्द महसुस हुन्छ। त्यतिबेला आफूले गरेको मेहनत र त्यागको मूल्य पाएको अनुभव हुन्छ। आत्मसन्तुष्टि मिल्छ, मन प्रफुल्लित हुन्छ। हौसला मिल्छ, आफ्नो ज्ञान र दक्षतालाई अझ निखार्ने, अरू धेरै बिरामीको रोगको उपचार गर्ने, अरू जिन्दगी बचाउने, चहर्याइरहेका घाउमा मलहम लगाउने। तर काम गर्दै जाँदा दिनहरू सधैं एकनासको कहाँ भइदिन्छ र ? उपचार सुरु गरेका सबै बिरामी रोग निको भएर घर फर्कन्छन् भन्ने हुँदैन। अथक् प्रयासका बाबजुद पनि आफ्नै आँखाअगाडि अप्रिय घटना भइदिन्छन्। कति बिरामीलाई हामी सधैंका लागि गुमाउँछौं त कतिलाई सधैं बिरामी अवस्थामै देख्न बाध्य हुन्छौं। त्यस्तो संवेदनशील क्षणमा पनि आफ्नो मन दह्रो राखेर बिरामी पक्षको भावना, आवेग, आक्रोश सबै आत्मसात् गर्दै विचलित नभई आफ्नो कार्यलाई निरन्तरता दिइरहन्छौं। एकातिर इमर्जेन्सी वार्डमा एउटा बिरामीलाई गुमाउनुको पीडा भोग्दैगर्दा अर्कोतिर डेलिभरी वार्ड मा अर्को नयाँ जिन्दगीलाई हामी यो धर्तीमा स्वागत गर्दै हुन्छौं। एउटा चिकित्सकको जीवनमा यस्ता संयोग धेरै पटक जुर्ने गर्छ। चिकित्सक भगवान अवश्य होइनन्। उसो त चिकित्सकले भगवानको अस्तित्वका कुरा गर्दा पनि प्रश्न उठ्छन्। चिकित्सा पेसा आफैंमा भौतिक विज्ञानको अंग भएकाले त्यस्तो हुने गरेको हो। भन्नुको मतलब, चिकित्सकले सम्पूर्ण असम्भवलाई सम्भव बनाउन सक्दैन। तर हामी त्यस्तो संवेदनशील पेसामा आवद्ध छौं, जहाँ हरेक दिन जन्म र मृत्युसँग खेल्नुपर्छ। एकातिर इमर्जेन्सी वार्डमा एउटा बिरामीलाई गुमाउनुको पीडा भोग्दै गर्दा अर्कोतिर डेलिभरी वार्ड मा अर्को नयाँ जिन्दगीलाई हामी यो धर्तीमा स्वागत गर्दै हुन्छौं। एउटा चिकित्सकको जीवनमा यस्ता संयोगहरू धेरैपटक जुर्ने गर्छ। तर हिजोआज समाजमा डाक्टरलाई हेर्ने नजर यति नकारात्मक बन्दै गइरहेको छ कि आफ्नो चिकित्सकीय करियर भर्खरै थालनी गरेका युवापिंढीमा केही गर्छु भन्ने जोस जाँगर, साहस अनि हौसला उम्रन नपाउँदै ओइलाउने खतरा बढ्दो छ। प्रायः घटनाहरूमा डाक्टरलाई दोषी देखाइने, कार्यस्थलमा सामाजिक सुरक्षा नहुनेजस्ता कारणले देश छाडेर विदेश पलायन हुने क्षमतावान नेपाली डाक्टरको संख्या बढ्दो छ। हालसम्म करिब बाईस हजार हाराहारी चिकित्सक नेपाल मेडिकल काउन्सिलमा दर्ता भएका छन् र यिमध्ये कति विदेशमा कार्यरत छन् र कति जाने तयारीमा छन्। यही अनुपातमा देशका दक्ष चिकित्सक विदेश पलायन हुने हो भने भोलिका दिनमा हाम्रो स्वास्थ्यको गुणस्तर कस्तो अवस्थामा पुग्ला ? डाक्टरबाट गल्ती नै हुँदैन भन्ने होइन। यति संवेदनशील र चुनौतीपूर्ण पेसामा गल्ती अवश्य हुन्छन्। तर अस्पतालमा कोही मर्नेबित्तिकै या उपचारमा केही त्रुटि देखिने बित्तिकै अचेल पत्रपत्रिका र अन्य मिडिया डाक्टरको लापरबाही लेख्नभन्न हतार गर्छन्। डाक्टरको लापरबाही त स्थापित हेडलाइन नै भइसक्यो। त्यस हेडलाइनभित्रको समाचारलाई दुईपक्षीय रूपमा विश्लेषण गरिनुको सट्टा फेरि अर्को लापरबाही भन्दै त्यही समाचार सामाजिक सञ्जालमा भाइरल भइहाल्छन्। त्यो साँच्चिकै लापरबाही थियो या कुनै प्रलोभन वा डाक्टरअस्पतालको प्रतिष्ठानमा आँच ल्याउने प्रायोजित खबर अथवा आफन्त मरेपछिको उत्तेजनामा आफन्तले गरेको हल्ला भन्नेबारे खासै छानबिन भएको देखिँदैनसुनिँदैन। समाचारकै बलमा बिरामी पक्षले माग गरेअनुरूप क्षतिपूर्ति दिने सहमति गरिन्छगराइन्छ अनि त्यो घटना विस्तारै सेलाएर जान्छ। छानबिन भएर डाक्टर निर्दोष सावित नै भए पनि सो कुरा समाचारको हेडलाइन बिरलै बन्ने गर्छ। डाक्टरबाट लापरबाही भएको शंका लागे डाक्टरअस्पताल पक्ष तथा बिरामी पक्ष दुवैबाट छानबिनका लागि कानुनी प्रक्रियामा जानुपर्छ। कानुनले डाक्टरअस्पताललाई दोषी ठहर्छ भने दण्ड, जरिबाना आदि जे छन् त्यो दोषीले भोग्नुपर्छ। तर अस्पतालजस्तो संवेदनशील कार्यस्थलमा हुलदंगा, डर, धम्की, त्रासको वातावरण सिर्जना हुने हो भने स्वास्थ्यकर्मीले आफ्ना ज्ञान र क्षमताबमोजिम दिनसक्ने शतप्रतिशत सेवाको कसरी आसा गर्न सकिन्छ ? त्यसैले चिकित्सक र स्वास्थ्यकर्मीका हजारौं सफलताका कथा चटक्कै बिर्सिएर दिनरात, भोक निद्रा, घर परिवार, चाडपर्व केही नभनी निरन्तर सेवामा खटिनुहुने सबैलाई नकारात्मक नजरले हेरिनु कतिको न्यायोचित होला ? भनिन्छ, विश्वासमा नै अडिएको छ संसार। बिरामीले हामी चिकित्सकप्रति विश्वास राख्नुहुन्छ अनि हामी आफूले आर्जन गरेको ज्ञान, सीप, अनुभव र हालसम्म विश्वमा पत्ता लागेका औषधी अनि उपचार पद्धतिमा विश्वास गर्छौं। त्यही विश्वासको आडमा बिरामी बचाउने प्रयत्न गर्छौं। बिरामीलाई विश्वास दिलाउनु हामी चिकित्सकको जिम्मेवारी हो तर हरसम्भव प्रयास गर्दागर्दै विफल हुन गएमा त्यसको सम्पूर्ण दोष चिकित्सकको पोल्टामा पारिदिने हो भने भोलिका दिनमा चिकित्सकले बिरामीलाई बचाउने कि आफू स्वयंलाई बचाउने भनेर सोच्ने दिन नआउला भन्न सकिन्न। अनि नङमासुजस्तै निकट सम्बन्ध रहनुपर्ने चिकित्सक र आम मानिसबीचको दूरी कहिलेसम्म बढाउँदै लैजाने ? एक चिकित्सकको नाताले चिकित्सा नैतिकता को परिधिभित्र रहेर ग्रिक औषधीविज्ञ तथा औषधी विज्ञानका पिता हिप्पोक्रेस्टको सपथलाई आत्मसाथ गर्दै सम्पूर्ण खिन्नतालाई पन्छाउँदै बिरामीसँग मिजासको कुरा गर्नु, उनीहरूको दुःख, पीडा, समस्या असहजतालाई ध्यानपूर्वक सुन्नु, जाँच गर्नु, आवश्यक परेमा परीक्षण गर्नु, रोगको निदान गर्नु, सल्लाह दिनु वा औषधी लेख्नु, रोगको बारेमा बिरामी पक्षलाई जानकारी गराउनु विशेषज्ञ चिकित्सकको सल्लाह चाहिने भएमा प्रेषण गर्नु (रिफर) हाम्रो धर्म हो, जिम्मेवारी हो र यो पूरा गर्न हामी सधैं तत्पर रहनुपर्छ।"
पुलिस सेमिफाइनलमा,धरान : आहा रारा गोल्डकपको विजेता नेपाल पुलिस क्लब धरानमा जारी अन्तर्राष्ट्रिय आमन्त्रण बूढासुब्बा गोल्डकप फुटबल प्रतियोगिताको सेमिफाइनलमा प्रवेश गरेको छ। सोमबार धरान रंगशालामा भएको खेलमा काँकडभिट्टा फुटबल ट्रेनिङ सेन्टरलाई २० गोलले पराजित गर्दै पुलिसले अन्तिम चारमा स्थान बनाएको हो। पुलिसले फाइनल प्रवेशका लागि संकटा क्लबको सामना गर्नेछ। संकटाले पहिलो खेलमा मनाङ मस्र्याङ्दी क्लबलाई पराजित गर्दै सेमिफाइनलमा स्थान बनाएको थियो। पुलिसविरुद्ध सुरुदेखि नै आक्रामक देखिएको काँकडभिट्टाले खेलको २०औं मिनेटमा आत्मघाती गोल गरेपछि पुलिसले १० को अग्रता बनायो। पुलिसका रेजिन सुब्बाको फ्रिकिकलाई काँकडभिट्टाका विकास थुलुङले रोक्न खोज्दा आफ्नै पोस्टमा गोल गरेका थिए। पुलिसका सुमन लामाले खेलको ६३औं मिनेटमा गोल गर्दै खेललाई २० को अग्रता बनाएका थिए। सुमनले रविन पासवानको पासको सदुपयोग गर्दै जाली चुमाएका थिए। प्रतियोगिताको म्यान अफ दी म्याच पुलिसका सुमन लामा घोषित भए। उनले नगद १० हजार पुरस्कार प्राप्त गरे। आत्मघाती गोल गरेर निराश बनेको काँकडभिट्टाले पहिलो हाफमा पुलिसलाई दबाब राखेको थियो। काँकडभिट्टाले खेल अवधिभर गोल गर्ने चार सुन्दर अवसरलाई खेर फालेको थियो। खेलको तेस्रो मिनेटमा काँकडभिट्टाका एलिन लोक्तानको प्रहार पुलिसका गोलरक्षक शत्रुधन चौधरीले विफल पारिदिएका थिए। खेलको २२औं र ६८औं मिनेटमा काँकडभिट्टाका विकास लिम्बूको प्रहारलाई पनि गोलरक्षक चौधरीले विफल तुल्याए। ३४औं मिनेटमा दीपक राईको उत्कृष्ट प्रहारलाई पनि चौधरीले बचाउ गरेपछि काँकडभिट्टाको सेमिफाइनल यात्रा समाप्त भयो। पुलिसले पनि तीन अवसर खेर फालेको थियो। खेलको पाँचौं र ६२औं मिनेटमा निरकुमार राईको प्रहार काँकडभिट्टाका गोलरक्षक किरण गिरीले विफल तुल्याएका थिए। खेलको १०औं मिनेटमा रवि पासवानले विपक्षी गोलरक्षक बिट भएको अवस्थामा गोल गर्न असफल भए। पुलिसका प्रशिक्षक अनन्तराज थापाले आहा रारा गोल्डकपको उपाधि जितेपछि खेलाडीहरू आत्मविश्वासका साथ मैदान उत्रिएकाले विपक्षीलाई हराउन सफल भएको बताए। काँकडभिट्टाका प्रशिक्षक मीन बस्नेतले रेफ्रीको गलत निर्णयका कारण पराजित हुन पुगेको गुनासो गरे। उनले पुलिसका खेलाडीले तीन पटकसम्म डीबक्स एरियामा ह्यान्ड गर्दासमेत रेफ्रीले पेनाल्टी नदिएको दुःखेसो गरे। मंगलबार थ्रीस्टार र सुदूरपश्चिम११ बीच खेल हुनेछ। प्रतियोगिताको विजेताले नगद ६ लाख र उपविजेताले तीन लाख पुरस्कार प्राप्त गर्नेछन्।
दाङलाई स्पोर्ट सिटी बनाइने,"तुलसीपुर : दाङलाई खेलकुद सहर (स्पोटसर् सिटी) का रुपमा विकास गरिने भएको छ। राष्ट्रिय खेलकुद परिषद् (राखेप) ले दाङको तुलसीपुरलाई केन्द्र बनाएर जिल्लालाई स्पोर्टस् सिटीका रुपमा विकास गर्न लागेको हो। जिल्लालाई स्पोर्टस् सिटी निर्माणका लागि अध्ययन सकिएको र प्रतिवेदन समेत राखेपमा गइसकेकाले कार्यान्वयनको चरणमा रहेको जिल्ला खेलकुद विकास समितिका अध्यक्ष डिल्ली डाँगीले जानकारी दिए। उनले पाँच वर्षदेखि १५ वर्षको रणनीतिक योजना तयार पारेर पूर्वाधार निर्माणमा लाग्ने बताए। राखेप)ले दाङको तुलसीपुरमा स्पोर्ट्स सिटी निर्माण गर्ने सम्बन्धमा सरोकारवाला र विभिन्न संस्थाका प्रतिनिधिसँग अन्तरक्रिया गरेको छ। तुलसीपुरमा सोमबार आयोजित अन्तरक्रियामा राखेपका सदस्यसचिव केशवकुमार विष्टले खेलकुद संरचना निर्माणमा गरिएको लगानीलाई खर्चका रूपमा हेर्न नहुने धारणा व्यक्त गरे। उनले स्वस्थ नागरिक र अन्तर्राष्ट्रिय जगत्मा देशको प्रतिष्ठा अभिवृद्धि गर्ने खेलाडी उत्पादनका लागि खेलकुदमा लगानी आवश्यक भएको प्रतिक्रिया दिए। उनले स्पोर्ट्स सिटी निर्माण गर्न परिषद् प्रतिबद्ध रहेको बताउँदै यो कार्यमा सम्बन्धित सबैको साथ आवश्यक भएको बताए। तुलसीपुर उपमहानगरपालिकाका मेयर घनश्याम पाण्डेले स्पोर्ट्स सिटी निर्माण गर्न राखेपसँग साझेदारी गर्न तयार रहेको बताए। उनले तुलसीपुरमा एकेडेमी निर्माण गर्नका लागि उपमहानगरपालिकाले बजेटसमेत विनियोजन गरेको जानकारी गराए। उनले एक वडा एक खेल मैदान बनाउने उपमहानगरपालिकाको योजना रहेको बताए। तुलसीपुरमा स्पोर्ट्स सिटी निर्माण गर्न राखेपले बोर्ड सदस्य विनोद मैनालीको संयोजकत्वमा पाँच सदस्यीय तुलसीपुर स्पोर्ट्स सिटी सम्भाव्यता अध्ययन कार्यदल निर्माण गरेको छ। तुलसीपुर उपमहानगरपालिकाका प्रमुख घनश्याम पाण्डेले दाङमा सबै खालका खेलको सम्भावना रहेकाले त्यसको विकास गर्न लागि तयार रहेको बताए। पाण्डेले उपमहानगरले एक वडा एक खेल मैदान, एक विद्यालय एक खेल मैदानको अवधारणा अनुसार खेलमा क्षेत्रमा लगानी गरेको बताए।"
शिवम् न्यु डायमन्ड र एपीएफ सेमिफाइनलमा,"काठमाडौं : शिवम् न्यु डायमन्ड एकेडेमी र एपीएफ क्लब प्रथम शिवम् न्यु डायमन्ड कप भलिबल राष्ट्रिय महिला भलिबल प्रतियोगिताको सेमिफाइनलमा प्रवेश गरेका छन्। आइतबार भएको उद्घाटन खेलमा न्यु डायमन्डले त्रिभुवन आर्मी क्लबलाई ३० को सोझो सेटमा पराजित गर्दै समूह बीको विजेताका रूपमा अन्तिम चारमा स्थान बनायो। ओपन स्पाइकर प्रतिभा माली वुमन अफ दी म्याच बनेको खेलमा न्यु डायमन्डले आर्मीलाई २५१३, २५१९ र २५१७ को सोझो सेटमा पाखा लगायो। शिवम् सिमेन्टको मुख्य प्रायोजनमा आयोजनामा भएको प्रतियोगिताको समूह एको खेलमा एपीएफले टप्स माविलाई ३० कै सेटमा पराजित गर्यो। एपीएफले २५१२, २५२२, २५१० को सेटमा जित निकाल्यो। एपीएफले समूह एको विजेताका रूपमा अन्तिम चारमा स्थान पक्का गर्यो। एपीएफको जितमा ओपन स्पाइकर सरस्वती चौधरी वुमन अफ दी म्याच चुनिइन्। पूर्वसांसद श्याम श्रेष्ठले उद्घाटन गरेको प्रतियोगिताका विजेताले एक लाख ५१ हजार पुरस्कार प्राप्त गर्नेछन्। यस्तै उपविजेताले एक लाख एक हजार, तेस्रो हुनेले ५१ हजार र चौथो स्थान हासिल गर्नेले २१ हजार नगद पुरस्कार पाउनेछन्। यस्तै सर्वोत्कृष्ट खेलाडीले १० हजार र विधागततर्फ उत्कृष्ट स्पाइकर, सेटर, ब्लककर, क्विकर, सर्भर र उत्कृष्ट डिफेन्डरले जनही पाँच हजार नगद पुरस्कार प्राप्त गर्नेछन्।"
