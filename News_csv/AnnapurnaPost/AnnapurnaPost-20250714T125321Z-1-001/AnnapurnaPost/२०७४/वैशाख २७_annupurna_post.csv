शीर्षक,विवरण
सुखको खोजीमा लागौं,"धम्मपदको प्रारम्भमै उहाँ भन्नुहुन्छ, सबै कुरा मन हो, मानिसको हकमा सबै कुराको भोक्ता मन नै रहेको पाइन्छ, दुःख होस् या सुख होस्, अनुभोक्ता यही मन हो ।' बुद्धको मनले सर्वत्र दुःख देख्यो, कहीं, कतै र केहीमा सुख पाएन र अन्त्यमा पनि दुःखरहित अवस्थामा पुग्यो । त्यसलाई सुखको अवस्था भनेन । हामी भाषामा अर्थ निकाल्दा दुःखरहित अर्थात् सुखमय भन्ने बुझ्न सक्छौं । भाषाको आफ्नै पंगुता हुन्छ । बुद्धले अन्त्यमा सुख अनुभव गर्नुभएको भए सुख शब्दसँग उहाँको कुनै वैरभाव थिएन । उहाँले चौथो सत्य सुखमय अवस्था भन्नुहुन्थ्यो, तर सुखमय नभनी दुःखरहित अवस्था भन्नुभयो । बुद्ध निश्चय पनि सुखको खोजीमा हिँडेका राजकुमार थिए । जुन कुरा अरूका लागि महासुख हुन सक्छ, त्यसले तृप्ति, सन्तोष, शान्ति, प्रमुदता, सुख अनुभूति हुन सकेन उहाँलाई । राजमहलमा आफूलाई दुःखी पाएर कुनै कल्पनाको सुखको' खोजीमै मध्यरातमा राजकुमारले पलायन हुनुपर्यो । तर के कल्पनाको सुख भेटियो ? राजकुमार सिद्धार्थले बुद्ध बनेर दुःखरहित अवस्था भेट्टाए, सुख भेट्टाएको भए त आफ्नो परिस्थितिले पनि उहाँलाई ऐ त्यो त्यहाँ राजमहलमा सुख होइन, मैले पाएको सुख नै साँचो सुख हो' भन्न बाध्य बनाउँथ्यो । तर उहाँ इमानदार हुनुहुन्थ्यो, जे अनुभूति पाउनुभयो त्यही भन्नुभयो, सुख अवस्था होइन दुःखरहित अवस्थामा प्रतिष्ठित हुनुभयो र त्यसैको उद्घोष गर्नुभयो । राजकुमार सिद्धार्थ जुन दिन बुद्ध बने, संसार त पुरानै अवस्थामा थियो, सिद्धार्थकै पालाको राजकुमारकै आँखाले हेर्ने किसिमकै थियो । परिवर्तन त राजकुमारमै घटेको थियो, बाँकी संसार कहाँसम्म भने त्यो वृक्ष पनि जस्ताको त्यस्तै थियो । के बदलियो त ? बुद्ध आत्मा र परमात्माको कुरा गर्नुहुन्न, कताकता सांख्य दर्शनसँगै उहाँको कुरा मेल खान्छ । उहाँको मन बदलियो मनमस्तिष्कको मीमांसा बदलियो, मनको आयाम बदलियो, शरीर त जन्मले जे थियो बाँचुन्जेल त्यही नै रहिरह्यो । परापूर्वकालदेखि नै मानिस खोजीमा रहिआएको देखिन्छ । यो समस्त विकास उसको खोजीको गुणले भएको हो । आगोको खोजदेखि क्वार्क कणको खोजी, चक्कादेखि वायुयानसम्मको खोजी, कृषिको खोजीदेखि कृत्रिम पानी पार्नेसम्मको खोजी, अमेरिकाको खोजीदेखि बृहस्पतिको कक्षमा जुनो' पठाउनेसम्म उसले केको लागि गर्दै आएको छ । करेन्सीको अवधारणा, विद्युत्को खोज, कम्प्युटर, इन्टरनेट मात्रै किन घडी, छाता, घर, कुर्सी, सिरक, डस्ना आदिआदि जे भने पनि उसले केको लागि बनायो ? सुख प्राप्तिको लागि होइन ? स्ट्रिङ थ्योरी' कै जनक ब्राहमांड बीउकै खोजीमा किमार्थ लागिपरेका छन् ? खोज्दै जानुस् कारण त्यही आउन पुग्छ, अन्त्यमा सुखको खोजी । फ्रायड जसरी भन्छन् सबै सेक्स ओरिएन्टेड छन्, केको लागि ? त्यसै सुख प्राप्तिको लागि होइन !? तमाम कला, साहित्य, संगीत सुखकै निमित्त होइनन् ! जहाँ जुनसुकै हालतमा हुनुहुन्छ पहिला त्यसमै सुख अनुभव गर्न प्रारम्भ गर्नुस् र निश्चय गर्नुस्, म आफूलाई सुखी बनाउँछु र म सुखको खोजीमा छु भन्ने विश्वास गर्नुस् । हिन्दुहरूको मनोरम पौराणिक कथा छ । ब्रह्म एक्लै थियो, ऊ आफू एक्लोपनाले दिक्क भयो र त्यो दिक्कपनाको दुःख मेटाउन सुखी हुन उसले आफ्नो संकल्पद्वारा (मनद्वारा संकल्प मनसँग सम्बन्धित छ) सारा सृष्टिको निर्माण गर्यो । यस अर्थमा हामी सबै ब्रह्मको सुखको अभिलाषाका मूर्तरूप हौं । हामी सुखी भए, खुसी भए ब्रह्म सुखीखुसी हुन्छ । हामी दुःखी भए ब्रह्म नै दुःखी हुन्छ । मानिसमा भएको सुखको खोज र चाहना ब्रह्मप्रदत्त हो । हिन्दुहरूको पौराणिक कथा ब्रह्म सृष्टिको प्रसंगवश उल्लेख गरे पनि मजस्ता यायावरको लागि सृष्टि कसले गर्यो, ईश्वर छ कि छैन, पुनर्जन्म हुन्छ कि हुन्न, आत्मा छ कि छैन ? कर्म, प्रारब्ध निर्वाण, मोक्ष र यसका साधन एवं विधि कुनै महत्वका प्रश्न होइनन् । मेरो मानसमा यी प्रश्नले कुनै स्थान नै ओगट्दैनन्, प्रश्न नै नभएपछि जवाफको उत्कण्ठा रहन्न । हो, यस चेतनाले यति बुझेको छ, मानिस सुख चाहन्छ, खुसी चाहन्छ । साँच्चै म सिद्धार्थ गौतमबुद्धमा विश्वास राख्ने, उहाँको अनुगामी भएको भए निश्चय नै शरीर हत्या (आत्महत्या भनेर म उहाँको अपमान गर्न चाहन्न) गरिसक्ने थिएँ, जब सुखको अवस्थाकै पूर्ण अभाव छ, दुःखरहित अवस्था मात्रै छ भने त्यो पाउन किन तमाम उपद्रो गर्नु ? मानिस सुख चाहन्छ, एक भिखारीदेखि खर्बौंपति केको लागि भौंतारिरहेका छन् ? पाठक वर्ग, तपाईं आफैंसँग सोध्नु्स्, तपाईं के चाहनुहुन्छ ? प्रधानमन्त्रीको कुर्सी, महाकविको उपमा, राजकीय सम्मान, इच्छित सुन्दरीको सामीप्य, आलिशान बंगला, बीएम डब्लू गाडी, आकर्षक जागिर आदि अन्य । केको लागि चाहनुहुन्छ सुख प्राप्तिकै लागि होइन र ? दुःखका साथ भन्नुपर्छ आज मानव जातिले नै यो मूल कुरा बिर्सेको छ कि उसको लक्ष्य सुख प्राप्ति हो । यसको एउटा कारण हाम्रा तथाकथित माडसापहरू पनि हुन् । उनले सुखको सधैं निन्दा गरे, आम मानिसको मस्तिष्कमा आफ्नो लागि सुखको खोजीलाई घृणित एवं निन्दनीय हो भनी भरिदिए, यसलाई स्वार्थको संज्ञामा रूपान्तरण गरिदिए । आफ्नो लागि क्षणिक सुख होइन, वरन, मुक्ति, मोक्ष, निर्वाण, परमपद, कैवल्य, आत्मसाक्षात्कार, अहं ब्रह्मास्मीको कहिल्यै ननासिने, कहिल्यै नहराउने, कहिल्यै नघट्ने स्थिर सुख, आनन्दको खोजी गर, यही नै मानव जीवनको लक्ष्य हो भनी बुद्धि भुट्ने कार्य गरिदिए । मानिसका नजरमा आफ्नो लागि सुख खोज्दैछु' भन्नु अपयशमूलक बन्न पुग्यो तर प्रकृति मानवीय शिक्षाले कहाँ बदलिन्छ । मानिसको प्रकृति त आफ्नो लागि सुख खोज्नु थियो र छ फरक यति मात्र आयो ऊ छद्मी बन्यो । नभनीकन, नजानीकन, नबुझीकन भए पनि ऊ सुखकै खोजीमा हुन्छ । अर्कोतिर भौतिकवादीहरूले पनि समाज, देश, जाति, मानवता, समुदाय, सम्प्रदाय, धर्मको लागि उसलाई व्यक्तिगत सुखको चाहना गर्नु निन्दनीय हो भनी कन्भिन्स' गरे । जननी जन्मभूमिश्च स्वर्गादपि गरियसि, सत्यमेव जायतेको घोकाइले ऊ मर्न र मार्न तयार भयो । परिणामतः व्यक्तिगत सुख निन्दनीय बन्यो । आज परिस्थिति यो छ कि कसैसँग पनि सोध्नुस्, ऊ म सुख चाहन्छु, सुखको खोजीमा छु भन्ने मानसिक स्पष्टता राख्दैन ।बुद्ध कसरी बुद्ध भए, शंकराचार्य आमाको सुखको लागि आफू पनि रमाएर आमाको काखमै बसिराखेका भए के आदिगुरु बन्ने थिए ? मुकेश अम्बानी पिता धीरुभाई अम्बानीले थुपारिदिएको धनराशिमै अल्मलिएका भए के अन्तालियो' बन्ने थियो । उपलब्ध सुखले सन्तुष्ट भएको भए उपर्युक्त अथवा अन्य कोही पात्र पनि सफलताको शिखर छुन सक्ने थिएनन् । बुद्धको निर्वाण पनि सुख हो, विल गेट्स्को धनदौलतको संसार पनि सुख हो, अमत्र्य सेनको सतत् अध्ययन र अर्थशास्त्र पनि सुख हो, ह्विल चेयरमा बसेका स्टिफन हाकिन्सको क्वान्टम फिल्ड थ्योरी' का जटिल समीकरणको व्याख्या गर्नु पनि सुख हो । यही सुखमा टेक्दै कुनै दिन उनी ब्रह्माण्ड बीउको खोजी गर्न सफल हुन सक्छन् । सारा प्रकृति सुखमय छ, को दुःखी छ यहाँ मानिसबाहेक ! फेरि मानिसलाई दुःखी बनाउने उसकै सदृश्य मानिस नै होइनन् ? जहाँ जुनसुकै हालतमा हुनुहुन्छ पहिला त्यसमै सुख अनुभव गर्न प्रारम्भ गर्नुस् र निश्चय गर्नुस् म आफूलाई सुखी बनाउँछु र म सुखको खोजीमा छु भन्ने विश्वास गर्नुस् प्रकृतिसँग बुद्ध बनाउने कोटा पूर्ण भएको छैन र न त वारेन बफेटजस्तो बन्ने कोटामा आरक्षण पद्धति कायम गरिएको छ ।"
अध्यात्मका वैज्ञानिकलाई नमन,"नेपाल बुद्ध पैदा गर्ने देश । शान्तिका दूत पैदा गर्ने देश । राजकुमार सिद्धार्थ गौतम बुद्ध भए, सम्यक सम्बुद्ध बने । सिद्धार्थ गौतम बुद्ध हुनुअघि पनि विभिन्न समय तथा कल्पहरूमा कैयौं बुद्ध पैदा भए, तर अन्तिमपटक सम्यक सम्बुद्ध बने । सिद्धार्थ गौतम बुद्ध हुनुअघि पनि विभिन्न समय तथा कल्पहरूमा कैयौं बुद्ध पैदा भए, तर अन्तिमपटक सम्यक सम्बुद्ध बनेका सिद्धार्थ गौतमबारे जति चर्चा छ । उनका ज्ञान र देशनाका जति कुरा छन्, साधना पद्धतिहरूको जेजति कुरा छ, त्यो त्यसअघिका बुद्धहरूभन्दा बढी टड्कारो र स्पष्ट छन् ।यसको कारण उनी अहिलेसम्मका अन्तिम बुद्ध पनि हुन् र उनका धर्म देशना र साधना पद्धति विधिवत् संगायन र गुरुशिष्य परम्पराको निरन्तरताबाट यताउता नभई यथारूपमा सयकडौं वर्षदेखि अभ्यास र ज्ञान साधनाद्वारा प्रकाशित हुँदै आयो । बुद्धका ८० हजार धर्म देशनाहरू सुत्त पिटक, विनय पिटक र अभिधम्म पिटक जसलाई त्रिपिटक पनि भनिन्छमा मुख्य रूपमा संग्रृहित छन् । गृहस्थ र भिक्षुहरूका लागि फरक प्रकारका शील, सदाचार, जीवन व्यवहार र पद्धतिहरू उल्लेख छन् । साधना मार्गचाहिँ अभिधम्म पिटकमा उल्लिखित छन् । आज भगवान् गौतमबुद्धको २५६१ औं जन्मजयन्ती । बुद्धलाई राम्ररी स्मरण गर्दै, आफ्नो शील, सदाचार, व्यवहार र गुणधर्ममा पुनरावलोकन गर्दै आवश्यकताअनुसार सुधार र संरक्षण गर्ने ताकत उधन्न गर्ने दिन हो । नेपालमा धेरै जन्मोत्सव र धर्म संस्कारका अवसरहरू हरेक वर्ष आउँछन्, तर तिनको महिमा या गरिमा के छ भनेर सोचविचार अनि चिन्तनमनन गर्नेभन्दा आफूखुसी साम्प्रदायिक उल्लास मनाउने, खाने, पिउने, सम्प्रदाय खडा गर्ने अनि मनका विकार पैदा गर्नेसमेतका क्षणहरूका रूपमा आउने र बित्ने गरेका छन् । हरेक वर्ष हामी बुद्ध जयन्ती मनाउँछौं, बुद्ध नेपालमा जन्मिएकोमा गर्व गर्छौं अनि भोलिपल्टदेखि आफ्ना स्वार्थ, द्वेष र कलहमा तल्लीन हुन्छौं । पछाडि फर्केर हेरौं हाम्रो विगत कसरी बितेको छ र वर्तमान अवस्थामा हामी केकस्तो मार्गचित्र कोर्दै कहाँ आइपुगेका छौं ? हाम्रो वर्तमानले हामीलाई के भन्दैछ, देखाउँदैछ र भविष्यले के संकेत गर्दैछ ? आजको दिनमा हामी स्मरण गरौं, सोच्ने र बुझ्ने प्रयत्न गरौं साँच्चि नै हामी भगवान् बुद्धप्रति गर्व गर्छौं भने पहिला हामी मानिस बनौं र अनि उनलाई चिनौं । स्वभाव पशु, राक्षस वा दानवको बनाएर हामीले सन्तमहात्मा, भगवान् वा बुद्ध पुरुषको स्मरण गर्दा त्यो कोरा हुन्छ । अंगुलीमाल भीक्षु बन्न सक्छन् भने हामी पनि क्लेष, विकार, दोष, द्वन्द्व र तृष्णा घटाउँदै र हटाउँदै मानव बन्न सक्छौं र मानव गुण धारणा गर्न सक्छौं, जतिबेला हामी हाम्रा धरती पुत्र बुद्धलाई राम्ररी चिन्न सक्छौं । गौतम बुद्ध नेपालमा पैदा हुनु कुनै संयोग मात्र होइन । यो कुनै अनायास र अचानकको आकस्मिकता मात्र होइन । बुद्ध दर्शन र धर्म मान्यतामा के छ भने अनन्त जन्ममा धेरै प्रकारका पारमिता अर्थात् राम्रा गुण र लक्षणका चरित्र र व्यवहारबाट खारिँदै विभिन्न स्तर पार गर्दै एउटा बुद्ध पुरुष हुने अवस्थामा आइपुग्छ साधन । यसका लागि अनन्त जन्ममा धेरै दुःखकष्ट सहँदै संस्कार बदल्दै बोध, तथा होस र स्मृति जगाउँदै बुद्धत्वको अंकुर हुन्छ । नेपालमा पटकपटक शान्तिका कुरा गरे पनि जालझेल र स्वार्थले अशान्ति बढाइरहेको छ । यसबाट नैतिक, इमान र चरित्र पक्ष कमजोर भएका छन् । त्यसलाई बलियो बनाउन र सुधार गर्न बुद्धले देखाउनुभएको मार्ग उपयोगी छ । बुद्ध हुनको लागि सर्वप्रथम श्र्रोतापन्न अवस्थामा प्रवेश गर्नुपर्छ । यो भनेको शील र सदाचारको पालना गर्दै विपश्यना साधनामा प्रवेश गर्नु हो र त्यसबाट अनुभवगत प्रज्ञा जागृत गर्दै पछि नहट्ने गरी अघि बढ्दै जानु हो । त्यसपछि अवस्थाहरू सकृदागामी, अनागामी र अरहन्तका अवस्था हुन् । अरहन्तभन्दा उपल्लो अवस्था सम्यक संबुद्धको अवस्था हो र यस अवस्थामा बुद्ध पुग्नुभयो । बुद्धका तत्कालीन कैयौं शिष्य तथा साधकहरू अरहन्त अवस्थामा पुगे त्यसबेला । श्र्रोतापन्न अवस्थामा प्रतिष्ठापन भएपछि एउटा साधकमा सजगता बढ्दै जान्छ । सजगता बढ्नु भनेको क्लेष तथा विकार हट्दै जानु हो । होस र स्मृति जाग्दै जानु हो । अध्यात्ममा शील र पारमिताको महत्व छ । शीलको पालना गर्दै र पारमिताहरू पूरा गर्दै जाँदा धर्म साधना मार्गमा मानिस अघि बढ्दै जान्छ । त्यसपछि दया, करुणा, प्रेम, परोपकार र स्वावलम्बनको मात्रा बढ्दै जान्छ । पारमिता धेरै प्रकारका छन् दानको पारमिता, भगवान्का वाणी, सन्तका वाणी तथा शास्त्र अध्ययन र परायणको पारमिता, सामाजिक कार्य गर्ने र समाज र राष्ट्रको उन्नतिका लागि निःस्वार्थ कार्य गर्ने पारमिता, घरव्यवहारको कुशलताको पारमिता आदि । बुद्धलाई किन विश्व शान्ति दूत भनियो ? किन एसियाका तारा भनियो ? बुद्धका शिक्षा र साधना मार्ग किन बढी स्वीकार्य तथा ग्राह्य छन् ? बुद्ध अध्यात्मका सर्व श्रेष्ठ वैज्ञानिक हुन् । बुद्ध मानवकै रूपमा जन्मिएका हुन् । उनी जन्मिँदै बुद्ध भएका होइनन् । विज्ञानसम्मत र प्राकृतिक नियम तथा सत्य मार्गको प्रतिपादन गरी अनुभवद्वारा साधना सिद्ध गरी परम सत्यको दर्शन गरेकाले उनी भगवान् कहलाइए । परम सत्यको दर्शन र अनुभवगत प्रज्ञाले बुद्धलाई भगवान् बनायो । कुनै आलम्बन, किंवदन्ती वा जादु, टुना र तन्त्रमन्त्रबाट होइन, साधना अभ्यासद्वारा अनित्य बोध जगाउँदै सत्यहरूको दर्शन गर्दै बुद्ध निर्वाणको परम सत्य अवस्थामा पुग्नुभएको हो । बुद्धले आफ्नै शरीररूपी साढे तीन हातको कायामा धर्म परीक्षण गर्नुभयो अर्थात् शरीरलाई प्रयोगशाला बनाउनुभयो र शरीर र मनको प्रपञ्चबाट उत्पन्न हुने संवेदनाका आधारमा अनित्यताको बोध गर्दै जानुभयो । बुद्धले पत्ता लगाउनुभएको विद्या गुरु शिष्य परम्पराबाट अघि बढ्दै लोप हुन पाएन र आज विपश्यना साधनाका नाममा संसारभरि प्रख्यात छ र यो विद्या जगाउन र फैलाउन कल्याणमित्र गुरु सत्य नारायण गोयन्काको योगदान भुल्न सकिन्न र भुल्नु हुँदैन । आजको दिनमा उहाँको पनि स्मरण गरौं । बुद्ध हृदय र मस्तिष्क दुवै केन्द्र शतप्रतिशत खुलेका सर्व श्रेष्ठ आध्यात्मिक वैज्ञानिक हुन् । त्यही अध्यात्म विज्ञानको अविष्कारले उनलाई विश्वको शान्ति दूत बनायो । पंक्तिकार पनि विगत केही समयदेखि विपश्यना साधनाको सामान्य साधक र जिज्ञासु पनि भएको हुँदा अध्ययन र साधना अनुभावका आधारमा आजको पवित्र पावन अवसरमा केही चर्चा यही सन्दर्भप्रसंगहरूको शब्द खर्चने प्रयत्नमा छ र यसबाट स्वयंलाई धन्य भएको सम्झिन्छ । एउटा बुद्ध जन्मिदै बुद्ध भएर जन्मिँदैन, सामान्य मानिसकै रूपमा जन्मिन्छ, तर उसको जन्मस्थान, बाबुआमा, साथीसखा, भविष्यको यात्रा र गन्तव्यबारे निश्चित विधान र आयोजनाअन्तर्गत नै हुन्छ भन्ने मान्यता, दृष्टान्त र कथा प्रस्तुतिहरू छन् । समय बढ्दै जाँदा बुद्ध पुरुषका लक्षण, चरित्र र व्यवहार पनि स्पष्ट हुँदै जान्छन् र शरीर, व्यवहार, बोली, साधना र जीवनको गतिले ती गुण र लक्षणहरू प्रस्ट पार्दै जान्छ । भनिएको छ एउटा बुद्ध पुरुषमा ३२ लक्षण र ८० अनुव्यञ्जनहरू हुन्छन् । टाउकोदेखि पैतला र कुर्कुच्चासम्म लक्षण हुन्छन् र चिह्नहरू हुन्छन् । त्यसैले बुद्ध पुरुषको जन्म दुर्लभ जन्म हो, स्थान र मातापिता पनि दुर्लभ हुन् । कुनै पनि बुद्ध पुरुषले साम्प्रदायिक धर्म सिकाउँदैन र खडा गर्दैन । सार्वजनीन र अनुभवबाट प्रमाणित धर्म मात्र सिकाउँछ । तर अफसोच पछिपछि गएर साधना अभ्यास नगर्ने, अल्छी तर जान्ने र ठालु बन्नुपर्नेहरूले धर्मका नाममा विकृति र आफूअनुकूलका कर्मकाण्ड थप्दै गएर शुद्ध धर्मलाई सम्प्रदायको घेरामा राखिदिए । कृष्ण, बुद्ध, जिसस, नानक, मोहम्मदले अनुभव गरेको र भेट्टाएको सत्य एउटै हो, यद्यपि उनीहरू फरकफरक बाटो हिँड्दै त्यहाँ पुगे होलान् । विस्तारै ती महापुरुष अनुयायीहरूको साधना भने छुट्दै गयो र तिनीहरूले अन्धविश्वास, विभिन्न रीतिरिवाज र किंवदन्तीका प्रकरण थप्दै गए । बुद्धले मूर्ति पूजाको कुरा गर्नुभएन, कुनै साकार र आलम्बनयुक्त ध्यानको कुरा पनि गर्नुभएन, तर पछि गएर उहाँकै सबैभन्दा ठूला र धेरै मूर्तिहरू बनाइए र ध्यान साधना छोडेर बत्ती र धूप बाल्दै सजिलो पाठपूजामा मान्छेहरू लागे, कठिन ध्यान साधना गरेर सत्य थाहा पाउनेतर्फ लाग्नेहरू घट्दै गए । स्वयंको आत्मकल्याण र सर्वलोक कल्याणको विद्या सिकाउँछ एकजना बुद्ध पुरुषले । धर्म साधनबाट चित्तको विकार हट्दै जान्छ र स्वतः धर्म जाग्छ, आफ्नो पनि कल्याण हुन्छ र अरुप्रति पनि मंगल र कल्याणको मार्ग खुल्दै प्ररेणा पनि जाग्दै जान्छ । बहुजन हिताय, बहुजन सुखाय र जनकल्याण मार्गमा पुग्ने विद्या बुद्धले सिकाउनुभयो । बुद्ध यो देशमा जन्मिनुभयो, हामी पुनः पुनः गौरव गरौं किनकि एउटा सम्यक सम्बुद्धको जन्मको लागि कल्पकल्पसम्म प्रतीक्षा गर्नुपर्छ । सिद्धार्थ गौतमबुद्धको जन्म भएको २५६१ वर्ष पुग्यो । हामीलाई थाहा छैन, अब पुनः बुद्ध जन्मिन कति सय वर्ष पर्खनुपर्ने हो । सम्यक सम्बुद्धको रूपमा जन्मनुपूर्व ती महापुरुषले कयौं बोधीसत्वका जन्महरू ग्रहण गर्नुपर्छ र ती जन्ममा कहाँ, कुन रूपमा, कसको गर्भबाट कति समयको लागि भन्ने कुराको निरूपण प्रकृति, कुदरत वा अस्तित्वले गर्छ । उनका बालसखा, जीवनका घटना, सम्बन्ध र उद्देश्यहरू अस्तित्वकै निर्धारणका विषय हुन्छन् । सिद्धार्थ गौतम र सीता माता नेपालमा जन्मिनु केवल संयोगको विषय मात्र होइन, यो पुण्यभूमिको प्रतिफल पनि हो । तर समयको अन्तरालमा यो पुण्य भूमि किन दुष्ट र पापीहरूको क्रीडास्थल बन्दैछ, हाल बेहाल किन भइरहेछ ? हामी प्रार्थना गरौं र पुकार गरौं हाम्रो पुण्यभूमिमा फेरि सत्पुरुषहरूको आगमन होस् र भइरहोस्, लोकल्याण र धन्य होस् हाम्रो मातृभूमि । भनिसकियो एउटा व्यक्ति विभिन्न कल्पमा आफ्ना असीमित पारमिता पूरा गर्दै र बोधीसत्वका जन्महरू ग्रहण गर्दै सम्यक सम्बुद्ध हुन राम्रा कुराहरूको धेरै सञ्चित संग्रह गर्नुपर्छ । त्यो बोधी प्राप्त गर्नको लागि सातवटा अंगहरू पूरा गर्नुपर्छ र यी हुन् स्मृति, धर्म विचय, वीर्य, प्रीति, प्र श्रब्धी समाधि र उपेक्षा । यी सात शब्दको अहिलेको शाब्दिक अर्थभन्दा बुद्धको समयको पुरानो भाषाको अर्थ केही फरक छ । बुद्ध बन्नको लागि बोधिसत्वका जन्महरूमा यी सात अंगहरूको परिपूर्णता नितान्त आवश्यक छ । स्मृति जागरुकतासँग सम्बन्धित छ । धर्म, विचय, साधना अनुभवबाट संवेदनाहरूको उदयव्यय जान्नु र तथष्टसाक्षी भावमा स्थित भइरहनु हो । त्यस्तै वीर्यको अर्थ साधनाको पराक्रम र पुरुषार्थसँग सम्बन्धित छ । प्रीति साधनाबाट उत्पन्न हुने अखण्ड आनन्दको लहर हो भने प्र श्रब्धी आनन्दको लहरभन्दा पनि परको परम शान्त अवस्था हो । समाधि चरम एकाग्रता र सत्य साक्षात्कारको अवस्था हो अनि शरीर र चित्तमा विकार र क्लेषको नामोनिसान नभएको अवस्था हो । यी विषय साधना गर्दै जाँदा अनुभव हुँदै जाने कुरा हुन् र कुनै बुद्धि र तर्कका विषय होइनन् । हामी शरीर र मनमा द्वेष, राग, विकार, क्लेषका पहाड खडा गरेर बसेका छौं । त्यसैले स्वार्थी छौं, भ्रष्ट छौं र हिंसा, घृणा र अवहेलनामा उद्यत् छौं । आफू, परिवार, समाज र राष्ट्रप्रतिको दायित्व र जिम्मेवारीको सत्यबोध हुन सक्दैन यस अवस्थामा । भ्रष्टाचार गर्ने, स्वार्थी कामना भएका र सत्ताको दुरुपयोग गर्नेहरूले बुद्धलाई अवहेलना गरिरहेका छन् । बुद्धलाई मानेर मात्र पुग्दैन, बुद्धप्रति गौरव गर्छौं भनेर मात्र पुग्दैन, बुद्धका शिक्षा र साधना मार्ग के हुन् र तिनलाई अनुशरण गर्दै शील, समाधि र प्रज्ञामा पुष्ट हुँदै जाने त्यो महत्वपूर्ण कुरा छ । बुद्धले दिएका महत्वपूर्ण धर्म देशनाहरूलाई चिन्तनमनन गरी व्यवहारमा उतार्ने कोसिस गर्नु र बुद्धले सिकाउनुभएको साधना पद्धतिद्वारा विकारलाई जरैदेखि उखेल्ने प्रयत्न गर्नु बुद्धप्रतिको सच्चा स्मरण र गौरवको विषय हुन जान्छ र यही नै दुःखबाट विमुक्त हुने उपाय पनि हो, मानव कल्याणको मार्ग हो । प्रशान्त चीत्त र निश्चल निरवतायुक्त प्रशान्तिमा बुद्ध पुग्नुभयो र नै उहाँले सत्यलाई उजागर गर्नुभयो । समाजमा स्थिर र शान्त चित्तका मानिसको संख्या बढ्दै गएपछि स्वार्थ हट्दै जान्छ र सामूहिक भलाइको भावना बढेर शान्ति र समृद्धि हासिल हुन्छ । तर आज त्यो गतिविपरीत दिशामा प्रवाहित भइरहेछ । हामी आशा गरौं सबैमा सत्बुद्धि आई त्यो मार्गमा हिँड्ने तरंग बुद्ध पुरुषका जीवन दर्शन र सत्य वचनले प्रदान गरून् । यो पनि आशा गरौं भविष्यमा अर्को बुद्ध यही धर्तीमा पैदा होऊन् र पुनः संसारलाई अध्यात्म ज्ञान मार्ग देखाउँदै कल्याणको विद्या सिकाऊन् । हाम्रो देश नेपाल संकटबाट गुज्रिरहेको छ । संक्रमणकालको अन्त्य होइन, लम्बिने क्रम नै जारी छ । यसको मतलब हो या त हामीले सही मार्ग लिएका छैनौं । अझै या त मार्गमा हिँड्ने बल साहस कमजोर छ । शान्ति र समृद्धि चाहे पनि त्यो टाढाको विषय बनेको छ, किन ? नेपालमा पटकपटक शान्तिका कुरा गरे पनि जालझेल र स्वार्थले अशान्ति बढाइरहेको छ । यसको प्रमुख कारण जिम्मेवार तह, पद र ठाउँमा रहेका मानिसहरूको शरीर, मन चित्तको विकार नै प्रमुख कारण हो र यसबाट नैतिक, इमान र चरित्रको पक्ष कमजोर भएका छन् । त्यसलाई बलियो बनाउन र सुधार गर्न बुद्धले देखाउनुभएको मार्ग उपयोगी छ । आज ती महान् आध्यात्मिक वैज्ञानिकको स्मरण गर्दै सुधारका लागि प्रण गरौं र बुद्धप्रति नमन गरौं ।"
बुद्ध नचिन्नु भूल,"चार महान् विश्व प्रसिद्ध तीर्थस्थलहरू हुन् बुद्ध जन्मस्थल लुम्बिनी, ज्ञान प्राप्तिस्थल बोधगया, धर्मचक्र प्रवर्धन स्थल सारनाथ, महापरिनिर्वाण स्थल कुशीनगर । यी चार पावन तीर्थस्थलमध्ये बुद्ध जन्मस्थल लुम्बिनीलाई प्रमुख एवं महत्वपूर्ण मानिन्छ । किनभने बुद्ध दर्शनको उद्गम स्थल नै लुम्बिनी उद्यान हो, जहाँ गौतमबुद्धको जन्म भयो वैशाख पूर्णिमाको दिन । बुद्धले आजकै दिन बुद्धत्व प्राप्त गर्नुभएको र आजकै दिन देह त्याग गर्नुभएकाले बुद्ध जयन्तीलाई त्रियोग महोत्सवको नामले पनि पुकार्ने गरिन्छ । लुम्बिनी बुद्धको जन्मस्थल भएकाले नै बौद्ध इतिहासमा नेपालले अद्वितीय स्थान हुन पुगेको हो । बुद्धको जन्मस्थलमा तीर्थाटन हुन सकोस् भनेर प्रसिद्ध आध्यात्मिक गुरु उपगुप्ताले मौर्य सम्राट् अशोकलाई सल्लाह दिएका थिए । त्यही सल्लाहअनुसार उहाँ लुम्बिनी आउनुभयो र उहाँकै आदेशमा पाषाण स्तम्भ निर्माण भयो, जहाँ शीलालेख कुँदिएको छ ।अशोक स्तम्भमा कुँदिएको शिलालेखमा लेखिएको छ, देवताहरूका प्रियदर्शी सम्राट् अशोक राजाको राज्याभिषेकको २० वर्षमा आफैं आएर (यहाँ बुद्ध शाक्यमुनि जन्म भएकाले) पाषाणको एउटा प्राचीन शिला स्तम्भ स्थापना गर्नुभयो । लुम्बिनीलाई ग्राम अष्ट भागीयको रूपमा करमुक्त गरियो ।' बुद्धको जन्म मायादेवी कपिलवस्तुबाट आफ्ना दलबलसहित देवदहतर्फ लाग्नुभयो । उतिबेला प्रथम बच्चा आफ्नै माइतीघरमा जन्माउनुपर्ने चलन थियो । बीच बाटोमा रहेको लुम्बिनी उद्यान पुग्दा मायादेवीलाई प्रशव वेदना भयो । मायादेवीले उद्यानसँगै रहेको पुस्करनी तलाउमा स्नान गर्नुभयो । स्नान गरिनसक्दै उहाँलाई चरम प्रशव वेदना भएछ । त्यसपछि उहाँले एक हातले रूखको हाँगा समात्नुभयो अनि आफ्नै कोखबाट अलौकिक तेजश्वी बच्चालाई हर्षविभोरका साथ जन्म दिनुभयो । त्यतिबेला उहाँलाई स्वागत गर्न ब्रह्मासहित अन्य देवीदेवता उपस्थित भएका थिए । बुद्ध जन्मबारे कोरिएको शिला मायादेवी मन्दिरमा सुरक्षित छ । चिनियाँ तीर्थयात्रीहरू फाइहान र हुयेन साङले लुम्बिनी उद्यानमा अवलोकन गरेका थिए । बुद्ध जन्मबारे चित्रण गरिएको शिला (बुद्ध जन्म पाषण मूर्ति) मा पुष्करनी तलाउ, अशोक स्तम्भ र तेलार नदी आदिको बारेमा वर्णन गरिएको छ । बुद्ध जन्मस्थलको प्रमाणित चिह्न अशोक स्तम्भ, शिला र यस अतिरिक्त मायादेवी मन्दिर हुन् । मन्दिर भत्काएर उत्खनन गर्दा प्राप्त भएको मार्कर स्टोनले लुम्बिनी बुद्ध जन्मस्थल हो भन्ने पूर्णरूपमा अंकितप्रमाणित गरेको छ । मार्कर स्टोनको संरक्षण गर्न मायादेवी मन्दिरको उद्गम या पुनर्निर्माण गरिएको हो । समय जति गुज्रिँदै जान्छ, बुद्धको महत्व र उनका वाणी त्यत्ति नै आकर्षित हुँदै गइरहेको छ । नेपाली जनता र नेपाल सरकारले बुद्ध चिन्न लागिपरेमा बुद्धत्वको तेज बढेर जानेछ । बुद्धका उपदेशहरू बहुजनले अनुशरण गर्न पाऊन् भन्ने उद्देश्य राखी मौर्य सम्राट् अशोकले एसियाली देशहरूमा शिला र स्तम्भ कुँदेका थिए । त्यहाँ कुँदिएका बुद्ध वाणीलाई ती देशका वासिन्दा आफ्नो जीवनयापनमा समाहित गराउन सफल भएका थिए । तर बुद्ध उपदेशलाई आम नेपाली जनले बुझ्ने प्रयत्न गरेनन् भन्ने गुनासो दुईजना भारतीय बौद्ध दार्शनिकमध्ये रजनिसले यसरी पोख्नुभएको छ : नेपालका हिमालयहरू प्रदूषित हुन पाएका छैनन् । नेपाली हिमशिखरहरू प्राकृतिक सुन्दरताले भरिपूर्ण देखिन्छ, जसको अवलोकनबाट जोकोही पनि आध्यात्मिक आनन्दमा डुब्न सक्छन् ।नेपालीहरू कलुषित छैनन् । उनीहरूमा निर्दोषपन छ र आँखामा सरलता छ । तर यी दुवै गुणहरू संसारबाट बिदा हुँदैछ । आफ्नै माटोमा जन्मिएका बुद्धलाई चिन्ने प्रयत्न नेपाली जनताले गर्न सकेनन् । उहाँ अगाडि भन्नुहुन्छ, नेपाली गरिब हुनुको एउटा कारकतत्व बुद्धलाई चिन्न नसक्नु हो, जुन ठूलो भूल हो ।' यसै सिलसिलामा एक भारतीय उर्दू कवि इकवाल भन्नुहुन्छ : कौमने पैमाने गौतम कि जरा पर्वाह नकी कद्र पहचानी नअपने गौहरे एक दाना कि शमाए गौतम जलरहिहै महिफिले अगियारमे । बुद्धत्व संसारभर फैलिएको छ । समय जति गुज्रिँदै जान्छ, बुद्धको महत्व र उनका वाणी त्यत्ति नै आकर्षित हुँदै गइरहेको छ । नेपाली जनता र नेपाल सरकारले बुद्ध चिन्न लागिपरेमा बुद्धत्वको तेज बढेर जानेछ ।"
हवाई आश्वासनको वितरण,"निर्वाचन आयोगले यही वैशाख ३१ र जेठ ३१ मा दुई चरणमा स्थानीय निकाय निर्वाचनको मिति तोकेको छ । जसअनुसार वैशाख ३१ गते पहिलो चरणको निर्वाचन सम्पन्न हुँदैछ । उक्त दिन प्रदेश नम्बर ३, ४ र ६ अन्तर्गत ३४ जिल्लाका २०३ स्थानीय निकाय निर्वाचन सम्पन्न हुँदैछ । निर्वाचन आयोगले निर्वाचनसम्बन्धी सम्पूर्ण तयारी पूरा भइसकेको बताएको छ । निर्वाचनको लागि विभिन्न राजनीतिक पार्टीहरू निर्वाचन घोषणापत्रसहित प्रचारप्रसारमा उत्रिएका छन् । निर्वाचनका क्रममा प्रमुख पार्टीहरूले निर्वाचन घोषणापत्रमार्फत जनसमुदायमाझ बाँडेका आश्वासन हेर्दा अब देश नाटकीय रूपमा प्रगतिपथमा लम्कने र छिट्टै नेपाली जनताका दुःखका दिन अन्त्य हुने देखिन्छ । घोषणापत्रमा कांग्रेसले देशलाई १० वर्षमा मध्यम आययुक्त मुलुक बनाउने, वार्षिक तीनदेखि पाँच लाख रोजगार सिर्जना गर्ने, १० हजार मेगावाट बिजुली उत्पादन गर्नेलगायतका आश्वासन दिएको छ । एमाले पार्टीले प्रतिव्यक्ति आम्दानी १० वर्षमा पाँच हजार डलर, २५ वर्षमा १५ हजार डलर, १० वर्षभित्र १८ वर्ष पुगेका सबैलाई रोजगार, वृद्ध र सुत्केरीलाई प्रतिमहिना पाँच हजार भत्ता वितरण गर्ने जस्ता घोषणा गरेको छ । माओवादी केन्द्रले तीव्र आर्थिक वृद्धिदर, रोजगारको व्यवस्था नहुँदासम्म बेरोजगार भत्ता, सुत्केरी भत्ता, एकल महिला र ६० वर्ष पुगेकालाई पेन्सन वितरण जस्ता प्रतिबद्धता जनाएको छ । राप्रपाले एक घर एक रोजगार, सबै स्थानीय निकायमा २५ बेडको अस्पताल, स्वास्थ्य बिमालगायतका आश्वासन दिएको छ । त्यसैगरी नयाँ शक्ति पार्टीले प्रतिव्यक्ति आम्दानी पाँच वर्षमा दुई हजार, १५ वर्षमा ६ हजार र २५ वर्षमा १५ हजार डलर पुर्याउने, दुई दसकभित्र दुई अंकको आर्थिक वृद्धिदर हासिल गर्ने, पाँच वर्षमा वार्षिक तीन लाख, १५ वर्षमा चार लाख र २५ वर्षमा पाँच लाख रोजगार सिर्जना गर्ने आश्वासन बाँडेको छ । यी दलहरूले आफ्ना घोषणापत्रहरूमार्फत जनसमक्ष बाँडेका आश्वासन मात्र हेर्ने हो भने दलहरूको इच्छाशक्ति दृढ रहेको र देश विकास गर्न दलहरू निकै लालायित छन् भन्ने देखिन्छ । यस आधारमा आजसम्म देशको विकास नहुनुको कारण दलहरू र तिनको नेतृत्वको असफलता होइन, त्यसको पछाडि अन्य कारणहरू जिम्मेवार हुनुपर्छ भन्ने निष्कर्षमा पुगिन्छ तर यथार्थ यसो होइन । दलहरूले जनसमक्ष यस किसिमको आश्वासन फगत स्थानीय निकाय निर्वाचनमा जनताको समर्थन प्राप्त गर्ने हेतुले बाँडिरहेकोमा विवाद छैन । यसभन्दा पर अझ प्रान्तीय एवं संसद्को निर्वाचनमा उनीहरूले कस्ता खाले आश्वासन एवं प्रतिबद्धताहरू व्यक्त गर्लान् ? त्यो झन् विचारणीय विषय हुन पुगेको छ । जनताले चटकेहरूको आश्वासनलाई विश्वास गरेर उनीहरूलाई मत प्रदान गरे भने हतारमा निर्णय गरेर फुर्सदमा पछुताउने' भन्ने नेपाली उखान सार्थक हुनेछ र उनीहरूले बाँकी समय पश्चात्तापमै बिताउनुपर्नेछ । यी दलहरूले के, कति र कस्ता कुरा गर्छन् र तिनको बोली र व्यवहारबीच कति फरक देखा पर्छ भन्ने खुट्ट्याउन यिनीहरूले भविष्यमा गर्ने कार्यको प्रतीक्षा गर्नैपर्दैन । यिनीहरूको विगत हेर्नु पर्याप्त हुनेछ । यस प्रसंगमा राप्रपा पूर्वपञ्चहरूको पार्टी भएको र त्यसमा आबद्ध व्यक्तिहरू पञ्चायत र त्यसपछि गरी कम्ीतमा पनि ४० वर्षजति शासन सञ्चालनमा सहभागी रहेको पाइन्छ । त्यसैगरी कांग्रेसले कम्तीमा पनि १८ वर्ष (२०१५ को सहभागिता छोडेर), एमालेले कम्तीमा १० वर्ष र माओवादीले ६ वर्षजति सरकारमा सहभागिता जनाएको पाइन्छ । नयाँ शक्ति नामको समूह पनि माओवादीबाट चोइटिएर बनेकाले त्यसले पनि पाँच वर्षजति सत्ता भोग गरेकै हो । तर यसबीच दलहरूले एकदुइटा लोकप्रिय कार्यक्रम लागू गर्नेबाहेक देश विकासको लागि कुनै ठोस उल्लेखनीय काम गरेको पाइँदैन । बरु उल्टै दलहरूको जोड जुनसुकै मार्ग अवलम्बन गरेर भए पनि सत्तामा पुग्ने, त्यहाँ टिकिरहने अनि राष्ट्रिय सम्पत्तिको ब्रह्मलुट गर्ने मात्र रह्यो । यस उद्देश्य परिपूर्तिहेतु पञ्चायतकाल पञ्चहरूका निम्ति स्वर्णयुग नै रह्यो । तर दलहरू र नेपाली जनताको त्याग र बलिदानद्वारा पञ्चायत व्यवस्थाको अन्त्य भएपछि पनि उक्त प्रवृत्तिको अन्त्य हुन सकेन । यो प्रमाणित विषय हो, कांग्रेसको सरकारले निजीकरणको नाममा देशमा विदेशीहरूको सहयोगमा निर्मित उद्योगहरूलाई कौडीको मूल्यमा बिक्री गरेर दलका नेताहरू मौलाउने, तर देश दरिद्र बन्ने सिलसिला प्रारम्भ गरेको थियो । तर सत्ता पक्षको यस किसिमको राष्ट्र एवं जनविरोधी क्रियाकलापको प्रतिवाद गर्नुपर्ने प्रतिपक्षी एमालेले यसै कुरोको सिको मात्र गर्यो । त्यस्ता कार्यमा साझेदारी खोज्यो । कांग्रेस एमालेको यस किसिमको कार्यबाट राप्रपालाई झन् सहज हुन गयो । राष्ट्रिय सम्पत्तिमा लुटको यो प्रक्रियाले त्यतिबेला पूर्णता पायो, जतिखेर ०४६ को परिवर्तनपश्चात्को राष्ट्रिय ब्रह्मलुटविरुद्ध सशस्त्र संघर्षमा उत्रिएको माओवादी पार्टीसमेत यसै शृंखलामा आबद्ध हुन आइपुग्यो । झन्डै १० वर्ष राष्ट्रघात एवं राष्ट्रिय लुट मच्चाउनेहरूको लागि चुनौती बनेको माओवादीका कारण लामो समय स्थानीय निकाय निर्वाचनसमेत सम्पन्न हुन सकेको थिएन । जसले गर्दा झन्डै २० वर्षपश्चात् बल्ल स्थानीय तहको निर्वाचन सम्पन्न हुँदैछ । भारतको नयाँदिल्लीमा सम्पन्न बाह्रबुँदे समझदारीको बलमा सम्पन्न २०६३ सालको जनआन्दोलनपश्चात् देशमा स्थापित सहमति र सहकार्यमूलक पद्धतिले वैधानिकता प्रदान गरेको राष्ट्रिय ब्रह्मलुटको सिलसिला अझै जारी छ । त्यसै ब्रह्मलुटका हिस्सेदार दलहरू नै अहिलेसम्म राष्ट्रिय राजनीतिका मूल पात्रहरूको रूपमा रहेका छन् । अनि तिनीहरू नै यतिबेला आकर्षक घोषणा एवं प्रतिबद्धता पत्रहरूसहित जनसमक्ष मतको याचना गरिरहेका छन् । यो अरू केही नभएर जनतालाई उल्लु बनाउने काम मात्र हो । यसो गरेर उनीहरूले जनताको स्मरण शक्ति कमजोर हुन्छ । तिनीहरूले हिजोका कुरा सहजै बिर्सिन्छन् । त्यसैले तिनीहरूसामु नयाँ रूपमा प्रस्तुत हुँदा र तिनीहरूबीच झुट्टा एवं असम्भव आश्वासन बाँडिदिँदा तिनीहरूलाई सहजै छक्याउन सकिन्छ भन्ने ठानेका छन् । तर नेपाली जनता सचेत भइसकेका छन् । तिनीहरूले दलहरूका व्यवहारलाई राम्ररी बुझिसकेका छन् । यो एउटा विवेकशील व्यक्तिले सहजै बुझ्न सक्ने कुरा हो, दलहरूद्वारा वितरीत घोषणापत्र झूटको पुलिन्दासिवाय अरू केही होइन । उनीहरूले भने झैं देशमा पाँचदस वर्षमा कायापलट हुने हो भने बहुदलीय व्यवस्था स्थापना भएको २७ वर्ष र गणतन्त्र स्थापना भएको १० वर्षमा किन त्यसो हुन सकेन ? बरु उल्टै मुलुक झन् ओरालो लाग्यो । अनि मुलुकको अवस्था ओरालो लागिरहँदा पनि दलीय नेतृत्व भने कसरी मालामाल हुन पुग्यो ? यसबाट दलीय नेतृत्व नेपाली जनतासामु झुट्टा सपना बाँडिरहेको छ । जनतालाई कोरा सपनामा रुमल्याएर आफ्नो लुटको स्वर्ग कायमै राख्न चाहिरहेको छ भन्ने राम्ररी प्रष्टिन्छ। यतिबेला दलहरूले स्थानीय निर्वाचनलाई ठगी खाने माध्यमको रूपमा प्रयोग गर्न चाहिरहेका छन् । यसो भन्नुको तात्पर्य स्थानीय निर्वाचनको आवश्यकता र औचित्यता दुवै छैन भन्ने कदापि होइन । स्थानीय निर्वाचन यतिबेला देशमा राजनीतिकसंवैधानिक रिक्तता सिर्जना गर्दै देशलाई अझ अस्थिरतातिर लैजान खोज्नेहरूविरुद्धको अभियान पनि हो । यो जगजाहेर हो । केही विदेशी शक्तिहरू यतिबेला नेपालमा आफ्नो प्रभाव कायम गरेर दक्षिण एसियामै अस्थिरता सिर्जना गर्न प्रयत्नरत छन् । यसका लागि उनीहरू नेपालमा संवैधानिक व्यवस्था कायम होस् भन्ने चाहँदैनन् । उनीहरूको पहिलो जोड संविधान नै नबनोस् भन्ने रहेको थियो । उनीहरूको चाहनाविपरीत संविधान बने पनि यो लागू नहोस् भन्नेमा उनीहरूले जोड गरिरहेका छन् । त्यसैले कहिले संविधानको अस्वीकार्य, कहिले संघीय एकाइको पुनर्संरचना त कहिले स्थानीय निर्वाचन रोक्ने षड्यन्त्रहरू भइरहे । अन्ततः जनइच्छा स्थानीय निकायको निर्वाचन होस् भन्ने पक्षमा रहेका कारण यसलाई रोक्न चाहनेहरूको केही लागेन । तर पनि ती तत्वहरू निर्वाचनलाई तीन प्रदेशमा मात्र सीमित तुल्याउन सफल भएका छन् । जेठ ३१ गते बाँकी चार प्रदेशमा सहज निर्वाचन हुन नदिने हिसाबले ती शक्तिहरूले आफ्नो प्रयत्न जारी राख्नेछन् । तापनि जनबलसामु तिनीहरूको केही लाग्ने छैन र दोस्रो चरणको निर्वाचनसमेत सम्पन्न हुनेछ भन्नेमा आशावादी हुने ठाउँ छ । देशमा यस किसिमको परिस्थिति सिर्जना भइरहँदा पनि एकथरी तत्वहरू निर्वाचनलाई संसदीय खेल मात्र देख्ने र एकोहोरो निर्वाचन बिथोल्ने अभियानमा लागेका देखिन्छन् । आफूहरूको यस किसिमको कार्यबाट देशको राष्ट्रियताविरुद्ध षड्यन्त्र गरिरहेका देशीविदेशी तत्वहरूलाई फाइदा पुग्न जान्छ भन्नेमा उनीहरूको ध्यान गएको देखिँदैन । यसो गर्नेहरूले दसबर्से जनयुद्धलाई शान्तिपूर्ण अवतरण गर्ने नाममा मञ्चन गरिएको नाटकले राष्ट्रियतामाथि सिर्जना भएको खतराबाट समेत पाठ सिक्न चाहेको देखिँदैन । हो, जनविरोधी एवं भ्रष्टाचारीहरूले स्थानीय निर्वाचनलाई स्थानीय तहहरू कब्जा गरेर राष्ट्रिय सम्पत्तिमा लुट मच्चाउने उपायको रूपमा लिएका छन् भन्ने कुरोमा विमती राख्ने ठाउँ छैन । तर यो निर्वाचन त्यत्ति कुरोसँग मात्र सीमित छैन । यो बाह्रबुँदे दिल्ली समझदारीदेखि प्रारम्भ भएको देशभित्रका जनप्रतिनिधिमूलक संस्थाहरूलाई अस्तित्वविहीन तुल्याई देशमा विदेशी हैकम सुदृढ बनाउने षड्यन्त्र विफल तुल्याउने अवसर पनि हो । यसको लागि निर्वाचनमा राष्ट्रवादी र जनपक्षधर व्यक्ति एवं शक्तिहरूले विजय प्राप्त गर्नु आवश्यक छ । तर निर्वाचनमा पैसा र बलको बढी महत्व रहने परिपाटीले स्थान पाउने गरेकाले हिजोका भ्रष्ट र राष्ट्रविरोधी मात्र प्रतिस्पर्धामा रहेको जस्तो देखिन्छ । तिनीहरूको जोड जसरी भए पनि स्थानीय निकाय निर्वाचनको परिणाम आफ्नो हातमा पार्ने कुरामा मात्र रहेको पाइन्छ । यसका लागि उनीहरू जेजस्तो उपाय पनि अवलम्बन गर्न तयार छन् भन्ने कुरा एक त, दलहरूको घोषणापत्रहरू पढ्दा थाहा हुन्छ । त्यो किनभने स्थानीय तहहरूको संरचना जसरी निर्धारण गरिएको छ, त्यसलाई हेर्दा धेरै निकाय खर्चको अभावमा प्रभावकारी रूपमा सञ्चालन हुन नसक्ने निश्चित छ । अनि ती निकाय सञ्चालनका लागि आवश्यक खर्च जुटाउन जनतामाथि चर्को कर लगाइनेछ । यसरी जनताबाट उठाइने कर र अन्य स्रोतहरूबाट जुट्ने रकम स्थानीय पदाधिकारीहरूको तलब, भत्ता र कार्यालय सञ्चालनको लागि मात्र खर्च हुनेछ । दोस्रो कुरा, संकीर्ण राजनीतिक आस्थाका आधारमा निर्वाचित जनप्रतिनिधिहरूमध्ये कतिले वास्तवमा जनताको सेवा गर्नेछन् भन्ने कुरा पनि सोच्नुपर्ने विषय भएको छ । यससँगै दलहरूले उम्मेदवार चयनमा देखाएको कार्यशैली झन् विचित्रको छ । दलीय नेतृत्वले उम्मेदवार चयन गर्दा आफ्ना नातेदार र दलालहरूलाई बढी प्राथमिकता दिएको देखिन्छ । त्यसैगरी दलहरूबीच चुनाव जित्ने हेतुले भइरहेको गठबन्धन हेर्दा त्यो सिद्धान्त, एजेन्डा कुनै पनि कुरामा आधारित देखिँदैन । स्पष्ट छ, यो अवसरवादी गठबन्धन हो । अवसरवादी कुन अर्थमा भने गठबन्धन दलहरूद्वारा अगाडि सारिएका घोषणापत्रहरूमा समावेश हवाई आश्वासनहरूको परिपूर्तिको लागि नभएर जसरी पनि स्थानीय तहको नेतृत्व हत्याएर साधन, स्रोत र बजेटमा मनोमानी गर्दै स्थानीय स्तरमा आफ्नो हैकम चलाउने कुरोप्रति लक्षित छ । त्यसैले यो निर्वाचनले विकास एवं निर्माणको हिसाबले खासै महत्व राख्दैन । यसको महत्व भनेकै देशमा संक्रमणकाल लम्ब्याएर अस्थिरतामा रुमल्याइराख्ने विदेशी स्वार्थको षड्यन्त्र विफल तुल्याउनु हो । यससँगै स्थानीय निकायको गठनमा देखा परेका कमीकमजोरी सच्याउँदै तिनलाई सही र प्रभावकारी रूपमा सञ्चालन गर्न सकिएमा जनताले थोरबहुत सेवा र सुविधा प्राप्त गर्न सक्ने कुरा अस्वीकार गर्न सकिँदैन । तर दलहरूका निर्वाचनलगायतका व्यवहारहरू भने त्यस दिशातर्फ लक्षित रहेको पाइँदैन, जुन विडम्बनापूर्ण छ । त्यसैले यतिखेरको आवश्यकता जनतालाई तर्साएर स्थानीय निकाय निर्वाचन हुन नदिने र स्थानीय नेतृत्व हात पार्ने प्रयोजनका लागि जनताबीच हवाई आश्वासन बाँडेर उनीहरूलाई झुक्याउने प्रयास गर्नेहरू दुवै जनपक्षधर शक्तिहरू होइनन् र हुन सक्दैनन् । त्यसैले सचेत जनमतको दायित्व यी दुवै किसिमका प्रयासलाई विफल तुल्याउँदै सही, इमानदार र प्रतिबद्ध नेतृत्वको चयन गर्नु हो । यसो नगरी जनताले चटकेहरूको आश्वासनलाई विश्वास गरेर उनीहरूलाई मत प्रदान गरे भने हतारमा निर्णय गरेर फुर्सदमा पछुताउने' भन्ने नेपाली उखान सार्थक हुनेछ र उनीहरूले बाँकी समय पश्चात्तापमै बिताउनुपर्नेछ । विगतमा नेपाली जनताले निकै हन्डर बेहोरेका छन् । उनीहरू स्वाभिमानी र राष्ट्रवादी पनि छन् । उनीहरूले मुलुक भ्रष्ट र राष्ट्रघातीहरूको चंगुलमा परेको पनि देखेका छन् । यस आधारमा उनीहरूले विवेकसम्मत निर्णय लिनेछन् भन्नेबारेमा धेरै हदसम्म आशा राख्न सकिन्छ । कामना गरौं नेपाली मतदाताले स्थानीय निर्वाचनमा प्रयोग गर्ने मतले नेपाल राष्ट्रको स्वाभिमानलाई कायम राख्दै मुलुकको नवनिर्माणको अभियान अगाडि बढाउन सघाउनेछ ।"
"उत्साह छ, प्रशिक्षण छैन","इटहरी : इटहरीमा मंगलबारबाट सुरु भएको अन्तर्राष्ट्रिय ब्याडमिन्टन प्रतियोगिताको क्षेत्रीय छनोट खेलमा सहभागी हुन आएका एक सयभन्दा बढी प्रतिस्पर्धीमध्ये सबैभन्दा सानी थिइन् विराटनगरकी ११ वर्षीया रोज पाण्डे । उनी एक सयभन्दा बढी खेलाडी सहभागी प्रतियोगितामा प्रतिस्पर्धाका लागि ब्याडमिन्टन र्याकेटसहित इटहरी आइपुगेकी हुन् । पाण्डेले ब्याडमिन्टन खेल्न थालेको दुई वर्षमात्र भयो । विराटनगरको विराट ब्याडमिन्टन क्लबमा आबद्ध उनले केही प्रतियोगिता खेलेकी छिन् । भविष्यमा खेलाडी बन्ने सपना पालेकी उनको लागि केही चुनौतीहरू पनि छन् । त्यो हो, अवसर र प्रशिक्षणको अभाव । उनका अनुसार प्रतियोगिताको बारेमा जान्ने र सिकाउन सक्ने मानिसको अभाव छ । पाण्डेजस्तै अन्नपूर्ण अन्तर्राष्ट्रिय ब्याडमिन्टन प्रतियोगिताअन्तर्गत पूर्वाञ्चल स्तरीय छनोट खेलमा सहभागी हुन इटहरी आइपुगेकी झापाको मेची ब्याडमिन्टन क्लबकी १६ वर्षीया श्वेता गिरीलाई पनि दक्ष प्रशिक्षकको अभाव खट्किएको छ । 'राम्रो सिकाउने मानिस नै हुँदैन,' उनी भन्छिन्, 'नयाँ टेक्निक्सहरू सिक्न पाइँदैन । आफूले जस्तो जान्यो, त्यस्तै मात्र खेल्नुपर्छ ।' केही समयअघि भएको १९ वर्षमुनिको पूर्वाञ्चलस्तरीय प्रतिस्पर्धामा दोस्रो स्थान हासिल गरेकी गिरी लामो समयदेखि कुनै प्रशिक्षण नभएकोमा दुःखेसो पोख्छिन् । तालिमको अभावमा जित्ने आशा कम भए पनि अनुभव बटुल्न प्रतियोगितामा सहभागी भएको उनले बताइन् । अवसर र प्रशिक्षणको अभावका बाबजुद पाण्डे र गिरीजस्ता खेलाडीले देखाएको ब्याडमिन्टन खेलप्रतिको लगाव उत्साहजनक छ । झापा र विराटनगरबाट प्रतियोगिताकै लागि इटहरी आइपुगेका यी दुई बालिका भविष्यमा राम्रो खेलाडी बन्न चाहन्छन् । उनीहरूसँग त्यो सम्भावना पनि छ । तर, नियमित सिकाउने दक्ष प्रशिक्षक नहुँदा उनीहरूको इच्छाले मूर्तरूप लिन सक्ने सम्भावना निक्कै कम छ । मोफसलमध्ये खेलकुद गतिविधि बढी हुने देशको प्ूर्वी क्षेत्रले अन्य खेलसँगै ब्याडमिन्टनमा प्रशिक्षकको अभाव झेल्नु परेको छ । इटहरीमा चारवटा ब्याडमिन्टन कभर्ड हल छन् । तीमध्ये दुई व्यावसायिक रूपमा नाफा कमाउने उद्देश्यले खोलिएका छन् । तर, भविष्यमा खेलाडी बन्ने उद्देश्यसहित ती कभर्डहलमा खेल्न आउने साना बालबालिका र किशोर खेलाडीहरूलाई खेलको प्राविधिक ज्ञानसहित प्रशिक्षण दिन सक्ने प्रशिक्षक छैनन् । त्यसैले जिल्ला र वरपर हुने प्रतियोगिताहरू उनीहरूका लागि अनुभव बटुल्ने अवसरका लागि मात्रै हुने गर्छन् ।सगरमाथा ब्याडमिन्टन क्लबको कभर्डहलमा पछिल्लो ६ महिनायता खेल्दै आइरहेका इटहरी पाँचधारेका १३ वर्षीय निरञ्जन राई पनि अनुभवकै लागि अन्नूर्ण अन्तर्राष्ट्रिय ब्याडमिन्टन प्रतियोगिताअन्तर्गत पूर्वाञ्चल स्तरीय छनोट खेलमा सहभागी भएका छन् । 'जित्छु भन्ने त छैन । अनुभव बटुलिन्छ भनेर आएकी हुँ,' उनी भन्छन् । आफ्नी १६ वर्षीया दिदीसँगै प्रतियोगितामा सहभागी हुन आएका इटहरी ४ कै १४ वर्षीय आयुष राईले पनि त्यस्तै अनुभव सुनाए । 'प्रतियोगितामा प्रतिस्पर्धा कस्तो हुन्छ भनेर आएको हुँ', राई भन्छन्, 'अन्य खेलाडीले खेलेको हेरेर पनि सिकिन्छ ।' आयुषका पिता जितेन व्यावसायिक खेलाडी हुन् । बुबाको सहयोगमा उनीहरू पनि स्थानीय सगरमाथा ब्याडमिन्टन सिक्दै छन् । खेलाडीहरूका लागि खेलेरै जीवनयापन गर्न सक्ने उत्साहजनक भविष्य तत्काललाई छैन । यद्यपि परिवारको साथ र सहयोग पाएका यी बालबालिकाहरूले भविष्यमा खेलाडीको अभाव टार्न सक्छन् । यद्यपि उनीहरूलाई व्यवस्थित प्रशिक्षणको अभाव खट्किएको छ ।"
अत्तरिया कप महिला क्रिकेटको उपाधि राइजिङ उमन्सलाई,"धनगढी : रुस्लान अत्तरिया कप महिला क्रिकेट प्रतियोगिताको उपाधि काठमाडौंको राइजिङ क्रिकेट उमन्सले जितेको छ । मंगलबार भएको फाइनल खेलमा विभागीय टोली एपीएफलाई १६ रनले पराजित गर्दै राइजिङ क्रिकेट उमन्सले उपाधि जितेको हो ।उपाधिसहित राइजिङ क्रिकेट उमन्सले दुई लाख प्राप्त गर्यो । एपीएफले भने एक लाखमै चित्त बुझायो । अत्तरियास्थित एपीएफको मैदानमा टस जितेर पहिले ब्याटिङ गरेको राइजिङ क्रिकेट उमन्सले निर्धारित २० ओभरमा पाँच विकेट गुमाउँदै एक सय ५२ रनको योगफल बनाएको थियो । जवाफी ब्याटिङमा आएको एपीएफले निर्धारित ओभरमा नौ विकेट गुमाउँदा एक सय ३६ रनमात्रै जोड्न सकेपछि राइजिङ क्रिकेट उमन्सको उपाधि पक्का बनेको थियो । राइजिङ क्रिकेट उमन्सलाई उपाधि दिलाउन भारतीय खेलाडी पूजा निमाभाटले अलराउन्ड उत्कृष्ट प्रदर्शन गरीन् । ब्याटिङमा सर्वाधिक ३७ रन जोडेकी उनले बलिङतर्फ चार विकेटसमेत र्लिन् । ३८ बलको सामना गरेकी उनले चार चौका प्रहार गरेकी थिइन् । यस्तै अर्की विदेशी खेलाडी सहनवाज प्रवीणले २५ बलमा तीन चौकाको मद्दतले २५ रन नै जोडिन् । पूजा र प्रवीणले टोलीका लागि ६९ रनको साझेदारी गरेका थिए । शान्ता मुखर्जीले १८ बलमा २३ रन, शान्ति खतिवडाले १४ बलमा २१ रन तथा नेरी थापा र आरती बिडारीले समान १३१३ रनको योगदान दिए । एपीएफकी पूजा पाण्डेले सर्वाधिक ४८ रनको योगदान दिए पनि टोलीलाई विजयी बनाउन सकिनन् । पूजाले ४२ बलमा चौका प्रहार गरेकी थिइन् । यस्तै करुणा भण्डारीले २४ रन तथा सरिता मगरले २१ रन जोडेका थिए । अन्य खेलाडीले भने दोहोरो अंकमा रन जोड्न सकेनन् । बलिङतर्फ एपीएफकी सरिताले तीन तथा करुणाले दुई विकेट लिएका थिए । प्रतियोगिता अवधिभर उत्कृष्ट प्रदर्शन गरेकी राइजिङ क्रिकेट उमन्सकी पूजा निमाभाट सर्वोत्कृष्ट खेलाडी चुनिए । प्रतियोगितामा एक सय सात रन बनाएकी पूजाले ११ विकेट पनि लिएकी थिइन् । सर्वोत्कृष्ट खेलाडी चुनिएबापत पूजाले २५ हजारसमेत प्राप्त गरिन् । राइजिङ क्रिकेट उमन्सकी शान्ता मुखर्जी उत्कृष्ट विकेट किपर घोषित भइन् भने एपीएफकी ज्योति पाण्डे उत्कृष्ट ब्याट्उमन तथा सरिता मगर उत्कृष्ट बलर घोषित भए । उत्कृष्ट घोषित खेलाडी सबैले १०१० हजार प्राप्त गरे ।"
बडी च्याम्पियनसिप महर्जनलाई सम्मान,काठमाडौै : अखिल नेपाल खेलकूद संघले ५० औं एसियन बडी बिल्डिङ एण्ड स्पोर्ट च्याम्पियनसिनका अवसरमा गोल्ड मेडलिष्ट महेश्वर महर्जनलाई सम्मान गरेको छ । बुधबार बिहान प्रधानमन्त्री निवास बालुवाटारमा प्रधानमन्त्री पुष्पकमल दाहाल प्रचण्डको उपस्थितिमा संघले महर्जनलाई सम्मान गरिएको थियो । महर्जनले सन् २०१६ सेप्टेम्भरमा भुटानमा सम्पन्न ५० औं एसियन बडी बिल्डिङ एण्ड स्पोर्ट च्याम्पियनसिनमा ७५ केजी तौल समूहमा गोल्ड मेडल प्राप्त गर्नुभएको थियो । महर्जनलाई सम्मान गर्दै प्रधानमन्त्री पुष्पकमल दाहाल प्रचण्डले पछिल्लो समय नेपालले खेलकूदको क्षेत्रमा राम्रो प्रगति गरेको बताउनुभयो । खेलको विकासले युवाहरुको शारीरिक र बौद्धिक विकास तथा देशको गरिमा र स्वाभिमान उच्च हुने उहाँको भनाई थियो ।
