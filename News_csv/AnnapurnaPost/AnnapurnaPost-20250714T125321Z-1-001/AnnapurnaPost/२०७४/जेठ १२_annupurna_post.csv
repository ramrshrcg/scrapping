शीर्षक,विवरण
"नेपाल, जनता र चुनाव","स्यावास नेपाली जनता, नेपालको सरकार, राजनीतिक दल अनि चुनाव आयोग । लगभग बीस वर्षपछि सबैले चाहेको मनै हर्ने ढंगको पहिलो चरणको स्थानीय प्रजातान्त्रिक निकायको निर्वाचन सम्पन्न भयो । शान्तिपूर्ण एवं उत्साहपूर्ण, आशाजनित एवं भविष्य निर्माण, गाउँघर एवं काठमाडौं नगर र राष्ट्रहित र नयाँ मोड । सबैसबै खुसी छन्, छिमेकी राष्ट्रहरू समेत । नेपाली राजनीतिमा प्रजातन्त्रले विस्तारै जरा फैलाएकोमा, राष्ट्रले नै एउटा नयाँ दिशा र मार्ग पाउने सपनामा सबै रमाउँदैछन् । राजनीतिक दल र सरकारले चाहेको खण्डमा अनेकौं अड्चनहरू पर सारेर जनतामुखी र गाउँबस्ती, कुनाकन्दरा, सहरनगर सबैलाई अंगालेर एउटा नौलो र सुगठित राजनीतिक संस्कृति ल्याउन सक्छ भन्ने फेरि एकपटक यस चुनावले स्पष्ट पारेको छ । लगभग डेढ महिनाअघि एउटा आधिकारिक भेटवार्तामा प्रधानमन्त्री पुष्पकमल दाहालसँग स्थानीय तह निर्वाचन घोषणाले विक्षिप्त पारेको साधारण जनताबीचको प्रगाढ जोशबारे कुराकानी हुँदा उनले अति स्पष्ट ढंगमा भनेका थिए, यो चुनाव हुनैपर्ने हो, र यस प्रक्रियाले देशमा विकासको नयाँ प्रवाह आउनेछ ।' उनको नेतृत्वमा रहेको सरकारले अन्य सबै राजनीतिक दलसँग मिलेर चुनाव गरेरै छोडे । नयाँ संविधानको गणतान्त्रिक पक्ष यसरी फस्टाउँदैछन् । सबैले नेपाल र बाहिर यही चाहन्छन् । यस चुनावले चारपाँच नदेखेका पक्षहरूलाई अघि ल्याए । प्रथमत, नेपाल भनेको काठमाडौं होइन र काठमाडौं भनेको नेपाल होइन भन्ने राजधानीदेखि राष्ट्रका अन्य क्षेत्रहरूमा बस्ने जनता जनार्दनको मनको बह र मर्मलाई स्पष्ट ढंगमा अघि ल्यायो । हरेक कुरोमा काठमाडौं किन ? कामधन्धा, मन्त्रालय, मन्त्री, विभाग, प्रशासन, विदेशी दूतावास, व्यापार, पुँजी निवेश, कारखाना, कम्पनी, धनीको पोको र गरिबको डोको सबैसबै काठमाडौंमा नै । कूटनीति, सुरक्षा प्रपञ्च, जासुस, अन्तर्राष्ट्रिय षड्यन्त्र, कालो धन, मिसावट, तस्करी सबै काठमाडौंमा नै । राष्ट्रको अधिकांश जनता, राष्ट्रिय आयको प्रमुख द्योतक एवं राष्ट्रनिर्माणको महत्वपूर्ण शाखाप्रशाखा काठमाडौंदेखि बाहिर रहेर पनि राजनीतिक शक्ति र नीति निर्धारणचाहिँ राजधानीमा । विदेश नीतिदेखि ग्रामीण जलवितरण नीतिसम्म, कर, भन्सार प्रणालीदेखि शिक्षा, स्वास्थ्य, संस्कृति र पर्यावरणसम्म काठमाडौंको एकलौटे भूमिका । राणाशासन, राजवंशीय प्रणालीदेखि प्रजातान्त्रिक व्यवस्था सबैमा यो राजनीतिक निचोड शक्ति (क्रिटिकल मास) को भूमिका राष्ट्रलाई असुहाउँदिलो । बिझ्ने र हानिकारक हुँदाहुँदै पनि लागू गरियो । माओवादीको हिंसात्मक क्रान्तिआन्दोलनमा गाउँबस्ती, पहाड र कन्दाराले अति मर्मस्पर्शी भूमिका निभाएर पनि राष्ट्र फेरि काठमाडौंकेन्द्रित व्यवस्थामा नै आएर ठोक्कियो अनि रोकियो । नयाँ संविधान बनियो र नेपालमा प्रथमपटक राष्ट्र सुहाउँदो संघीय व्यवस्थाको प्रक्रिया सुरु भयो । धेरै नयाँ सोच, दिशा, पद्धति एवं संस्थाहरू स्थानीय तह निर्वाचनले नेपालमा ल्याउने नै छन् भन्ने सबैले आशा, विश्वास राखेका छन्। छिमेकी राष्ट्रहरू विशेषतः भारत र चीनले पनि एउटा मजबुत संघीय व्यवस्थामा केन्द्रित सुगठित र सबल नेपाल नै चाहन्छन् । किनकि नेपाल जति स्थिर, बलियो र विकसित हुन्छ, भारत, चीन र दक्षिण एसियाको सम्बन्ध पनि अति नै भरपर्दो र दूरगामी हुनेछ। यस प्रथम स्थानीय तह निर्वाचन नयाँ संघीय व्यवस्थालाई गाउँघर, बाजेबज्यै, महिलाछोरी, युवायुवती, भूगोल र पर्यावरण, खेतबारी, लघुउद्योग औषधिमूलोसम्म पुग्ने एउटा यन्त्र,तन्त्र र मन्त्रको रूपरेखा हो । यो स्थानीय चुनावको प्रवाह नै नेपालमा राष्ट्र विकास र समुदाय विकासको आधार भएर रहनेछ । जनता राष्ट्रका अमूल्य अन्य भूभाग र विभिन्न प्रजातान्त्रिक र विकासका संस्था काठमाडौंदेखि बाहिर जतिजति मौलाए, फूलेफले उतिउति नेपालको सार्वभौमिकता, राष्ट्रिय शक्ति र गौरव व्यापक, सुदृढ एवं सबल हुनेछ । संघीय व्यवस्थाको आत्मा नै विकेन्द्रीकरणले प्रस्फुटित गरेका राष्ट्रिय भावना, विकासको प्रवलता, नयाँ पिढीको जोश र दिशानिर्देश एवं अन्तर्राष्ट्रिय मामिला र सम्बन्धका सुझबुझ र स्वास्थ्य र निष्ठावान् होडबाजी हुनेछ । काठमाडौंबाट नेपाल जति टाढा छ, संघीय व्यवस्था उति बलियो, अनि संघीय व्यवस्था जति बलियो नेपालको सार्वभौमिकता र अन्तर्राष्ट्रिय पहिचान उति गहिरो एवं सर्वमान्य । दोस्रो, विकास पेटभरि खाएर अनि शरीरभरि ओडेर, भौतिक मज्जाको चरम सीमामा पुग्नेहरू एकापट्टि र विकासको कल्पना र सपनामा पिढीपिढी जन्मिएका, बितेका र दालभात, डुकु र एकसरो लगाउन र क्षयरोगदेखि जोगिन आतुर रहेका जनता समुदाय अर्कोपट्टि । वास्तवमा राजनीति र चुनाव कसको लागि ? एकापट्टिले लोभलालच, ईष्र्याघमण्डले राजनीति र चुनाव मन नपरीनपरी रोज्छ । उता अर्कोपट्टिले अब पो आङमा घाम लाग्छ कि, अब पो विद्यालय, अस्पताल, कानुन, बाटो, आम्दानी र भविष्य देख्छौं कि भनेर राजनीति र चुनावको आगोमा हामफाल्छ । अर्थात स्थानीय तह निर्वाचनमा लाखौंको संख्यामा मरेका शरीर तर जिउँदो आत्मा लिएर भोट खसाल्न आउनेहरू चुनाव, विकास र भविष्यलाई एउटै ठान्छन् । औंलामा कालो टीका लाग्नु भनेको, मेरो पनि हक, अधिकार र अंश ग्रहण छ भन्ने सामूहिक गाथा गाउनु हो । सपना देख्दादेख्दै विपनाको झलक आभास अघि आउनु हो । नयाँ संविधानले अघि ल्याएको दुई दसकपछिको यो स्थानीय तह निर्वाचनमा यही कुरो अति नै मन छुने रूपमा अघि आयो । आबाल, वृद्ध,वनिता सबैले आशाको पोको खोल्यो फेरि एकपल्टमतदान केन्द्रमा र विश्व समुदायअघि । यही आशाका किरणले आधुनिक नेपालको आगो सल्काएर सबै गाउँबस्तीमा न्यानोपन ल्याउनेछ । केही नपाएर जिउँदै रहेका जनता नै नेपालका निर्माता हुन् र रहनेछन् । वास्तवमा यो नदेखेको सत्य पनि हो । कसैले नमानेको तथ्य पनि हो । तेस्रो, विदेशमा अन्डा छिलेर जीवनयापन गर्दै घरमा अलिकति भए पनि डलर पठाउने र कारखानामा १२१६ घन्टा काम गरेर जीर्ण शरीर राखेर पनि गाउँ र देश सम्झने धादिङको ढिटोदेखि लिएर जन्मेको नै काठमाडौं उपत्यका र पढाइलेखाइ नै बेलायत र अमेरिका गरेर विदेशमा नै महानोकरी गर्ने नेपाली सबैले यो प्रथम स्थानीय तह निर्वाचनको मन खोलेरै प्रशंसा गरे । सामाजिक सञ्जाल, टेलिभिजन, अखबार सबैसबैमा यी विदेशिएका नेपालीले देशलाई फर्किएर हेरे । धेरैले सग्लो आशा दर्शाए । तर विदेशिएका नेपाली नागरिकले जहिल्यै पनि एउटै प्रश्न गर्ने गर्छन् कि, हाम्रो देश चाहिँ यस्तो कहिले हुने, हाम्रो देशमा चाहिँ किन यस्तो हुँदैन, साथी हो के हो कारण ? ' फेरि प्रश्नको जवाफ पनि सबैले एकैप्रकारका दिन्छन्,नेता नै भएन, दल नै साँघुरियो र सबै नेता र संस्था आआफ्नो गौरव धन्धामा लागेपछि देश, जनता र भविष्य अन्योल र भड्खालोमा पर्ने नै भयो ।' अन्तर्राष्ट्रिय संस्थाद्वारा प्रकाशित रिपोर्टअनुसार नेपालबाट वर्षेनी लगभग पाँच लाख मानिस विदेशका कामधन्दाका लागि जान्छन्, जो सन् २००० सालमा केवल दुई लाख (वर्षेनी) थिए । विदेशमा रहेका नेपाली नागरिकले लगभग ६ विलियन डलर नेपाल पठाउने गर्छन्, जो नेपालको मोठ घरेलु आयको लगभग ३० प्रतिशत नै मानिने गरिन्छ । अधिकांश यी विदेशिएका नेपाली नागरिक गाउँबस्ती, कुनाकन्दराका हुन् । आफूले पाउनुपर्ने कमसेकम विकास, हक र अधिकार नपाएपछि लाखौं रुपैयाँको ऋण लिएर, घरजमिन र गहना बेचेर यिनीहरू विदेशमा कामधन्दा गर्छन् । धेरै असुविधा अड्चन र दुःखदर्द सहेर पनि यिनीहरूले नियमित रूपमा गाउँघरपरिवारमा कमाएको पैसा पठाउँछन् । यिनीहरूको चाहना, आशा र सपना नै आफ्नै देश, गाउँ र परिवारमा फेरि फर्की कामधन्दा गरेर जीवनयापन गर्ने हो । घरकै भात, आमाकै साथ र गाउँकै रात मन पराउँछन् यिनीहरू । यो स्थानीय चुनावले यिनीहरूमा आशाको घाउ फेरि बल्झियो । पसिना, रगत र आँसु देशलाई नै दिन्छु भन्ने प्रलोभन र कटिबद्धता अझै आलो भयो । हो पनि, संघीय व्यवस्थाले ल्याएको स्थानीय तह चुनावले अब उप्रान्त विस्तारै विकासको मूल फुटाउला गाउँबस्ती, डाँडाकाँडा, मधेस सबैमा । किनकि चुनावले अर्को चुनाव ल्याउँछ, जित्नेले फेरि जित्ने कोसिस गर्छ, हार्नेले इख राखेर काम गर्छ । नयाँ संघीय व्यवस्थामा राज्यहरू बन्छन् र विकास, कानुन, संस्कृति, पर्यावरण, शिक्षा, स्वास्थ्य, खेलकुद, वाणिज्य, उद्योग र विदेश नीतिसँग सम्बन्धित संस्थाहरू पनि बन्छन् । गाउँबस्तीमा राणाराजाप्रजातन्त्र कसैले भनेजस्तो संस्था नै पुर्याएन । संस्थारहित विकास कहिल्यै टिक्दैन । काठमाडौं र गाउँबस्तीमा यही अन्तर छ । जति पनि संस्था तानिए काठमाडौंकेन्द्रित भएर नै जाबो रिटायर्ड भएको कागज लिन पनि केरुङपाँचथरको शिक्षक काठमाडौं नै आउनुपर्ने भयो । ससानो बिमारी र दुर्घटना पनि काठमाडौं अस्पतालमै ल्याउनुपर्यो । गाउँबस्तीमा कृषकको संस्था, अनुसन्धान कार्यालय, विदेशको भिसा केन्द्र, विश्वविद्यालय, क्यान्सर जाँच, पर्यटन केन्द्र, नियमकानुन अध्ययन केन्द्र, वाणिज्यव्यापारको आधार, बैंक, बाटोघाटो, बीमा, कर संस्थाहरू र विदेशी पुँजी निवेश र अन्तर्राष्ट्रिय आर्थिक सहायताले भुस गरिएका कारखाना, क्षमता विकास संस्था र भारतचीन र अन्य छिमेकी राष्ट्रहरूलाई जोड्ने मार्ग, सुविधा, हवाई अड्डा बने । यी विदेशमा रहेका र जान तत्पर सबैले राष्ट्र निर्माणमा एउटा ठूलो योगदान दिन सक्ने भए । दूरदर्शी राजा महेन्द्रले सायद यही कारण होला, सन् १९६० को दसकमा नै गाउँ फर्क अभियान' सुरु गरेका । चौथो, नेपालीहरूको अर्काे चाहना पनि यस स्थानीय चुनावमा नरम प्रकारले प्रस्फुटित भयो । किन सधैंको राजनीतिक दल मात्रै ? खोई होडबाजी ? खोई नयाँ सोच र विश्वमा टक्कर दिने नेता ? किन घोलिनु त्यही धमिलो पानीमा ? किन नाच्नु त्यही बकमफुसे राजनीतिक गीत र संगीतमा ? र किन लड्नु त्यो युद्धभूमिमा, जहाँ हार र जितको कहिल्यै फैसला हुँदैन ? र किन हातेमालो गर्नु त्यो चिसो खरानीले डामेको रक्तहीन हात र अँजुलीमा ? रहिआएका राजनीतिक दलहरूले केही गर्ने सामथ्र्य नबोक्दा र महिनैपिच्छे चौकीपछि लुकीचोरी खेल्दा जनता अवाक मात्रै नभएर बेवास्ता गर्ने भएका छन् । नयाँ राजनीतिक सोचविचार, सांगठनिक क्षमता, दूरदर्शी एवं निस्वार्थ नेताको खोजमा छन् जनता । स्थानीय निर्वाचनमा विवेकशील, नयाँशक्ति, साझा पार्टीहरू अघि आएर नेपाली राजनीतिक होडबाजीलाई नयाँ मोड दिन कोसिस गरेका छन् । विद्यमान राजनीतिक दलहरूमा पनि अलिक भिन्नै कारखानाका उपजहरूलाई अघि ल्याएका छन् । यो अति नै घतलाग्दो कुरा हो । यसले परिवर्तन होइन, रूपान्तरणको अबेरै भए पनि संकेत दिन्छ । अनि अन्ततः यो स्थानीय निर्वाचनले मधेसवादी, जनजाति, दलित र धार्मिक अल्पसंख्यकहरूबीच पनि एउटा खलबली ल्यायो । एउटै मञ्चमा आउने, एउटै आवाज उठाउने र एउटै माग अघि राख्ने । यिनैहरूले दसकौंदेखि त के सयौं वर्षदेखि अफालिएको, तिरस्कृत क्षेत्रवासी र समुदायका रूपमा नयाँ संविधानमा ठोस स्थान, उज्यालो भविष्य र हकअधिकारको तर्क दर्साउने मौका पाए । संविधानले दिनुपर्ने क्षेत्रीय एवं सामुदायिक स्वायत्तता यिनीहरूले पाउनैपर्ने हो । संविधानको रूपरेखा, दर्शन, तत्व र धाराहरूमा यिनीहरूकै अहिलेसम्मको अवहेलित र अविकसित अवस्था र स्थितिलाई ध्यानमा राख्दै शीघ्रातिशीघ्र परिवर्तन र संशोधन ल्याउनुपर्छ । संघीय व्यवस्थामा आधारित यस स्थानीय चुनावले प्रथमपटक यिनीहरूलाई राजनीतिक प्रवाहमा बग्ने मौका दिनेछन् । यही प्रवाहलाई नै राजनीतिक र राष्ट्रिय मूलधार बनाइएको खण्डमा एउटा सर्वधर्म, सर्वजात, समुदाय र सर्वभौगोलिक नेपाल बन्छ । वास्तवमा नेपालको सार्वभौमसत्ता र अन्तर्राष्ट्रिय चिनारीको खाँबोहरू नै सर्वसोचले ल्याएको राष्ट्रिय उत्थान हुनेछ । धेरै नयाँ सोच, दिशा, पद्धति एवं संस्थाहरू यस प्रथम स्थानीय तह निर्वाचनले नेपालमा ल्याउने नै छन् भन्ने सबैले आशा, विश्वास राखेका छन् । छिमेकी राष्ट्रहरू विशेषतः भारत र चीनले पनि एउटा मजबुत संघीय व्यवस्थामा केन्द्रित सुगठित र सबल नेपाल नै चाहन्छन् । किनकि नेपाल जति स्थिर, बलियो र विकसित हुन्छ, भारत, चीन र दक्षिण एसियाको सम्बन्ध पनि अति नै भरपर्दो र दूरगामी हुनेछ । लामा हाल सिचुवान विश्वविद्यालय, चीनमा उच्चस्तरीय विशेषज्ञ छन् ।"
मतादेश र प्रचण्डको युटर्न,"विभिन्न अड्कलबाजीका बीच स्थानीय तह पहिलो चरणको निर्वाचन सम्पन्न भएको छ । एकदुई महानगरपालिकाबाहेक सबै ठाउँको परिणाम पनि सार्वजनिक भइसकेको छ । दुई दसकपछि भएको नयाँ संरचनाअनुसारको स्थानीय निर्वाचन, त्यसको व्यवस्थापन, मतगणना र प्राप्त परिणामप्रति राजनीतिक दलका नेताले दिएको प्रतिक्रियाले नेपाली राज्य, दलका केही तात्कालिक र केही दूरगामी पक्ष उजागर भएका छन् । निर्वाचनको सकारात्मक पक्ष जनतामा देखिएको उत्साह हो भने चुनावमा देखिएको 'भोटिङ प्याटर्न' पनि । निर्वाचनपछि सुरु भएको मतगणनाले भने हाम्रो व्यवस्थापकीय पछौटेपनको तस्बिर विश्वसामु 'म्याग्निफाइ' गरिदिएको छ । पहिलो चरणको निर्वाचनले राज्यको व्यवस्थापकीय शैलीको पुरातनवादी ढाँचालाई मतदाताबीच मात्र होइन विश्वसामु नै उदांगो पारेको छ । निर्वाचन भएको दस दिन बितिसक्दा पनि सबै महानगरहरूको परिणाम सार्वजनिक हुन नसक्नु व्यवस्थापकीय क्षमताको अभाव नै मान्नुपर्छ । थप यही व्यवस्थापकीय ढाँचाले अहिलेको युगमा नेपाल हाँकिरहेको छ । नेपालमा भन्दा पाँच दिनपछि भएको इरानी राष्ट्रपतीय चुनावको अन्तिम नतिजा २४ घन्टा नबित्दै टेलिभिजिनको पर्दामा हेरिहँदा नेपाली मतदाताले टेलिभिजनकै पर्दाबाट प्रमुख निर्वाचन आयुक्तको ओठे जबाफ सुन्दै थिए, '२० वर्षसम्म निर्वाचन नहुँदा केही भएन,अहिले चुनाव हुनेबित्तिकै नतिजा चाहिने ? एकसाता धैर्य गर्नुस् ।' हुन त यो व्यवस्थापकीय कमजोरीका लागि समग्र राज्य प्रणाली र सरकार कति दोषी छ त्यो बहसको विषय बन्न सक्ला, तर प्रमुख निर्वाचन आयुक्तबाट आएको जवाफ र शैलीले निर्वाचन आयोगमा रहेको अदूरदर्शिता र सिर्जनात्मकताको अभावलाई ढाकछोप गर्न सक्दैन । बितेको दसकमा दुइटा संविधानसभा निर्वाचन सफलतापूर्वक सम्पन्न गरिसकेको आयोगले स्थानीय तह निर्वाचनको मतगणनाका जटिलता आकलन गर्न सकेन । अर्को कुरा निर्वाचन गराउनु नै कुनै भीमकाय पराक्रम पनि होइन, भलै नेपालमा पछिल्लो समयमा भएका अधिकांश चुनावप्रति मतदानको अघिल्लो दिनसम्म पनि संसय व्यक्त हुने गरेको छ । मतदानको क्रममा देखिएको अन्योल र बदर मतको संख्या हेर्र्ने हो भने मतदाता शिक्षाको अवस्था आफैं स्पष्ट हुन्छ । यी सबै कुराका लागि निर्वाचन आयोग कति प्रतिशत दोषको भागिदार हो यो प्रशासकीय क्षेत्रका ज्ञाताले नै बताउलान्, तर सामाजिक सञ्जालबाट भइरहेका आचारसंहिता उल्लंघनबारे अनुगमन गर्न भ्याउने आयोगले त्यही सामाजिक सञ्जालबाट मिनेट मिनेटमा मतपरिणामको अपडेट खोज्ने मतदाताको अपेक्षा पूरा गर्न किन सक्दैन ? यो निर्वाचनले राजनीतिक रूपमा तीनवटा सकारात्मक पाटा उजागर गरेको छ । पहिलो हो भोटिङ प्याटर्न, दोस्रो गठबन्धन संस्कृति र तेस्रो माओवादी नेतृत्वको रूपान्तरण । जनताले अब विस्तारै कम भन्दा कम दलको अस्तित्व चाहेका छन् भन्ने स्थानीय तहको निर्वाचनमा प्राप्त मतबाट स्पष्ट भएको छ । संसदीय निर्वाचनमा प्राप्त हुने मि िश्रत मतका कारण बन्ने 'हङ पार्लियामेन्ट' नेपाली राजनीतिक क्षेत्रमा केही दसकयताको विडम्बनापूर्ण अवस्था रहँदै आएको छ । तर यसपटक मतदाताले दलभन्दा पनि उम्मेदवार प्रधान हुने भनिएको स्थानीय तहमै केही अपवाद छोडेर प्रमुख तीन पार्टीका उम्मेदवारलाई मात्र मत दिएका छन् । मत परिणाम अपेक्षित भए पनि 'भोटिङ ट्रेन्ड' भने अनपेक्षित तर सकारात्मक छ । यदी यही 'भोटिङ प्याटर्न' लाई आगामी चुनावका लागि पटाक्षेप मान्ने हो भने अब नेपालको राजनीति संग्लिने आकलन गर्न सकिन्छ । किनभने समानुपातिक मतकै हिसाबका दृष्टिले पनि आगामी चुनावपछि अहिले संसदीय अस्तित्वमा रहेका धेरै दलको उपस्थिति संकटमा पर्ने निश्चित छ, जुन अमुक दलका लागि दु:खद् विषय भए पनि समग्र राजनीतिक प्रणालीका लागि भने सकारात्मक विषय हो । यो चुनावले स्थापित गर्न खोजेको तर मतदाताले अझै स्वीकार्न बाँकी रहेकोजस्तो देखिएको अर्को सकारात्मक राजनीतिक पाटो हो चुनावदेखि नै सुरु भएको गठबन्धन संस्कृति । यस पटकको चुनावमा प्रमुख ४ दलबीच कुनै न कुनै रूपमा सबैतिर तालमेल देखियो । सत्तारुढ कांग्रेस र माओवादीबीचको गठबन्धन निश्चित चुनावका लागि भन्दा पनि सत्ता साझेदारी हुँदै लामो समयसम्म लागि भएको ती दलका नेताहरूले बताएका छन् । यी दुई दलबीचको गठबन्धन तुलनात्मकरूपमा मतदाताबाट स्वीकारिएको पनि देखिन्छ । भरतपुर महानगरको अन्तिम नतिजा जेसुकै आए पनि कांग्रेस र माओवादीका कार्यकर्ता क्रस भोटिङका लागि तयार भए भन्ने बुझ्न कठिन छैन । पहिलो बनेको नेकपा एमालेले तीनवटै दलसँगको गठबन्धनबाट फाइदा लिएको देखिन्छ भने संसद्का चौथो शक्ति राप्रपा भने गठबन्धनकै कारण 'भिक्टमाइज' भएको त होइन भन्ने प्रश्न उठेको छ । यद्यपि राप्रपाले आफ्नो मताधार गुमाएको चुनावले प्रष्ट देखाएको छ । चुनावी तालमेलको 'पोलिटिकल र्यासनल' बारे बहस गर्न सकिएला तर यसको आधारभूत पक्ष भने सकारात्मक छ । राजनीतिक अस्थिरताबाट गुज्रिरहँदा पनि गठबन्धन संस्कृतिलाई आत्मसाथ गर्न नसकेको हाम्रो राजनीतिक परिवेशमा पछिल्लो तालमेल एवं गठबन्धन संस्कृतिले सकारात्मक परिणाम ल्याउने सम्भावना छ । बरु यस्तो तालमेल केबल दुई दल वा निश्चित उम्मेदवारमा आधारित नभएर राजनीतिक र आर्थिक एजेन्डाका आधारमा बनाउने संस्कार विकास हुन सके मतदाताले सहजरूपमा स्वीकार्न सक्लान् कि । किनभने अहिलेको चुनावी तालमेल कालान्तरमा सत्ता गठबन्धनमा परिणत हुने र दीर्घकालसम्म यो क्रम कायम रहने सम्भावना छ । जुन राजनीतिक संक्रमणकाल अन्त्यका लागि सुखद् संकेत हो । संविधानसभाको पहिलो चुनावपछि प्राप्त नतिजाले माओवादी मात्तियो कांग्रेस एमाले आत्तिए । माओवादीले 'हरुवा' भन्न थालेपछि सत्ता छट्पटी देखाए पनि कांग्रेसले त्यतिबेला चुनावी नतिजा अस्वीकार गर्ने अभिव्यक्ति नदिएर आफ्नो संसदीय अनुभवको पाकोपन प्रस्तुत गरेको थियो । कांग्रेस भन्दा पनि पीडादायी नतिजा भोगेको एमालेका तत्कालीन महासचिव माधवकुमार नेपालले त राजीनामा नै दिएर राजनीतिक नैतिकता प्रदर्शन गरेका थिए । त्यतिबेला एमालेमा 'प्रभावशाली नेता'को हैसियतमा मात्र रहेका केपी ओली झापामा माओवादीका कनिष्ट स्थानीय नेतासँग पराजित भएपछि तिखो प्रतिक्रिया दिँदै भनेका थिएएक माघले जाडो जाँदैन, माओवादीको मत उम्लिएको दूधजस्तै हो । साँच्चिकै एक माघले जाडो गएन दोस्रो चरणको चुनावमा कांग्रेस एमालेले 'कमब्याक' गरे भने माओवादी निम्छरो तेस्रो शक्तिमा सीमित हुन पुग्यो । तर चुनावी परिणाम असह्य भएपछि संसदीय खेलका कच्चा खेलाडी माओवादी केन्द्रका अध्यक्ष प्रचण्डले पत्रकार सम्मेलन गरेरै उद्घोष् गरेचुनावमा धाँधली भयो, हामी नतिजा स्वीकार गर्दैनौं । संसदीय खेलमा प्रचण्डले दिएको यो नै सबैभन्दा अस्वीकार्य अभिव्यक्ति थियो होला सायद । समय बदलिएको छ र नेताहरूमा रूपान्तरण भएको छ, खासगरी माओवादीका सुप्रिमो प्रचण्डमा देखिएको रूपान्तरण साँच्चिकै सकारात्मक छ । संविधानसभाको दोस्रो चुनाव र पहिलो चरणको स्थानीय तह चुनावको नतिजामा तात्विक भिन्नता छैन, तर यसपटक प्रचण्डको प्रतिक्रिया छ 'एमालेले जिते पनि कांग्रेसले जिते पनि मैले नै जितेजस्तो लागेको छ । देशले जितेको छ, जनताले जितेका छन् ।' यो अभिव्यक्तिले उनलाई एउटा पार्टीको नेताभन्दा अलि माथि पुर्याएको छ । ७० सालमा चुनावमा धाँधली भयो भन्दै गरिएको पत्रकार सम्मेलनमा प्रचण्डकै छेउमै रहेका तर अहिले नयाँशक्ति गठन गरेर पल्लोछेउमा पुगेका नयाँ शक्तिका संयोजक डाबाबुराम भट्टराईले चुनावी हारपछि दिएको प्रतिक्रिया पनि प्रचण्डकै स्तरको नभए पनि समग्रमा सकारात्मक र जनमतको उच्च कदर गर्ने भावको छ । माओवादीका यी दुई नेताबाहेक उनीहरूका गुरु मानिने मोहन वैद्यले पनि यसअघि जस्तो चुनाव बहिस्कार गरेनन्, बरु चुनावमा सहभागी भएर जनमतको परीक्षण गर्ने आँट देखाए । माओवादीका नेतामा देखिएको रूपान्तरण पनि यो चुनावले दिएको सबैभन्दा सकारात्मक पक्षमध्ये एक हो । बरु स्थानीय निर्वाचनको नतिजामा रोल नम्बर १ बनेको नेकपा एमालेका अध्यक्ष केपी ओलीको बोली अरूलाई होच्याउने र पिर्ने भावको देखिन्छ । आफूसँगै हाराहारी मत ल्याइरहेको संसद्को पहिलो ठूलो दल कांग्रेसलाई ओलीले सार्वजनिकरूपमा गरिरहेको खिसिट्युरीले उनको उचाइ निकै घटाएको छ । ओलीको बोलीमा चुनावी परिणाम आफ्नो पक्षमा देखिएको अभिव्यक्तिमा अहंकार मात्र व्यक्त भएको छैन चुनावी परिणमले दिएको पहिलो ठूलो दल (पहिलो चरणको निर्वाचनलाई मात्र आधार मान्दा) को राजनीतिक जिम्मेवारीबोधको अभाव समेत झल्काएको छ । त्यसबाहेक एमालेले संस्थागतरूपमै धाँधली भएको भन्दै लगाएको आरोपको वैधता पनि बहसको विषय बन्ने निश्चित छ । गौतम एपीवान टेलीभिजनका समाचार डेस्कका संयोजक हुन् ।"
स्थानीय तह र बजेट,"देश आज स्थानीय निकाय निर्वाचनको प्रक्रियामै छ । करिब दुई दसकपछि भएको स्थानीय निर्वाचनको पहिलो चरण समाप्त भएको छ । दोस्रो चरणको निर्वाचनका लागि थुप्रै आशंका र अप्ठाराका बीचबाट देशले त्यसको तयारी गरिरहेको छ । यो निर्वाचन ऐतिहासिक हो भन्नु पर्दैन, किनभने स्थानीय तह जुन हाम्रो नयाँ संविधानले गरेको व्यवस्था हो र त्यसको आधारमा हुने यो पहिलो निर्वाचन हो । यसले हजारौं युवालाई नेतृत्वमा स्थापित गर्दैछ एकातिर भने अर्कोतिर ठूलो संख्यामा महिला, दलित र अन्य समुदायबाट समेत नीतिनिर्माणको तहमा पुर्याउँदैछ । यसर्थ यो ऐतिहासिक हो, भावी नेपालका लागि। हो, कुनै पनि अवसरविना चुनौती आउँदैन । अवसर चुनौतीसहित नै आउँछन् । चुनौतीको सामना र अवसरको व्यवस्थापनबाट नै विकास सम्भव छ । देशको केन्द्रीय बजेटले त्यसका लागि उपयुक्त वातावरण बनाउन सुरु गर्नुपर्छ, खासगरी एउटा प्रणाली बसाल्ने सन्दर्भमा । अहिलेको अवस्थामा बजेट स्थानीय तहको निर्वाचन जेठ १५ अगाडि नै सम्पन्न गरेर संविधानले व्यवस्था गरेअनुसार नियमित बजेट ल्याउनु पर्दथ्यो । दुर्भाग्य, राजनीतिक मुद्दाले बढी प्राथमिकता पाउने संस्कारका कारण बजेटले प्राथमिकता पाउन सकेन । जसरी भए पनि सरकारले समयमा नियमित बजेट ल्याउन नसक्नु कमजोरी नै हो । साँचो अर्थमा यो बजेट संविधानको कार्यान्वयन र आचारसंहिता पालनाका बाध्यताका बीचबाट नै आउने हो । संवैधानिक प्रावधानअनुसार बजेट पनि आउनैपर्ने, तर निर्वाचनका आचारसंहिताका कारण पूर्ण अवस्थाको बजेट ल्याउन पनि नमिल्ने भएकाले दुवै प्रावधानलाई ध्यान दिएर विगतका कार्यक्रमलाई निरन्तरता दिँदै र स्थानीय निर्वाचनलाई प्रभाव नपार्ने गरी ल्याउनुपर्ने आवश्यकता भए पनि स्थानीय तहसहितको सहभागितामा कार्यान्वयन हुने पहिलो बजेट हो । त्यसैले यसका केही अप्ठ्यारा छन् भने प्रक्रियाका हिसाबले महŒवपूर्ण आयाम छन् नै। संविधानको परिकल्पना र बजेट नेपालको नयाँ संविधानले प्रष्टसँग उल्लेख गरेको छ यसका केही परिकल्पना । यसमध्ये बजेटलाई मार्गदर्शन गर्ने तीनवटा विषय यहाँ उल्लेख गर्नैपर्छ । पहिलो, यो संविधानले नेपालको अर्थतन्त्रलाई समाजवादउन्मुख बनाउने कुरा गरेको छ । यसैले गरेको परिकल्पना के हो भने उच्च आर्थिक वृद्धिदर र त्यसको न्यायोचित वितरण, जसबाट समृद्ध र सभ्य नेपाल बन्ने छ । दोस्रो, सार्वजनिक, निजी र सहकारीमा आधारित तीनखम्बे अर्थतन्त्रको परिकल्पना गरेको छ । तेस्रो, संघीयता र अधिकारसम्पन्न स्थानीय तहको व्यवस्था गरेको छ । अहिलेको अवस्थामा हामी केन्द्रबाट प्रदेश र स्थानीय निकायतर्फ जाँदैछौं । यसर्थमा संघीयता विशिष्ट छ । यो विशिष्टतालाई ध्यानमा राखेर हामीले साधन र स्रोतको व्यवस्थापनमा भूमिका खेल्नुपर्छ । यी तीनमध्ये अघिल्ला दुई संवैधानिक परिकल्पनालाई आधार मानेर नै गत सालको बजेटले आफ्नो आकार ग्रहण गरेको थियो भने अहिले स्थानीय तह बन्ने भएकाले तेस्रो व्यवस्था पनि ध्यानमा राखेर मूलतः विगतका कार्यक्रमको निरन्तरताका हिसाबले नै बजेट ल्याउनु आवश्यक छ । लागू नभएका कार्यक्रम लागू गर्ने आधार तयार गर्नैपर्ने छ । हिजोका दिनमा खुद्रे योजना केन्द्रबाटै दिने गरेकोमा अब सिधै स्थानीय तहलाई बजेट दिएर उनीहरू आफैं त्यस्ता योजना बनाउनेछन्, यसले नयाँ आयामको सुरुवात गर्नैपर्ने छ । त्यसैले हामीले किन संघीयतामा जानुपर्यो, किन नेपालको विकास विगतदेखि नै सन्तुलित बन्न सकेन भन्ने प्रश्नको उत्तर खोज्नैपर्छ । स्थानीय तहका आर्थिक चुनौती र सम्भावना संघीयतामा प्रवेश गरेपछि स्वाभाविक छ हाम्रो प्रशासनिक खर्च बढ्नेछ नै । हाम्रा स्थानीय निकाय कार्यकारी अधिकारसहितका अंग हुन् स्थानीय स्तरमा । उनीहरूमा धेरथोर कार्यपालिका, न्यायपालिका र विधायीकाका अधिकारसमेत छन् तर साधन र स्रोतका हिसाबले उनीहरू कमजोर नै हुनेछन् केही समयका लागि । कार्यालय सञ्चालन, कर्मचारीको व्यवस्थापन, विद्यालय, स्वास्थ्य जस्ता नागरिकको दैनन्दिन सरोकार राख्ने सेवाको व्यवस्थापनले प्रशस्त साधन र स्रोतको माग गर्दछन् । यस्तो परिवेशमा स्थानीय निकायले कसरी आर्थिक व्यवस्थापन गरेर अगाडि बढ्ने भन्ने चुनौती छन् । उनीहरूसँग चुनौती मात्र होइन, अवसर पनि छन् तर त्यसको खोजीको पहल गर्नुपर्ने छ । स्थानीय तहका आम्दानीका मूलतः तीनवटा स्रोत छन् । पहिलो त उनीहरूले स्थानीय साधन र स्रोतको पहिचान गरेर तिनीहरूको व्यवस्थापन गर्नैपर्छ । स्थानीय पार्टी, राजनीतिज्ञ, पेशाकर्मी, विज्ञ, नयाँ र पुराना पिढीका मानिसका बीचमै बसेर त्यस्ता सम्भावनाको पहिचान गर्नु पहिलो काम बन्नुपर्छ । यस्ता केही स्रोत विगतका स्थानीय निकायले पनि प्रयोग गर्दै आएका थिए । संविधानको अनुसूची ८ र ९ ले पनि स्थानीय निकायलाई केही अधिकार दिएका छन्, जसबाट पनि स्रोत जुट्न सक्छन् । दोस्रो, केन्द्रले माथिबाट केही रकम स्वाभाविक रूपमा दिनेछ । कति रकम दिने भन्ने सवालमा अप्ठ्यारा र कतिपय अवस्थामा शंका पनि छन् । यस्ता शंका हटाउन र बढी भन्दा बढी पारदर्शी बनाउनका लागि बित्तीय आयोग जतिसक्दो छिटो गठन गर्नैपर्छ, जसले आवश्यक मापदण्ड बनाएर कसरी र कति रकम स्थानीय तहलाई व्यवस्थित रूपमा दिने भन्ने तय गर्ने छ । तेस्रो, दीर्घकालीन योजनाका साथ स्थानीय समृद्धिका लागि अधिकतम आर्थिक गतिविधि बढाउने र विस्तारै आत्मनिर्भरको बाटोमा लाग्ने । यसो गर्दा हाम्रा स्थानीय निकायका बीचमा स्वच्छ प्रतिस्पर्धा बन्नु आवश्यक छ र यो नै संघीयताको मूल मर्म पनि हो । तर यी सबै प्रतिस्पर्धाको उद्देश्य समृद्ध स्थानीय निकायबाट समृद्ध देशको परिकल्पना नै हो । दीर्घकालीन रूपमा बित्तीय आयोगले सम्बन्धित स्थानीय तहको मानव विकासको सूचकांक, जनसंख्या, भूगोल जस्ता समग्र विकासको अवस्थालाई आधार बनाएर केन्द्रबाट के कति पठाउने भन्ने तय गर्ने छ । तर अहिलेको अवस्थामा विगतलाई आधार बनाएर नै एउटा मापदण्डका आधारमा यस्तो रकमको विनियोजन गरिनुपर्छ । हाम्रो संघीयता विशिष्ट प्रकारको साधन र स्रोतको व्यवस्थापनका सम्बन्धमा बहस गरिरहँदा हाम्रो संघीयताको विशिष्टतालाई बुझ्नैपर्छ । संघीयताका संस्थापन अवधारणा भनेको पहिला प्रदेश बने, उनीहरू विभिन्न ढंगबाट एकीकृत बन्दै गए र संघ बन्यो । पृथ्वीनारायण शाहले दुई सय ४० वर्षअघि देशलाई एकीकरण गरे, विगतको करिब १० वर्षदेखि हामीले बहस छेड्यौं । यसका राम्रा वा नराम्रा पक्ष आफ्ना ठाउँमा होलान् तर हामी संघीयतामा प्रवेश गर्यौं । सार के हो भने अहिलेको अवस्थामा हामी केन्द्रबाट प्रदेश र स्थानीय निकायतर्फ जाँदैछौं । यसर्थमा संघीयता विशिष्ट छ । यो विशिष्टतालाई ध्यानमा राखेर हामीले साधन र स्रोतको व्यवस्थापनमा भूमिका खेल्नुपर्छ । सुशासन नै प्रमुख हतियार अल्पकालमा साधन र स्रोतको व्यवस्थापनका हिसाबले माथि उल्लेखित व्यवस्थाका बारेमा केन्द्रित बने पनि स्थानीय तहहरूले दीर्घकालीन रूपमा नै योजना बनाएर अगाडि बढ्नुपर्छ । उनीहरूले कसरी लगानी भित्र्याउने, कसरी आफ्नो स्थानीय तहमा रोजगारी सिर्जना गर्ने, आफ्ना क्षेत्रका के कारणले अरू भन्दा पृथक अवसरलाई ग्रहण गर्न सकिन्छ भनेर योजना बनाउन सके भने र एउटा सुशासित तह बनाउन सक्दा मात्र उनीहरूको दीर्घकालीन विकास सम्भव छ ।"
काँचुली फेर्दै सहिद रंगशाला,"विराटनगर : विराटनगरको सहिद रंगशालाला नयाँ स्वरूपमा तयार भएको छ । गत पुसमा पूर्वाञ्चलमा भएको सातौं राष्ट्रिय खेलकुदका लागि स्तरोन्नति सुरु गरिएको रंगशालाको काम झन्डै ६ महिनापछि तयार भएको हो । रंगशालालाई तार जालीले (फेन्सिङ) घेर्ने काम तथा दुबो उमार्ने काम पूरा भएको छ । सातौं राष्ट्रिय खेलकुद समाप्त भएपछि सबै प्रयोजनका लागि प्रयोगमा रोक लगाउँदै मैदानको अवस्था सुधार्ने काम सुरु गरिएको थियो। वरिपरि तारजाली गरिएपछि रंगशालाको स्वरूपमा नै निकै परिवर्तन आएको छ । जिल्ला खेलकुद विकास समिति मोरङका अनुसार अर्को महिनाबाट रंगशाला खेल प्रयोजनका लागि भाडामा दिने तयारी भएको छ ।रंगशालाको उत्तर र पूर्वपट्टि प्यारापिट निर्माण गरिएको छ भने पश्चिम र दक्षिणतर्फ रहेको प्यारापिटको मर्मत गरिएको छ । मैदानभित्र माटो भरेर लेबलिङ गरी मैदानबाट पानी बाहिर पठाउन पाइप जडान गर्ने र हरियो दुबो उमार्ने काम पूरा भएको छ ।जिल्ला खेलकुद समिति मोरङका कार्यालय प्रमुख देवराज कटुवालका अनुसार मैदानबाहिरको निर्माणका लागि राष्ट्रिय खेलकुद परिषद् (राखेप) तथा मैदानभित्रको कामका लागि विराटनगर महानगरपालिकाले आर्थिक सहयोग गरेको छ । प्यारापिट निर्माण र मर्मतसम्भारलगायत निर्माणका लागि ८० लाख रुपैयाँ खर्च भएको छ भने मैदानभित्रको निर्माणका लागि ६५ हजार रुपैयाँ खर्च भएको छ । जिल्ला खेलकुद विकास समिति मोरङका अध्यक्ष किशोरलाल अमात्यले सहिद रंगशालाको स्तरोन्नति निरन्तर जारी रहने बताए । 'मैदान अझै राम्रो बनाउन सकिन्छ । भविष्यमा पनि हामी आर्थिक सहयोग जुटाएर सहिद रंगशालालाई अन्तर्राष्ट्रिय स्तरको बनाउनेछौं', अध्यक्ष अमात्यले भने, 'अहिलेलाई आगामी एक महिनाभित्र खेल्न मिल्ने बनाउनेछौं ।' अध्यक्ष अमात्यले रंगशालालाई प्रतियोगिता आयोजनाका लागि मात्रै प्रयोग गरिने जनाए। अमात्यले खेलकुद विकास समितिले उसु, करातेलगायत अन्य खेलका खेलाडीलाई अभ्यास गर्न मैदानबाहिर इँटाको धुलो प्रयोग गरी नयाँ ट्र्याक निर्माण गर्न लागेको पनि जानकारी दिए । मैदानमा यति खेर विराटनगर महानगरकै आर्थिक सहयोगमा सोलार बत्ती जडान कार्य पनि सुरु गरिएको छ । रंगशालाभित्र जडान गर्न लागिएको ३५ थान सोलार बत्तीका लागि महानगरले ६० लाख रुपैयाँ सहयोग गरेको छ ।"
