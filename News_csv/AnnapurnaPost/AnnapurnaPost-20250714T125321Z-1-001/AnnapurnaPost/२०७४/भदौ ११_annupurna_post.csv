शीर्षक,विवरण
प्रधानमन्त्रीको भारतभ्रमण कति सार्थक ?,"शेरबहादुर देउवा प्रधानमन्त्री निर्वाचित भएको दुई महिनाभित्रै छिमेकी मुलुक भारतको भ्रमणमा निस्कनुभयो । यो संयोग मात्र थिएन, नेपालका प्रधानमन्त्री भएपछि भारत भ्रमण गर्नु या चीनसित संवाद सुरु गर्नु या आफैं जानु, यो स्वाभाविक घटना हो । मंसिर १० गते तोकिएको चुनावपछि को प्रधानमन्त्री हुन्छ आजै भन्न मिल्दैन । अथवा अर्को भाषामा भन्नुपर्दा हाललाई छोटै समयको लागि भए पनि प्रधानमन्त्री हुनुभएका शेरबहादुर देउवाको भारत भ्रमणले विशेष महत्व राख्छ नै । यो महत्वलाई नेपालीले मात्र होइन, चीनले पनि ध्यान दिएर हेरेको छ भन्ने हामीले बिर्सनु हुँदैन । भर्खरै चिनियाँ उपप्रधानमन्त्री तीनदिने नेपाल भ्रमणबाट फर्किए । चीन भारतका बीचमा एउटा तनावको स्थिति देखिएको अहिलेको बेला नेपालले कस्तो किसिमको कूटनीतिक व्यवहार गर्छ, त्यो दुवैको चासोको विषय हुनु स्वाभाविक हो । नेपालका प्रधानमन्त्री हतारिएर भारत गएको टिप्पणी पनि यदाकदा सुनिन्छ । यथार्थ त्यो होइन । यो तनावकै बेलामा दुवै छिमेकी ठूला मुलुकसँगको मित्रवत् व्यवहारमा तलमाथि र दायाँबायाँ हुने छैन भन्ने विश्वास दिलाउनु पनि नेपाली कार्यकारी प्रमुखको अहिलेको अवस्थामा एउटा महत्वपूर्ण काम नै हो । प्रधानमन्त्रीले चिनियाँ उपप्रधानमन्त्रीलाई कसरी विश्वस्त तुल्याउनुभयो, त्यसको धेरै जानकारी छैन । चीन र भारतका बीचमा भएको तनावमा नेपालले तटस्थ भूमिका निर्वाह गरोस् भन्ने चाहना चीनले खुलेरै अभिव्यक्त गरेको छ । चिनियाँ उपप्रधानमन्त्री स्वदेश फर्केपछि पनि चिनियाँ पक्षबाट पत्रकार सम्मेलन गरेर चीन, भारत र नेपालबीचको सम्बन्धमा नेपाली अडान कतैतिर नझुकेको देखियोस् भन्ने आशय प्रकट भएकै छ । स्वाभाविक रूपमा संयुक्त वक्तव्य वा नेपालभारतबीचका समझदारीमा यी कुरा देखिएनन् पनि । भारत र नेपालका कार्यकारी प्रमुखहरूका बीचमा भएका एक्लाएक्लै भेटमा केकस्ता कुरा भए भन्ने हाम्रो जानकारीमा छैन, तर भारतका जिम्मेवार पक्षले अहिले दुई छिमेकका बीचमा चिसिएको सम्बन्धबारेमा कुनै कुरो नभएको अर्थात् डोक्लामका कारणले सिर्जित समस्या छलफलमा कतै पनि नआएको भन्दै आएका छन् । यसलाई यसैगरी विश्वास गरौं । दुई प्रधानमन्त्रीले संयुक्त रूपमा गरेको प्रेस भेटमा छापा र अन्य सञ्चारमाध्यमले प्राधान्यताका साथ उठाएको प्रश्न भने केही हदसम्म मननयोग्य नै छन् । त्यो होसंविधान संशोधनको विषय । संशोधनका केही मुद्दा अझै थाँती छन् । राष्ट्रिय जनता पार्टी तथा नेपाली दक्षिण भागका जनताको माग सम्बोधन गर्दै संविधानलाई सर्वस्वीकार्य बनाउन पुनः संशोधन प्रयास गर्नेछु भन्ने प्रधानमन्त्रीको भनाइप्रति प्रतिपक्षले गम्भीर आपत्ति जनाएको छ भने सत्ता गठबन्धनको एउटा घटकले पनि यो वाक्यांशप्रति आफ्नो समर्थन नरहेको स्पष्ट पारिसकेको छ । प्रधानमन्त्रीले निकट भविष्यमा दुईतिहाइ बहुमत जुटाएर सबैलाई स्वीकार्य हुने संविधान बनाउँछौं भन्ने प्रतिबद्धता नगरेको भए हुन्थ्यो । दुईतिहाइ भनेको सर्वस्वीकार्य होइन । संशोधनको मात्रै कुरा गरेर टार्न सकिन्थ्यो । सर्वस्वीकृतिको अवस्थामा अहिले हामी छैनौं, भोलि पनि हुने लक्षण देखिँदैन । यो भारतमा उठ्नुपर्ने विषय थिएन भन्ने धेरैको मनमा लागेको छ, तर एउटा कुरा के बिर्सन हुन्न भने यो विषय भारतको साँच्चिकै चासोको विषय हो । यसलाई न भारतले लुकाएर लुकेको छ, न त नेपालले नै यो विषय नै होइन भन्ने व्यवहार गर्न सकेको छ । यो विषयप्रति भारतकै चिन्ताकै कारणले मुलुकले पाँच महिनाको नाकाबन्दी बेहोर्नुपर्यो । यसमा भारतको सरोकार छैन भनेर उसले भनेर हुँदैन । धेरै कारण छन्, जसको व्याख्या गर्न अहिलेलाई यो छोटो लेखमा पर्याप्त ठाउँ हुन सक्दैन । तर नेपालमा जारी भएको २०७२ को संविधानलाई लिएर भारतले आफ्नो विदेश नीतिलाई नै नेपालप्रति कठोर बनाएको यथार्थ लुक्न र लुकाउन सकिँदैन । प्रश्न यति मात्रै हो, यो कुरा दुइटा नेताका बीचमा मात्रै भनेर समाधान गर्न सकिन्थ्यो होला । संयुक्त प्रेस भेटमै यसको उच्चारण किन गर्नुपरेको हो भन्ने मात्र हो । विषयका गाम्भीर्यलाई हेरेर यो विषयमा भारतका प्रधानमन्त्रीलाई मात्र नभएर सम्पूर्ण उत्तर भारतलाई आश्वस्त गर्नुपर्ने कारण पनि नेपालका प्रधानमन्त्रीलाई लागेको हुनुपर्छ । यसमा धेरै माथापच्ची गर्नुपर्ने कारण पंक्तिकार देख्दैन । यथार्थ धरातलमा उभिएरै कुरा हुनुपर्छ । तर एउटा त्रुटि भने भएकै छ, प्रधानमन्त्रीले निकट भविष्यमा दुईतिहाइ बहुमत जुटाएर सबैलाई स्वीकार्य हुने संविधान बनाउँछौं भन्ने प्रतिबद्धता नगरेको भए हुन्थ्यो । दुईतिहाइ भनेको सर्वस्वीकार्य होइन । संशोधनको मात्रै कुरा गरेर टार्न सकिन्थ्यो । सर्वस्वीकृतिको अवस्थामा अहिले हामी छैनौं, भोलि पनि हुने लक्षण देखिँदैन । यति नै कारणले भारतले आफ्नो अडान यथावत् राखे पनि संविधान कार्यान्वयनको पक्षमा भने उसका सकारात्मक दृष्टिकोण रहेको उसको प्रतिबद्धतामा देखिन्छ । विषय धेरै छन्, संयुक्त वक्तव्य र समझदारीका धेरैजसो कुरा पटकपटकका वक्तव्यमा व्यक्त गरिएका विषयहरूकै पुनरावृत्ति हो । पञ्चेश्वर परियोजनालाई लिएर धेरैपटक धेरै प्रतिबद्धता भएकै हुन्, तर अगाडि भने बढ्न सकेनन् । भारतीय सहयोगका कुरा सधैं हुँदै आएका छन् । भारतले भूकम्पपीडितलाई सहयोग गर्छु भनेको एक खर्ब रुपैयाँ दुई वर्ष नाघिसक्दा पनि उपलब्ध हुन सकेको छैन । बिमस्टेकलाई अगाडि बढाउने भारतको चासो छ, जेसुकै भनिए पनि सार्कको भूमिका भने विस्तारै गौण हुँदै जाँदैछ । पुल, बाटोघाटो यी सधैं भनिएकै कुरा हुन्, तर यिनले यथार्थमा समयसापेक्ष ठोस आकार भने अहिलेसम्म लिएका छैनन् । भारतद्वारा सहयोगको वचन दिइएका धेरै परियोजना या त विलम्बित भएका छन्, कति त झन्डै विस्मृतिमै गइसकेका छन् । भारतबाट ऊर्जा आयात गर्ने विषयमा भारतनेपाल दुवैको लाभ भएकाले यसमा धेरै चिन्ता गर्नुनपर्ला । बाटोघाटोका कुरा पनि बेलाबखत ढिलोचाँडो हुँदै जाला, तर नेपालले स्वतन्त्र रूपमा लिने यसका राजनीतिक र कूटनीतिक निर्णयहरूमा भारतको राजनीति हावी हुन्छ या गुप्तचर संस्था भन्ने कुरो नेपालीमाझ अझै पनि चिन्ताको विषय छ । भारतपाकिस्तान र भारतचीनको सम्बन्धमा आएको तनावले नेपाललाई हेर्नको लागि राजनीतिक व्यवहार नै पर्याप्त हुने हो या जिम्मेवार यसका गुप्तचर संस्थाले पाउने हो, त्यो नै गम्भीर विषय हो । भारतका गुप्तचर संस्थाहरूले नेपालको राजनीतिक स्थिरताको लागि सकारात्मक भूमिका खेलेका छैनन्। जतिसुकै नेपालभारतका राजनयिक भेटघाट र छलफल भए पनि कार्यक्षेत्रमा तिनै संस्थाहरू प्रभावी हुने हो भने नेपालले स्थिरता पाउन सक्दैन । भारत र अरू छिमेकीका बीचमा हुने सीमावर्ती तनावले नेपाल र अरू छिमेकीलाई पनि पिरोलिरहेकै हुन्छ । वर्तमान प्रधानमन्त्रीको भ्रमणले नेपालभारत सम्बन्धलाई राजनयिक धरातलमा व्यवस्थित गर्न सक्नु नै भ्रमणको उपलब्धिका रूपमा देख्न सकिन्छ, होइन भने यी दुवै छिमेकीको भ्रमणका आदानप्रदानले एकअर्काप्रतिको जनस्तरमा भएका असमझदारी हटाउन भने पर्याप्त हुँदैन । नेपालभारत सम्बन्धलाई लिएर धेरै विषयहरू संसद्मा पनि उठे । बाढीले डुबानमा परेको नेपालले यो विषयले प्राधान्यता पाओस् भन्ने नेपालीको सोच थियो नै । प्रबुद्ध नेपालीको पनि दुई मुलुकबीचको व्यापार असन्तुलनबाट नेपालले भोग्नुपरेका पीडाको सम्बोधन होस् भन्ने पनि चाहना रह्यो । त्यसैगरी आम नेपालीले भारत जाँदाआउँदा बेहोर्नुपर्ने कष्टको विषय उठोस् र यसलाई सरल किसिमले व्यवस्थित गर्न सकियोस् भन्ने चाहना पनि रह्यो । दुई मुलुकको व्यापार सम्बन्धमा खासै ठोस उपलब्धि हुनेजस्तो समझदारी दुई मुलुकबीच हुन सकेन । पारवहनको मामिलामा पनि भारतनेपाल जोड्ने सडक सञ्जाल या रेलमार्गका सम्भावनाबाहेक अरू उपलब्धि देख्न सकिएन । ऊर्जा व्यापारमा आयातका मात्र कुरा भयो, निर्यातको लागि गर्नुपर्ने लगानी भारतीय पक्षले नेपालको ऊर्जाप्रति एकदुई परियोजनाबाहेक खासै रुचि लिएको देखिएन । पञ्चेश्वरको कुरा गर्दागर्दै २० वर्ष बित्यो । अझै कति वर्ष बित्ने हो थाहा छैन । हामी के निर्यात गरेर नेपाल र भारतबीचको व्यापार असन्तुलन घटाउन सक्छौं ? त्यो पनि स्पष्ट देखिएन । केही जलविद्युत् परियोजनाहरू समयमै सम्पन्न गर्न सकिएछ भने त्यो भारतमा बिक्रीबाट केही हदसम्म व्यापार असन्तुलनको अवस्थालाई सम्बोधन गर्न सकिन्थ्यो होला, तर त्यो पनि निकट भविष्यमै देखिँदैन । चिया, अलैंची, अदुवा, जडिबुटी आदिइत्यादिको निर्यात बजार पनि स्वस्थ किसिमले अगाडि बढ्ला भन्ने आशा यो भेटघाटले पनि दिन सकेन । हाम्रो व्यापारिक गतिविधिलाई चीन भारतभन्दा परका मुलुकसम्म पुर्याउनको लागि पारवहनको यथोचित सुविधा पनि हामीलाई छैन । त्यसो भए यो भ्रमणको उपलब्धि केलाई भन्ने ? एउटा कुरा त माथि नै हामीले भनिसक्यौं, भारत या चीनका केही दुईपक्षीय विवादमा तटस्थ रहने आश्वासन हामीले दुवैलाई दिनुपरेको छ, दियौं पनि होला । दोस्रो, मुलुकको राजनीतिक स्थिरताका लागि भारतसितको सम्बन्ध महत्वपूर्ण कडी हो, त्यसमा केही उपलब्धि भएकै छ । तेस्रो, सम्बन्धले राजनीतिक उचाइमा स्थान बनाउन सकेको प्रतीत हुन्छ र जनस्तरमा समेत पिपुल टु पिपुल सम्बन्धसँगै आर्थिक विकासलाई बढावा दिने कुरा संयुक्त वक्तव्यमा परेका हुँदा कार्यान्वयन हुन सके त्यो पनि एउटा महत्वपूर्ण कडीका रूपमा स्थापित हुनेछ । नेपालका प्रधानमन्त्रीको भारत भ्रमणका बेला भएका केही समझदारीहरूले विशेष महत्व राख्छ । भूकम्पपीडितको लागि ५० हजार घर निर्माण गर्ने, स्वास्थ्य, सांस्कृतिक, शिक्षा, भौतिक पूर्वाधार विकास आदि विषयले विशेष महत्व राख्छ । तर यी कार्यान्वयनका तहमा कहिले पुग्छन् भन्ने महत्वपूर्ण हो । स्कुल भवन, स्वास्थ्यसम्बन्धी परियोजना, सांस्कृतिक सम्पदाहरू र व्यक्तिगत आवास यी सबै कुरामा हामीले भूकम्पको दुई वर्ष बितिसक्दा पनि खासै उपलब्धि हासिल गर्न सकेका छैनौं । भूकम्पले पहाडलाई नोक्सान पुर्याएको थियो भने बाढीले मधेसमा ठूलो जनधनको क्षति गर्यो । सबैभन्दा ठूलो सरोकारको विषय समय पनि हो । मौसमी प्रतिकूलताका कारणले नेपालका प्रधानमन्त्रीको भारत भ्रमणका बेला नेपालभारत दुवैतिर बाढीले ठूलो धनजनको क्षति भएको अवस्था थियो । हामीले हाम्रो मात्रै कुरा गर्ने कुरो पनि आउँदैनथ्यो । आखिर हामीबाटै बगेर गएका नदीले उत्तरी भारतमा पनि त्यो विनाश ल्याएको हो । तर भारतले बाढीबाट आफ्नो बचाउको लागि निर्माण गरेको संरचनाले नेपालमा ठूलो क्षति भएकोमा दुईमत हुन सक्दैन । दुई मुलुकले यसमा आपसी हितलाई पनि ध्यानमा राख्दै यो समस्या दोहोर्याएर नआओस् भन्नको लागि केही गर्नैपर्ने आवश्यकता छ । यसले दुई नेताका बीचमा केही छलफलको ठाउँ पाए पनि ठोस रूपमा आउँदा दिनमा यस्तो हुने छैन भन्ने आश्वस्त हुनको लागि पर्याप्त काम हुन सकेजस्तो देखिँदैन । तैपनि प्रमुख उपलब्धिसँगै भारतले सहयोगात्मक हात बढाएका परियोजनाहरूमा केही गति प्रदान गरेदेखि त्यो दुवैको हितमा हुन्छ, तर यसमा भने धेरै आशा गर्ने ठाउँ छैन । झन्डैझन्डै यिनै कुरा हामीले उत्तरी छिमेकीसित राखेर यस्तै प्रतिबद्धता दुई मुलुकका बीचमा गर्न सकेको अवस्थामा नेपालको विदेश नीतिको सार्थकता स्थापित हुनेछ । हैन भने हरेक प्रधानमन्त्री बनिसकेपछि एकपटक भारत र एकपटक चीन जाने कर्मकाण्डी व्यवहारले कुनै अर्थ राख्दैन ।"
वैदेशिक रोजगारीमा महिला : नभुलौं यी विषय,"राहदानी विभागका अनुसार हालसम्म सात लाख ५७ हजार महिलाले राहदानी लिएका छन् भने वैदेशिक रोजगार विभागबाट श्रम स्वीकृति लिएर एक लाख ६१ हजार पाँच सय १९ महिला रोजगारको लागि बिदेसिएका छन् । बाँकी ६ लाख महिलाको रेकर्ड न राहदानी विभागसँग छ, न त वैदेशिक रोजगार विभागसँगै छ । वैदेशिक रोजगार विभागको तथ्यांकअनुसार आर्थिक वर्ष २०६३६४ देखि २०७३७४ (साउनपुससम्म) जम्मा एक लाख ६१ हजार पाँच सय १९ महिला बिदेसिएको देखिन्छ । केही दिनअघि मात्र कुबेतमा १० वर्ष जेल सजाय भोगेकी सिन्धुपाल्चोककी डोल्मा शेर्पा नेपाल फर्किइन् । १२ वर्षअघि कुबेत पुगेकी शेर्पा फिलिपिनो सहकर्मीको हत्या आरोपमा पक्राउ परेकी थिइन् । डोल्मालाई कुबेतमा मृत्युदण्डको सजाय सुनाइएको थियो । मृतकका आफन्तले ब्लडमनी स्विकारेपछि अदालतले मृत्युदण्डको फैसलालाई १० वर्षको कैद भुक्तान गर्ने गरी सजाय तोक्यो । सायद मृतकका आफन्तले ब्लडमनी नस्विकारेको भए डोल्माले कुबेतमा मृत्युदण्डको सजाय भोग्नुपर्ने थियो । सन् १९९८ मा कुबेतमा घरेलु कामदारको रूपमा पुगेकी कानी शेर्पाको मृत्यु भएपश्चात् सरकारले महिला कामदारलाई खाडी मुलुकहरूमा जान पुर्णरूपले प्रतिबन्ध लगाएको थियो । तत्कालीन समयमा कुबेतमा नेपाली दूतावाससमेत थिएन । कानी शेर्पाको हत्या भएको थियो वा मृत्यु अहिलेसम्म खुल्न सकेको छैन । पछि सन् २००३ मा बाह्रबुँदे नीति तयार पारेर सोही नीतिअन्तर्गत रहेर महिला कामदारलाई संस्थागत रूपमा काम गर्न जान लगाएको प्रतिबन्ध सरकारले फुकुवा गर्यो । सरकारले कानुनी रूपमा प्रतिबन्ध लगाए पनि अवैधानिक तवरबाट बिदेसिने महिलाको संख्या धेरै छ । महिला कामदार कहिलेदेखि वैदेशिक रोजगारमा जान थाले ? कति संख्यामा गइरहेका छन् ? कस्तो काममा लागेका छन् ? सुरक्षित छन् कि छैनन् ? शारीरिक एवम् मानसिक यातनाको सिकार भएका छन् कि छैनन् ? यी विभिन्न आयामको बारेमा यकिन तथ्यांक देखिँदैन । वैदेशिक रोजगार विभागले आर्थिक वर्ष २०६३६४ देखि मात्र वैदेशिक रोजगारमा जाने महिलाको अभिलेख राख्न थालेको हो । वैदेशिक रोजगार विभागले कानुनी रूपमा कुनै पनि कामदार विदेशमा ठगिन नपाऊन्, अलपत्र नपरून् भनेर जनचेतनाको लस्कर खडा गरेको छ । विभागमा जाने, विभागको बारेमा इन्टरनेटमा खोजेर अध्ययन गरेर विदेश जाने कामदारको संख्या निकै थोरै छ, त्यसमा पनि महिला कामदारको संख्या अत्यन्तै न्यून छ । विभागले तयार पारेको जनचेतनामा वैदेशिक रोजगारमा जानको लागि कानुनी प्रक्रिया पूरा गरी व्यक्तिगत र संस्थागत गरी दुई किसिमले वैदेशिक रोजगार विभागअन्तर्गत ताहाचलस्थित कार्यालयबाट श्रम स्वीकृति प्राप्त गर्न सकिन्छ । आफूले सम्पर्क गरेको संस्था वैदेशिक रोजगार विभागबाट इजाजत लिएको मेनपावर कम्पनी हो कि होइन ? उक्त मेनपावरको कामकारबाही रोक्का भएको छ, छैन ? खारेजीमा परेको छ, छैन ? वैदेशिक रोजगारमा जाँदा कुन काममा जाने, सोको लागि कति खर्च लाग्छ, काम गरेवापत तलब, खाना र बस्ने व्यवस्था, काम गर्नुपर्ने घन्टा, ओभरटाइम काम भत्ता, करार अवधि आदिबारेमा राम्ररी जानकारी छ छैन ? देश, कम्पनी, काम गर्ने पद र पेसा, तलब भत्ता, अन्य सुविधा र सेवासर्तबारे चित्त बुझेमा मात्र राजीखुसीका साथ सम्झौतापत्रमा सही गरी सोको एक प्रति आफूसँग राखेको छ छैन ? विमानस्थलमा फरकफरक सम्झौता गरेका कागज साथमा राखेको पाइएकोले एउटै कम्पनीसँग मात्र सम्झौता गर्नुपर्छ, दोहोरो सम्झौतापत्र गरेको छ छैन ? वैदेशिक रोजगारमा जाँदा कुन संस्थाबाट वा कोमार्फत जाने हो, त्यसबारेमा यथेष्ट जानकारी छ छैन ? आफ्नो नाममा भिसा प्राप्त भई वैदेशिक रोजगारमा जाने निश्चित भएपछि मेनपावर कम्पनीको बैंक खातामा वा प्रधान कार्यालयमा मात्र रकम बुझाउनुपर्छ । साथै बुझाएको रकमको भर्पाइ अनिवार्य रूपमा लिएको छ कि छैन ? पूर्व स्वीकृतिअनुसारको विज्ञापनमा उल्लेख भएभन्दा बढी रकम दिएको छ कि छैन? इजाजत प्राप्त मेनपावर कम्पनीले विदेश पठाउन पासपोर्ट माग गरेमा कुन देशमा कुन कामको लागि कति अवधिभित्र पठाउने र कति लागतमा पठाउने हो, यकिन गरी भर्पाइ लिएर मात्र सक्कल पासपोर्ट बुझाउनुपर्छ । जान चाहेको देशको बारेमा राम्रो जानकारी छ कि छैन ? त्यो देशको भाषा, संस्कृति, रहनसहन, चालचलन, रीतिरिवाज र कानुनको बारेमा आवश्यक जानकारी राख्नुपर्छ । आफू काम गर्न जाने मुलुकमा रहेको नेपाली दूतावासको सम्पर्क ठेगाना थाहा छ कि छैन ? सूचीकृत स्वास्थ्य संस्थाबाट मात्र स्वास्थ्य परीक्षण गराई तोकिएको होलोग्राम भएको स्वास्थ्य परीक्षण प्रमाणपत्र लिएको छ, छैन ? सरकारले तोकेको बिमा कम्पनीमा गई करार अवधिअनुसार कम्तीमा पाँच लाखको जीवन बिमा गराएको छ, छैन ? कल्याणकारी कोषमा एक हजार बुझाई रसिद लिएको छ कि छैन ? उक्त रकम नतिरी श्रम स्वीकृति पाइँदैन । विदेश जानुअघि स्वीकृत अभिमुखीकरण संस्थामा गई अनिवार्य रूपमा दुई दिनको अभिमुखीकरण तालिम तथा जाने मुलुकको श्रम कानुनसम्बन्धी जानकारी लिएको छ, छैन ? सो अभिमुखीकरण तालिमबाट आफू जाने देशको भौगोलिक अवस्था, हावापानी, ट्राफिक नियम, श्रमसम्बन्धी सामान्य कानुनी प्रावधानलगायतका विषयमा पर्याप्त जानकारी प्राप्त हुनेछ । वैदेशिक रोजगारमा जान लागेका नेपाली नागरिकले विदेश प्रस्थान गर्नुअगाडि आफूले प्राप्त गरेका रोजगार सम्बद्ध कागजातको प्रतिलिपि एकएक थान आफ्नो घरमा सुरक्षितका साथ राख्ने र आफ्नो साथमा लिएर जानपर्ने कागजात रुजु गरी लिई जाने ताकि अध्यागमनको प्रस्थान कक्षमा वा विदेशमा पुगेर समस्या झेल्नु नपरोस् । कामको लागि विदेश जाँदा नेपालकै एयरपोर्ट प्रयोग गर्नुपर्छ । श्रम स्वीकृतिको निस्सा प्राप्त नहुँदै हवाई टिकट खरिद गर्नु हुँदैन । कसैले ललाइफकाई लैजाँदै छ भने स्थानीय प्रहरीलाई खबर गरिहाल्नुपर्छ । लुकिछिपी जाँदा कानुनी कारबाही हुने, अलपत्र पर्ने, दुर्घटना हुने, सम्झौताबमोजिम काम नपाउने, उद्धार गर्न कठिन हुने र कल्याणकारी कोष, बिमा कम्पनीबाट प्राप्त हुने सेवासुविधा प्राप्त नहुने हुँदा विशेष ख्याल गर्नुपर्छ । वैदेशिक रोजगारमा हुने ठगी र अन्य सूचना लिन र दिन वैदेशिक रोजगार प्रवद्र्धन बोर्डको टोल फ्री नम्बर १६६००१५०००५ मा पनि आफ्नो समस्या राख्न सकिन्छ । मेनपावर कम्पनीको नाम र ठेगाना परिवर्तन भएकाले सम्पर्क गर्न नसकिए विभागमा सम्पर्क गर्नुपर्छ । धेरै महिला कम शिक्षा आर्जन गरेका, ग्रामीण भेगमा बसोवास गर्ने, गरिबीको मारमा परेकाहरू नै दलालको आश्वासनमा परेर बिदेसिएका देखिन्छन् । केही समयअघि मात्र इराकमा आफू बेचिएको जानकारी एकजना महिला कामदारले गराइन् । आफूलाई दलालले झुक्याएर इराकमा पुर्याएर बेचेको जानकारी पाएपछि बेचैनीमा परेकी ती महिला बाँचेर आफ्नो मुलुक फर्कन पाए । अरू केही नचाहिएको गुनासो गरिरहेकी थिइन् । ती महिला प्रविधि उपयोग गर्न जान्ने थिइन् र यति कुरा भए पनि थाहा भयो कति महिला सञ्चार सुविधाको उपयोग गर्नबाट वञ्चित छन्, घरेलु कामदारको रूपमा विदेश पुर्याइएर अनेकन यातनाको सिकार भएका छन् उनीहरूको गुनासो सम्बन्धित ठाउँसम्म कहिले पुग्ने ? कसरी पुग्ने ? त्यस्ता महिलाका समस्या समाधान कहिले गर्ने ? कसरी गर्ने ? यस्ता अनेक सवाल आजसम्म पनि अनुत्तरित नै छन् । घरेलु कामदारको रूपमा जाने महिलालाई घरेलु काम भनेको के हो भन्नेसमेत जानकारी हुँदैन । वैदेशिक रोजगारमा घरेलु कामदार पठाउनेसम्बन्धी निर्देशिका, २०७२ लाई २०७२ साल वैशाख ८ गते नेपाल सरकारले स्वीकृत गरिसकेको छ । साथसाथै सरकारले संस्थागत रूपमा घरेलु कामदार पठाउने नीति पनि पारित गर्यो । संस्थागत रूपमा घरेलु कामदार पठाउन सक्ने व्यवस्थाले महिला कामदार वैदेशिक रोजगारमा जाँदा देखा पर्ने जोखिम घट्नुका साथै उद्धारमा समेत सहजता हुने देखिन्छ । व्यक्तिगत रूपमा श्रम स्वीकृति लिएर बिदेसिएका महिला कामदारको यकिन विवरण सरकारसँग छैन, जसका कारण उद्धारमा समेत कठिनाइ उत्पन्न भइरहेको अवस्था छ । विदेश जानुभन्दा पहिले धेरै कुरा सोचविचार गरौं ।"
विपद् नियन्त्रणमा दूरगामी सहमतिको खोजी,"भारत भ्रमणमा जानुअघि राष्ट्रिय योजना आयोगका उपाध्यक्ष डा स्वर्णिम वाग्ले र पुनर्निर्माण प्राधिकरणका प्रमुख डा गोविन्द पोखरेलको उपस्थितिमा प्रधानमन्त्रीसँग तराईमधेसको बाढी र डुबानबारे आफ्ना धारणा राख्ने अवसर मिलेको थियो । तत्काल प्रत्यक्ष प्रभावितलाई राहत र सामान्य जीवनशैलीमा फर्काउन सरकारले गर्न सक्ने विषयकेन्द्रित केही स्वाभाविक सुझाव हुने नै भए । भूकम्पको अनुभव प्रयोग गर्दै तदारुकताका साथ क्षति विवरणसहितको पीडीएनए तयार पारी आवश्यक स्रोत आकलन र पुनर्निर्माण कार्यको व्यवस्थापन गर्न डा वाग्लेले दिएको सुझावमाथि पनि विशेष चर्चा भएको थियो । अहिले तत्काल त विपत्तिमा परेका नागरिकको लागि सरकारले सबै सहयोगी हातहरू समेट्दै व्यवस्थित उद्धार, राहत र मद्दत पुर्याउनमै केन्द्रित हुनुपर्छ । नागरिकलाई संकटका बेला राज्यको उपस्थिति महसुस गराउन सकिएन भने त्यो लोकतन्त्रकै असफलता हो । डा वाग्लेको महत्वपूर्ण सुझावबमोजिम बाढीजन्य क्षतिको सबै पक्ष समेटेर पीडीएनए तयार गरी सोहीअनुरूप स्रोत सुनिश्चित गर्दै विगतका कमजोरीबाट शिक्षा लिएर योजनाबद्ध ढंगले पुनर्निर्माण थाल्नुपर्छ । तर हामीले के बिर्सनु हुन्न भने जिम्मेवारी लिएका प्रत्येक निकायलाई तदारुकताका साथ आआफ्नो कार्य सम्पन्न गर्न नलगाए र भ्रष्टाचार, अधिकारको दुरुपयोग वा उपेक्षालाई तत्काल दण्डित गर्ने नीति अवलम्बन नगरे फेरि पनि प्रकृतिको यस्तै कहरबाट प्रताडित भइरहनुपर्नेछ । तत्कालका यी उपायबाहेक मैले प्रधानमन्त्रीलाई हाम्रो राज्य संयन्त्र विपद्को लागि कहिल्यै तयारी अवस्थामा नरहने बारम्बार प्रमाणित भइसकेकाले एउटा दूरगामी व्यवस्थापनको खाका तयार गर्न अनुरोध गरेको थिएँ । विपद् व्यवस्थापनको लागि दैवी प्रकोप (उद्धार) ऐन २०३९ लाई प्रतिस्थापन गर्न नयाँ ऐनको मस्यौदा तयार भई छलफल सुरु भएको पनि एक दशक नाघिसक्यो । आफ्नो भूभाग र नागरिकलाई जोगाउने मुख्य कर्तव्यको निर्वाह गर्दै गर्दा जसरी हामीले जिम्मेवार छिमेकीको भूमिकालाई बिर्सेका छैनौं, भारतले पनि नेपाल र नेपालीमाथि विकराल समस्या निम्त्याइरहेका अन्तर्राष्ट्रिय कानुनविपरीत सीमा क्षेत्रमा निर्मित तत्तत् संरचना भत्काएर हामीजस्तै असल छिमेकीको जिम्मेवारी प्रदर्शन गरोस् । विपद् जोखिम न्यूनीकरण तथा व्यवस्थापन विधेयक अहिले कानुन मन्त्रालयमा छ । खोज र उद्धार मै बढी जोड गरिएका प्रस्तावित ऐनमा व्यापक परिमार्जन गर्न जरुरी देखिन्छ । विपद्पछि राहत र उद्धारमा लाग्नु त छँदैछ, तर विपद्लाई नै रोक्ने उपाय अवलम्बन गर्नुपर्ने कोणबाट व्याख्या गरी उक्त ऐनलाई तत्काल पारित गराऔं र कानुनबमोजिम काम थालौं । त्यसो भएमा मात्र विपत्तिमा रोइकराइ गर्दै सबै जुट्ने, जसोतसो टार्ने अनि बिर्सने क्रम तोडिन्छ भनेर प्रधानमन्त्रीको ध्यानाकर्षण गराएको थिएँ । बाढी आएको दिनदेखि भएका छलफल, विज्ञ र प्राज्ञद्वारा छापा, अनलाइन एवं सामाजिक सञ्जालमा व्यक्त विचार र अन्य प्रकाशित सामग्रीलाई भरसक नछुटाई अध्ययन गर्ने प्रयास गर्दा तलका तीनवटा महत्वपूर्ण तथ्य प्रस्टरूपमा देखिएका छन् : (क) बाढीको बारेमा जेजति कोण र पृष्ठभूमिबाट प्राज्ञिक बहस भएको छ, त्यसले प्राकृतिक प्रकोपका विविध पक्षमाथि थुप्रै विषयगत अध्ययन भइसकेको देखाउँछ । सरकारी निकाय वा सरकारी निकायको लागि गरिएका धेरै अध्ययन प्रतिवेदन त त्यसै थन्किएर बसेका छन् । कतिपय धारणा भने स्वतन्त्र अध्ययनमा आधारित छन् । समग्रमा बाढी र बाढीजन्य डुबानका विविध पक्षबारे धेरै अन्वेषण र जानकारी भइसकेको हाम्रो अवस्था रहेछ । (ख) विज्ञहरूका लेख र विचारका आधारमा बाढी र डुबानका कारणलाई तलका बुँदामा राखेर विश्लेषण गर्न सकिने देखिन्छ : १ नेपालको सानो क्षेत्रफलमा ६० मिटरदेखि ८८४८ मिटरसम्मको उचाइको भिन्नता छ । उचाइको यस्तो विशिष्ट अन्तर र पहाडी भूबनोटले विशेषगरी छोटो अवधिको अत्यधिक मनसुनी वर्षाको बेला पहाडी खोलाको तीव्रता, कटान र गेग्रानको परिमाणमा व्यापक वृद्धि हुन्छ र बाढीपहिरोको विकरालतालाई ह्वात्तै बढाइदिन्छ भन्नेमा प्राय: सबै विज्ञको सहमति देखिन्छ । २ जलवायु परिवर्तनका कारण पानीको कुल मात्रा नघटे पनि वर्षाको अवधि घट्दै गएकाले छोटो समयमा जमिनमा अत्यधिक पानी प्रवेश गरी पहिरोको जोखिम बढ्दै गएको प्राविधिक निष्कर्ष छ । पुरानै परिपाटीको खेती, अव्यवस्थित सहरीकरण र भौतिक संरचनाहरूले त्यसमा थप मलजल गर्ने नै भए । विज्ञहरूले जलवायु परिवर्तनका कारण हरेक १२ वर्षमा देखिने मौसम परिवर्तन अहिले तीनचार वर्षमै देखिन थालेको र भविष्यमा झन् छिटो हुने खतरनाक सम्भावना औंल्याएका छन् । ३ छिमेकी भारतले विभिन्न जलसन्धि र अन्तर्राष्ट्रिय कानुनविपरीत सीमावर्ती क्षेत्रमा बाँध एवं तटबन्ध बनाएको छ, जसले गर्दा खोलाको प्राकृतिक बहाबमा अवरोध उत्पन्न भई नेपालका दक्षिणी भूभाग वर्षायाममा डुब्ने गरेका छन् । ४ यसपटक अत्यधिक वर्षा भएको हो, तर धेरै सहरी क्षेत्रहरू चुरेको दोहन र बाँधतटबन्धनको समस्याले मात्र नभई खोलाको व्यवस्थापन र पानीको उचित निकास हुन नसकेकाले पनि डुबानमा परेका देखिन्छन् । त्रुटिपूर्ण सहरीकरण र त्यसले भूउपयोगमा ल्याएको नकारात्मक परिवर्तनले त्यसमा ठूलो भूमिका खेलेको अतिशयोक्तिपूर्ण हुँदैन । ५ कहीं नहरको गलत डिजाइन पनि डुबानको कारक बनेको देखिन्छ । उदाहरणको लागि नवलपरासी डुबानमा पर्नुको मुख्य कारण गण्डक ब्यारेजको नहरलाई मानिएको छ । पानीसँगै बग्ने काठ, माटो र ढुंगाले नहरमा अवरोध आउँदा छेउको ठूलो नेपाली भूभाग डुबानमा परेको छ । ६ चुरे क्षेत्रको संरक्षण र चुरेबाट बग्ने सयौं खोलाहरूको उचित व्यवस्थापन नहुँदा तराईमधेसको ठूलो क्षेत्र सधैं जोखिममा रहेकोमा सबैको मतैक्य छ । धेरै अध्ययनले अवैज्ञानिक खेती, नदीको अविवेकी दोहन र जग्गा अतिक्रमणको क्रमलाई रोकेर भूउपयोगको व्यावहारिक नीति लागू गरिएन भने चुरेको प्रकोप अझ विकराल हुने खतरनाक सम्भावना औंल्याएका छन् । ७ तराईमधेसका अधिकांश सहरी क्षेत्र डुबानमा परेका छन्, खोलाकिनारमा मापदण्डविपरीत अनियन्त्रित रूपमा संरचना निर्माण गरिनु समस्याको अर्को कारण हो । सुशासनको लागि हामीसँग नियमकानुन अभाव छैन, तर ढुंगा, गिटी वा चुरेको संरक्षण जता खोजे पनि मूलत: अधिकारको चरम दुरुपयोग र भ्रष्टाचार नै समस्याको जडमा देखिन्छ । (ग) बाढी, डुबानको कुनै एउटा कारण छैन भन्नेमा मतैक्य हुँदाहुँदै पनि अन्य कतिपय विषयमा विज्ञहरूको धारणा बाझेको छ । जस्तैराजनीतिज्ञ एवं अर्थशास्त्री डा प्रकाशचन्द्र लोहनी कोसी बाँधले यो विपत्ति निम्त्याएको मान्नुहुन्छ र माटो भरिने क्रमले नदीको सतह बढ्दै गएकाले भारतले नेपालको भूभाग जोगाउन ब्यारेजका ढोका खोल्नुपर्ने तर्क राख्नुहुन्छ । यही नै समस्याको कारण हो भने नेपाल र भारतको सन्धिमा परिमार्जन आवश्यक छ । तर पछिल्ला २२ वर्षमा भारतसँग ऊर्जा, बिजुली र बाँधसम्बन्धी दर्जनौं छलफलमा नेपालको प्रतिनिधित्व गरेका जल तथा ऊर्जा आयोगका सहसचिव केशवध्वज अधिकारी लक्ष्मणपुरलगायत अन्य बाँध डुबानको लागि जिम्मेवार भए पनि कोसी बाँध र यसपटकको बाढीको सम्बन्ध नै नरहेको दाबी गर्नुहुन्छ । उहाँका अनुसार कोसी ब्यारेज दुवैतिरका नहरमा पानी पठाउन पानीको सतह बढाउन बनाइएको ब्यारेज हो । कोसीमा पानी खतराको संकेतभन्दा माथि पुग्दा पनि ढोका खोलेनन् भने त्यसको बढी चिन्ता भारतलाई नै हुन्छ । किनकि कोसी ब्यारेजको ढोका नखोल्दा कोसीले बाँध भत्कायो वा २०६५ को जस्तै दुवै किनारा भत्काएर बग्यो भने नेपालमा हुनेभन्दा कैयन् ठूलो क्षति भारतमा हुन्छ । उता राष्ट्रिय योजना आयोगका पूर्व सदस्य प्रेम दंगाल भने नेपालले तराई क्षेत्र सम्पूर्ण रूपमा जलमग्न हुँदा पनि भारतसँग प्रभावकारी ढंगबाट कुरा उठाउन नसकेको जिकिर गर्नुहुन्छ । नेपाली जलस्रोतका अध्येता वरिष्ठ पत्रकार राजेन्द्र दाहाल विकासका नाममा सामान्य इन्जिनियरिङसमेत नगरी प्रकृतिलाई अन्धाधुन्ध चलाइदिएर सानाठूला सबै किसिमका खोलाछेउछाउ भएको तीव्र अतिक्रमणले बाढी र डुबानको प्रकोप बढेको तर्कमा सहमत हुनुहुन्छ । तर पानीको प्राकृतिक निकास अवरुद्ध भएर बर्सेनि डुबान समस्या आउनुमा हाम्रा आन्तरिक संरचना मात्र नभएर भारतले सीमा क्षेत्रका धेरै ठाउँमा बनाएका बाँध, तटबन्धन, सडक, ब्यारेज आदिको पनि उत्तिकै भूमिका रहँदा पनि नेपालले गम्भीरतापूर्वक प्रतिवाद गर्न नसकेको उहाँको ठहर छ । सपिङ लिस्ट को कुनै एउटा बुँदा नबनाई तयारीका साथ यसैमा केन्द्रित भएर भारतसँग छलफल गर्नुपर्ने उहाँको सुझाव मननयोग्य छ । यसरी बाढी र डुबान सम्बन्धमा प्रवाहित भएका धारणालाई एकै ठाउँमा राखेर विश्लेषण गर्दा यही निष्कर्ष निस्कन्छ कि बाढीको एउटै कारण छैन, प्रत्येकको केही अध्ययन भएको छ, केहीमा मतैक्य छ, अन्य केही धारणा भने बाझिएका छन् । प्राकृतिक प्रकोप, जलस्रोतजस्ता जटिल प्राविधिक विषयमा द्विदेशीय सम्बन्धको आयामसमेत थपिएपछि विज्ञहरूको धारणामा एकरूपता नहुनु अस्वाभाविक होइन । रोगको निदान गर्ने जानकार विज्ञहरूले तल उल्लिखित व्यापक उपचार पद्धति सुझाउनुभएको छ : १ पहाडका भिराला र नदीछेउछाउका जोखिमयुक्त स्थानमा रहेका मानव बस्ती सुरक्षाको लागि द्रूतगतिमा जोखिम वर्गीकरण र अध्ययन गरी योजनाबद्ध ढंगले जोखिम न्यूनीकरणका उपाय अपनाउनेदेखि तुरुन्तै सुरक्षित स्थानमा सारिहाल्नुपर्नेसम्मका धारणा छन् । २ व्यापक रूपमा भूक्षय रोकथाम गरी पहाडी खोलामा गेग्रानको परिमाणलाई घटाउने उपाय अवलम्बन गर्नुपर्छ भन्नेदेखि खोलाको ऐतिहासिक सतहभन्दा माथि जम्मा भएका ढुंगामाटो उत्खनन गरी निर्माणमा प्रयोग गर्न सकिनेसम्मका विचार छन् । ३ चुरे संरक्षण गर्न जोखिमयुक्त स्थानहरूमा विद्यमान कट एन्ड फिल सडक निर्माण पद्धतिलाई सुरुङ मार्गले विस्थापित गर्नुपर्ने सुझाव छ । ४ नेपालभित्र तटबन्ध, बाँध र जल व्यवस्थापन गुरुयोजना तयार गरी क्रमश: कार्यान्वयन गर्नुपर्छ भन्ने धारणा एकातिर छ भने अर्कोतिर पानीको उपयोगसम्बन्धी प्रश्नमा नेपाल र भारतबीच सिँचाइ, बाढी नियन्त्रण र ऊर्जासम्बन्धी प्रश्नलाई छुट्टाछुट्टै हेर्नु हुँदैन भन्ने पनि छ । यो धारणाअनुसार नेपाली नीतिनिर्माताहरूले भारतसँग पानीसम्बन्धी प्रश्नमा छलफल गर्दा छुट्टाछुट्टै सिँचाइ नीति, ऊर्जानीति या बाढी नियन्त्रण नीति भनी खण्डीकरण नगरेर जलस्रोत उपयोग नीति भन्ने एकीकृत अवधारणा राख्नु राष्ट्रिय हितको दृष्टिकोणले अनिवार्य हुन आउँछ । नेपाल र भारत दुवैको पारस्परिक हितलाई ध्यानमा राखी छलफलपछि मात्र सीमावर्ती क्षेत्रमा बाँध निर्माण कार्य गर्नुपर्छ भन्ने एउटा सुझाव छ भने कोसी उच्च बाँध, पञ्चेश्वर बाँध, पूर्णागिरि बाँध, कर्णाली उच्च बाँधजस्ता चर्चित बाँध निर्माण गर्दा नेपालको अहित हुने गरी कुनै काम हुन नदिनेतर्फ सजग रहँदै नेपालको सहमति र अन्तर्राष्ट्रिय कानुनविपरीत नेपालभारत सीमा क्षेत्रमा भारत सरकारको तर्फबाट निर्माण गरिएका र गर्न सुरु गरिएका सम्पूर्ण संरचना अविलम्ब भत्काउन लगाउनुपर्छ भन्ने धारणा पनि उत्तिकै प्रबल छ । अन्त्यमा, यति धेरै अध्ययन र ज्ञान रहेछ, यसलाई त्यसै छरिएर खेर जान नदिऔं । बाढी, डुबान, प्राकृतिक विपद् सम्बन्धमा माथि उल्लिखित विविध पक्षको अध्ययन, व्याख्या, तिनले देखाएका कारण र सुझाएका समाधान आदिमा बाझिएका बुँदालाई सम्बोधन गर्दै थप अध्ययन चाहिएको खण्डमा त्योसमेत गरेर एउटा एकीकृत दस्ताबेज निर्माणको लागि प्रधानमन्त्रीलाई उच्चस्तरीय कमिटी गठन गर्न आग्रह गरेको छु । यो दस्ताबेजलाई संसद्बाट पारित गरौं, प्रमुख प्रतिपक्षलगायत सबै दलहरूले स्वामित्व लिएर सरकार परिवर्तनले पनि प्रभावित नहुने स्थायी प्रकृतिको राष्ट्रिय सहमतिको दस्ताबेज बनाऔं, जसले राज्यको प्रत्येक निकायलाई आफ्नो भागमा परेको काम जिम्मेवारीपूर्वक सम्पन्न गर्न मार्गनिर्देश गरोस् । हरेकपटक नेपालका प्रधानमन्त्रीले भारत भ्रमण गर्दा अरू यावत् विषयसँगै मिसाएर प्राकृतिक प्रकोप, बाँध, तटबन्धन र बाढी नियन्त्रणबारे पनि छलफल गरिने चर्चा हुन्छ । यद्यपि नेपाल र भारतबीचको सम्बन्धमा यो निकै ठूलो समस्याको रूपमा विकसित हुँदै गर्दा प्राथमिकतापूर्वक यसैमा मात्र केन्द्रित भएर उच्चस्तरीय छलफल गरिनुपर्ने हो । हामीसँग माथि चर्चा गरेजस्तो सबैले स्वामित्व ग्रहण गरेको एकीकृत दस्ताबेज भएको भए कर्मकाण्डको लागि मात्र विमर्श नगरेर सायद बाँध, तटबन्धन र बाढी नियन्त्रण सम्बन्धमा प्रस्ट एजेन्डा र पूर्ण तयारीका साथ भारतसँग छलफल हुने थिए । हामी संसद्बाटै पारित दस्ताबेजका आधारमा प्रतिवाद गर्न सक्थ्यौं कि भारतले मित्रतापूर्ण सम्बन्धलाई उपेक्षा गर्दै एकलौटी ढंगबाट सिमानामा निर्माण गरेका कुनकुन संरचनाका कारण नेपालको कति भूभाग र नागरिकको जीउधन जोखिममा परेको छ । हामी प्रमाणसहित माग गर्न सक्थ्यौं कि आफ्नो भूभाग र नागरिकलाई जोगाउने मुख्य कर्तव्यको निर्वाह गर्दै गर्दा जसरी हामीले जिम्मेवार छिमेकीको भूमिकालाई बिर्सेका छैनौं, भारतले पनि नेपाल र नेपाली जनतामाथि विकराल समस्या निम्त्याइरहेका अन्तर्राष्ट्रिय कानुनविपरीत सीमा क्षेत्रमा निर्मित तत्तत् संरचना भत्काएर हामीजस्तै असल छिमेकीको जिम्मेवारी प्रदर्शन गरोस् ।"
साफ च्याम्पीयनसीप फुटबल : नेपाल र भारतबीच उपाधि भिडन्त,"काठमाडौं : हरेक फुटबल स्पर्धाको फाइनलमा भारत तगारो हुनै आएको दृष्टान्त यसपटक पनि दोहोरिएको छ। यू१५ साफ च्याम्पियनसिप फुटबलको आइतबार हुने फाइनल भिडन्तमा पुन: परिचित प्रतिद्वन्द्वी नेपाल र भारत भिड्दैछन्। लिग चरणमा समूह बीबाट प्रतिस्पर्धा गरेका दुवै टोली समूह विजेता र उपविजेताको हैसियतमा सेमिफाइनलमा पुगेका थिए। समूह चरणमा नेपालले भारतसँग २१ गोलको हार खेपेको थियो। यद्यपि फाइनलमा उही प्रतिद्वन्द्वी पाएको नेपाललाई अघिल्लो खेलको गल्ती सच्याएर उपाधि घरमै राख्ने उचित मौका मिलेको छ। नेपालले सेमिफाइनलमा बंगलादेशलाई ४२ गोलले हराएको थियो। भारतले भने भुटानलाई ३० गोलले हराएर नेपालसँगको उपाधि भिडन्त पक्का गरेको थियो। फाइनल खेलअघि शनिबार आयोजित पत्रकार सम्मेलनमा दुवै टोलीका प्रशिक्षकले उपाधि जितेर छाड्ने दाबी गरेका छन्। नेपालका प्रशिक्षक सुनिल श्रेष्ठले समूह चरणमा गरेको गल्तीलाई सुधार गर्दै फाइनलमा राम्रो खेल्ने बताए। हामीले तीन खेल खेलिसका छौं। खेलाडीको मोलर रकन्फिडेन्स बढेको छ । समूह चरणमा भारतसँग गरेको गल्तीलाई करेक्सन गर्दै उपाधि जित्ने यो सुनौलो अवसर हो। हामी यस अवसरलाई छोप्ने प्रयासमा छौं, श्रेष्ठले भने । प्रतियोगितामा भारत सबैभन्दा बलियो टोली भए पनि नेपाली युवा पनि कम नभएको श्रेष्ठले बताए। भारतका प्रशिक्षक बिलियानो फर्नान्डेजले फाइनल खेल समूह चरणको भन्दा धेरै फरक र कठिन हुने बताए। हामीले समूह चरणमा पनि नेपालसँग खेलिसक्यौं। तर, फाइनल धेरै गाह्रो हुनेछ। घरेलु मैदान र दर्शकको फाइदा नेपाललाई छ। नेपालले फरक तरिकाले खेल्ने हामीले सोचेका छौं। एउटै टोलीलाई लगातार हराउन कठिन हुन्छ। हामी मेहनतका साथ खेल्दै उपाधि जित्ने लक्ष्यमा छौं, फर्नान्डेजले भने। नेपाल र भारतको फाइनल खेल एन्फा टेक्निकल मैदान सातदोबाटोमा हुनेछ। तेस्रो स्थानका लागि बंगलादेश र भुटान हल्चोकस्थित एपीएफ मैदानमा भिड्नेछन्। फाइनल खेलको प्रतक्ष प्रसारण एपीवान एचडी टेलिभिजनले गर्नेछ।"
अग्ला खेलाडीमाथि होचा कदका नेपालीको बहादुरी,"काठमाडौं : लगनखेलस्थित नेपाली सेनाको कभर्डहलमा शनिबार नेपालको राष्ट्रिय टोली र डेनमार्कको भिलओभा क्लबबीच भएको मैत्रीपूर्ण भलिबल खेल सुरु हुनुअगाडि त्यहाँ पुगेका धेरै सर्मथकले नेपाली टोली सजिलै पराजित हुने आकलन गरेका थिए । शारीरिक रूपले नेपाली खेलाडीका तुलनामा भिलओभा क्लबका खेलाडी निकै अग्ला थिए । त्यसैले भिलओभा नेपाली टोलीमाथि हावी हुने अनुमान समर्थकको ठीकै थियो । तर, पहिलो सेट सुरु भएदेखि नै नेपाली टोलीको प्रदर्शन दमदार रह्यो । सुरुमा अग्रता बनाएको नेपाले पहिलो सेट गुमाए पनि त्यसपछिको तीनवटै सेट जित्न सफल भयो । पछिल्ला सेटमा नेपाल भिलओभाविरुद्ध हावी बन्यो । पहिलो सेट १७२५ ले गुमाएको नेपालले त्यसपछिको तीनवटै सेन २५१५, २५२३, २५२३ ले जितेको थियो । नेपाली टोलीले ३१ को सेटमा खेल जितेलगत्तै मन्तव्य राखेका राष्ट्रिय खेलकुद परिषद्का सदस्यसचिव केशवकुमार विष्टले खेलाडीको तारिफ गरे । राष्ट्रिय खेल घोषणासँगै भलिबलले उत्साहजनक नतिजा दिएको बताए । नेपाल भलिबल संघको समन्वयमा राष्ट्रिय खेलकुद परिषद्ले मैत्रीपूर्ण खेल आयोजना गरेको हो । नेपाली टोलीका प्रशिक्षक जगदीश भट्टले भिलओभा क्लबका खेलाडी कदमा अग्ला र शारीरिक रूपमा पनि बलिया भए पनि नेपाली खेलाडीले बहादुरीपूर्ण खेल खेलेको बताए । डेनमार्कका खेलाडी हामीभन्दा शारीरिक रूपमा बलिया र अग्ला थिए । हाम्रा खेलाडीले उचाइ र शारीरिक बनावटमा भन्दा पनि खेलमा ध्यान केन्द्रित गरे र विजय हासिल गरे, प्रशिक्षक भट्टले भने । उनले डेनमार्कका खेलाडीको सर्भिस र स्पाइक राम्रो भए पनि नेपाली टोलीले रिसिभ र एड्याटिङ खेलेर नतिजा आफ्नो पक्षमा बनाएको बताए । विपक्षी टोलीमा आफूभन्दा निकै अग्ला खेलाडी भए पनि ओपन स्पाइकर मानबहादुर श्रेष्ठ, धनबहादुर भट्ट, नरेन्द्र गिरी र कुलबहादुर थापा तथा क्विक स्पाइकर महेन्द्र श्रेष्ठले उत्कृष्ट प्रदर्शन गरेका थिए । विगतका प्रतियोगिताको तुलनामा नेपालको डिफेन्स र रिसिभ कमजोर देखिएको थियो । नेपालका लिबेरो र सेटरले राम्रो खेल्न नसक्दा डिफेन्स र रिसिभ कमजोर देखिएको थियो । प्रशिक्षक भट्टले पनि रिसिभ, डिफेन्स र बल सेटिङ राम्रो नहुँदा बेला बेलामा दबाब खेप्नु परेको बताए । आजको खेलमा लिबेरोले शतप्रतिशत खेल खेल्न सकेन भने बल रिसिभ र सेटिङ पनि कमजोर हुँदा दबाब झेल्नु पर्यो, प्रशिक्षक भट्टले भने, हाम्रो तुलनामा डेनमार्क टोलीको सर्भिस र स्पाइक उत्कृष्ट रह्यो ।भिलओभा क्लबका प्रशिक्षक मार्टिन ओलेसेनले आफ्ना खेलाडीको तुलनामा नेपालको खेल फास्ट रहेको प्रतिक्रिया दिए । खेलपछि प्रतिक्रिया दिँदै प्रशिक्षक ओलेसेनले अभ्यासको कमी र नयाँ खेलाडीको समन्वय नमिल्दा पराजय बेहोर्नु परेको बताए । हामीले नेपालमा अभ्यास गर्न पाएनौं जसले गर्दा नयाँ र पुराना खेलाडीबीच समन्वय भएन । कभर्ड हलको गर्मीका कारण पनि खेलाडीले स्वाभाविक खेल खेल्न सकेनन्, प्रशिक्षक ओलेसेनले भने । उनले १२ सदस्यीय टोलीमा चार जना राष्ट्रिय टोली र चार जना नयाँ खेलाडी रहेको बताए । भिलओभा क्लब डेनमार्कको पहिलो श्रेणीको क्लब हो । धेरैपटक शीर्ष स्थानमा रहेको क्लब विगत दुई संस्करणमा तेस्रो स्थानमा रहेको प्रशिक्षक ओलेसेनले जानकारी दिए । उनले नेपाल र डेनमार्कबीच कूटनीटिक सम्बन्ध स्थापना भएको ५० वर्ष पुगेको अवसरमा सुरु भएको दुई देशबीचको मैत्रीपूर्ण खेललाई आगामी वर्षमा पनि निरन्तरता दिनुपर्नेमा उनले जोड दिए । भिलओभा क्लबसँग नेपालले गत जेठमा प्रतिस्पर्धा गरेको थियो । जेठ ७ गते डेनमार्कमै भएको प्रतिस्पर्धामा नेपाली टोली ३२ सेटले पराजित भएको थियो ।"
साफ च्याम्पियनसिप फाइनलमा भारतसँग नेपाल २१ ले पराजित,काठमाडौं : हरेक फुटबल स्पर्धाको फाइनलमा भारत तगारो बन्दै आएको दृष्टान्त यसपटक पनि दोहोरिएको छ । यू१५ साफ च्याम्पियनसिप फुटबलको आइतबार भएको फाइनलमा भारतले नेपाललाई २१ गोलले हराउँदै उपाधि हात पारेको छ । एन्फा टेक्निकल मैदान ललितपुरमा परिचित प्रतिद्वन्द्वी भारतसँग नेपालले सुरुआती अग्रता लिएर पनि त्यसलाई जोगाउन सकेन । नेपालले ४१औं मिनेटमा बृजेस चौधरीको पेनाल्टी गोलमार्फत गोल गरेको थियो । डिबक्सभित्र भारतका मोइराङ्थेम थोइबा सिंहले नेपालका रञ्जन पुनलाई फल गरेपछि नेपालले पेनाल्टीको अवसर पाएको थियो । पहिलो हाफमा थप दुईवटा गोलको अवसर खेल फालेको नेपाल दोस्रो हाफमा भने निरिह देखियो । दोस्रो हाफमा खेलमा फर्किएको भारतले ५९औं मिनेटमा बराबरी गोल फर्कायो । भारतका लागि लाल रोकिमाले बराबरी गोल गरे । ४८ औं मिनेटमा रविबहादुर रानाको स्थानमा मैदान छिरेका लाल रोकिमाले डिबक्स छेउबाट गोल गरेका थिए । यसैगरी ७५औं मिनेटमा भारतका कप्तान विक्रमप्रताप सिंहले डिबक्सभित्र नेपालका चारजना रक्षकलाई छल्दै प्रहार गरेको ग्रास सटले सोझै जाली चुमेपछि नेपाल हार खेप्न बाध्य बन्यो । समुहगत चरणको खेलमा पनि नेपाल भारतसँग २१ गोलले नै पराजित भएको थियो । यसैगरी तेस्रो स्थानका लागि हल्चोकस्थित एपीएफको मैदानमा भएको खेलमा बंगलादेशले भुटानलाई ८० गोलले हरायो । प्रतियोगितामा उत्कृष्ट खेलाडीको पुरस्कार भारतका कप्तान विक्रमप्रताप सिंहले पाए । सर्वाधिक गोलकत्र्ताको पुरस्कार बंगलादेशका मोहमद फैजल रहिमले पाए । उनले खेलभर सातवटा गोल गरेका थिए । फेयर प्ले टोलीको उपाधि बंगलादेशले हात पार्यो ।
"साफ च्याम्पियनसिप फाइनल: नेपाल दबाबमा, नेपाल१ भारत२ (लाइभ)",काठमाडौं : यू१५ साफ च्याम्पियनसिप फुटबलको फाइनल भिडन्तमा परिचित प्रतिद्वन्द्वी नेपाल र भारत भिड्दैछन्। सातदोबाटोस्थित एन्फा कम्प्लेक्समा नेपालले भारतमाथि ४० औँ मिनेटमा गोल गर्दै अग्रता लिएको नेपाल दोस्रो हाफमा पछाडि परेको छ । दोस्रो हाफको सुरुमै भारतले नेपालमाथि दुई गोल गर्दै जित आफ्नो पक्ष नजिक पुर्याएको छ । लिग चरणमा समूह बीबाट प्रतिस्पर्धा गरेका दुवै टोली समूह विजेता र उपविजेताको हैसियतमा सेमिफाइनलमा पुगेका थिए। समूह चरणमा नेपालले भारतसँग २१ गोलको हार खेपेको थियो। यद्यपि फाइनलमा उही प्रतिद्वन्द्वी पाएको नेपाललाई अघिल्लो खेलको गल्ती सच्याएर उपाधि घरमै राख्ने उचित मौका मिलेको छ। नेपालले सेमिफाइनलमा बंगलादेशलाई ४२ गोलले हराएको थियो। भारतले भने भुटानलाई ३० गोलले हराएर नेपालसँगको उपाधि भिडन्त पक्का गरेको थियो।
