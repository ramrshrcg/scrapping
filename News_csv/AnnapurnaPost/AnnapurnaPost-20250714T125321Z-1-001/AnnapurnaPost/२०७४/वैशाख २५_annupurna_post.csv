शीर्षक,विवरण
प्रणालीगत विफलता !,"सर्वोच्च अदालतको अहिलेसम्मकै एकमात्र महिला प्रधानन्यायाधीश सुशीला कार्कीविरुद्ध सत्तासीन माओवादी केन्द्र र नेपाली कांग्रेसका सांसद्हरूले हठात् व्यवस्थापिकासंसद्मा महाभियोग प्रस्ताव दर्ता गराएपछि उत्पन्न परिस्थितिमा सर्वोच्च अदालतबाट जारी अन्तरिम आदेश विवादित बनेको छ । तर यसअघि नै संसद्मा कामकारबाही प्रारम्भ भइसकेको विषयसम्बन्धी रिट संविधानविपरीत सर्वोच्च अदालतले दरपीठ नगरी दर्ता गरिनु नै सर्वोच्चको 'नियतजन्य भूल' थियो । अन्तरिम आदेश दिने न्यायाधीशलाई मात्रै दोषी ठहर गरी सर्वोच्च अदालतलाई संस्थागत रूपमा चोख्याउन राजनीतिक तहले सुरु गरेको प्रपञ्च झन् आपत्तिजनक हुन सक्छ । देशको सार्वभौम व्यवस्थापिकासंसद्मा विचाराधीन महाभियोग प्रस्ताव अगाडि नबढाउन गरिएको अन्तरिम आदेशले संसद्को सार्वभौम अधिकार, संसदीय सर्वोच्चता र विशेषाधिकारलाई चुनौती दिँदै न्यायिक प्रचलनविपरीत सर्वोच्च अदालत खुला द्वन्द्वमा उत्रिएको स्पष्टै छ । सर्वोच्च अदालतको अन्तरिम आदेश संविधानतः संसद्मा प्रधानन्यायाधीश कार्कीविरुद्ध महाभियोगको कारबाही प्रारम्भ भइसकेपछि आउनु असंवैधानिक र अनहोनी कुरा हो । यसबाट संविधानको धारा १०३ को संसद्को विशेषाधिकारसम्बन्धी व्यवस्थाको उपधारा (२) को ठाडो उल्लंघन भएको छ । यस प्रावधानअनुसार 'यस संविधानको अधीनमा रही संघीय सदनको प्रत्येक सदनलाई आफ्नो कामकारबाही र निर्णय गर्ने पूर्ण अधिकार रहनेछ र सदनको कारबाही नियमित छ वा छैन भनी निर्णय गर्ने अधिकार सम्बन्धित सदनलाई मात्रै हुनेछ । यस सम्बन्धमा कुनै अदालतमा प्रश्न उठाउन पाइने छैन' भनिएको छ । यस्तै संविधानको धारा १३३ को सर्वोच्च अदालतको अधिकार क्षेत्रसम्बन्धी प्रावधानको उपधारा (३) को प्रतिबन्धात्मक व्यवस्थाले सर्वोच्चलाई सदनको उक्त कार्यमा हस्तक्षेप गर्न निषेध गरेको छ । संविधानतः विशेषाधिकारको हननलाई संसद्को अवहेलना मानिएको छ, जुन फौजदारी अपराध हो । अब संसद्का सभामुख ओनसरी घर्तीमगरलाई सर्वोच्च अदालतबाट मुद्दा दर्ताका साथै अन्तरिम आदेशसमेतबाट सदनको अवहेलना भएकोमा सर्वोच्चका अधिकारी एवं न्यायाधीशलाई नसिहत, जरिबाना वा कैदसम्म गर्नसक्ने संवैधानिक अधिकार प्रयोगको बाटो खोलिदिएको छ, अर्थात् 'बल' फेरि अब संसद्को 'कोर्ट' मा पुगेको छ । अब निर्णय गर्ने पालो संसद्को रह्यो । सामान्यतयाः नेपालमा मात्र होइन, विश्वकै धेरै लोकतान्त्रिक देशहरूमा कार्यकारिणी र न्यायपालिकाले एकअर्काको क्षेत्राधिकार अतिक्रमण गर्दै रस्साकसी हुने गरेको पाइन्छ, तर जनताको सार्वभौमिकता निहित रहनुका साथै सम्पूर्ण कानुनको निर्माता र स्रोत व्यवस्थापिकामा विचाराधीन रहेको विषयलाई संसदीय प्रक्रियामा अघि नबढाउन न्यायपालिकाबाट हस्तक्षेप गरिएको उदाहरण भने दक्षिण एसियामा मात्र होइन, सम्भवतः विश्वमै पहिलो हो । सर्वोच्च अदालतको मनोवादमा आधारित दुईपाने अन्तरिम आदेशबाट अब संविधानतः नेपालको संसद्को सर्वोच्चता र स्वतन्त्रतामाथि आघात परेको देखिन्छ । यस प्रकरणबाट संसद्को अबका दिनमा कुनै पनि कामकारबाही प्रारम्भ हुनेबित्तिकै अदालतद्वारा निस्तेज पार्ने नजिर पनि सर्वोच्च अदालतले स्थापित गर्ने सफलता पाएको छ । राज्यका मुख्य अंगहरूबीचको अहिलेको विवादले देशमा संवैधानिक संकट उत्पन्न भएको छ भने नेपालको संविधान २०७२ को कार्यान्वयन विफलताको अन्तिम सँघारमा पुगेको स्पष्ट संकेत दिएको छ । विश्वका अन्य मुलुकका सन्दर्भ हेर्दा नेपालमा महाभियोगसम्बन्धी संवैधानिक प्रावधान र प्रक्रियागत व्यवस्था त्रुटिपूर्ण रहेको स्पष्टै हुन्छ । जथाभावी आउने महाभियोग प्रस्तावलाई रोक्ने संयन्त्र संविधानमै व्यवस्था हुनुपथ्र्यो । महाभियोगको परीक्षण विधायिकी अधिकार क्षेत्रभित्रको विषय हो, तर नेपालमा दलीय स्वार्थ र नेताको संरक्षणको लागि यो कार्यपालिकाको हतियारको रूपमा पटकपटक प्रकट हुन थालेको छ । महाभियोग प्रकरण नयाँ संविधान कार्यान्वयन हुन नसकेको सबुत प्रमाण हो भने नेपाल प्रणालीगत पूर्ण विफलतामा पुगेको संकेत हो। नेपालको संविधान २०७२ जारी भएपछि आएको यो दोस्रो महाभियोग प्रस्ताव हो । यसअघि अख्तियार दुरुपयोग अनुसन्धान आयोगका 'बोल्ड' मानिएका प्रमुख आयुक्त लोकमानसिंह कार्कीविरुद्ध माओवादी केन्द्र र नेपाली कांग्रेसकै सांसदहरूको अगुवाइमा महाभियोग प्रस्ताव ल्याइएको थियो । त्यसबेला महाभियोग प्रस्ताव आफ्नै पार्टीका नेतृत्वलाई समेत गुमराहमा पारी ल्याइएको तथ्य स्वयं प्रस्तावकले पत्रपत्रिकामार्फत बकेका थिए । जे भए पनि महाभियोग प्रस्तावहरू सहज रूपमा आएका छैनन् र यिनका पछाडि कैयन् व्यक्तअव्यक्त कारण तथा अकारण छन् । दुवै महाभियोग प्रस्ताव ठोस सबुत प्रमाणभन्दा अमूर्त आरोपका रूपमा मात्र आएका देखिन्छन् । कार्कीविरुद्धको महाभियोग प्रस्ताव आउनुअघि व्यवस्थापिकासंसद्मा सरकाद्वारा निर्णयार्थ प्रस्तुत राष्ट्रहितविपरीतको विवादास्पद संविधान संशोधन विधेयक जसलाई जनस्तरमा राष्ट्रघाती विधेयक भनिन्छ, त्यसको विपक्षमा 'मत हाल्ने' अडान देखाउने सत्तासीन राप्रपाका १५ जना राष्ट्रवादी सांसद्ले व्यवस्थापिकासंसद्मा अनुपस्थित भएर खेलको पासा नै उल्टाइदिएका थिए । यी १५ सांसदलाई देशव्यापी रूपमा जनताका तर्फबाट जुन सम्मान र सलामी मिल्यो, त्यसको ठीक विपरीत उक्त विधेयक पेस गर्ने सत्तासीन माओवादी केन्द्र, कांग्रेस र राप्रपाका नेतृत्वपंक्तिमाथि जनताबाट राष्ट्रघाती आरोपसहित देशव्यापी रूपमा घोर रोष र निन्दा प्रकट भयो । आगोको लप्का झैं राष्ट्रव्यापी फैलिनसक्ने राष्ट्रवादी चिन्तन र गतिविधिको ज्वाला रोक्न राष्ट्रघाती संविधान संशोधन विधेयकमाथिको छलफलबाट जनताको ध्यान अन्यत्रै मोड्न महाभियोग प्रस्ताव 'तुरूप' को रूपमा अगाडि सारिएको हो । बिनातुकका अमूर्त आरोप लगाइएको यो महाभियोग प्रस्तावलाई नागरिक समाजले सडकबाट चुनौती दिइरहेको छ भने प्रस्तावमा हस्ताक्षर गरेका भनिएका नेपाली कांग्रेसका वरिष्ठ नेता रामचन्द्र पौडेल, शेखर कोइरालालगायतका कतिपय सांसदहरूले नै आफूले महाभियोग प्रस्तावमा 'सही' नै नगरेको दाबी गरेका छन् । प्रस्तावकर्ता सत्तासीन दलका अध्यक्षहरू बहालवाला प्रधानमन्त्री पुष्पकमल दाहाल र पूर्वप्रधानमन्त्री शेरबहादुर देउवाको सहमतिमै त्यो महाभियोग प्रस्ताव अघि सारिएको घटनाक्रमले पुष्टि गरिसकेको छ । सत्तासीन घटककै राप्रपाले भने संविधान संशोधन प्रस्तावको विषयमा आफ्नो संसदीय दलभित्र स्पष्ट दुई चिरा परेको र महाभियोगबाट जनस्तरमा उत्पन्न आक्रोशबाट सजग भई सत्ता छोड्ने सही तर 'प्राविधिक निर्णय' गरेको हो । प्रचण्ड सरकारबाट उपप्रधानमन्त्री कमल थापासहित अन्य ६ जना मन्त्रीले राजीनामा दिएको एक साता भइसक्दा पनि राजीनामा स्वीकृत नहुनुको कारण त्यही 'प्राविधिक निर्णय' हो भन्ने भ्रम आम रूपमा देखिएको छ । अर्कोतिर संविधानतः सत्तासीन दलले सरकार छोडेको एक महिनाभित्र प्रधानमन्त्रीले संसद्मा 'विश्वासको मत' लिनुपर्ने बाध्यात्मक संवैधानिक व्यवस्था रहेको छ । प्रधानन्यायाधीश कार्कीविरुद्ध महाभियोग प्रस्ताव जुन बेला आएको छ, देशमा देखिएका परिदृश्यहरू सहज र सामान्य किसिमका छैनन्, डरलाग्दा छन् । राज्यबाट विनाशकारी भूकम्पका पीडितहरूलाई पुनर्वास र पुनर्निर्माण गराउन नसकेको, मधेसी आन्दोलनको मागको सम्बोधन हुन नसकेको, अर्थतन्त्र र वैदेशिक व्यापार असन्तुलित बनेको, स्पष्ट छिमेक नीतिको अभावमा निकटतम् छिमेकी देशहरू भारत र चीनसँगको परम्परागत सम्बन्धमै विचलन आई खस्केको, युवालाई देशभित्रै रोजगार उपलब्ध गराउन नसक्दा दिनप्रतिदिन बढिरहेको विदेश गमन, व्यापक भ्रष्टाचार, सुशासनको अभाव र नयाँ संविधानको कार्यान्वयन हुन नसकिरहेको तथा नेताहरूले देशलाई दिशानिर्देश गर्न विफल हुँदै गएको कठिनतम् परिस्थिति देशमा विद्यमान छ । नेपालमा संविधान जारी भएको एक वर्ष अवधिमा तत्कालीन न्यायाधीश रणबहादुर बमविरुद्ध समेतको गरी तीनवटा महाभियोग प्रस्ताव व्यवस्थापिकासंसद्मा कारबाहीका आएका हुन् । भारत स्वतन्त्र भएपछि जारी भारतीय संविधानअनुरूप भारतमा ७० वर्षमा तीनवटा मात्रै महाभियोग प्रस्ताव ल्याइएको छ । नेपालमा प्रस्तुत भएका अघिल्ला दुइटा महाभियोग प्रस्तावलाई व्यवस्थापिकासंसद्ले निर्णय गरी निरस्त्र पार्न असफल भएको थियो भने प्रधानन्यायाधीश कार्कीविरुद्धको महाभियोग प्रस्तावलाई व्यवस्थापिकासंसद्बाट निरस्त नपारी अदालतद्वारा निरस्त पार्ने भित्री चाल बुझेर नै सर्वोच्च अदालत व्यवस्थापिकासंसद्प्रति आक्रामक रूपमा प्रस्तुत भएको हो । तर पछिल्लो महाभियोग प्रस्ताव स्वयं प्रस्तावकर्ता दलहरूलाई नै अहिले प्रत्युत्पादक बन्न गएको छ । महाभियोग प्रकरण नयाँ संविधान कार्यान्वयन हुन नसकेको सबुत प्रमाण हो भने नेपाल प्रणालीगत पूर्ण विफलतामा पुगेको संकेत हो । हाइलाइट"
अपरिपक्व महाभियोग,"पहिलो प्रतिनिधिसभा तत्कालीन प्रधानमन्त्री गिरिजाप्रसाद कोइरालाले विघटन गरेपछि सर्वोच्च अदालतमा 'विघटित प्रतिनिधिसभा पुनस्र्थापित गरिपाऊँ' भनी रिट निवेदन पर्यो । त्यसबेला निवदकका तर्फबाट भनिएको थियो 'शिशु लोकतन्त्रमाथि यसरी प्रहार नहोस् । प्रतिनिधिसभाको यस विघटनले अब उप्रान्त लोकतन्त्र प्रधानमन्त्रीको सनकको सिकार हुनेछ ।' नभन्दै त्यस्तै भयो । १९ जना सभासद् लिएर प्रधामन्त्री सूर्यबहादुर थापाले प्रतिनिधिसभा विघटन गर्ने प्रयास गरे । नेपाली कांग्रेसका नेता शेरबहादुर देउवाले पनि पार्टीसमेत फुटाउँदै त्यही गरे । पहिलोपटक प्रतिनिधिसभा विघटन गर्ने गिरिजाप्रसादले आफूले गरेको गल्ती शेरबहादुर देउवाले विघटन गरेको प्रतिनिधिसभा आन्दोलनद्वारा पुनस्र्थापित गरी जंगलबाट माओवादीलाई सहर ल्याउने आधार निर्माण गर्नुपर्यो । लोकतन्त्र भने विनाश भयो । आज देश विकासहीन छ । गरिबहरू झन्झन् गरिब भएका छन् । युवाहरू अरबमा रगत सुकाइरहेका छन् । भ्रष्टाचारले देश धमिराले चपाएको मुँडोजस्तो भएको छ । बौद्धिकता पलायन भएको छ । यसको सूत्रपात पहिलो प्रतिनिधिसभाको विनाश नै हो । अहिले दुई शताब्दीको निरन्तर राजनीतिक अस्थिरता, आर्थिक विपत्ति र विकासका अवसरको बर्बादीपछि नेपाली जनताले आफैं बनाएको संविधान कार्यान्वयन गर्ने मुर्हुतमा हामी खडा भएका छौं । जनताले आफ्नो विकासको जग खडा गर्ने समय आएको छ । जनताले विकासका गतिविधिमा आफूलाई सहभागी बनाउने मञ्च निर्माण गर्ने स्थानीय निर्वाचनको अधिकार प्रयोग गर्ने अवसर प्राप्त भएको छ । अब भविष्यमा अन्य निर्वाचन सम्पन्न हुनुपर्छ । यस्तो अवस्थामा 'न्यायपालिकाले संविधानको रक्षा गर्नुपर्छ ।' तर न्यायपालिकामा बेमौसमको महाभियोगको खेल सुरु भएको छ । कानुनशास्त्रीय दृष्टिकोणबाट यो महाभियोग विवादास्पद बनेको छ । शक्ति पृथकीकरणको सिद्धान्तबमोजिम 'महाभियोग' अदालतलाई अराजक बन्न, भ्रष्ट बन्न र अन्यायी बन्नबाट रोक्ने 'शक्ति सन्तुलन' को भरपर्दो उपाय हो । यसको प्रयोग व्यवस्थापिकाले गर्छ । महाभियोगको शक्ति प्रयोग गर्ने अख्तियार 'व्यवस्थापिका' को विशेषाधिकार हो । कुनै पनि गैरजिम्मेवार प्रधानन्यायाधीश वा न्यायाधीशमाथि यो प्रयोग हुन सक्छ । त्यसैले व्यक्ति महत्वपूर्ण होइन । फिलिपिन्समा प्रधानन्यायाधीश कोरोनामाथि त्यहाँको प्रतिनिधिसभाले महाभियोगको कारबाही गरेको थियो । तर प्रारम्भमा नै केही महत्वपूर्ण कानुनी सिद्धान्तप्रति प्रतिनिधिसभाले आफ्नो प्रतिबद्धता जाहेर गरेको थियो । (१) महाभियोग संसद्को विशेषाधिकार हो । न्यायपालिकालाई 'बलिको बाख्रा' बनाई सरकारले व्यवस्थापिकाद्वारा आफ्नो उद्देश्य पूरा गर्ने प्रक्रियामा आधारित रहेको 'महाभियोगले नेपालका राजनीतिक नेता र वकिललाई भविष्यमा खतराको घन्टी बजाइरहेको' छ । कार्यपालिकाको कुनै संलग्नता यसमा हुँदैन । त्यसैले फिलिपिन्समा कोरोनाको महाभियोगको आरोपमा संसद्ले आफ्नो कार्यविधिमा कार्यपालिकाको प्रभाव पर्न दिएन । तर नेपालमा महाभियोग कार्यपालिकाबाट प्रस्ट रूपमा प्रभावित भएको छ । प्रधानमन्त्रीका दूतले प्रधानन्यायाधीशलाई भेट्न खोज्नु, प्रधानमन्त्रीले महाभियोगका सम्बन्धमा आफ्ना मतहरू जाहेर गर्नु र विपक्षी दलका प्रमुखहरूसँग महाभियोगका बारेमा छलफल हुनुबाट महाभियोग कार्यपालिकाबाट प्रभावित भइरहेको प्रस्ट देख्न सकिन्छ । त्यसैले महाभियोगमा व्यवस्थापिका कार्यपालिकाबाट प्रभावित भएको छ भनी दाबी गर्न सकिन्छ । (२) कोरोनाको महाभियोगमा प्रधानन्यायाधीशलाई व्यवस्थापिकाले प्रतिरक्षाको पूर्ण अधिकार प्रत्याभूत गरेको थियो र कारबाहीको क्रममा प्रधानन्यायाधीशलाई उनको सम्पूर्ण सम्मान र सुविधाबाट वञ्चित गरिएको थिएन । उनलाई 'सम्माननीय प्रधानन्यायाधीश' भनी सम्बोधन गरिएको थियो । यी दुइटा सिद्धान्तको उल्लंघन नेपालमा भएको छ । अतः कार्यविधिगत एवं सारभूत दुवै त्रुटि भएका छन् । महाभियोगको कारबाहीको आधारभूत सिद्धान्त के हो भने 'व्यक्तिलाई मात्रै नोक्सानी हुने गरी महाभियोगको कारबाही हुनुपर्छ, संस्थालाई नोक्सानी हुन सक्दैैनहुनुहुँदैन ।' नेपालमा न्यायपालिकामाथि नै नोक्सानी पुर्याइयो । कारबाहीमा परेका प्रधानन्यायाधीशले नागरिक समाज र आम जनताको सहानुभूति प्राप्त गरेको अवस्था छ । तर न्यायपालिकाको 'मर्यादामाथि' गम्भीर आघात परेको छ । यस तथ्यलाई कार्यपालिकाको प्रत्यक्षतः संलग्नताले पुष्टि गरेका छन् । माथि नै भनिएको छ, महाभियोग संसद्को सरोकारको विषय हो । शक्ति पृथकीकरणको व्यवस्थामा प्रधानन्यायाधीशबाट हस्तक्षेप भई कार्यपालिकालाई असर परेको थियो भने सरकारको तर्फबाट 'प्रतिवेदन' संसद्मा जाहेर हुनुपर्ने थियो । सरकारको दाबीमा सभासद्हरू 'कन्भिन्स्ड' भई प्रधानन्यायाधीशको विरुद्धमा महाभियोगको प्रस्ताव प्रस्तुत हुनुपर्ने थियो, तर त्यसो भएन । अर्को प्रयोजनको लागि संकलन गरिएको हस्ताक्षर प्रयोग गरी 'महाभियोग' को प्रस्ताव संसद्मा पेश गरियो । यो गैरसंवैधानिक कार्य हुनुपूर्व 'सरकारको तर्फबाट प्रधानन्यायाधीशको कुनै पनि गैरसंवैधानिक कार्यको बारेमा' संसद्लाई सरकारले जानकारी गराएन। अझ रोचक कुरा महाभियोगको प्रस्तावको प्रतिरक्षा गर्ने कार्य व्यवस्थापिकाका सदस्यहरूको थियो । त्यसविपरीत सरकारले महाभियोगको प्रतिरक्षा गर्यो । यसबाट 'महाभियोग' को सन्दर्भ पूर्णतः कार्यपालिकाबाट प्रभावित हुन पुगेको देखियो । स्थापित सिद्धान्त के हो भने 'महाभियोगको प्रश्नमा' कार्यपालिका कुनै पनि रूपमा संलग्न हुन सक्दैन । यस गैरसंवैधानिक प्रक्रियाबाट 'न्यायिक स्वतन्त्रतामाथि हस्तक्षेप हुन पुग्यो ।' सभासद्हरूको हस्ताक्षर रुजु नै नगरीकन 'प्रधानन्यायाधीश' निलम्बित हुनुपर्ने अवस्था सिर्जना भयो । हस्ताक्षर गर्ने भनिएका सदस्यहरूले हस्ताक्षर आफ्नो नभएको व्यहोरा बाहिर उल्लेख गरिरहेका छन् । यसरी अपरिपक्व, हस्तक्षेपपूर्ण एवं सतही प्रस्तावबाट प्रधानन्यायाधीशमाथि महाभियोग लगाउँदा न्यायिक स्वतन्त्रता कुण्ठित हुन गएको कानुनशास्त्रीय दृष्टिकोणबाट देखिन्छ । यसका विविध असरहरू न्यायपालिकाको स्वतन्त्रता र संविधानमाथि परेका छन् । (१) न्यायिक स्वतन्त्रता भनेको 'नागरिक स्वतन्त्रता' को दार्शनिक स्वरूप र आधार हो । अदालतको स्वतन्त्रता हनन भयो भने नागरिक स्वतन्त्रता कुण्ठित हुन जान्छ । यस किसिमका अपरिपक्व, गैरसंवैधानिक एवं पूर्वाग्रहपूर्ण प्रस्तावले न्यायाधीशहरूको 'राज्यविरुद्धका मुद्दा निर्णय गर्न सक्ने क्षमतामा ह्रास आउँछ ।' न्यायिक मन र न्यायिक दृढता भत्किन जान्छ । यसरी अदालतहरू कार्यपालिकाको नियन्त्रणमा आइपुग्छन् । (२) यस किसिमका अपरिपक्व, गैरसंवैधानिक महाभियोगको कारबाहीले राज्यका पदाधिकारी तथा राजनीतिक प्रतिनिधिहरूमा भ्रष्टाचारप्रतिको दुरुत्साहन वा डर समाप्त हुन्छ । राजनीतिक दलहरू अनैतिक र अपराधीकरणको प्रभावमा आउने खतरा सिर्जना हुन्छ भने कर्मचारीतन्त्र भ्रष्ट र अनुशासनहीन हुन जान्छ । (३) यस किसिमका अपरिपक्व र गैरसंवैधानिक प्रस्तावले नागरिक समाज विभाजित हुन्छ । खासगरी न्यायको स्वच्छता प्रवद्र्धन गर्ने कानुन व्यवसायमा दलाली गर्ने खराब मानिसहरूको बोलवाला हुन्छ र कर्तव्यनिष्ठ कानुनव्यवसायीहरू पछाडि धकेलिन्छन् । (४) यस्तो अपरिपक्व तथा गैरसंवैधानिक प्रस्तावले 'न्यायाधीशहरूमा नेताहरूको चाकरी गर्ने प्रवृत्तिको विकास हुन्छ र न्यायपालिकाले कार्यपालिकालाई निरंकुश बन्न प्रेरित गर्छ ।' महाभियोग सजिलो र सहज उपाय होइन । यसलाई 'पाकेको आँप चुसेजस्तो' गरी प्रयोग गरियो भने सबैभन्दा ठूलो घात स्वयं लोकतन्त्रलाई नै हुन्छ । यसको प्रयोग मात्रै गर्नु पनि न्यायपालिकामाथि जनताको अविश्वास प्रवद्र्धन गर्नु हो भन्न सकिन्छ । अतः खराब न्यायाधीशमाथि बाध्यात्मक अवस्थामा महाभियोग प्रयोग गर्दासमेत न्यायपालिकालाई केही न केही त नकारात्मक असर पार्छ नै । त्यसैले महाभियोगको प्रयोग खतरारहित हुँदैन । त्यसैकारण नकारात्मक प्रभावबाट न्यायपालिकालाई जोगाउन (१) प्रस्तावको खुला छलफल गरिन्छ, (२) आरोपहरू प्रमाणसहित प्रस्तुत गरिन्छन्, (३) प्रमाणहरूको औचित्यता पुष्टि गरिन्छ र (४) अभियोग लगाइएको न्यायाधीशलाई आफ्नो प्रतिरक्षा गर्ने पूर्ण अवसर प्रदान गरिन्छ । सुनुवाइको व्यवस्था खुला र पारदर्शी गरिनुपर्छ । आरोपित व्यक्ति र आरोप लगाउनेका प्रमाणहरूको मूल्यांकन आम सर्वसाधारणले गर्न पाउनुपर्छ र राजनीतिकर्मीले त्रुटि गरेको भए उनीहरूले जनताप्रति उत्तरदायी हुनुपर्छ । आरोपित व्यक्ति खराब रहेछ भने उसलाई महाभियोगबाट बर्खास्त गरिन्छ । यसो गर्दा मात्रै न्यायपालिकाको स्वतन्त्रताको संरक्षण गर्न सकिन्छ । अर्थात् संस्थालाई जोगाई व्यक्तिलाई कारबाही गर्न सकिन्छ, अन्यथा महाभियोग राजनीतिक खेल सम्पन्न गर्ने अभीष्ट पूरा गर्ने हतियार बन्न पुग्छ । सन् १९७० को दसकमा मलेसियाका प्रधानन्यायाधीशमाथि हचुवा महाभियोग लगाइयो । त्यो समय मलेसिया लोकतन्त्रको नाममा निरंकुशतातर्फ अगाडि बढ्न थालेको थियो । महाथिर मोहम्मद प्रधानमन्त्री भए । उनले आफ्नै अर्थ तथा उपप्रधानमन्त्रीको प्रख्याति आफ्नो लागि चुनौती भएको अनुभूति गरे । उनलाई 'अप्राकृतिक यौन' मा संलग्न भएको आरोप लगाइयो । न्यायपालिका सरकारको नियन्त्रणमा आइसकेको थियो । ती उपप्रधानमन्त्रीलाई १२ वर्ष कारागार हालियो । जब न्यायपालिका कमजोर हुन्छ, व्यक्तिहरू पनि कमजोर हुन्छन् र नेता पनि कमजोर हुन्छन् । २०१३ सालमा श्रीलंकामा सिरानी भण्डारानाएके (प्रधानन्यायाधीश) माथि महाभियोग लगाइयो । त्यहाँको नागरिक समाजले संघर्ष गर्यो । त्यहाँको बारले लड्यो । अन्ततः उनलाई पुनस्र्थापित गरियो । राजापाक्षेले मूल्य चुकाए । यद्यपि संसारभरि श्रीलंकन न्यायपालिकाको बद्नाम भयो । नेपालमाथि निरन्तर मानवअधिकार उल्लंघनको आरोप लागिरहेका छन् । महाभियोगको यस अपरिपक्व प्रक्रियाले नेपालको झनै बद्नाम भएको छ । अतः सुशीला कार्कीले कानुन र संविधानविपरीत कार्य गरेको छ भनिन्, 'महाभियोग लगाउनुहोस् ।' तर व्यवस्थापिकाले प्रमाणसहित सञ्चालित हुनुपर्यो । कार्यपालिकाबाट प्रभावित भएको छैन भनी देखाउनुपर्यो । प्रक्रियालाई पारदर्शी ढंगबाट सञ्चालन गर्नुपर्यो । न्यायपालिकालाई 'बलिको बाख्रा' बनाई सरकारले व्यवस्थापिकाद्वारा आफ्नो उद्देश्य पूरा गर्ने प्रक्रियामा आधारित रहेको 'महाभियोगले नेपालका राजनीतिक नेता र वकिललाई भविष्यमा खतराको घन्टी बजाइरहेको' छ । नेपाल बारलगायत जोसुकैलाई लाग्न सक्छ, सुशीला कार्कीले कमजोरी गरेकै हो । तर 'कार्यविधिगत न्याय' को परिकल्पनाको लागि लड्नु न्यायिक स्वतन्त्रता जोगाउनु हो । भोलि अरू न्यायाधीशमाथि महाभियोगलाई झुन्डिएको तरबार नबनाउन र सरकार र राजनीतिक दलको भक्ति गर्ने न्यायाधीशको उत्पादन हुने सम्भावना रोक्ने संघर्ष गरौं । कोही मर्नु ठूलो विषय होइन, काल पल्किने खतरालाई हेरौं ।"
वादरहित राजनीति र सत्ताको हलचल,"नेपालको राजनीतिले कुनै पनि वादलाई मानेको पाइँदैन । दक्षिणपन्थी, कम्युनिस्ट, मध्यममार्गी एवं उग्र दक्षिणपन्थी र जातिवादी सबै वाद एकअर्काको सहवासलाई सामान्य ठान्छन् । कमल थापाको उग्र दक्षिणपन्थी राष्ट्रिय प्रजातन्त्र पार्टी अहिले उदारवादी र मध्यममार्गी नेपाली कांग्रेस र उग्र कम्युनिस्ट माओवादी केन्द्रसँग सहज उठबसमा छ । उदारवादी र मध्यममार्गी भनिएको कांग्रेसको नेपालका सबै कम्युनिस्टसँग बेलाबेलामा सत्ताको लागि घनिष्ट सम्बन्ध हुनु सामान्य नै छ । समाजमा वर्गीय समानताको पृष्ठपोषण गर्ने कम्युनिस्ट पार्टीहरू नै नेपालका जातीय राजनीतिका अगुवा बनेका हुन् । अन्तर्राष्ट्रियवादमा आधारित कम्युनिस्टहरू जातिवादी र क्षेत्रीयतावादको पृष्ठपोषण मात्र होइन, राष्ट्रियताको विषयमा पनि अब्बल पार्टी ठहरिएका छन् । कुनै बेला दस वर्ष लामो हिंसात्मक आन्दोलनका माओवादी दलका अगुवा डा बाबुराम भट्टराईले कम्युनिस्ट सिद्धान्त मात्र छोडेनन्, पछिल्लो समय क्षेत्रीयतावादी उपेन्द्र यादवको संघीय समाजवादी दलसँग सजिलै गठबन्धन गरे । नेकपा एमालेदेखि कांग्रेससम्म, राप्रपादेखि माओवादीसम्म, मधेसका क्षेत्रीय पार्टीदेखि उदारवादीसम्मका गठबन्धन सत्ता प्राप्तिको लागि निरन्तर जारी छ । वर्तमान राजनीतिका सबैजसो पात्र सत्ता प्राप्तिको लागि जुनसुकै गठबन्धन जायज ठान्छन् । जनताका नाममा जनतालाई निरन्तर अस्थिरतामा राख्ने यो प्रवृत्ति नेपालको भूराजनीतिक जटिलताले अझै थप चलायमान छ । केही समय अघिसम्म राजनीतिका अछूत राप्रपा नेता कमल थापा अहिले राजनीतिक वृत्तमा क्रान्तिकारी माओवादी नेता प्रचण्ड हुन् वा लोकतन्त्रका शिखर नेता शेरबहादुर देउवा अनि एमाले नेता केपी शर्मा ओली सबैका प्रिय र घनिष्ट राजनीतिक मित्र भएका छन् । सम्भावनाभन्दा धेरै टाढा रहेको कांग्रेस र माओवादी गठबन्धन झन्डै दस वर्षदेखि यथार्थ छ । अबको अर्को चरणमा भर्खरै एकै सूत्रमा बाँधिएका मधेसी नेताहरू र वर्तमान सत्ता समीकरणका प्रमुख दलहरू एकै ठाउँमा आउने सम्भावना नकार्न सकिन्न । लामो र निरन्तर राजनीतिक अस्थिरतामा अघि बढिरहेको नेपालको राजनीतिमा असम्भव भन्ने समीकरण केही देखिँदैन । शासन र सत्तालाई अस्थिर राख्न अस्वाभाविक गठबन्धन र समीकरणको निरन्तरताको लागि यहाँ सबै आवश्यक आधार पनि छ । कम्युनिस्ट, दक्षिणपन्थी, प्रजातन्त्रवादी, मध्यममार्गी सबैको संस्कृति र संस्कार एउटै भएकाले मिलन र बिछोडको निरन्तरता छ । नेपालको राजनीति र समाजमा बारम्बार हुने हलचल, उतारचढाव, समीकरण र त्यसमा देखिने क्रियाप्रतिक्रिया र त्यो परिवेशमा संलग्न व्यक्तिहरूको भूमिकालाई हेर्दा कतिपय अवस्थामा अनायास, अतिरञ्जित, निर्दयी लाग्न सक्छ । तर विगतको लामो समयकाल, राजनीतिक यात्रा र समाजलाई अध्ययन गर्दा यसलाई अस्वाभाविक मान्न सकिन्न । कतिपय व्यक्तिहरूको उदय र अवशान अप्रत्यासित तर निरन्तर छ । नेपालको राजनीतिक इतिहास डर, त्रास, प्रतिशोधले भरिपूर्ण छ । राजनीतिक व्यवस्था मात्र होइन, त्यसमा संलग्न राजनीतिज्ञसमेत अस्थिर छन् । प्रत्येक राजनीतिक उथलपुथलमा व्यक्तित्वहरूको उत्थान र पतन भएका सैयौं उदाहरण छन् । राजनीतिक खेलमा राप्रपा अध्यक्ष थापा नेपालको वर्तमान संविधानको प्रबल समर्थक मात्रै होइनन्, त्यसको मुख्य व्याख्याताको रूपमा आफूलाई प्रस्तुत गरिरहेका छन् । थापा यो संविधानले राजतन्त्र र हिन्दु राष्ट्र पुनस्र्थापनाको सम्भावना दिएकाले नै संविधानको पक्षमा आफूले मतदान गरेको पुष्टि गर्छन् । थापालाई थाहा छ, संविधानबाट पुनस्र्थापना गर्न सकिन्छ भनिएका दुवै विषय संवैधानिक एवं जनमतको आधारले नभई कुनै घोषणालाई कानुनी आवरण दिई गरिएको थियो । गणतन्त्र, संघीयता र धर्म निरपेक्षतासँगै समाजवादतर्फ उन्मुख भनी संविधानले परिभाषित गरेको छ । तर यथार्थमा संविधानले बोलेका वा व्यक्त गरेका भावनासँग राजनीतिक संस्कार बढ्न नचाहेको कटुसत्य सबैको अघिल्तिर छ । हुन त थापाले आफैं गृहमन्त्री हुँदा नगरपालिकाको चुनाव गराएका थिए । तर अहिले उनी नै २० वर्षपछि हुन लागेको स्थानीय चुनावमा भाग लिन आह्वान गर्दैछन् । थापाका राजनीतिक सोचमा आएको यो परिवर्तनले नै उनी क्रान्तिकारी पार्टीका अपरिहार्य र निकतटम् सहयोगी बनेका हुन् । हिजोसम्म परिवर्तनको मूलधार ठान्ने मधेसी दलहरू अहिले निकै टाढा पुगेका छन् । आफ्नै संलग्नतामा ल्याइएको परिवर्तनको माग लिपिबद्ध गरिएको संविधान व्यापक परिमार्जन नभए जस्तोसुकै निर्णय लिने घोषणा मधेसी दलहरूले गरेका छन् । तर मूलधारका तीन मुख्य दलका नेताहरू अझै पूर्वराजालाई निषेध गरिराखेका छन् । उनका सामाजिक कार्यसमेत बहिष्कार गरिराखेका छन्, तर पूर्वराजाकै शासन व्यवस्थाका प्रमुख हस्ती थापा राजनीतिमा मियो छन् ।वर्तमान राजनीति र समाजमा सक्रिय पात्रहरू र तिनका प्रवृत्तिमा नेपालको सांस्कृतिक र संस्कार नै निर्णायकत्वको रूपमा रहेको यथार्थ हो । थापा प्रधानमन्त्री दाहालको यति निकट छन् कि आफूलाई प्रधानमन्त्री बनाउन अहम् भूमिका खेल्ने र सबैभन्दा ठूलो दलका नेता उपप्रधानमन्त्री विमलेन्द्र निधिलाई समेत मन्त्रिपरिषद्को वरिष्ठताको मर्यादाक्रममा घटुवा गराउने सामथ्र्य राख्छन् । मन्त्रिपरिषद्को वरिष्ठताको विवादमा उपप्रधानमन्त्री थापाको मर्यादा बढाउने क्रममा देउवाले समेत थापालाई साथ दिएका छन् । २०६२६३ को आन्दोलनपछि आफैंले पुनस्र्थापना गरेको संसद् र आफैंले शपथ दिलाएर वैधानिकता प्रदान गरेका प्रधानमन्त्री गिरिजाप्रसाद कोइरालाले एकलौटी रूपमा शासन र सत्ता उपयोग गरी अझै कार्यवाहक राष्ट्रप्रमुख घोषणा गर्नेसम्मको हर्कत गर्छन् भन्ने थाहा पाएको भए पूर्वराजा ज्ञानेन्द्रले एकपटक सोच्ने होलान् । २०६२६३ पछि प्रजातान्त्रिक आन्दोलनका नेता कोइराला श्रीपेचबिनाका महाराज बन्न पुगेका राजनीतिक परिदृश्य यहाँ उल्लेख गर्नु आवश्यक छैन । नेपालको इतिहासले के देखाएको छ भने सत्ता र स्वेच्छाचारी चरित्र र प्रवृत्तिको निरन्तरता नेपालमा छ । डेमोक्रेटिक इनोभेसन्स इन नेपालमा भुवनलाल जोशी र लियो रोजले नेपालको राजनीतिक संस्कृति र संस्कारको परिभाषा गरेका छन् । जोशी र रोज नेपालको राजनीतिक संस्कार प्रतिशोध र राजनीतिक अतिशयोक्तिमा आधारित रहेको विश्लेषण गरेका छन् । इतिहास अध्ययन गर्दा सबैजसो राजनीतिक उथलपुथलपछि प्रतिशोध र अतिशयोक्ति भएको देखा पर्छ । वर्तमान नेपालको राजनीतिक संस्कार र संस्कृति पनि यसैबाट प्रभावित छ । सत्ता केन्द्रहरू अतिशयोक्तियुक्त भएर प्रतिशोधमा उत्रेका उदाहरण प्रशस्तै छन् । आफ्नो विचारसँग विमति भएकालाई राज्यले कुन हदसम्म प्रतिशोध लिन्छ भन्ने विभिन्न आयोगहरूमार्फत व्यक्तिहरू र राजनीतिज्ञलाई निर्मम रूपमा स्वेच्छाचारी ढंगले गरेका कारबाहीका फेहरिस्त सबैको सामु छ । राजनीतिक चिन्तक ग्याबरिय ए आल्मोडको भनाइ यहाँ सान्दर्भिक छ । राजनीति एउटा प्रक्रिया हो । यो प्रक्रिया प्रत्येक पुस्ताले अघिल्लो पुस्ताबाट ग्रहण गरेको हुन्छ । नेपालको राजनीतिमा लामो समयसम्म विभिन्न चरणमा भएका प्रतिशोध र अतिशयोक्तिपूर्ण घटना पुस्तान्तरण हुँदै आएका छन् । मल्लकालदेखि राणाकाल र त्यसपछिका आधुनिक कालमा पनि राजनीतिमा प्रतिशोधको प्रवृत्तिको निरन्तरता छ । राजनीतिक संस्कृति अनुभवजन्य आस्था एवं मान्यताहरूले राजनीतिक प्रक्रियालाई परिभाषित गर्छ । नेपालको राजनीति पनि यसबाट अछूत छैन । मल्लकालीन षड्यन्त्रले राणाकालका राजनीतिलाई प्रभावित पारेका थिए । राणकालीन षड्यन्त्र एवं घातप्रतिघातको राजनीतिले त्यसपछिका राजनीतिलाई प्रभाव पार्दै आएको छ । हुन त नेपालमा पूर्ण लोकतन्त्रमा आधारित गणतन्त्रात्मक शासन व्यवस्था छ । तर राज्य सञ्चालनमा प्रतिशोधपूर्ण कारबाहीको लागि स्वेच्छाचारी संस्थाहरू अख्तियार दुरुपयोग अनुसन्धान आयोगको पनि व्यवस्था गरेको छ । प्रतिशोधका लागि हिजोका दिनमा शारीरिक रूपमा नै समाप्त गरिन्थ्यो भने अहिले मानसिक र चारित्रिक रूपमा समाप्त पारिएका उदाहरण प्रशस्त छन् । जयस्थिति मल्लदेखि जंगबहादुर राणासम्मले राज्य सञ्चालनका लागि थितिहरू नबसालेका होइनन्, तर तिनको परिभाषा भने शासनअनुकूल भएको पाइन्छ । नेपालमा उदार प्रजातान्त्रिक संवैधानिक व्यवस्थाको प्रार्दुभाव भएको ७० वर्ष लामो इतिहास छ । ६ वटा संविधानहरू एकपछि अर्को गर्दै बदलिएर सातौं संविधानको अभ्यास नेपाली राजनीतिज्ञहरू गर्दैछन्, तर व्यक्तिको स्वतन्त्रता, न्यायपूर्ण समाज, कानुनी राज्य एवं जनउत्तरदायी सरकारहरू अझै पनि नेपालीको लागि मृगतृष्णा बराबर छ । प्रसिद्ध राजनीतिक विचारक लुसी पाई लेख्छन्, कुनै पनि व्यक्तिको राजनीतिलाई संस्कार, त्यस व्यक्ति जन्मेको, हुर्केको समाज एवं परिवारको ऐतिहासिक, सांस्कृतिक एवं सामाजिक पृष्ठभूमिले प्रभावित पारेको हुन्छ । कुनै पनि व्यक्तिले समाजमा विद्यमान सांस्कृतिक, ऐतिहासिक प्रभाव र जानकारीहरू आफूमा समाहित गरेको हुन्छ । व्यक्तिको मनोविज्ञान गतिशील हुन्छ, तर सामाजिक, धार्मिक र सांस्कृतिक संरचना यति दह्रोसँग गाडिएको हुन्छ कि त्यसमा तत्कालै परिवर्तनको सम्भावना हुँदैन । राजनीतिक व्यवस्था जति आधुनिक भए पनि अन्ततः त्यसको सञ्चालनमा तत्स्थानमा विद्यमान संस्कार र संस्कृति नै निर्णायक हुन्छ । नेपाल अहिले क्रियाशील राजनीतिक सिद्धान्त, व्यवस्था र पद्धति धेरै आधुनिक छन् । गणतन्त्र, संघीयता र धर्म निरपेक्षतासँगै समाजवादतर्फ उन्मुख भनी संविधानले परिभाषित गरेको छ । तर यथार्थमा संविधानले बोलेका वा व्यक्त गरेका भावनासँग राजनीतिक संस्कार बढ्न नचाहेको कटुसत्य सबैको अघिल्तिर छ। संकेत, बोलीचाली मात्र होइन, सञ्चार क्षेत्रमा श्रव्यदृश्यसँगै सामाजिक सञ्जालमा आउने राजनीतिक प्रतिक्रिया र टिप्पणीहरू हाम्रो सांस्कृतिक र संस्कारसँग जोडिएका छन् । ऐतिहासिक कालखण्डदेखि पुस्तान्तरण हुँदै आएका सामाजिक र सांस्कृतिक संस्कारहरूमा आधारित रहेर नै भर्खरका युवाको टीकाटिप्पणी आउने गरेको पाइन्छ । पश्चिमा औद्योगिक मुलुकका सभ्य संस्कृतिलाई समेत विकृत बनाउने यी सामाजिक सञ्जालहरू नेपालको परम्परागत समाजमा व्यक्तिका व्यक्तिगत चरित्रहत्या र हुर्मत लिन प्रयोग भएका छन् । कोतपर्व जस्ता अनगिन्ती हिंसात्मक राजनीतिक षड्यन्त्रसम्बन्धी संकेतहरू स्थानान्तरण हुँदै आएको संस्कार सामाजिक सञ्जालमा देख्न पाइन्छ । व्यक्तिको हत्यालाई सामान्य मान्दै आएको हाम्रो समाजले चरित्रहत्यालाई सामान्य रूपमा लिने गरेको पाइन्छ । त्यसैले व्यक्तित्व, आत्मसम्मान जस्ता आधारभूत मानवअधिकारसमेत निरन्तर आक्रमणमा छ । हिजोको दिनमा जात र थरबीचको हिंसात्मक द्वन्द्व अहिले राजनीतिक वादको आवरणमा प्रस्फुटन भएको देखिन्छ । दलदलका बीचमा विभाजन प्रजातन्त्रको सामान्य संस्कार हो । तर व्यक्तिगत स्तरमा हुने चरित्र हत्याका विषय नेपालको संस्कार हो । मानिस सामाजिक प्राणी हो । समाजमा विद्यमान सांस्कृतिक, धार्मिक र समुदायहरूबीचको ऐतिहासिक आधारहरूले व्यक्तिको चरित्र निर्धारण गरेको हुन्छ । नेपाली समाज र यही समाजमा हुर्केबढेका मानिसहरू अछूतो छैनन् । विश्वविख्यात मनोविज्ञानवेत्ता फ्रायडले कुनै पनि व्यक्तिको व्यक्तित्व निर्माणमा उसको समाजका मूल्यमान्यताहरूले प्रभाव पार्ने धारणा राख्छन् । नेपाली राजनीति र सत्ता संघर्षको सन्दर्भमा त्यसमा संलग्न व्यक्तिहरूको चरित्रलाई विश्लेषण गर्दा नेपालको परम्परा ऐतिहासिक मान्यता र संस्कार बिर्सन मिल्दैन । प्रजातन्त्रलाई अघि बढाउन नयाँ संस्कृति बसाल्न नेपालले लामो फड्को मार्नैपर्ने हुन्छ । एक व्यक्तिले गर्ने निष्ठाको राजनीतिले के गर्न सक्दैन भन्ने उदाहरण बीपी कोइराला हुन् । तर उनकै शब्दमा भन्दा एक्लो वृहस्पति बन्ने आँट राजनीतिज्ञहरूले नगरेसम्म यो समाजको प्रजातान्त्रिक संस्कार निर्माण सम्भव छैन । बीपीजस्तो निष्ठा र सैद्धान्तिक वचनबद्धता भएका नेता परिदृश्यमा नभएका अहिलेको अवस्थामा हाम्रो परम्परागत सांस्कृतिक संस्कारको निरन्तरता लामो रहनेछ । यसको अर्थ सत्ताको खेल, गठबन्धन र निरन्तर अस्थिरता हाम्रो नियति मान्नुपर्छ ।"
गृहयुद्ध गराउने दाउ,"प्रेस ट्रस्ट अफ इन्डियाले भारतका माओवादी नेतालाई उद्धृत गर्दै ५ अक्टोबर २००८ मा रोचक र रोमाञ्चक खबर प्रकाशित गर्यो, हिन्दु धर्म मास्न माओवादीलाई क्रिस्चियनले दान र दबाब दिँदै आएका छन् ।' क्याथोलिक क्विन' भनेर भारतीय पत्रकारहरूले व्यंग्य गर्ने सोनिया गान्धीले क्रिश्चियन धर्मावलम्बी टी हर्मिसलगायतका गुप्तचर अधिकृतहरूलाई सक्रिय गराएर नेपालका माओवादी सरदारमार्फत त्यस्तै परियोजनामा लगानी गराएको पनि प्रचारमा आयो । वास्तविकता त्यही थियो । नेपालका स्थायी शक्ति, परम्परा, धर्मसंस्कृति तथा इतिहास मास्न माओवादी फौज खडा गरियो । परियोजनाको अवधि, उद्देश्य र उपादेयता समाप्त भइनसकेको ठहर गरेरै काठमाडौंस्थित युरोपियन युनियन, अमेरिकी दूतावास तथा यूएनडीपीका तीनजना महिला नेपाली नेताका घरघरमा पुगेर संविधान सक्रिय गर्नैपर्छ भनेर भैलो खेल्दैछन् भन्ने खबरहरू पनि आए । नेप्लिज (नेपाली) लाई भन्दा पनि टेप्लिजलाई नेपाली संविधानको बढी चिन्ता किन छ ? किनभने त्यसभित्र गोरागोरीका एजेन्डा छन् । यो रहस्यबारे नेपालीका धेरै छोराछोरी अनभिज्ञ देखिन्छन् । बाह्र वर्षअघि दिल्लीमा आयोजित सार्क सम्पादक सम्मेलनमा पंक्तिकारले नेपाली प्रतिनिधि मण्डलको नेतृत्व गर्ने अवसर पाएको थियो । त्यहाँका केही ठूला' सम्पादकले भारत संसारकै उत्कृष्ट देश हो भन्ने तर्क गरे । पंक्तिकारले जवाफ दियो, राष्ट्रसंघको मानव विकास सूचकांकमा भारत सत्ताइसौं होइन, १२७ औं स्थानमा छ । करोडौं जनता सडकमा भोकै सुत्छन् । भारतकै कृषिमन्त्री (तत्कालीन) शरद पवारले भनेका छन्, दस वर्षमा भारतमा एक लाख बीस हजार किसानले आत्महत्या गरिसके ।' नेपालको जनसंख्याभन्दा धेरै त भारतमा वेश्या, ठग, डाँका र चोरहरू छन् । के आधारमा भारत विश्वका उत्कृष्ट राष्ट्रमा पर्छ ? ' सबै स्तब्ध भए । यो तर्क सुनेपछि भारतबाहेक अन्य देशका सम्पादक, पत्रकार खुसी देखिए । प्रजातन्त्रमा गर्व गर्ने हो भने राष्ट्र र जनताको शिर ठाडो पार्नुपर्छ भन्ने तर्क गर्दा त्यसको कसैले प्रतिवाद गरेन । खण्डन गर्ने ठाउँ र आधार पनि थिएन । नेपोलियनले भनेका छन्, गुमेको पद, प्रतिष्ठा र सम्पत्ति फर्काउन सकिन्छ, तर समय फर्काउन सकिँदैन ।' युरोपका एकजना दार्शनिकले पत्नीसँग रुष्ट भएर पारपाचुके गर्ने निधो गरे । अदालतमा पत्नीले भनिन्, मेरा पतिले दिएका गहना, सम्पत्ति, घरघडेरी सबै फर्काउन म तयार छु, तर उनले मलाई एउटै मात्र कुरा फर्काउनुपर्छ ।' न्यायाधीशले सोधे के कुरा ? ' महिलाले जवाफ दिइन्, मेरो जवानी, जुन मैले मेरा पतिलाई अर्पण गरेकी थिएँ ।' अदालतमा सन्नाटा छायो र त्यही प्रश्नले पतिलाई निरुत्तर बनायो । नेपालका ठूला' राजनीतिज्ञहरूले हामीलाई दुईचारपटक होइन, हजारपटक ढाँटेका छन् । कर्तव्यच्युत, भ्रष्ट, हत्यारा, अधम र पातकीहरू राजनीतिज्ञको स्टिकर टाँसेर जनमैत्री देखिने प्रयत्नमा छन् । राजनीतिक दलहरू मेड इन इन्डिया, मेड इन चाइना, मेड इन युरोप र मेड इन अमेरिका भनेर प्रस्ट देखिने एजेन्डा बेच्न खोलिएका प्रदर्शनी कक्ष (शो रुम) बनेका छन् । यथार्थमा राष्ट्र र जनताका पक्षमा उभिनेहरू थोरै मात्र छन् । तर चुनाव आउँदा राम्रोनराम्रो होइन, हाम्रो पार्टीको मान्छे भनेर डग' लाई पनि गड (देवता) बनाउने कारखाना जनसमुदाय नै हो । यो कटु यथार्थ स्वीकार गर्न दासहरू तयार छैनन्, तर स्वाभिमानीहरू विवेकबाट निर्देशित हुन्छन् । जनताले दलको कार्यकर्ता बनेर होइन, नेपाली' भएर सही निर्णय गर्ने हो भने राष्ट्रिय एकता कमजोर हुने सम्भावना रहँदैन । गृहयुद्ध गराएर नेपालमा पनि सुडान, ग्वाटेमाला, कंगो, अंगोला, अफगानिस्तान, सियरालिओन, मोजाम्बिक, निकारागुवा, होन्डुरस र हाइटीमा पश्चिमाहरूले गरेका तन्त्रमन्त्र लागू गर्न खोजेको देखिन्छ । अधिकांश एनजीओ र आईएनजीओमार्फत भइरहेका गतिविधि हेर्दा विदेशीको षड्यन्त्र स्पष्ट बुझ्न सकिन्छ । दिनहुँजसो एकदुई घन्टा युवासँग प्रत्यक्ष कुराकानी गरेर उनीहरूका चाहना र दृष्टिकोण बुझ्ने क्रममा हालै उद्यमी युवा सरोज ढकालसँग भेट भयो । कलकत्ता विश्वविद्यालयबाट सातआठ वर्षपहिले एमकम तथा व्यापार प्रशासनमा स्नातकोत्तर (एमबीए) उत्तीर्ण गरेका ३२ वर्षीय ढकाल भन्छन्, म कांग्रेस, एमाले, राजावादी, माओवादी वा मधेसवादी होइन, राष्ट्रवादी हुँ । तसर्थ राष्ट्रको अहित गर्ने कसिंगर अधिकांश एनजीओआईएनजीओलाई सम्मानपूर्वक बिदा गर्नुपर्छ । युवा वर्ग राष्ट्रको सम्पत्ति हो, त्यसलाई दक्ष, सक्षम र सक्रिय बनाउनुपर्छ । वृद्ध र प्रौढहरूलाई सत्ता होइन, सम्मान दिनुपर्छ । बेरोजगार युवालाई काम र सीप दिनुपर्छ ।' चितवननिवासी सरोज युवा वर्गका प्रतिनिधि पात्र हुन् । लाखौं युवालाई नेपालमै व्यस्त बनाउनुपर्नेमा राजनीतिक नेतृत्वको विवेकहीनताले अस्तव्यस्त बनाइएको उनको गुनासो छ । नेपोलियनले भने झैं समय फर्केर आउँदैन भन्छन् उनी । पच्चीस वर्षको उमेरमै व्यवसायमा लागेका उनी हजारौं युवालाई रोजगार दिने तयारीमा गृहकार्य गरिरहेको बताउँछन् । नेपालको एक इन्च उर्वर जमिन पनि बाँझो राख्न हुन्न र कोही पनि काम बेगर बस्नु हुन्न', उनको सोच स्पष्ट छ । केही दिनअघि ठमेलको एउटा कफी हाउसमा लेबनानकी पत्रकारसँग भेट भयो । नेपालजस्तै हाम्रो देश पनि विदेशीले बर्बाद बनाएका हुन् । सन् १९२६ मा संविधान आयो । १९२७, १९२९, १९४३, १९४७ र १९८९ मा त्यसमा संशोधन गरियो । सबै धार्मिक, समुदायलाई समेट्ने भनेर म्यारोनाइट क्रिस्चियन, अर्थोडक्स क्रिस्चियन, कुर्द, प्यालेस्टिनी, सिया, सुन्नी, आर्मीनियन, द्रुजलगायतलाई भागबन्डा मिलाउँदा पनि कुरा नमिलेर गृहयुद्ध भयो । तपाईंहरूको देशको सेना लेबनानमा सन् १९५८ देखि सक्रिय भयो, शान्ति सेनामा । सन् १९४३ को संविधान संशोधनले राष्ट्रपति बन्न योग्य र सक्षम होइन, क्रिस्चियन नै चाहिन्छ भन्यो । प्रधानमन्त्री सुन्नी मुसलमान नै चाहिने रे ! सभामुख सिया हुनैपर्ने रे ! मुसलमानको देशमा क्रिस्चियन (त्यो पनि म्यारोनाइट) नै राष्ट्रपति हुनुपर्ने रे ! हे भगवान  !', उनले थाप्लोमा हात राखेर भनिन् । मैले थपें, तपाईंको देश अटोमन साम्राज्यअन्तर्गत सुखी र समृद्ध थियो । सन् ६५३ मा अरबहरू आएपछि सयौं वर्ष व्यापारिक केन्द्र बनेको रहेछ । धेरै वर्ष फ्रान्सको उपनिवेश भएर सन् १९४१ मा स्वाधीनता प्राप्त गर्यो । राजाले राष्ट्रिय एकता र परम्परागत धर्मसंस्कृति जोगाउनुपर्छ भन्थे । उनलाई फ्याँकेर सन् १९४३ मा गणतन्त्र घोषणा गरियो । त्यसपछि १६ वर्ष गृहयुद्ध भयो । कहिल्यै पनि शान्ति भएन । नौ लाख मानिस घरवारविहीन भए । गणतन्त्र त आयो तर शान्ति र स्थायित्व गयो ।' हो हाम्रा बुबाले ठ्याक्कै यही कुरा भन्नुहुन्छ', उनले भनिन् । लेबनानमा हजारौं प्यालेस्टिनी आप्रवासीले समस्या ल्याए झैं भारतबाट बीसतीस वर्ष पहिले आएर तराईमा बसेका नवआगन्तुकहरूले अराजकता मच्चाउन खोजेको बताएपछि उनी छक्क परिन् । तराईमा सयौं वर्ष अघिदेखि बसेका रैथानेहरूमा राष्ट्रप्रति ठूलो माया र सम्मान छ । तर हिन्दी भाषालाई राष्ट्रभाषा बनाउनुपर्छ भन्नेहरू रैथाने होइनन् । रैथाने तराईवासीहरू बज्जिका, थारू, राजवंशी, सन्थाल, मेचे, किसान, मैथिली, धिमाल, ताजपुरिया, अवधी, भोजपुरी आदि भाषा बोल्छन् । नेपाल भत्काउने ठेक्का लिएका केही दुरात्माहरू हिन्दी भाषाले नेपाली भाषासरह मान्यता पाउनुपर्छ भनिरहेका छन् ।' उनले मेरा केही तर्क डायरीमा टिपिन् । लेबनानमा सन् १९७५ मा गृहयुद्ध सुरु भयो । प्यालेस्टिनी छापामार खोज्दै इजरायली सेना त्यहाँ प्रवेश गरेपछि सन् १९७८ देखि तनाव झन् बढ्यो । सन् १९४८ मा इजरायल राष्ट्र गठन भएपछि त्यहाँबाट भागेर आएका प्यालेस्टिनीहरूले सन् १९६४ मा बेरुतमा यासेर अराफातको नेतृत्वमा प्यालेस्टाइन लिबरेसन अर्गनाइजेसन (पीएलओ) खोलेका थिए । क्रिस्चियन र मुसलमानबीचको द्वन्द्व चर्किंदै जाँदा बेरुतमै दुइटा राजधानी भए । गृहयुद्धमा लाखौं मानिस मरे भने लाखौं अपांग र घरवारविहीन बन्न पुगे । सेनासमेत मुसलमान र क्रिस्चियन भन्दै विभाजित हुन पुग्यो । नेपालमा पनि दुई किसिमको राष्ट्रियता बनाएर तराई र पहाडबीच विभाजन रेखा कोर्न खोजिएको छ। नेपालमा चुच्चे, थेप्चे, मधिसे र पहाडे, खस, दलित, जनजाति आदि संकीर्णतालाई संविधानले नै पुल्पुल्याएको देखिन्छ । वडावडामा अमूक जातको प्रतिनिधित्व हुनैपर्ने भनिएको छ । कुनैकुनै वडामा थकाली, नेवार, धिमाल, थारू, थामी वा बाहुनक्षेत्री मात्र होलान् । त्यस्ता ठाउँमा सोह्र श्राद्धमा बाहुनबाजे खोज्न हिँडे झैं दलित महिला खोज्न कहाँ जाने ? यस्ता नमिल्दा कुरा धेरै छन्, तर हर्रो नपाउँदो जाइफल धाउँदो' भने झैं नपाइने, नचाहिने र जनतालाई मतलब नै नभएका कुरामा दलहरूबीच कलह गराइएको छ । राष्ट्र दिनप्रतिदिन कमजोर बनिरहेको छ । दातालाई विधाता मान्दामान्दै नेपाल असफल राष्ट्रको खातामा दर्ता हुने अवस्थामा पुगेको छ । ग्रीक साहित्यमा राजा मिदासको कथा आउँछ । त्यो मिथक वा स्वैर कल्पनामा आधारित छ । उनले जे छोयो, त्यही सुन हुने वरदान पाएका थिए । पानी, बालुवा, रुख सबै सुन भए । उनकी छोरी पनि सुनको मूर्ति बनिन् । नेपालमा गणतन्त्रलाई त्यस्तै कथा बनाइयो । राजतन्त्र, हिन्दु अधिराज्य, संसदीय पद्धति, प्राचीन हिन्दु बौद्ध सभ्यता सबैतिर प्रहार भयो । आज न्यायपालिकालाई संसद् र सरकारको एउटा विभागजस्तो बनाउन खोजिँदै छ। दसएघार वर्षसम्म चलाइएको प्रोक्सी वार' सञ्चालन गर्नेहरूमाथि सर्वोच्च अदालतले छानबिन गर्ने छाँटकाँट देखाएपछि सरकारले न्यायपालिकामा क्षेप्यास्त्र प्रहार गर्यो । अब नेपाली सेनाको तेजोबध गर्न दृश्यअदृश्य शक्तिकेन्द्रहरू सक्रिय हुन सक्ने सम्भावना देखिएको छ । नेपालको एकीकरणभन्दा पहिलो १६१६ सालमा द्रव्य शाहलाई गोरखाको राजसिंहासनमा विराजमान गराउनेहरूमा सेना पनि रहेको पाइन्छ । तसर्थ चार सय पचास वर्षभन्दा पुरानो इतिहास भएको सेनाले आफ्नो अस्तित्व रक्षाको लागि समयमै सोच्नुपर्ने बेला आएको छ । संसारकै प्राचीन राष्ट्रमध्येको एक नेपालको प्राचीन सेनालाई क्षत्विक्षत् बनाउने माओवादीको परिकल्पना र परियोजना उसले रद्द गरिसक्यो भन्ने कुरा विश्वास गर्न सकिँदैन । नेपालीलाई धर्म, जात, भाषा र क्षेत्रका आधारमा विभक्त गरेर राष्ट्रिय एकताको भावना समाप्त पार्ने गुरुयोजनाअन्तर्गत संघीयता लागू गर्न खोजेको चाल पाएपछि चित्रबहादुर केसी (राष्ट्रिय जनमोर्चाका नेता), नारायणमान बिजुक्छे रोहित (नेमकिपा अध्यक्ष) देखि केपी ओली (एमाले अध्यक्ष) समेतले संघीयताले सँघार गर्छ भन्ने अभिव्यक्ति दिइसकेका छन् । संघीयता र गणतन्त्र दुवै अस्वीकार गर्ने दल भनेर चिनिएको राष्ट्रिय प्रजातन्त्र पार्टीले आफू सरकारमा नगए संघीयता, गणतन्त्र र संविधान मर्ने भयो भन्दै गहिरो चिन्ता व्यक्त गरेर केही महिना सत्ताको सुखभोग गरेपछि हालै सरकारबाट बाहिरिएको छ । विदेशीका एजेन्डामा कुद्नु हुन्न भनेर पुराना मालिकले सम्झाउँदा पार्टी अध्यक्षले उल्टै हप्काउन खोजेको कुरा सञ्चारमाध्यममा आयो । तराईमा आगो दन्काएर दक्षिण सुडाउने बनाउने, प्रत्येक गाउँमा आईएनजीओका लाखौं रुपैयाँ पुर्याएर चर्चहरू खोल्दै जाने, चीन र भारतबीच द्वन्द्व र अविश्वास बढाएर फाइदा लिने, नेपालका टाठाबाठा र राजनीतिज्ञलाई खेताला बनाउने र नेपालमा लामो गृहयुद्ध गराउने त्यो आगोमा आफ्नो रोटी सेक्ने पश्चिमा दाउ देखिन्छ । राप्रपाका अध्यक्षले विधानबाटै राजतन्त्र हटाइदिने धम्की दिएको पनि प्रचारमा आयो । ऋषिले दुःखी मुसालाई सिंह बनाइदिएको र सिंह भएपछि ऋषिसँग पाखुरा सुर्किंदै फूर्ति गरेपछि पुनर्मुसिको भवः' (पुनः मुसा हुनू !) भनेर श्राप दिएका प्रसंगहरू पनि सामाजिक सञ्जालमा आए । सत्ताका लागि सिद्धान्त, नैतिकता, सदाचार तथा राष्ट्रहित बिर्सनेहरूले पार्टीलाई प्रालि (प्राइभेट लिमिटेड) बनाएका उदाहरण अरू पनि छन् । सत्ता पाउँदा गणतन्त्रवादी, नपाउँदा राजतन्त्रवादी हुन थालेपछि बर्बादी त हुनै नै भयो । हिजो राजतन्त्र र हिन्दुत्वको पोसाकमा सात लाख मत पाएको दलले मौसमअनुसारको पोसाक बदल्न खोज्दा जनताको नजरबाटै गिर्नुपर्ने अवस्था आयो । वेश्याले ग्राहक फेरे झैं सिद्धान्त फेर्नेहरूलाई जनताले विश्वास गर्दैनन् । माओवादीसँग लपक्क टाँसिएपछि नेपाली कांग्रेसले त्यस्तै आलोचना सहनुपरेको छ र पार्टीभित्रै चरम निराशा तथा आक्रोश देखिन्छ । प्रधानमन्त्री पुष्पकमल दाहालले २०७४ जेठको पहिलो साताभित्र आफूलाई प्रधानमन्त्री पद दिन्छन् भनेर शेरबहादुर देउवा प्रसन्न देखिन्छन् । त्यो पनि ठूलो भ्रम हो । वैशाख ३१ गते पहिलो चरणको निर्वाचन प्रधानमन्त्री दाहालको नेतृत्वमा हुने र जेठ ३१ को निर्वाचनअघि देउवा प्रधानमन्त्री हुने प्रचार गरिएको छ । कुनै गुप्त कोठामा कानमा खुसुक्क भनिएका कुरालाई भद्र सम्झौता' भनिएको छ । पश्चिमा तथा दिल्लीका षड्यन्त्रकारीहरूले केपी ओलीलाई प्रधानमन्त्रीबाट हटाएर आफूअनुकूल पात्र खोज्ने क्रममा माओवादी केन्द्र र कांग्रेसको लगनगाँठो बाँधिदिएको कैयन् लेखक तथा विश्लेषकले उल्लेख गरिसकेका छन् । तसर्थ वैशाख मसान्तमा विधिपूर्वक चुनाव गराएर प्रधानमन्त्री दाहालले आज्ञाकारी बालकले सानो भाइलाई चकलेट दिए झैं मुसुक्क हाँसेर सत्ता सुम्पिन्छन् भन्ने कांग्रेसी नेतागणले सोचेका छन् भने जेठको दोस्रो हप्ताअघि नै उनीहरू झस्किने परिस्थिति सिर्जना हुने देखिन्छ । तसर्थ यस्ता शकुनि चालामा वैशाख ३१ गते स्थानीय निर्वाचन हुन्छ कि हुँदैन भनेर धेरैले आशंका गर्न थालेका छन् । तराईमा आगो दन्काएर दक्षिण सुडाउने बनाउने, प्रत्येक गाउँमा आईएनजीओका लाखौं रुपैयाँ पुर्याएर चर्चहरू खोल्दै जाने, चीन र भारतबीच द्वन्द्व र अविश्वास बढाएर फाइदा लिने, नेपालका टाठाबाठा र राजनीतिज्ञलाई खेताला बनाउने र नेपालमा लामो गृहयुद्ध गराउने त्यो आगोमा आफ्नो रोटी सेक्ने पश्चिमा दाउ देखिन्छ । यो खेलमा दिल्लीका दादाहरू आत्मघाती प्रपञ्च रचिरहेका छन् र गोमन सर्पहरू सिंहदरबारभित्रै सल्बलाइरहेका छन् ।"
शिरीषको नाममा फाउन्डेसन स्थापना,"काठमाडौं : प्रतिभावान् युवा खेलाडीलाई 'खेलकुद छात्रवृत्ति' प्रदान गर्ने उद्देश्यले ओलम्पियन पौडीबाज शिरीष गुरुङले आफ्नो नाममा फाउन्डेसन स्थापना गरेका छन् । १२औं सागकी स्वर्ण पदकधारी उसुकी निमा घर्तीमगरलाई पहिलो छात्रवृत्ति प्रदान गर्दै आइतबारदेखि फाउन्डेसनले आफ्नो कार्य प्रारम्भ गरेको छ । एक कार्यक्रमबीच 'शिरीष फाउन्डेसन' बाट दीर्घकालीन खेलकुद छात्रवृत्तिको औपचारिक घोषणा गरेको हो । फाउन्डेसनको उद्घाटन राष्ट्रबैंकका गभर्नर डा चिरञ्जीवी नेपालले गरे । कार्यक्रममा सिटिजन्स बैंकका सीईओ राजनसिंह भण्डारी, फाउन्डेसनका सल्लाहकार रञ्जित शर्मा, नेपाल उद्योग वाणिज्य महासंघका वरिष्ठ उपाध्यक्ष शेखर गोल्छा, फाउन्डेसनका सदस्य जगतमान गुरुङ, विभिन्न खेलका प्रशिक्षक, खेलाडीलगायतको उपस्थिति रहेको थियो । फाउन्डेसनले ओलम्पिकमा खेलिने विभिन्न १५ खेलका प्रतिभावान् खेलाडीलाई छात्रवृत्ति प्रदान गर्नेछ । एथलेटिक्स, आर्चरी, तेक्वान्दो, जुडो, टेबुलटेनिस, ब्याडमिन्टन, कराँते, उसु, साइक्लिङ, भारोत्तोलन, ट्रायथलन, सुटिङ, लन टेनिस, बक्सिङ र पौडी खेलका खेलाडीले यो छात्रवृत्ति पाउने छन् । फाउन्डेसनले १० देखि १४ वर्ष उमेरसमूहका खेलाडीलाई राष्ट्रिय संघका अध्यक्ष र मुख्य प्रशिक्षकसँग छलफल गरेर छात्रवृत्ति प्रदान गर्नेछ । त्यसबाहेक कुनै पनि खेलाडीको अद्भुत क्षमता भए बढी उमेरका खेलाडीलाई समेत फाउन्डेसन छात्रवृत्ति उपलब्ध गराउने बताइएको छ । छात्रवृत्ति पाएका खेलाडीलाई फाउन्डेसनले नियमित प्रशिक्षण, पोषणयुक्त खानपान, अध्ययन, सुविधायुक्त अभ्यास, यातायात, बसोबास, नियमित स्वास्थ्य परीक्षणलगायतका सुविधा उपलब्ध गराउनेछ । छात्रवृत्ति पाएका खेलाडीलाई सीधै रकम भने उपलब्ध गराउने छैन । फाउन्डेसनका अध्यक्ष शिरीष ब्राजिलमा गत वर्ष भएको रियो ओलम्पिक खेलेका खेलाडी हुन् । १९ वर्षीय शिरीषको नेपाली पौडीमा १४ वटा राष्ट्रिय कीर्तिमान छन् ।"
कैलाली सेमिफाइनलमा,"कैलाली : कैलालीको अत्तरियामा जारी रुस्लान अत्तरिया कप महिला क्रिकेट प्रतियोगिताको सेमिफाइनलमा समीकरण पूरा भएको छ । आइतबार भएको खेलमा कैलाली जिल्ला क्रिकेट एकेडेमीले बारा क्रिकेट एकेडेमीलाई आठ विकेटले हराउँदै सेमिफाइनलमा स्थान बनायो । समूह 'बी' मा रहेका कैलाली र बाराले आफ्नो पहिलो खेलमा पराजय भोगेका थिए । सोमबार हुने पहिलो सेमिफाइनलमा समूह 'ए' को विजेता एपीएफ र समूह 'बी' को उपविजेता कैलालीबीच प्रतिस्पर्धा हुनेछ । यसैगरी समूह 'बी' को विजेता राइजिङ क्रिकेट वुमनले समूह 'ए' को उपविजेता मिलन क्रिकेट एकेडेमी झापासँग फाइनल प्रवेशका लागि प्रतिस्पर्धा गर्नेछ । अत्तरियास्थित सशस्त्र प्रहरी बलको खेलमैदानमा जारी प्रतियोगिताको लिग चरणको अन्तिम खेलमा टस जितेर पहिले ब्याटिङ गरेको बारा क्रिकेट एकेडेमीले निर्धारित २० ओभरमा नौ विकेट गुमाएर ६७ रनमात्र बनाउन सकेको थियो । बाराका लागि सरस्वती पुनले १९ र ममता चौलागाईंले १० रन बनाए । अन्य खेलाडीले दोहोरो संख्यामा रन बनाउन सकेनन् । कैलालीकी बलर सुमन विष्टले दुई विकेट लिइन् । कविता कुँवर, अञ्जली चन्द र लक्ष्मी साउदले पनि एकएक विकेट हात पारे । ६८ रनको विजय लक्ष्य पछ्याएको कैलाली जिल्ला क्रिकेट एकेडेमीले १२ ओभरमा केवल दुई विकेट गुमाएर लक्ष्य पूरा गरेको थियो । कैलालीका लागि मञ्जु बोगटीले अविजित ३३ रनको योगदान गरिन् । कविता कुँवरले पनि २२ रन जोडिन् । बाराकी बलर सामना पुनले एक विकेट लिइन् । उक्त खेलमा उत्कृष्ट ब्याटिङ गरेकी कैलालीकी मञ्जु बोगटी उमन अफ दी म्याच घोषित भइन् । उनले तीन हजार रुपैयाँ पुरस्कार पाइन् ।"
दक्षिण एसियाली योग च्याम्पियनसिप सुरु,"काठमाडौं : नेपाल योग खेलकुद संघको आयोजनामा प्रथम दक्षिण एसियाली योगा च्याम्पियनसिप आइतबारदेखि सातदोबाटोस्थित अन्तर्राष्ट्रिय खेलकुद परिसरमा सुरु भएको छ ।प्रतियोगिताको युवा तथा खेलकुदमन्त्री दलजित श्रीपालीले एक कार्यक्रमबीच उद्घाटन गरे । कार्यक्रममा मन्त्री श्रीपालीले युवा र खेलकुदलाई जोडेर योगाको कार्यक्रम अगाडि बढाउने मन्त्रालयको सोच रहेको बताए । उद्घाटन समारोहमा युवा तथा खेलकुद मन्त्रालयका सचिव महेशप्रसाद दहालले योगाको उपलब्धिबारे चर्चा गरेका थिए । विश्व योगा खेलकुद महासंघकी अध्यक्ष राज श्री चौधरीले मानिसलाई तन्दरुस्त राख्न र स्वच्छ विचार जगाउन योग उपयोगी माध्यम भएको धारणा व्यक्त गरिन् । आयोजक योग खेलकुद संघका अध्यक्ष प्रासूर्यबहादुर कार्कीले स्थापनाको छोटो अवधिमै संघ च्याम्पियनसिप गराउन सफल भएको बताउँदै सहयोगी सबैलाई धन्यवाद दिए । प्रतियोगितामा नेपालबाट ७६, भारतबाट ७० र बंगलादेशबाट १७ जना प्रतिस्पर्धी सहभागी छन् । च्याम्पियनसिपमा आठदेखि १२, १२ देखि १४, १४ देखि १८ र १८ देखि ३५ वर्ष उमेर समूहमा प्रतिस्पर्धा भइरहेको छ । च्याम्पियनसिपमा ३५ स्वर्ण तथा उत्तिकै संख्यामा रजत र कांस्य पदकका लागि प्रतिस्पर्धा भइरहेको छ ।एसियामै पहिलोपटक योगाको च्याम्पियनसिप आयोजना भएको जानकारी आयोजक योग खेलकुद संघका महासचिव चूडामणि खरेलले दिए ।"
