शीर्षक,विवरण
कांग्रेसीलाई गणेशमानको सन्देश,"प्रिय साथीहरू तपार्इंहरूसँग करिब दुई दसकअगाडि भारी मनले बिदा भएको थिएँ। वर्तमानमा नेपाली कांग्रेसको दुर्दशा देखेर मनले मानेन। त्यसैले केही भावुक अनि अत्यन्त दुःखित भएर केही कुरा भन्न गइरहेको छु। त्यो कांग्रेस जसको निर्माणमा मलगायत मेरा पुस्ताका धेरै साथीहरूको रगतपसिना परेको छ। धेरै होनहार साथीहरूको बलिदानी इतिहास छ। जेलनेलको मार्मिक कथा र व्यथा गाँसिएको छ। आफूले जन्माएको सन्तानप्रति अगाध माया छ। सन्तानको रुग्ण स्वास्थ देखेर अभिभावकलाई पीडा हुनु, चिन्ता लाग्नु स्वाभाविक हो। अहिलेको कांग्रेसको पुस्ताले आफ्नो अग्रजहरूको योगदान र भूमिकाको सम्मान गर्न चुकेको हो कि ? भन्ने आभास हुन थालेको छ। कुनै पनि कुरामा त्यसलाई माया बढी हुन्छ, जसले बढी मूल्य चुकाएको हुन्छ। यसकारण त्यसतर्फ सचेत रहन तपाईंहरूलाई हार्दिकताका साथ आग्रह गर्न खोजेको हुँ। राजदरबारमा सेवारत बडाकाजी रत्नमानका भाइ हरिमानको नाति हुँ म। त्यसबेलाको परिवेशमा धनीमानी र शक्तिशाली परिवारमा जन्मेको हुँ म। परिवारमै जेठो नाति भएकाले बडाकाजीको बढी लाडप्यारमा हुर्किएँ। सानैदेखि पैसा चोरेर भए पनि साथीभाइ जम्मा गर्ने, खर्च गर्ने मोजमस्तीको जीवन बाँचे। हिराकाजीका रूपमा प्रसिद्धि थियो। यस बीचमा मेरो परिचय टंकप्रसाद आचार्यसँग भयो। जहानिया राणाशासन समाप्त गर्न एउटा राजनीतिक दल स्थापनाको आवश्यकता थियो। टंकप्रसादको नेतृत्वमा नेपाल प्रजापरिषद्' गठन भयो। यसमा म, रामहरि शर्मा, चूडाप्रसाद शर्मा, हरिकृष्ण श्रेष्ठ, गंगालाल श्रेष्ठ, दशरथ चन्द, धर्मभक्त माथेमा आदि संस्थापक थियौं। १९९७ सालमा हामी सबै पक्राउ पर्यौं। शुक्रराज, गंगालाल, दशरथ चन्द, धर्मभक्त माथेमा ( श्री ५ त्रिभुवनका व्यायाम गुरु र सम्पर्क सूत्र) लाई राणा प्रधानमन्त्री जुद्धशमशेरको समयमा मृत्युदण्ड दिइयो। टंकप्रसाद, चूडाप्रसाद, रामहरिलाई ब्राम्ह्ण भएका नाताले चारपाटा मुडेर आजीवन काराबास दिइयो। आजीवन काराबास पाउनेमा म, सिद्धिचरण श्रेष्ठ, हरिकृष्ण श्रेष्ठ (रञ्जना सिनेमा हलमा मालिक) थियौं। म बाँच्नुमा बडाकाजी रत्नमानको पनि भूमिका रह्यो। हामी सबैलाई केन्द्रीय कारागारमा राखिएको थियो। जेलमै बसेर हाम्रो लक्ष प्राप्त हुँदैन भन्ने मलाई लाग्यो। राणा सरकारबाट हामीलाई यति निर्मम यातना दिइयो कि वयान गरेर साध्य छैन। शरीरमा मूर्छा परुन्जेल कोर्रा बर्साइयो। अचेत, अर्धचेतको अवस्थामा पुर्याइयो। म जसोतसो जेलबाट भागेर कलकत्ता पुगें। भारतीय स्वतन्त्रता संग्राममा तीन वर्ष जेल बसेर छुटेका बीपी कोइरालाको पहलमा नेपाली राष्ट्रिय कांग्रेसको स्थापना भयो। मेरै आग्रहमा बीपी जेलभित्र रहेका टंकप्रसादलाई सभापति र आफू कार्यवाहक सभापति हुन सहमत हुनुभयो। त्यसै दिनदेखि म कोइरालाजीसँग यति प्रभावित भएँ कि उहाँको साथ आजीवन छोड्न सकिनँ। त्यो बीपीको असाधारण त्याग थियो। २००६ सालमा राष्ट्रिय कांग्रेस र प्रजातन्त्र कांग्रेसको एकीकरण गरी नेपाली कांग्रेसको स्थापना गर्न मेरो अतुलनीय भूमिक रह्यो। सुवर्णजी, म र किसुनजी (कृष्णप्रसाद भट्टराई) बीपीलाई सभापति बनाउन चाहन्थ्यौं। तर सूर्यप्रसाद उपाध्याय, महेन्द्रविक्रम शाह, महावीरशमशेर मातृका कोइरालाको पक्षमा थिए, अन्ततः मातृकाप्रसाद नेपाली कांग्रेसको संस्थापक सभापति बन्नुभयो। बीपीले यो दोस्रो अवसर पनि गुमाउनुभयो। र पनि उहाँले यसलाई सहजताका साथ स्वीकार्नुभयो। नेपाली सेनालाई पनि कांग्रेसका पक्षमा संगठित गर्नु आवश्यक थियो। यस कामका लागि म छद्म भेषमा काठमाडौं आएँ। सेना भड्काउने अभियोगमा, म, सुन्दरराज चालिसे, सुशीला चालिसे र सेनामा कप्तान बद्रीविक्रम थापा आदिलाई कठोर यातना दिइयो। प्रजा परिषद्सँगको संलग्नतामा १९९७ सालमा श्री ३ जुद्धशमशेरले श्री ५ त्रिभुवनलाई गोरखा थपाउने धम्कीसम्म दिए। ०७ सालमा नेपाली कांग्रेसले सशस्त्र क्रान्ति सुरु नगरेको भए हामी सबै मारिने थियौं। ०७ सालको राणाकांग्रेसको संयुक्त सरकारमा र पछि मातृकाबाबुको सरकारमा म मन्त्री भएँ। ०७ सालमा गोरखा दल (खुकुरी दल) ले गृहमन्त्री बीपीनिवास आक्रमण गर्दा म र कृष्णप्रसाद भट्टराई त्यहीं थियौं। बीपीको गोलीबाट एउटा आन्दोलनकारीको घटनास्थलमै मृत्यु भयो, र नै हामी बाँच्यौं। यसरी पटकपटक बोनस जीवन मलाई प्राप्त भएको छ। ०९ सालमा सम्पन्न नेपाली कांग्रेसको विशेष महाधिवेशनले पार्टी सभापति तथा प्रधानमन्त्री मातृकाप्रसाद कोइरालालाई पार्टीबाट निष्काशन गर्यो। सो सरकारबाट सुवर्णशमशेर, म र सूर्यप्रसाद उपाध्यायले बीपीको पक्षमा राजीनामा दियौं। यस अधिवेशनबाट बीपी, कांग्रेसको सभापति बन्नुभयो। ०१२ सालमा वीरगन्ज महाधिवेशनमा पार्टी सभापतिका लागि मेरो र सुवर्णजीबीच तीव्र प्रतिस्पर्धा भयो। बीपीको साथ पाएर सुवर्णजी जित्नुभयो। मैले आफ्नो पराजय स्वीकारें। जीवनभर हामी दुवैमा सुमधुर सम्बन्ध थियो। तर अहिलेको कांग्रेसमा त्यो संस्कार रहेन। सके पार्टी फुटाउने, नसके तिक्ततापूर्ण सम्बन्ध हुने। यस किसिमको अप्रजातान्त्रिक संस्कारले कांग्रेसलाई कहाँ पुर्याउँछ ? सोचनीय छ। ०१७ साल पुस १ गतेको शाही कू' पछि आठ वर्ष बीपीसँगै सुन्दरीजलको सैनिक बन्दीगृहमा र रिहापछि आठ वर्ष भारतीय निर्वासनमा बस्नु पर्यो। ०१८०१९ मा सुवर्णजीले पञ्चायती व्यवस्थाविरुद्ध सशस्त्र आन्दोलन सञ्चालन गर्नुभयो। १९६२ को चीनभारत युद्धले आन्दोलन स्थगन भयो। पछि बीपी र मैले ०२९०३० मा सशस्त्र क्रान्ति सुरु गर्यौं। हातहतियारका लागि विराटनगरबाट काठमाडौं लैजान लागिएको तीस लाख भारुका लागि हवाइ अपहरण गरियो। यसमा गिरिजाप्रसाद कोइरालाको ठूलो भूमिका थियो। ओखलढुंगा कब्जाको प्रयास असफल भयो। राम लक्ष्मण उपाध्याय, पेसल दाहाल, महेश कोइरालालगायत होनहार उनन्तीस युवाले सहादत प्राप्त गरे। सन् १९७६ मा भारतीय प्रधानमन्त्री इन्दिरा गान्धीले संकटकाल घोषणा गरिन्। विपक्षी दलमाथि दमन सुरु भयो। हामीमाथि बढी निगरानी राख्न थालियो। दक्षिण एसिया शीत युद्धको केन्द्रबिन्दु थियो। भारत निर्वासन मन्द विषको मृत्युवरण थियो भने नेपाल प्रवेश आत्महत्या। बीपी र मैले पछिल्लो रोज्यौं। फेरि सुन्दरीजल। हामीमाथि मृत्युदण्ड हुनसक्ने सातसातवटा राष्ट्र विप्लवका अभियोग थिए। बीपी र मेरो अदालतमा दिएको वयान प्रकाशित छ। मुलुकभित्रको र अन्तर्राष्ट्रिय परिस्थितिका कारण हामी छुट्यौं। ०३६ सालमा पाकिस्तानी प्रधानमन्त्री जुल्फीकर अलि भुट्टोलाई सैनिक शासनले फाँसी दियो। त्यसको विरुद्ध नेपाली विद्यार्थीले पाकिस्तानी दूतावास घेर्न पुगे। सरकारी दमनले आन्दोलनले उग्ररूप लियो। राजा र नेपाली कांग्रेसबीच सुमधुर सम्बन्ध इन्डोसोभियत धुरीलाई मन परेको थिएन। हाम्रो राष्ट्रिय मेलमिलापको नीतिले राजा र कांग्रेसबीचको तिक्ततामा कमी आइरहेको थियो। राजनीतिक गतिरोधको निकास आवश्यक थियो। ०३६ जेठ १० गते श्री ५ वीरेन्द्रबाट राष्ट्रिय जनमत संग्रहको घोषणा भयो। बहुदलीय शासन व्यवस्था कि समसामयिक सुधारसहितको पञ्चायती व्यवस्थाका बीच आम निर्वाचन भयो। जनमत संग्रहमा अप्रत्याशित रूपले झिनो मतले बहुदल पक्षको पराजय भयो। मैले धाँदली भयो भनेर आपत्ति जनाएँ। तर जनमतको सम्मान गर्नुपर्छ भनेर बीपीले स्वीकार गर्नुभयो। ०३७ को नेपालको संविधानले बीस लाख जनताको अभिमत स्वीकार गरेन। ०३८ को आम निर्वाचन हामीले बहिष्कार गर्यौं। बीस वर्षसम्म पार्टी संगठन ध्वस्त भएको थियो। जनताबीच सम्पर्क स्थापित गर्न र संगठन विस्तार गर्न जनमत संग्रहले ठूलो अवसर दियो। ०३९ साउन ६ गते बीपीको निधनले ममाथि कांग्रेसको अभिभावकीय जिम्मेवारी आयो। बीपी र सुवर्णजीले नै आलोपालो नेतृत्व समाल्नुभयो। म कहिल्यै पनि प्रमुख बनिन्। तर शीर्ष नेतृत्वमा सधैं रहें। ०३४ साल कात्तिकमा पटनामा बीपीले कृष्णप्रसाद भट्टराईलाई कार्यवाहक सभापति बनाउनुभयो। ०४० सालको चाक्सीबारीमा सम्पन्न कांग्रेसी भेलामा शैलजा आचार्यले सभापतिमा मेरो नाम प्रस्ताव गर्नुभयो, तर मैले मानिन। किसुनजी नै सही पात्र हो भन्ने मेरो मान्यता रह्यो। ०४२ जेठ १० गतेदेखि देशव्यापी सत्याग्रह गर्ने कांग्रेसले मेरै पहलमा निर्णय गर्यो। सुषुप्त कांग्रेसलाई यस कार्यक्रमले जीवन्तता दियो। हजारौं कांग्रेसीहरूले गिरफ्तारी दिए। नेपाली जेलहरू कांग्रेसी कार्यकर्ताले भरिए। यसले पञ्चायती शासकहरूको निद हराम भयो। आन्दोलनमा स्वस्फूर्त रूपमा जनसहभागिताले शासकहरू किंकर्तव्य विमूढ भए। सत्याग्रह उत्सर्गमा थियो। राजदरबार र संसद् भवनमा भएको बम विस्फोटनले एक राष्ट्रिय पञ्चायत सदस्यको निधन भयो। हिंसात्मक रूप लिएमा आन्दोलन स्थगत गर्ने निर्णयानुसार स्थगन भयो। ००६ साल फागुनदेखि कांग्रेसवाममोर्चाको संयुक्त जनआन्दोलन सुरु भयो। ०४२ को सत्याग्रह र ०४६ को जनआन्दोलन दुवै मेरै नेतृत्वमा भयो। ०४६ माघको पहिलो साता मेरै घर कपाउन्ड चाक्सीबारीमा आन्दोलनप्रति ऐक्यबद्धता जनाउन भारतीय नेताहरू चन्द्रशेखर, सुरजीत सिंह, सुव्रमन्यम स्वामीले भेलामा सम्बोधन गरेका थिए। ०४६ चैत २६ गते श्री ५ वीरेन्द्रबाट म, कृष्णप्रसाद भट्टराई, गिरिजाप्रसाद कोइराला, सहाना प्रधान र राधाकृष्ण मैनालीलाई दर्शन भेट बक्सियो। पञ्चायती व्यवस्था खारेज भयो। बहुदलीय शासन व्यवस्था घोषणा भयो। ०१७ साल पुस १ गते खोसिएको प्रजातन्त्र पुनस्र्थापना भयो। जीवनमा पहिलोपल्ट आफ्नो नेतृत्वमा भएको आन्दोलनको सफलताले मलाई खुसीको अनुभूति भयो। राजाबाट अन्तरिम सरकारको प्रधानमन्त्रीमा मेरो नाम प्रस्ताव गरिबक्सियो। जनचाहना पनि यही थियो। तर मैले स्वीकार गरिनँ, कृष्णप्रसाद भट्टराईलाई नै प्रधानमन्त्री बनाउन आग्रह गरें। जीवनको उत्तरार्धमा अभिभावकीय भूमिका निर्वाह गर्ने निर्णय गरें। मैले यस निम्ति यो प्रसंगको उठान गरेको हुँ कि अहिले सत्ताका लागि जे पनि गर्ने र जोसँग पनि असैद्धान्तिक गठबन्धन गर्नसम्म पछि नपर्ने जुन प्रवृत्ति देखिएको छ, त्यसले मलाई असाध्य पीडा बोध भएको छ। हाम्रो समयमा राजनीति एउटा आदर्शका लागि थियो, निष्ठाका लागि थियो, त्यागका लागि थियो। केवल आफ्नै लागि सत्ता प्राप्ति थिएन। ०४८ को आम निर्वाचनमा प्रधानमन्त्री कृष्णप्रसाद भट्टराईको पराजय भयो। मैले चुनाव लडिनँ। स्वाभाविक प्रधानमन्त्रीको दाबेदार गिरिजाप्रसाद कोइराला (पार्टीको महामन्त्री) हुनुहुन्थ्यो। मलाई लाग्यो ०१६ सालमा सभामुख भइसकेका, संसदीय अभ्यास बुझेका कृष्णप्रसाद भट्टराईको संसद्मा खाँचो छ। एमाले महासचिव मदन भण्डारीको दास ढुंगामा भएको जीप दुर्घटनामा मृत्यु भएर रिक्त रहेको काठमाडौंको क्षेत्र नं १ को उपनिर्वाचनमा पुनः उम्मेदवार हुनुभयो किसुनजी। तर नेपाली कांग्रेसभित्रैको अन्तरघातले उहाँ पराजित हुनुभयो। यो परिणामले म स्तब्ध भएँ। यो चुनावले पार्टीभित्र नेतृत्व तहमै ठूलो विभाजन ल्यायो। म र पार्टी सभापति कृष्णप्रसाद भट्टराई एकातिर प्रधानमन्त्री गिरिजाप्रसाद कोइराला अर्कोतिर। राजनीति कुनै पेसा होइन। जनता जनार्दनको सामाजिक, शैक्षिक, आर्थिक जीवनस्तर कसरी माथि उठाउन सकिन्छ, त्यो प्राप्त गर्ने एउटा साधना हो, तपस्या हो। पैसा कमाउने माध्यम होइन, व्यापार होइन। एउटाको अवसानमा आफ्नो उत्थान देख्ने प्रवृत्ति पनि होइन। प्रधानमन्त्री गिरिजाप्रसाद कोइरालाले ०४८ पुसमा ६ जना क्याविनेट मन्त्री एकतर्फी रूपमा हटाइ दिनुभयो। यो नै कांग्रेस फुटको सुरुवात थियो। टनकपुर सन्धि कि सम्झौता भन्ने विवादले पार्टीभित्र चर्को विवाद सिर्जना गर्यो। ०५१ असारमा सरकारको नीति तथा कार्यक्रम सदनबाट कांग्रेसकै छत्तीसजना सांसदहरूको अनुपस्थितिले पारित हुन सकेन। अहिले जस्तो सांसद किनबेचको चलन थिएन। प्रधानमन्त्रीले सदन विघटन गरी मध्यावधि चुनावका लागि राजाकहाँ सिफारिस गर्नुभयो। यो घटनाले पार्टीभित्रै दुई गुटबीच सडकमै कुटाकुटको स्थिति आयो। यी घटना क्रमको परिपेक्ष्यमा म प्रधानमन्त्रीलाई कारबाही गर्नुपर्छ भन्ने अडानमा थिएँ। पार्टी सभापति किसुनजी यसको विपक्षमा रहनुभयो। मैले भट्टराईलाई आयाराम गया रामको संज्ञासमेत दिनुपर्यो। प्रजातन्त्र त आयो, राजनीतिक क्रान्ति पनि सफल भयो, तर मुलुकको आर्थिक अवस्थामा सुधार भएन। गरिबी घटेन बरु झनझन् बढ्यो। हाम्रो समृद्धिको यात्रा अवरुद्ध भयो। राजनीतिकर्मीहरू सत्ताकेन्द्रित हुँदै गए, भ्रष्टाचार बढ्दै गयो। मैले समावेशीको चर्चा त्यतिबेला गरेको थिएँ। महिला, दलित, जनजाति, पिछडिएका समुदायको उचित प्रतिनिधित्व गरिएन भने प्रजातन्त्रले स्थायित्व पाउन सक्दैन भन्ने मेरो मान्यता थियो। आखिर भयो त्यही। ०५२ फागुनदेखि माओवादीले संसदीय व्यवस्थाविरुद्ध सशस्त्र संघर्ष थाल्यो। यी सबै कुरापट्टि पार्टीका साथीहरूलाई सचेत गराउँदागराउँदै पनि ध्यान नदिएकोले आफैंले जन्माएको नेपाली कांग्रेसबाट म अलग रहन विवश भएँ। राजनीतिमा यो भन्दा विडम्बना के हुन सक्छ ? सारमा आजको कांग्रेसी पुस्तालाई यति भन्नु छ कि राजनीति सामाजिक सेवा भाव हो, लिनेभन्दा दिने वस्तु हो। राजनीति कुनै पेसा होइन। जनता जनार्दनको सामाजिक, शैक्षिक, आर्थिक जीवनस्तर कसरी माथि उठाउन सकिन्छ, त्यो प्राप्त गर्ने एउटा साधना हो, तपस्या हो। पैसा कमाउने माध्यम होइन, व्यापार होइन। एउटाको अवसानमा आफ्नो उत्थान देख्ने प्रवृत्ति होइन। प्रजातन्त्र सहअस्तित्वमा मात्र टिक्छ। बीपीले वामपन्थीसँग सहकार्य गर्न कहिल्यै स्वीकार्नु भएन। मैले पञ्चायती व्यवस्था ढाल्न वामपन्थीहरूसँग पनि सहकार्य गर्नुपर्छ भन्ने मान्यता राखें। वामपन्थीहरू राजतन्त्र त्यसैबेला समाप्त गर्न चाहान्थे, तर मेरै चट्टानी अडानले संवैधानिक राजतन्त्र जोगिएको थियो। सत्तास्वार्थका लागि मुलुकको अखण्डता र सार्वभौमसत्तामाथि आँच नआओस्। नेपाली हामी रहौंला कहाँ नेपालै नरहे।"
के हुनुपर्छ एजेन्डा ?,"नेपालका प्रधानमन्त्री भारत भ्रमणमा जाँदै हुनुहुन्छ । त्यस भ्रमणको दौरान केके मुद्दा उठ्ने हुन्, केके मुद्दा उठाउनुपर्ने हो र प्रधानमन्त्रीले केकस्तो धारणा राख्नुपर्ने हो भन्ने विषयमा सार्वजनिक छलफल हुन थालेको छ । कतिपय राजनीतिकर्मीले र कतिपय विद्वत्वर्गले अनेक विषय सुझाएका छन् । उहाँहरूले नेपाल र भारतबीचमा नयाँ सन्धिसम्झौता गर्नुगराउनुभन्दा विगतमा भएका सन्धिसम्झौता कार्यान्वयन गराउनुमा नै केन्द्रित हुन सुझाएका छन् । केही नागरिक चिन्तकले यसविपरीत सुझाव पेस गरेका छन् । उदाहरणको लागि माथिल्लो कर्णाली परियोजना । एकथरीले यसको कार्यान्वयनमा जोड दिएका छन् भने अर्कोथरीले यसलाई खारेज गरियोस् र नेपाल आफैंले सो योजना बनाओस् भनेर सुझाएका छन् । यसबारेमा प्रधानमन्त्री आफैंले कति बुझेका छन् र केकति गर्न सक्छन् भन्ने स्पष्ट छैन । यो परियोजना चाँडो थाल्न र पूरा गर्न अथवा यसलाई भारतको कम्पनीबाट छुटाएर नेपालले नै बनाउन लगाउन हाम्रा प्रधानमन्त्रीले कति गर्न सक्छन् भन्ने प्रस्ट छैन । त्यसभन्दा पनि गम्भीर कुरा उहाँले यसबारेमा के गर्न चाहनुहुन्छ भन्ने कुरा खुलेको छैन । उहाँको अगाडि जो गए पनि म विचार गर्छु भन्ने सिवाय उहाँले आफ्नो मनसाय जाहेर गर्नुभएको छैन । प्रधानमन्त्रीको यस्तो अस्पष्टता के जायज हो ? पछिल्लोपटक पुष्पकमल दाहाल प्रधानमन्त्रीको हैसियतले भारत भ्रमणमा जाँदा पनि यस्तै एउटा योजनाबारे प्रश्न उठेको थियो द्रूतमार्ग । त्यस भ्रमणमा उहाँले सो राजमार्ग बनाउने जिम्मा भारतलाई सुम्पनुहुनेछ भनेर भारतीय पत्रपत्रिकामा ठूलो प्रचार गरिएको थियो, तर सो भएन । त्यो नहुनुलाई पनि नेपालको तर्फबाट ठूलो उपलब्धि भएको जनाइयो । त्यसलगत्तै सो काम नेपाली सेनालाई सुम्पियो । के यो साँच्चै गौरव गर्ने उपलब्धि थियो ? त्यसै भ्रमणको अन्त्यमा प्रकाशित पच्चीसबुँदे संयुक्त विज्ञप्तिमा नेपालले आफ्नो परराष्ट्र नीतिलाई भारतको नीतिसित जोडिएजस्तो गरी अभिव्यक्ति दिइएको थियो । के द्रूतमार्गको बारेमा केके न उपलब्धि भएको देखाएर त्योभन्दा पनि महत्ववपूर्ण विषयमा नेपालले आफ्नो स्वतन्त्र परराष्ट्र नीतिमा चिप्लिएको थिएन ? माथिल्लो कर्णाली योजनाबारेमा पनि भारतले छोडेको देखाएर त्योभन्दा महत्ववपूर्ण विषयमा नेपाल खुस्किने त होइन भन्ने आशंका छ । आखिर सो योजनाको लागि चाहिने स्रोत त्यसको जिम्मेवारी पाएको भारतीय कम्पनीले जुटाउन सकेको छैन । सार्वजनिक रूपमा नेपालको वैदेशिक सम्बन्धबारेमा चासो हुनु र चर्चा हुनु राम्रो हो । तर यस चर्चाबाट उत्तरभन्दा धेरै सवाल उठिरहेका छन् । सबभन्दा जटिल प्रश्न खडा भएको छ कि आखिर यस विषयमा सबभन्दा धेरै चिन्ता कसले गर्नुपर्ने हो ? जनताले कि प्रधानमन्त्रीले ? के यसबारेमा सबभन्दा ठूलो चासो प्रधानमन्त्री आफैंले गर्नुपर्ने होइन ? हो भने उहाँले यस विषयमा विशेष चासो राख्नुभएको देखिँदैन । होइन भने उहाँ केको लागि प्रधानमन्त्री बन्नुभएको हो ? यसभन्दा पनि चर्को प्रश्न के उठ्छ भने नेपालको प्रधानमन्त्रीले आफ्नो देश कस्तो बनाउने र कसरी बनाउने भन्ने विचार गर्नुपर्ने हो । के त्यसबारे कहिले उहाँले नेपाली जनता अगाडि बोल्नुभएको छ ? आखिर हाम्रा प्रधानमन्त्रीले नेपाललाई कुन रूपमा हेरिराख्नुभएको छ र कसरी त्यसलाई सम्पन्न गर्न खोज्नुभएको छ ? मैले उहाँबाट सार्वजनिकरूपले सुन्न र बुझ्न पाएको छैन । जो आफैं आफ्नै देशको बारेमा स्पष्ट हुनुहुन्न भने अर्को देशमा गएर के कुरा गर्नुहोला ? यसबाट के प्रस्ट हुन्छ भने हाम्रो प्रधानमन्त्रीसित एउटा राष्ट्रिय दृष्टि छैन । नेपाल र भारतको सम्बन्ध नजिक पनि छ र जटिल पनि छ । अहिले नेपाली जनताको मनमा उब्जिएको सबभन्दा ठूलो जिज्ञासा नेपालको स्वतन्त्रता र सार्वभौमिकता जोगिन्छ कि जोगिन्न भन्ने हो । के त्यो हाम्रो प्रधानमन्त्रीको चिन्ता र प्राथमिकताको विषय होइन ? देश खतरामा भएको तथ्य उहाँ र उहाँजस्तै नेताहरूले उठाउनुभएको हो । यसको कारण बढ्दो विदेशी चलखेल, नेपाल राज्यका विभिन्न अंग कमजोर बन्दै गएको उनीहरूमा विदेशीको प्रभाव बढ्दै गएको कुराले हो । यो क्रमलाई कसरी हटाउने र नेपाललाई सच्चारूपमा एक स्वतन्त्र मुलुक बनाउने सबभन्दा ठूलो हाँक हो । नेपालले अरू देशको लागि दिएको सेवा र देनको कुनै मूल्यांकन नहुने तर अरू मुलुकले नेपाललाई कति पैसा दियो भनेर अन्तर्राष्ट्रिय सम्बन्धलाई जोखिने प्रचलन रहेको छ । यो प्रवृत्तिलाई हटाउनु र अरूको देन र नेपालको देनको सही मूल्यांकन गर्नुपर्छ । के एउटा प्रधानमन्त्रीको हुनुपर्ने उद्देश्य यही होइन र ? हो भने मैले भारतमा गएर के कुरा गर्ने भनेर किन सोधिराख्नुपर्यो ? भारतमा आफूले गर्नुपर्ने काम र कुरा नै थाहा छैन भने त्यहाँ जानु नै किन ? नगएको कुनै नौलो ठाउँ त अवश्य होइन । प्रधानमन्त्री देउवाको भ्रमणबाट नेपालले के हासिल गर्ला भनेर आशा गर्नुभन्दा नेपालको के हानि गरेर आउने हुन् भनेर शंका गर्नु बुद्धिमानी हुनेछ । नेपालको पानी भारतलाई किन चाहिएको हो भनेर भारतीय प्रधानमन्त्री नरेन्द्र मोदीले आफ्नो इजरायल भ्रमणमा त्यहाँका प्रधानमन्त्री नेतन्याहुसितको कुराकानीमा अभिव्यक्त गरेका थिए । उनले नेपालतिर संकेत गर्दै मैले भारतीय जनतालाई शुद्ध र ताजा पानी कहाँबाट लिएर आऊँ भन्ने मेरो सबभन्दा ठूलो चिन्ता छ । हुन त उनले भन्नुअगाडि नै नेपालकै जलविद्युत् विशेषज्ञहरूले बारम्बार भनिरहेका छन् कि भारतको दीर्घकालीन स्वार्थ नेपालको पानीमा छ न कि त्यसबाट निस्कने बिजुलीमा । यति थाहा पाउँदापाउँदै पनि नेपाल सरकारले भारतसित भएका जलविद्युत् योजनाहरूको कार्यान्वयन गर्नुमै जोड दिइनुपर्छ भनेर भनिरहन्छन् । यसलाई भन्छ, सुतेको बहाना गरेर नउठ्ने मानिसहरूको स्वभाव । यसको सबभन्दा ज्वलन्त उदाहरण महाकाली सन्धि हो। महाकाली सन्धिको मूल उद्देश्य भारतले बनाएको गैरकानुनी टनकपुर बाँधलाई कानुनी स्वरूप दिनु थियो । सो उद्देश्य सो सन्धिबाट सम्पन्न भयो । महाकाली आयोजना बनाउने मनसाय भारतको कहिल्यै पनि थिएन । अहिले पनि छैन । विगत २० वर्षमा नेपालका प्रधानमन्त्रीहरू भारतको भ्रमणमा जाँदा सो सन्धिको कार्यान्वयन गराउनु एउटा मुख्य लक्ष बनाएर जान्छन्, तर कसैले पूरा गर्न सक्दैनन् । माधवकुमार नेपाल प्रधानमन्त्रीको हैसियतले भारतको भ्रमण गर्दा यसलाई मूल मुद्दा नै बनाउनुभएको थियो । तर खालि हात फर्कनुपरेको थियो । यही परिणाम देउवाजीको हुन्छ यदि उहाँले यसलाई मूल मुद्दा बनाउनुभयो भने । यो सन्धि नेपालको संसद्मा बहस भइरहेको बेला रामचन्द्र पौडेल सभामुख हुनुहुन्थ्यो र उहाँले भन्नुभएको थियो कि यदि यो सन्धि पास भएन भने नेपालको राजनीतिक व्यवस्था नै नाश हुनेछ । पास भएकाले व्यवस्था त टिक्यो तर सन्धि कागजमा मात्र रह्यो । त्यसैगरी भारतीय कम्पनीहरूलाई सुम्पिएका उपल्लो कर्णाली, अरुण ३ आदि आयोजना पनि अलपत्र परेका छन् । देउवाजीले पनि यसबारे कुनै नौलो देन दिन सक्नुहुने लक्षण देखिएको छैन । त्योभन्दा पनि नेपाल र भारतबीचको गम्भीर समस्या खुला सिमाना ठहरिएको छ । सीमा अतिक्रमणको क्रम रोकिएको छैन । सीमा पारी बनेका सडक सञ्जालले नेपालको भूमि डुबान परेको समस्या यथावत् छ । के ती राष्ट्रिय महत्वव र चासोको समस्या होइन ? हाम्रा प्रधानमन्त्रीले के ती समस्याबारे कुराकानी गर्न सक्दैनन् ? प्रधानमन्त्री देउवाको भ्रमणबाट नेपालले के हासिल गर्ला भनेर आशा गर्नुभन्दा नेपालको के हानि गरेर आउने हुन् भनेर शंका गरेर बस्नु बुद्धिमानी हुनेछ ।"
संशोधन बदर हुन सक्छ ?,"के अरू नागरिकसरह पूर्व न्यायाधीशहरूलाई नेपालमा मौलिक अधिकार अभिव्यक्ति र वाक् स्वतन्त्रता छैन ? के बोल्ने, लेख्ने र विचार प्रकट गर्ने स्वतन्त्रता छैन ? हालै पूर्व प्रधानन्यायाधीश सुशीला कार्कीले अनशनमा बसिरहेका डा गोविन्द केसीको समर्थनमा सडकमा उत्रिनुभयो। केहीले त्यसको विरोध गरे, कैयन् सर्वसाधारणले उहाँको यस कार्यको प्रशंसा गरे। अन्नपूर्ण पोस्ट्ले २२ साउन २०७४ को पहिलो पृष्ठमै न्यायाधीशभन्दा पनि प्रिय शब्द न्यायमूर्ति प्रयोग गर्दै लेख्यो। निर्भीक न्यायमूर्तिको एक्टिभिज्मका साथै सुशीला कार्कीसँगको कुराकानी पनि प्रकाशित गर्यो। सुशीलाले भन्नुभयो, यसअघि पूर्व प्रधानन्यायाधीश कल्याण श्रेष्ठले पनि सरकार र व्यवस्थापिका संसद्ले न्यायपालिकामा आघात पुर्याउन खोज्दा सडकमा आउनुभएको हो।' हामी हेरौं नेपालको वर्तमान संविधानले पूर्व न्यायाधीशहरूलाई केके गर्नबाट रोकेको छ ? संविधानको धारा १३२(२) भन्छ अवकाश प्राप्त न्यायाधीश कुनै पनि सरकारी पदमा नियुक्तिको लागि ग्राह्य हुने छैन। धारा १३५ ले भन्छपूर्व न्यायाधीशहरूले अड्डा अदालत र न्यायिक निकायमा बहस, पैरवी, मेलमिलाप वा मध्यस्थता गर्न पाउने छैनन्।' नेपालको संविधानले अरू बन्देज अवकाश प्राप्त न्यायाधीशहरूलाई देखिँदैन। मौलिक हक, अभिव्यक्तिको स्वतन्त्रता देशका सबै सर्वसाधारण नागरिकसरह उनीहरूलाई पनि छ। नागरिकको मौलिक हक कम गर्ने कुनै कानुन सरकार वा व्यवस्थापिकासंसद्ले बनाए त्यो संविधानको धारा (१) बमोजिम बदर हुन्छ भनी स्पष्ट रूपले लेखिएको छ। यस संविधानसँग बाझिएको कानुन बाझिएको हदसम्म अमान्य हुनेछ।' भारतको सर्वोच्च अदालतका न्यायाधीश रहिसकेका हंसराज खन्नालाई सम्मान गर्दै विरोधी दलहरू सबै मिलेर राष्ट्रपति पदको उम्मेदवार बनाए। हार निश्चित थियो। तर प्रतिस्पर्धा पूर्ण निर्वाचित प्रजातन्त्रको गहना मात्र होइन, प्रजातन्त्रको सम्बर्धन र विकासको लागि आवश्यक अभ्यास हो। यसले प्रजातन्त्रलाई बलियो बनाउँछ। हामीले के देख्यौं ? पूर्व न्यायाधीशहरूलाई निर्वाचनमा सहभागी हुने र उम्मेदवार भई प्रतिस्पर्धा गर्ने पनि अधिकार हुँदोरहेछ। त्यतिमात्र होइन, सायद नेपालको वर्तमान संविधानले मिल्छ कि मिल्दैन ? तर भारतका सर्वोच्च अदालतका पूर्वप्रधान न्यायाधीश (चिफ जस्टिस अफ इन्डिया) पी सथाशिवम् आज केरला प्रान्तको गभर्नर हुनुहुन्छ। के प्रान्तको गभर्नर मन्त्रिमण्डलको सिफारिसमा राष्ट्रपतिद्वारा नियुक्त हुने पद होइन ? के यो सरकारले तलब प्राप्त सुविधा र भव्य गभर्नर हाउसको कम्पाउन्डमा बस्नु सरकारी पद होइन ? भारतको सर्वोच्च अदालतका अर्का पूर्व न्यायाधीश रहेका मारकन्डे काटजु प्रेस काउन्सिल अफ इन्डियाको प्रमुख पदमा नियुक्ति हुनुभयो र तीन वर्ष त्यो पदमा रहनुभयो। फेरि पूर्व न्यायाधीश एचआर खन्नालाई भारतको एक ठूलो सम्मान पद्म विभूषण पनि प्रदान गरियो। अमेरिकामा अवकाश प्राप्त गरेपछि न्यायाधीशले के गर्न पाउँछन् र के गर्न पाउँदैनन् भन्ने कुनै कुरा छैन। किनभने उनीहरू एकपटक न्यायाधीश नियुक्त भइसकेपछि नमरुन्जेल (आजीवन) न्यायाधीश पदमा रहिरहन पाउँछन्। प्रधानन्यायाधीश जोन मार्सल लगातार ३४ वर्ष प्रधानन्यायाधीश रहे र ८० वर्षको उमेरका मर्ने दिन पनि प्रधानन्यायाधीश नै थिए। अमेरिकाका कैयन् न्यायाधीशहरू पदमा रहँदारहँदै मरेको तथ्य न्यायाधीशहरूको सूची हेर्दा देखिन्छ। भर्खर हालै सन् २०१६ फेब्रुअरी १३ (२०७२ साल) मा एन्टोनिन स्कालिया ८० वर्षको उमेरमा मर्ने दिनसम्म सर्वोच्च अदालतको न्यायाधीश पदमा बहाल रहे। तर नेपाल र भारतमा अवकाश प्राप्त गर्ने उमेर ६५ वर्ष छ। तर तुलनात्मक रूपले हेर्दा हामी के देख्छौं भने न्यायाधीशहरूको नियुक्ति, सरुवा, बढुवा र नराम्रो काम गर्ने वा भ्रष्टाचार गरे न्यायाधीशलाई पदमुक्त गर्ने सम्पूर्ण अधिकार भारतमा आज स्वयं न्यायाधीशहरूसँग छ। न्यायाधीशहरू छाडी एउटै अरू अन्य कुनै एउटै व्यक्तिलाई छैन। नेपालमा झैं प्रधानमन्त्री, कानुन न्यायमन्त्री, विरोधी दलका नेता, प्रतिनिधिसभाको सभामुख, राष्ट्रिय सभाको अध्यक्ष, प्रतिनिधिसभाका उपसभामुख जस्ता कोही पनि न्यायाधीशको नियुक्ति, बढुवा, सरुवा र खोसुवामा एकजना पनि छैनन्। यो भारतको संविधानले गरेको व्यवस्था थिएन र होइन। न्यायाधीशहरू स्वयंले एकपछि अर्को न्यायिक निर्णय र फैसला गर्दै भारतमा आफूलाई कार्यपालिका र व्यवस्थापिकाको नियन्त्रणबाट मुक्त गर्दै स्वतन्त्र पारेका हुन्। प्रतिस्पर्धा पूर्ण निर्वाचित प्रजातन्त्रको गहना मात्र होइन, प्रजातन्त्रको सम्बर्धन र विकासको लागि आवश्यक अभ्यास हो। यसले प्रजातन्त्रलाई बलियो बनाउँछ। तर नेपालमा उल्टो छ। २०४७ को संविधानले दिएको व्यवस्था र हुँदाहुँदा अन्तरिम संविधानको व्यवस्थाभन्दा पनि न्यायाधीश, सरकार र व्यवस्थापिकाको मातहतको राज्यको अंगको रूपमा दयनीय स्थितिमा देखिन्छ। वर्तमान संविधानको संवैधानिक परिषद्मा कार्यपालिका र व्यवस्थापिकाका मान्छेहरूको माझमा सिर्फ एकजना न्यायाधीश रहेको स्थिति छ। न्याय परिषद्को पनि ६ मध्ये केवल दुईजना न्याय क्षेत्रका छन्। नेपालमा न्यायाधीशहरूको नियुक्ति भारतको जस्तो स्वतन्त्र छैन। अपारदर्शी र अप्रजातान्त्रिक छ। आज केही नेताहरूको गुप्त सल्लाह र भागबन्डाबमोजिम हुन्छ। संसदीय सुनुवाइ पनि अर्थहीन मात्र होइन, व्यर्थभन्दा पनि चुत्थो छ। यस्तो सुनुवाइ यो सार्कका अरू देशहरूमा छैन। यो अमेरिकाको सिनेटोरियल सुनुवाइसँग नाम मिल्ने व्यवस्था नेपालमा छ। तर यस्तो अधिकारविहीन संसदीय सुनुवाइ अमेरिकी सिनेटोरियल सुनुवाइको एउटा क्यारिकेचर र स्वाङका रूपमा मात्र आज नेपालमा देखिन्छ। अमेरिकाको सिनेटको सुनुवाइले राष्ट्रपतिहरूले गरेको २८ जना न्यायाधीशहरूको नियुक्ति हुन नदिएको देखिन्छ। अन्तिममा राष्ट्रपति बाराक ओबामाले २०१६ प्रस्तावित गरेका मेरिक गारलेन्डलाई सिनेटले सुनुवाइ नै नगरी नियुक्ति हुन दिएन। अब उनको ठाउँ नेल गारसच भए। सय सिनेटरमध्ये नेल गारसचका पक्षमा ५४ र विरोधमा ४५ र एक तटस्थ मतदान भएको थियो। नेपालमा संसदीय सुनुवाइले अस्वीकृत वा नियुक्ति हुन नदिएको उदाहरण सायद अहिलेसम्म छैन। नेताहरूले गरेको भागबन्डा कार्यकर्ताले कसरी अस्वीकृत गर्न सक्छन् ? सदा सरकार सदर सुनुवाइ समिति छ। यस्तो हालत हुँदाहुँदै पनि हालका दिनहरूमा केही प्रधानन्यायाधीशहरूले भ्रष्टाचार र अनियमितताविरुद्ध निर्भीकतापूर्वक प्रधानमन्त्रीविरोधी दलका नेताहरूका गुप्त ठूलो दबाब नमानेर फैसला गरेको पाइन्छ। न्यायालयको नेतृत्वदायी ठाउँमा पुगेका रामप्रसाद श्रेष्ठ, कल्याण श्रेष्ठ, सुशीला कार्कीहरूको भूमिकाले जनताको विश्वास फेरि पलाउन र बढ्न सक्छ। निर्भीकता र निष्पक्षतापूर्वक न्याय नभए कार्यपालिका र व्यवस्थापिकाको वर्तमान सञ्चालन भएको भद्रगोल भागबन्डा र भ्रष्टाचार अलिकति पनि नियन्त्रित नभएर नग्न, निरंकुश र स्वेच्छाचारी रूपमै रहिरहन्छ। सञ्चारमाध्यम र न्यायपालिका छोडी जनतासँग टेक्ने कुनै ठाउँ छैन। निर्भीकताको विषयमा न्यायाधीशहरूको व्यक्तिगत साहस छोडी नेपालको सर्वोच्च अदालत अमेरिकाको सर्वोच्च अदालतभन्दा दुई वर्ष पछाडि स्वतन्त्रताको कुरा हेर्दा भारतको सुप्रिम कोटभन्दा एक सय वर्ष पछाडि देखिन्छ। भारतको संविधानले राष्ट्रपतिद्वारा प्रधानमन्त्री र मन्त्रिमण्डलको सल्लाहमा न्यायाधीशहरूको नियुक्ति गर्ने व्यवस्था गरेको थियो। तर ३४ वर्षपछि सन् १९८२ को तीन न्यायाधीशहरूको मुद्दा र सन् १९९३ को सुप्रिम कोर्ट एडभोकेट्स अनरेकर्डविरुद्ध भारत सरकारको मुद्दा र सन् १९९८ मा राष्ट्रपति केआर नारायणन्ले सुप्रिम कोर्टसँग मागेको सल्लाहद्वारा यो न्यायाधीशहरूको कलेजियमलाई आज न्यायाधीशहरूको नियुक्ति, सरुवा, बढुवा र खोसुवामा एकाधिकार प्राप्त छ। भारतका लोकसभा, राज्यसभा र प्रान्तीय एसेम्बलीहरूले दुईतिहाइ मात्र होइन, सर्वसम्मत भई अनुमोदित गरेर भारतको न्यायाधीश नियुक्ति कानुन बन्यो। तर भारतको सर्वोच्च अदालतका पाँच न्यायाधीशहरूमध्ये चारको बहुमतले यो संविधान संशोधन र न्यायिक नियुक्ति कानुन दुवै बदर गरिदियो। यसले के देखाउँछ भने संसद्ले बनाएको कानुन मात्र होइन, दुईतिहाइभन्दा पनि बढी बहुमत मात्रै होइन, सर्वसम्मत भई गरेको संविधान संशोधनसमेत बदर गर्ने अधिकार आजको भारतको सर्वोच्च अदालतमा रहेछ। भारतको सर्वोच्च अदालत यसरी हेर्दा सबै प्रकारले स्वतन्त्र मात्र होइन, सर्वोच्चसमेत देखिन्छ। के भारतमा झैं नेपालको सर्वोच्च अदालत वा अमेरिकाकै सर्वोच्च अदालतले पनि संविधानबमोजिम विधिवत् गरिएको संविधान संशोधनलाई स्वीकृति गर्न सक्छ ?"
फुटबल टोली जापान जाँदै : गल्ती सच्याउने अवसर,"काठमाडौं : एएफसी एसिएन कप छनोटको तयारीमा रहेको नेपाली राष्ट्रिय फुटबल टोली शुक्रबार जापान जाँदैछ । जापान सरकारको परराष्ट्र मन्त्रालय, जापान फुटबल संघ र नेपालस्थित जापानी राजदूतावासको सहयोगमा नेपाली टोलीले जापानमा मैत्रीपूर्ण अभ्यास खेल खेल्न लागेको हो । नेपालले जापानमा साउन २९ देखि भदौ ३ गतेसम्म पाँचवटा अभ्यास खेल खेल्नेछ । नेपाली राष्ट्रिय टोलीले २० वर्षपछि जापानमा खेल्न लागेको हो । यसअघि सिनियर टोलीले सन् १९९७ मा जापानमा खेलेको थियो । नेपालले जापानको विश्वविद्यालय, स्थानीय क्लब र उमेरसमूहको टोलीसँग प्रतिस्पर्धा गर्ने नेपाली टोलीका जापानी प्रशिक्षक ग्योतुकी कोजीले बताए । हामीले एसिएन कप छनोटका लागि तयारी गरिरहेका छौं । जापानको फुटबल नेपालको भन्दा स्तरीय छ । त्यहाँ नेपाली खेलाडीले अभ्यास खेलका साथै जे लिग (जापान फुटबल लिग) को अवलोकन पनि गर्नेछन् । टोलीलाई फुटबल खेलको साथै दोस्रो विश्वयुद्धको क्रममा ध्वस्त भएका संरचना अवलोकनको मौकासमेत दिइनेछ, कोजीले भने । एक वर्षअघि नेपाली टोलीका प्रशिक्षण सम्हालेका कोजीले नेपाली टोलीलाई जापानमा खेल्न लैजाने आफ्नो योजना पूरा भएको बताए । नेपाली टोलीका कप्तान अनिल गुरुङले जापानको भ्रमण एसियन छनोटका लागि धेरै फलदायी हुन बताए । हामीले छनोट खेल सुरु हुनु अगाडि नै यस्तो प्रकारको मैत्रीपूर्ण खेल खेल्न पाएको भए अझै राम्रो हुन्थ्यो । समूहमा एक हार र एक बराबरी खेलेका छौं । जापानको तयारीले ताजकिस्तानसँगको खेलका लागि धेरै फाइदा हुनेछ । हामी आफ्नो कमजोरी सुधार गरेर फर्कनेछौं, गुरुङले भने । नेपाली फुटबल टोली शुक्रबार बेलुका जापान प्रस्थान गर्नेछ । टोलीलाई नेपालका लागि जापानी राजदूत मासासी ओगावा, राष्ट्रिय खेलकुद परिषद्का सदस्यसचिव केशवकुमार बिष्ट, अखिल नेपाल फुटबल संघ (एन्फा) का अध्यक्ष नरेन्द्र श्रेष्ठलगायतले बिदाइ गरे । बिदाइ कार्यक्रममा बोल्दै जापानी राजदूत मासासीले सन् २०२० को ओलम्पिक आयोजनाको तयारीमा रहेको जापानमा नेपाली फुटबल टोलीलाई अभ्यास गर्ने र भ्रमणको अवसर मिलाउन पाउँदा दुई देशको मित्रता थप बलियो हुने विश्वास गरे । उनले ओलम्पिकका लागि जापान सरकारले अवलम्बन गरेको स्पोर्ट्स फर टुमरो अभियानअन्तर्गत नेपाली खेलाडीलाई जापानमा अवर दिइएको बताए । गत जुलाईमा पनि यही अभियानअन्तर्गत नेपालमा पाँचजना फुटबल प्रशिक्षकले जापानमा प्रशिक्षण लिने अवसर पाएको थिए । जापान जाने टोलीमा २४ जना खेलाडी छन् । अनिल गुरुङको कप्तानीमा रहेको टोलीका खेलाडीमा गोलरक्षक विकेश कुथू, विशाल श्रेष्ठ र एलन न्यौपाने, रक्षकमा विराज महर्जन, अनन्त तामाङ, विमल बस्नेत, देवेन्द्र तामाङ, जितेन्द्र कार्की, कमल श्रेष्ठ र दिनेश राजवंशी, मिडफिल्डमा राजेन्द्र रावल, मानबहादुर तामाङ, विक्रम लामा, हेमन गुरुङ, विशाल राई, सुजल श्रेष्ठ, अञ्जन विष्ट, हेमन्त थापामगर र सुनील बल तथा स्ट्राइकरमा अनिल गुरुङ, भरत खवास, विमल घर्तीमगर, नवयुग श्रेष्ठ र सुमन लामा रहेका छन् । प्रशिक्षकमा कोजी, सहायक प्रशिक्षकमा राजुकाजी शाक्य, गोलरक्षक प्रशिक्षकमा उज्ज्वल मानन्धर, व्यवस्थापकमा विराटजंग शाही, चिकित्सकमा डाराजु डंगोल र दोभासेमा रोशन तुलाधर रहेका छन् । एसिएन छनोटमा नेपालले भदौ २० गते ताजकिस्तानसँग खेल्दैछ । घरेलु मैदानमा खेलिने उक्त खेललाई लक्षित गरी टोलीलाई जापानमा तयारी गराउन लागिएको हो । एसिएन कप छनोटको समूह एफ मा रहेको नेपाल एक अंकसहित तालिकाको तेस्रो स्थानमा छ । यस समूहमा अंकविहीन ताजकिस्तान तालिकाको अन्तिममा छ । एसियन कपको अघिल्ला दुई खेलमा नेपालले एक बराबरी र एक हार खेपेको थियो । समूहमा लगातार दुई जित हात पारेको फिलिपिन्स ६ अंकसहित शीर्ष स्थानमा छ । दोस्रो स्थानमा रहेको यमनको चार अंक छ । नेपालले फिलिपिन्ससँग उसैको मैदानमा ४१ गेलको हार खेपेको थियो । नेपाल आफ्नै घरेलु मैदानमा यमनसँग ११ गोलको बराबरीमा रोकिएको थियो । ताजकिस्तानसँगको खेलका लागि नेपालले साउन पहिलो सातादेखि तयारी गरिरहेको छ । खेल्न पाए शतप्रतिशत दिन्छु नेपाली राष्ट्रिय फुटबल सिनियर टोलीमा नयाँ अनुभव बटुन्ने अभियानमा छन्, मानबहादुर तामाङ । त्यसैले त उनी आफ्नो पहिलो खेललाई अविस्मरणीय बनाउन चाहन्छन् । यसअघि उनले टोलीमा परेर पनि ताजकिस्तानसँगको खेल खेल्न पाएनन् । म सिनियर टोलीमा परेको यो दोस्रो पटक हो । प्रशिक्षकको निर्देशनअनुसार खेल्ने वा नखेल्नेमा भर पर्छ । म अहिले रक्षापंक्ति र मिडफिल्ड दुवैमा खेलिरहेको छु । सिनियर टोलीमा पर्न पाउनु मेरा लागि खुसीको कुरा हो । हरेक खेलाडीले राष्ट्रिय टोलीबाट खेल्ने सपना पालेको हुन्छ । म त्यो सपना पूरा गर्ने अभियानमा छु । मौका पाउनासाथ शतप्रतिशत मेहनेत गरेर देखाउनेछु, २३ वर्षीय तामाङले जापान जानुअघि भने । पोखरा पृथ्वीचोकका तामाङ यू१२ देखि एन्फा एकेडेमीमा आबद्ध भएका थिए । उनले उमेरसमूहका सबै खाले प्रतियोगितामा नेपालको प्रतिनिधित्व गरिसकेका छन् । मिडफिल्ड र रक्षापंक्तिमा निडर स्वभावका उनी नेपालले बंगबन्धु गोल्ड कप र १२औं दक्षिण एसियाली खेलकुद (साग) को उपाधि जित्दा टोलीमा थिए । नेपालले जितेको यस उपाधि यू२३ समूहको हो ।"
धरानमा दोश्रो क्रस कन्ट्रि माउण्टेन बाइक रेस,"काठमाडौं : धरानमा दोश्रो क्रस कन्ट्रि माउण्टेन बाइक रेस हुने भएको छ । नेशनल साइक्लिङ एसोसियसनले विश्व पर्यटन दिवसको अवससर पारेर भदौ ३१ गते धरानमा दोश्रो क्रस कन्ट्रि माउण्टेन बाइक रेस आयोजना गर्ने भएको हो। खुल्ला समूह र अण्डर १९ उमेर समूह गरि दुई बिधामा सम्पन्न हुने प्रतियोगिताका विजयीले क्रमशः ५०, ३० र २० हजार नगद पुरस्कार प्राप्त गर्ने एसोसियसनका अध्यक्ष जिवन राईले जानकारी दिए । प्रतियोगितामा सहभागिताका लागि भदौ २५ गतेदेखि नाम दर्ता सुरु भैसकेको छ ।३० किलोमिटर दुरीको दोश्रो क्रस कन्ट्रि माउण्टेन बाइक रेसमा सहभागिताका लागि नेशनल साइक्लिङ एसोसियसनको फेसबुक पेजमा नाम दर्ता गराउनुपर्ने व्यवस्था गरिएको छ । एसोसियसनले गत वर्ष पनि विश्व पर्यटन दिवसकै अवसर पारेर प्रथम क्रस कन्ट्रि माउण्टेन बाइक रेस आयोजना गरेको थियो ।नेपालमा खेलकुद पर्यटनको सम्भावनालाई उजागर गर्ने उदेश्यले प्रतियोगिताको आयोजना गरेको एसोसियसनका अध्यक्ष राईले बताए ।"
यसरी बने बेलायती फुटबलर 'शिवका भक्त',"लन्डन : इङ्लिस प्रिमियर लिग फुटबलको नयाँ सिजन शुक्रबार रातिदेखि सुरु हुँदैछ । शुक्रबार हुने पहिलो खेलमा गत सिजन तालिकाको पाँचौं स्थानमा रहेको आर्सनलले लेस्टर सिटीको सामना गर्दैछ । लन्डनको इमिरेट्स मैदानमा हुने सिजनको पहिलो खेलका लागि आर्सनल र लेस्टरका खेलाडीका साथै सारा फुटबलप्रेमी उत्साहित भइरहँदा आर्सनलका फुटबलर थेओ वाल्कट भने फरक कारणले अहिले चर्चामा छन् । चेल्सी छाडेर आर्सनलमा आबद्ध भएका २८ वर्षीय बेलायती फुटबलर वाल्कट खेलका लागि नभई आफ्नो शरीरमा कुँदेको टाटुका कारण चर्चामा छन् । इङ्लिस प्रिमियर लिगको नयाँ सिजन सुरु हुनै लाग्दा उनले आफ्नो ढाडमा ओम नमः शिवाय लेखिएको टाटु कोरे । त्यो टाटु ट्विटरमार्फत सार्वजनिक गरेपछि क्षणभरमै उनको चर्चा चुलियो । भगवान् शिवको भक्त भएको भन्दै उनी सामाजिक सञ्जालमा निकै छाइरहेका छन् । इङ्लिस प्रिमियर लिगको २६औं संस्करणमा आर्सनलको जितहारभन्दा पनि वाल्कटको टाटुका विषयमा कसले के प्रतिक्रिया दिए भन्ने चर्चाले यतिबेला इङ्लिस फुटबललाई तताएको छ । वाल्कटले कुँदेको टाटु सार्वजनिक भएपछि लाखौं हिन्दुहरूले उनीप्रति सद्भाव दर्शाएका छन् । सामाजिक सञ्जालमा उनको चारैतिर प्रशंसा गरिएको छ । उनले टाटुसँगै आफ्नो दिल खोल । डर, घृणा र जलनलाई स्थान नदेऊ । त्यसपछि मात्र कहिले पनि खत्तम नहुने खुसीको अनुभव गर्न सक्छौं, भन्ने लेखेका छन् । उनले तस्बिरमा आफ्ना दुवै पाखुरामा पहिले नै बनाएको टाटु पनि प्रदर्शन गरेका छन् । पहिलेदेखि नै टाटुका सौखिन वाल्कटले केही समय पहिले दायाँ पाखुरामा संस्कृत भाषामा केही शब्द लेख्दै ट्विट गरेका थिए । १६ वर्षकै उमेरमा विश्वकप फुटबल खेलेका वाल्कट मिडफिल्डका सशक्त खेलाडी मानिन्छन् । उनले कम उमेरमै इङ्ल्यान्डबाट सन् २००६ को विश्वकप फुटबल खेलेका थिए ।"
