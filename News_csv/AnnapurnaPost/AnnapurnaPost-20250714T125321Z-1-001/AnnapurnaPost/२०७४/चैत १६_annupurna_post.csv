शीर्षक,विवरण
मोदी फकाउने कुटनीति,"कुनै पनि स्वतन्त्र र सार्वभौम राष्ट्रको सरकार प्रमुखले कुनै मित्रराष्ट्रको भ्रमण गर्छ भने उसले आफ्नो राष्ट्रिय हितलाई केन्द्रमा राखेर कुन देशको भ्रमण कुन समयमा गर्ने भन्ने निर्णय गर्छ । यो सामान्य प्रक्रिया हो । यो सबै सरकारहरूले अपनाउने कूटनीतिक भ्रमणको सामान्य नियम हो । यस नियममा आधारित भएर गरिएका विदेश भ्रमणको उद्देश्य प्रस्ट हुन्छ । भ्रमणको औचित्यबारे सरकारले जनतालाई स्पष्ट पार्छ र जनताको पनि एक प्रकारको स्वीकृति लिने गरिन्छ । अन्तर्राष्ट्रिय रूपमा सम्पन्न हुने शिखर सम्मेलनबारे यो नियम लागू हुँदैन । ती सम्मेलनका स्थान र समय अन्तर्राष्ट्रिय संस्थाहरू वा बहुपक्षीय सहमतिमा तय भएका हुन्छन् । तर दुःखको कुरा नेपाल सरकारका प्रमुखहरूले यो नियमलाई पनि लागू गर्न नसकेर आफ्नो राष्ट्रिय आवश्यकतालाई आधा बनाएर होइन, भारतलाई रिझाउनका लागि विदेश भ्रमणको तालिका बनाउने गर्छन् । प्रधानमन्त्री बन्नेबित्तिकै पशुपतिनाथको दर्शन गएजस्तै भारतीय प्रधानमन्त्रीको दर्शनमा हाजिर हुने गर्छन् । आफ्ना पूर्ववर्तीहरूभन्दा नितान्त भिन्न किसिमले अगाडि बढ्ने ठूलो तामझाम र हल्लाखल्ला गरिएको भए पनि नयाँ प्रधानमन्त्री पनि त्यही परम्पराबाट माथि उठ्न सक्दैनन् भन्ने संकेत दिँदै पहिलो विदेश भ्रमण भारत नै भन्ने गीत गाउँदै केही दिनपछि भारत भ्रमणमा निस्कने कुरा यी हरफहरू लेखिँदासम्म पक्का भएको छ । पहिलो भ्रमण भारत नै हुनुपर्ने ? नेपालमा बहुदलीय संसदीय व्यवस्था आएको पनि धेरै वर्ष भइसक्यो । यसका साथै सबैभन्दा छिटो सरकार फेरिने वा छिटोछिटो सरकार फेरिने देशका रूपमा नेपाल अग्र स्थानमै आउँछ होला । तर विचित्रको कुरा के छ भने जुनसुकै पार्टीको नेतृत्वमा सरकार बने पनि सरकारले शपथ ग्रहण गरेको केही समयमै विदेश भ्रमणको योजना बनाउनैपर्ने र पहिलो भ्रमण भारतकै हुनुपर्ने नियमजस्तै भएको छ । सबै प्रधानमन्त्रीहरूले बिनाअपवाद यसलाई लागू गर्दै आएका छन् । भारतको अर्ध वा नवउपनिवेशको रूपमा रहँदै आएको नेपाल विभिन्न किसिमका पार्टी र गठबन्धनका सरकारहरू सबैले यसलाई लागू गर्दै आउनुले नेपाली शासकहरूमा यही मानसिकता प्रतिबिम्बित भएको रूपमा बुझ्नु नै उचित हुनेछ । यसको अर्थ हो, नेपालका नयाँ प्रधानमन्त्रीहरूलाई उनीहरूले खेल्नुपर्ने कूटनीतिको पहिलो प्रशिक्षण भारतले दिने नियम नै बनेको छ । नेपाल सरकारको प्रधानमन्त्री कायम रहँदासम्म भारतको निर्देशनभन्दा बाहिर गएर कुनै पनि प्रधानमन्त्रीले अन्तर्राष्ट्रिय कूटनीतिक क्रियाकलाप नगर्ने प्रतिबद्धता जाहेर गरेर मात्र उनीहरूले अन्य काम सुरु गर्छन् । देख्दा सामान्य देखिए पनि यो मान्यता र प्रचलन औपनिवेशिक मान्यतामा आधारित छ। यो प्रचलन त नेपालमा शपथ ग्रहण गरिसकेपछि र त्यसको लगत्तैपछि नेपालका प्रधानमन्त्रीले भारतमा गएर अर्को अनौपचारिक शपथ ग्रहण गरेजस्तो भएन र ? यसलाई औपनिवेशिकताकै अंग नभनेर अरू के भन्ने ? एउटा स्वतन्त्र राष्ट्रले आफ्नो देशको हितमा स्वतन्त्र कूटनीतिको परिचालनका निमित्त यसलाई तोड्न सक्नुपर्छ भन्ने कुरा देशभक्त वा स्वतन्त्र कूटनीतिज्ञले पनि भन्दै आएका छन् । यो कुरा सत्य पनि हो । दोस्रोपटक प्रधानमन्त्री बनेका ओलीजीको धुमधाम स्वागतको तयारीमा लागेको नयाँदिल्लीको उनै ओलीजीको पहिलो प्रधानमन्त्रीत्वको पहिलो कार्यकालमा भएको व्यवहार तुलना गर्न योग्य छ । खासगरी नेपालमा पछिल्लोपटक भारतले लागू गरेको नाकाबन्दीका समयमा भारतसँग आत्मसमर्पण नगरेर भारतसँग नझुक्ने क्रियाकलाप केपी ओलीले देखाएका थिए, यसको सर्वत्र समर्थन भयो र उनले एउटा देशभक्तको सम्मान पनि प्राप्त गरेका थिए । यसपटकका तीनै तहको निर्वाचनमा ओलीजीले उनीप्रतिको सम्मानलाई भरपूर प्रयोग पनि गरे । यो सबै कुराको जानकारी अरूलाई भन्दा उनैलाई बढी हुनुपर्ने हो । तर यसपटक प्रधानमन्त्री भएपछि उनी किन लर्खराउन थाले ? उनको त्यो देशभक्ति किन धर्मराउन थाल्यो ? यी र यस्तै यावत् प्रश्न अहिले नेपालको राजनीतिमा उठ्ने गरेका छन् । मोदीको फकाउने र लोभ्याउने कूटनीति खासगरी केपी ओली पछिल्लोपटक प्रधानमन्त्री भएको बेला नाकाबन्दीको समयमा भारतको मोदी सरकारले ओलीमाथि धम्क्याउने र तर्साउने कूटनीतिको प्रयोग गरेको देखिन्छ । नेपाली राजनीतिमा लम्पसारवादका प्रणेता नै मानिने पुष्पकमल दाहालमाथि यस प्रकारको कूटनीति प्रयोग गर्दा भारतले धेरै फाइदा उठाउन सफल भएको अनुभवलाई मोदीले ओलीमाथि पनि लागू गर्ने चेष्टा गरेको पाइन्छ । तर नतिजा अलि भिन्न निस्कियो । ओली यसबाट झन् चिढिए । धम्क्याउने र तर्साउने कूटनीतिले काम गरेन । प्रदेश र केन्द्र दुवै तहको निर्वाचनमा कथित वाम गठबन्धनले अप्रत्यासित जित हासिल गरेको र ओली पुनः प्रधानमन्त्री हुने कुरा निश्चितै जस्तो भइसकेपछि मोदीले आफ्नो कूटनीतिमा सचेत किसिमले फेरबदल गरेजस्तो देखिन्छ । यसको स्पष्ट संकेत खासगरी मोदीका तीनवटा कदमबाट राम्रोसँग बुझ्न सकिन्थ्यो । पहिलो केपी ओली संसदीय दलको नेतामा विधिवत् निर्वाचित नै नभई मोदीले भावी प्रधानमन्त्रीको रूपमा बधाइ दिएका थिए र आफू ओलीलाई प्रधानमन्त्री बनेको हेर्न र मिलेर काम गर्न आतुर भएको अभिव्यक्ति दिएका थिए । दोस्रो त्यसभन्दा अघि बढेर उनले आफ्नो विदेशमन्त्रीलाई सबै कूटनीतिक मर्यादालाई मिचेर ओलीलाई नै केन्द्रबिन्दु बनाएर नेपाल भ्रमणमा पठाए र विशेषगरी ओलीसँग लामो गोप्य भेट गरेर उनी भारत फर्किन् । यो वातावरण मिलाउन भारतीय राजदूत मञ्जीवसिंह पुरीले अनौपचारिक र च्यानल २ को प्रयोग गरेका थिए भन्ने चर्चा पनि राजनीतिक वृत्तमा चलेको थियो । तेस्रो विपरीत ध्रुवमा रहेका राजपा र संघीय समाजवादी फोरमलाई ओली सरकारको समर्थनमा भोट हाल्ने अवस्थामा ल्याउने काममा मोदीको महत्वपूर्ण भूमिका छ। यसमा एउटा थप अनौठो विषय के छ भने विपरीत ध्रुवमा लामो समयसम्म उभिएका, एकअर्कालाई निषेध गर्दै आएका, आफ्नो हत्याको षड्यन्त्र गरेको भनेर आरोपित र एमालेलाई मधेस पस्नै नदिने वाचा गरेर विरोधमा उत्रिएका मधेसकेन्द्रित दलबीचको यो नयाँ प्रेम सम्बन्ध अर्को उदेकको विषय बनेको छ । यी दुवैलाई नजिक्याउन मोदी सरकारले भूमिका खेलेको हुन सक्ने जोकसैले पनि लख काट्न सक्छ । मोदीले मधेसकेन्द्रित दलहरूलाई समेत ओलीसँग जोडाउन सक्रिय देखिनुलाई अर्को महत्वपूर्ण कडीका रूपमा हेरिँदै छ। भारतीय प्रधानमन्त्री मोदीको धम्क्याउने र तर्साउने कूटनीतिबाट भड्किएका वा टाढिएका ओली फकाउने र लोभ्याउने कूटनीतिबाट भने निकै प्रभावित र आकर्षित भएको प्रस्ट देखिन्छ । यसले विगतमा भारत भ्रमणका दौरान विगतका अन्य प्रधानमन्त्रीहरूले गरेजस्तै भारत सरकारसँग थप असमान सम्झौताहरूमा हस्ताक्षर हुन सक्ने, नेपाली जलस्रोतमा भारतको थप नियन्त्रण कायम हुन सक्ने भारतको सबै क्षेत्रमा हस्तक्षेपमा वृद्धि हुने घटना हुने त होइनन् ? नयाँ दलालको खोजी साम्राज्यवादी र विस्तारवादीहरूले आफूले सिर्जना गरेका दलालमार्फत अर्ध वा नवऔपनिवेशिक राष्ट्रहरूमा गरिने हस्तक्षेपलाई कार्यान्वयन गर्ने गर्छन् । जबसम्म त्यस प्रकारका दलाल पार्टीहरू र तिनका नेताहरूले यो प्रक्रियालाई निरन्तरता दिइरहन सक्ने क्षमता राख्छन् सबै कुरा ठीक ठाक चल्छ । तर ती दलालहरू नै र तिनका नेताहरू नै आफ्नो समाजमा बद्नाम हुन्छन्, जनताबाट तिरस्कृत हुन पुग्छन्, त्यो बेला उनीहरूले आफ्नो शासन लम्ब्याउने ठूलो कठिनाइको सामना गर्नुपर्ने अवस्था पैदा हुन्छ । त्यस अवस्थामा ती पुराना दलालहरूलाई परित्याग गरेर नयाँ दलालहरूको खोजी गर्ने गर्छन् । जब तुलनात्मक किसिमले सक्षम र जनतालाई नयाँ ढंगले भ्रम पैदा गर्न सफल शक्तिहरूलाई र पात्रहरू फेला पर्छन् वा पैदा हुन्छन्, अनि त के चाहियो र ? उनीहरूले पुरानै काम लिइसकेका र विश्वास पात्र नै किन नहोऊन्, तिनलाई किनारा लगाइदिएर नयाँ तर सक्षम दलाललाई अगाडि बढाउने गर्छन् । त्यसको निमित्त ती नयाँ पार्टी र नेतालाई फकाउन, आफ्नो बनाउन जुनसुकै इज्जत, प्रतिष्ठा दिन, धनदौलत, पदप्रतिष्ठा सबै चिजको प्रयोग गर्न तयार हुन्छन् । उनीहरू यसमा कुनै पनि कसर बाँकी राख्दैनन् । यो उनीहरूको सर्वत्र लागू गरिने कूटनीतिक नियमजस्तै हो । नेपाल यसको अपवाद हुन सक्दैन । यतिखेर नेपालको राजनीतिमा जे देखा परिरहेको छ, यो तिनै विदशी शक्तिहरूद्वारा अन्तर्राष्ट्रिय रूपमा अपनाइने गरेको प्रक्रियाको नेपाली आयाम मात्र हो । दोस्रोपटक प्रधानमन्त्री बनेका ओलीजीको धुमधाम स्वागतको तयारीमा लागेको नयाँदिल्लीको उनै ओलीजीको पहिलो प्रधानमन्त्रीत्वको पहिलो कार्यकालमा भएको व्यवहार तुलना गर्न योग्य छ । उनको त्यो भारत भ्रमण औपचारिकरूपमा मन नलागी नलागी सफल भएको भनिए पनि एक प्रकारले असफल भएको थियो भन्नु अत्युक्ति नहोला । एउटा सरकार प्रमुखको औपचारिक भ्रमणको अन्त्यमा सफल वा सुखद् सन्देश दिनका लागि मात्र भए पनि एउटा संयुक्त विज्ञप्ति जारी गर्ने प्रचलन हुन्छ । केही अपवाद छोडेर सामान्यतया यस प्रकारको संयुक्त विज्ञप्ति भ्रमणको अन्त्यमा जारी गरिएकै हुन्छ । ओलीको प्रथम भ्रमणको अन्त्यमा यस प्रकारको संयुक्त विज्ञप्तिसमेत जारी गर्ने स्थिति रहेन र त्यो भ्रमण संयुक्त विज्ञप्तिबिनाकै भ्रमण हुन पुगेको थियो । भारत सरकारको यो नजरिया, ओलीप्रति समग्र मूल्यांकनमा भएको यो १८० डिग्रीको अन्तर स्वाभाविक रूपमा पैदा भएको भन्ने अर्थ निकाल्नु अति भोलाभालापन वा बालपन हुनेछ । यसको वास्तविक अर्थ यो विदेश भ्रमणका दौरान र त्यसपछिका घटनाक्रमले अझ स्पष्ट पार्नेछन्, त्यसबेला सामान्य अबोध मानिसलाई पनि स्पष्ट हुनेछ ।"
युरोपियन युनियनको नेपाल मिसन !,"क्रमशः सङ्लिँदै गइरहेको नेपालको अवस्थालाई फेरि धमिलो पार्ने प्रयास हुन थालेको छ । युरोपियन युनियन निर्वाचन पर्यवेक्षण समूहको प्रतिवेदनले नेपालको आर्थिक विकासतर्फको यात्रालाई प्रभावित पार्न सक्ने गम्भीर शंका उत्पन्न गरेको छ । अन्तर्राष्ट्रिय कानुनअनुसार प्रस्ट छ नेपाललाई स्वतन्त्र राष्ट्रको हैसियतले आफ्नो संविधान बनाउने, त्यस संविधानमा कस्तो राजनीतिक व्यवस्था स्थापित गर्ने र राज्यको ढाँचा कस्तो बनाउने जस्ता कुरा आफुूखुसी निर्णय गर्ने निर्बाध अधिकार छ । नेपालले यस्तो अधिकारको प्रयोग गर्दा कुनै राष्ट्र वा अन्तर्राष्ट्रिय संस्थाले हस्तक्षेप गर्न सक्तैन । सन् १९३३ को राज्यहरूको अधिकार र कर्तव्यसम्बन्धी मोन्टिभिडियो महासन्धिको धारा ४ तथा ५ ले कुनै पनि राष्ट्रले अर्को राष्ट्रको आन्तरिक मामिलामा कुनै किसिमको हस्तक्षेप गर्नु हुँदैन भनी स्पष्ट उल्लेख गरेको छ । यस महासन्धिले भनेको छ, हरेक राष्ट्र अन्तर्राष्ट्रिय कानुनका आँखामा एउटा अन्तर्राष्ट्रिय व्यक्ति हो र उसको अस्तित्व अन्य राष्ट्रको मान्यतामा निर्भर छैनहुँदैन । साथसाथै यस महासन्धिले अन्तर्राष्ट्रिय कानुनको दृष्टिमा प्रत्येक राष्ट्र समान रूपमा सार्वभौम राष्ट्र हुने उल्लेख पनि गरेको छ । मोन्टेभिडियो महासन्धि राष्ट्रहरूबीचको सम्बन्धलाई परिभाषित गर्ने प्रथाजनित अन्तर्राष्ट्रिय कानुन हो । अन्तर्राष्ट्रिय कानुनको आधारभूत सिद्धान्त के हो भने प्रत्येक राष्ट्र आफ्नो घरेलु मामिलाका व्यवस्थापन गर्न स्वतन्त्र हुन्छन् र उनीहरू अरूको हस्तक्षेपबाट मुक्त पनि हुन्छन् । कुनै एक वा अनेक राष्ट्रको तर्फबाट अर्को राष्ट्रमा हस्तक्षेप गर्ने व्यवस्था अन्तर्राष्ट्रिय कानुनको आधारभूत सिद्धान्त (युस कगेन्स) हो । यसलाई अनिवार्य एवं बाध्यात्मक रूपमा पालना गर्नु अन्तर्राष्ट्रिय समुदायका प्रत्येक सदस्यको कर्तव्य हो । यस कर्तव्यबाट कुनै राष्ट्र वा अन्तर्राष्ट्रिय संस्था वा निकाय उन्मुक्त छैन राष्ट्रसंघसमेत यसका अपवाद हुन् । युरोपियन युनियन वा यसका कुनै अवयवसमेत यसबाट उन्मुक्त छैनन् । अतः नेपालको सार्वभौम निकाय संविधानसभाबाट निर्मित भई यसका ९० प्रतिशतभन्दा अधिक सदस्यहरूले निर्माण गरेको संविधानमा रहेका व्यवस्थालाई राख्नुपर्ने वा फ्याँक्नुपर्ने भनी निर्वाचन प्रतिवेदनमा सुझाव दिने युरोपियन युनियनको धृष्टता सन् १९३३ को मोन्टिभिडियो महासन्धिको व्यवस्था र त्यसमा अन्तर्निहित मान्यताको विरोधमा रहेको छ । नेपाल एउटा सार्वभौम र स्वतन्त्र देश हो । उसलाई आफ्नो राजनीतिक व्यवस्था र आफ्नो देशको संविधान आफैं बनाउने अधिकार छ । तसर्थ युरोपियन युनियनले नेपालको आमन्त्रित गुरु बन्ने प्रयास गर्नु नेपालीको हित विरुद्धमा त छ नै, यो आचरण अन्तर्राष्ट्रिय कानुन र प्रचलनको समेत विरुद्धमा छ । दोस्रो विश्वयुद्धपछि अनेकौं देशहरू उपनिवेशबाट स्वतन्त्र भए तर पनि पूर्व साम्राज्यवादी शासकहरूबाट ती देशका आन्तरिक मामिलामा हस्तक्षेप हुन छोडेन । स्वतन्त्र हैसियतसहित आफ्नो राज्यको व्यवस्थापन गर्न पाउने आत्मनिर्णयको अधिकार को अधिक प्रचलन गर्न पाउने व्यवस्था अन्तर्राष्ट्रिय कानुनमा सुदृढ गर्नुपर्ने आवश्यकता टड्कारो थियो । संयुक्त राष्ट्रसंघको बडापत्रको धारा २ ले गरेको आधारभूत सिद्धान्तअनुसार प्रत्येक सानाठूला राष्ट्रको स्वतन्त्रताको संरक्षण हुने वातावरण निर्माण गर्न सन् १९६५ मा कुनै राष्ट्रका आन्तरिक मामिलामा अरू राष्ट्रको हस्तक्षेप अस्वीकार्य हुने घोषणापत्र राष्ट्रसंघको महासन्धिबाट पारित भयो । यस घोषणापत्रले हरेक राष्ट्रलाई आफूले चाहेजस्तो सामाजिक, राजनीतिक, प्रशासकीय, आर्थिक ढाँचा निर्माण गर्ने पूर्ण स्वतन्त्रता छ भन्ने सिद्धान्त ग्रहण गर्दै त्यसविरुद्ध कुनै राष्ट्रले कुनै किसिमको हस्तक्षेप गर्न नहुने सिद्धान्तसमेत ग्रहण गर्यो । फेरि १९७० मा महासभाले राष्ट्रहरूका बीचमा मित्रतापूर्ण सम्बन्ध र पारस्परिक सम्बन्ध प्रवर्धन गर्ने सिद्धान्त को घोषणापत्र जारी गर्यो । यस घोषणापत्रको सिद्धान्त नं १ ले अर्काको आन्तरिक मामिलामा हस्तक्षेप नगर्ने कर्तव्य निर्धारण गर्यो । नेपाल एउटा सार्वभौम र स्वतन्त्र देश हो । उसलाई आफ्नो राजनीतिक व्यवस्था र आफ्नो देशको संविधान आफैं बनाउने अधिकार छ । तसर्थ युरोपियन युनियनले नेपालको आमन्त्रित गुरु बन्ने प्रयास गर्नु नेपालीको हितविरुद्धमा त छ नै, यो आचरण अन्तर्राष्ट्रिय कानुन र प्रचलनको समेत विरुद्धमा छ । संयुक्त राष्ट्रको बडापत्र र यसका वरिपरि विकास भएका अन्तर्राष्ट्रिय कानुनका सिद्धान्तहरू, व्यवहारहरू र यी कानुनका आधारमा अन्तर्राष्ट्रिय न्यायालयका निकारागुवाविरुद्ध संयुक्त राज्य अमेरिकाको मुद्दा (१९८१) मा प्रतिपादित सिद्धान्तमा केही प्रावधान छन् । पहिलो प्रत्येक राष्ट्र अर्को राष्ट्रसँग सार्वभौम सत्ता र राजनीतिक स्वतन्त्रताका दृष्टिकोणबाट समान तहमा रहन्छ । दोस्रो कुनै पनि राष्ट्रको राष्ट्रिय सार्वभौम सत्ता र राजनीतिक स्वतन्त्रता अक्षुण्ण वा हस्तक्षेपविहीन रहन्छ र तेस्रो प्रत्येक राष्ट्रले अर्को राष्ट्रको राष्ट्रिय सार्वभौम सत्ता र राजनीतिक स्वतन्त्रताको पूर्ण सम्मान गर्नु त्यसको कर्तव्य हुन्छ भन्ने कुरा निर्विवाद रूपमा स्थापित गरेको छ । यस सन्दर्भ र पृष्ठभूमिमा नेपालको संविधानमा गरिएको जनसंख्याका प्रत्येक भाषिक तथा सांस्कृतिक एवं धार्मिक समूहको उनीहरूको जनसंख्याको अनुपातमा समानुपातिक समावेशीकरण को व्यवस्था गरिएकोमा आपत्ति जनाउँदै ती समूहमध्ये कुनै एक समूहको समावेशीकरण खारेज गर्नुपर्ने युरोपियन युनियन निर्वाचन पर्यवेक्षण मिसन को कथित सुझाव अन्तर्राष्ट्रिय कानुनविरुद्ध रहेको विषयमा धेरै बहस गरिरहनुपर्ने आवश्यकता छैन । यस प्रतिवेदनले नेपालको राष्ट्रिय सार्वभौमसत्ताको अवमूल्यन गरेको छ र यसले नेपालको राजनीतिक स्वतन्त्रतामाथि दखल दिएको छ । यस सुझावले नेपालको राष्ट्रिय एकता, सामाजिक सद्भाव र राष्ट्रिय अखण्डताविरुद्ध चुनौती सिर्जना गर्ने र नेपाली समाजको शान्ति र स्थायित्वमाथि समेत घात गर्ने कार्य गरेको छ । युरोपियन युनियन निर्वाचन पर्यवेक्षण मिसन को नेपालको संविधानप्रतिको टिप्पणी र कथित सुझाव पूर्वाग्रहपूर्ण रहेको छ । यस तर्कलाई पुष्टि गर्ने अनेकौं प्रमाणहरू छन् । जस्तै नेपालको संविधान जारी भएपछि त्यसलाई शान्ति प्रक्रियाको एउटा महत्वपूर्ण कोसेढुंगाको रूपमा स्वीकार नगरी भारतीय प्रधानमन्त्रीको युरोप भ्रमणताका (२०१५) युरोपियन युनियनले प्रधानमन्त्री मोदीसँग संयुक्त विज्ञप्ति जारी गरी नेपालले संविधान संशोधन गर्नुपर्ने दबाब निर्माण गरेको थियो । नेपालको तराईमा विखण्डनकारी गतिविधि गरिरहेको शक्तिलाई घुमाइफिराई समर्थन गर्ने र त्यस्ता समूहमा संलग्न व्यक्तिलाई युरोपियन युनियन सम्बद्ध व्यक्तिहरूसँग भेटघाट गराउने कार्यसमेत भई आएका छन् । यी घटनाले के स्थापित गरेका छन् भने युरोपियन युनियनको नेपालको संविधानप्रति सकारात्मक दृष्टिकोण छैन । युरोपियन युनियनको दृष्टिकोणमा दोहोरो चरित्र (डबल स्ट्यान्डर्ड) स्पष्ट रूपमा रहेको छ । राष्ट्रबाट फुट्ने वा विद्रोह गर्ने शक्तिलाई अन्तर्राष्ट्रिय कानुनले त्यस देशबाट छुट्टिने गरी आत्मनिर्णयको अधिकार प्राप्त छ भने स्पेनबाट छुट्टिन चाहने क्यातालोनियाको त्यो अधिकार छ भनी युरोपियन युनियनले किन पारित गरेन ? तराईमा राज्यविरोधी गतिविधि गरिरहेका व्यक्तिहरूको मानव अधिकार युरापियन युनियनको सरोकारको विषय हो भने क्यातालोनियाकोे स्वतन्त्रताको माग गरिरहेका त्यसका नेताविरुद्ध किन युरोपभरि वारेन्ट जारी गरियो र जर्मनीबाट पक्राउ गरी स्पेन लगियो ? क्यातालोनियाको विवादबाट के स्थापित भइसकेको छ भने युरोपियन युनियन नेपालमा मानव अधिकारका नाममा राष्ट्रको विखण्डनमा संलग्न भएकाहरूलाई सहयोग गरिरहेको छ । उसको चाहना नेपालमा आन्दोलनरत भनिएका कुनै व्यक्तिको मानव अधिकार होइन, ऊ नेपालमा कुनै खास रणनीतिक खेल खेलिरहेको छ । उसका गतिविधि नेपाली जनता र राष्ट्र हितविरोधी छन् । यस तर्कलाई पुष्टि गर्न विगतका केही सन्देशहरूलाई तथ्यका रूपमा उठाउनु आवश्यक छ । विगतमा केही युरोपियन देशका राजदूतले नेपालमा धर्म परिवर्तन गर्ने अधिकारसहितको संविधान जारी गर्न दबाब दिएको तथ्य हाम्रो सम्झनामा अहिले पनि ताजै छ । पहिलो संविधानसभालाई जातीयताका आधारमा विभाजित गरी नेपालको संघीयतालाई जातीय संघीयतामा निर्माण गर्न यसले प्रत्यक्ष वा परोक्ष रूपमा खेलेको भूमिकाका बारेमा पनि हाम्रा सम्झना यथावत् छन् । पहिलो संविधानसभाबाट योजना बनाइएअनुरूप जातीय संघीयताको निर्माण गर्न नसकेपछि संविधानसभाको विघटन गराउन गैरसरकारी संस्थाहरूमार्फत खेलिएका भूमिकाको स्मरण पनि हाम्रो अगाडि ताजै छन् । संविधानसभा खारेज भएपछि तत्कालीन प्रधानमन्त्री बाबुराम भट्टराईले परिवर्तनकारी शक्ति (माओवादी र मधेसी पार्टीहरू) को दुईतिहाइ बहुमत प्राप्त गरी पहिचानसहितको संघीयता निर्माण गर्ने घोषणा पनि हाम्रा स्मरणमा ताजै छन् । नेपालस्थित विदेशी मिसनका प्रमुखहरूको पटकपटक बैठक बसी नेपालले कस्तो संविधान बनाउनुपर्छ भनी दबाब निर्माण गर्ने प्रयास गरेका घटना पनि ताजै छन् । यी सबै खेल हुँदाहुँदै पनि संविधान आम नेपाली जनताका पक्षमा निर्माण भएपछि संविधानलाई सही ढंगबाट कार्यान्वयन हुन नदिन अनेक परिपञ्च भइरहेका छन् । संविधानलाई आगो लगाउनेहरूका पक्षमा अन्तर्राष्ट्रिय जनमत तयार पार्ने योजनाअनुरूप केही अन्तर्राष्ट्रिय गैरसरकारी संस्थाले नेपालमा मानव अधिकारको उल्लंघन भयावह रूपमा भइरहेको अनगिन्ती प्रतिवेदन लेखेका छन् । खासगरी खसआर्य जाति र हिन्दु धर्मविरुद्ध विषवमन गरी प्रतिवेदनहरू तयार पारिएका छन् । ती प्रतिवेदन र लेखहरू हेर्दा नेपालमा कतै आमहत्याको तहमा जातीय द्वन्द्वको योजना त बनिरहेको छैन भनी शंका गर्नुपर्ने अवस्था सिर्जना गरिएको छ । मधेसलाई आधार बनाएर बहुराष्ट्र को अवधारणा प्रक्षेपण गरिएको छ र त्यसमा संलग्न व्यक्तिहरूलाई गैरसरकारी संस्थालाई अनुदान दिइएको बहानामा राष्ट्र विखण्डनका लागि अनेकौं विदेशी गैरसकारी संस्थाहरूले लगानी गरेका छन् । सन् २०१६ मा मात्र नेपालको पूर्वीक्षेत्रमा यस्ता संस्थाको २३ अर्ब रुपैयाँ लगानी भएको देखिन्छ । यी सबै षड्यन्त्र हुँदाहुँदै पनि राजनीतिक संक्रमण पार गर्दै नेपाली राजनीतिले भविष्यको सहज बाटो समात्ने प्रयास गरिरहेको छ । तर षड्यन्त्रका खेलहरू फरक अनुहारमा देखा परिरहेका छन् । जस्तै संविधानको परिकल्पना एवं मर्मअनुसार पहिलो प्रतिनिधिसभाको निर्वाचन सम्पन्न भई त्यसले निर्माण गरेको कानुनअनुसार प्रदेशसभा र स्थानीय तहको निर्वाचन गर्नुपर्ने थियो । विगतको ओली सरकारले समयमा निर्वाचन गर्ने तयारी गरेको थाह हुनासाथ अनेक हत्कण्डा प्रयोग गरी सो सरकारलाई अपदस्थ गरियो र प्रतिनिधिसभा र प्रदेशसभाको निर्वाचन तुहाउने नियोजित खेलअनुसार पहिला स्थानीय तहको निर्वाचन गराइयो । यो जनतालाई खेलाउने नियतबाट गरिएको षड्यन्त्र थियो । त्यो निर्वाचन पनि चरणचरणमा गरियो । नेपाली जनतालाई योजनाबद्ध ं्गबाट विभाजित गरियो । स्थानीय तहको परिणाम हेरेपछि निर्वाचन नगर्ने योजनाहरू अनेक ढंगले बनाइयो । जस्तै प्रतिनिधिसभाको निर्वाचन पर सारी अनिश्चित बनाउने योजनाअनुसार सर्वोच्चमा रिट दायर गरियो, तर विभिन्न कारणले त्यसो गर्न सम्भव भएन । त्यसपछि अशान्तिपूर्ण वातावरणमा निर्वाचन गरिएको देखाउन बम विस्फोटका घटना गराइयो । सर्वसाधारण जनतालाई आतंकित बनाई निर्वाचन स्थगित गर्ने योजना पनि सफल हुन सकेन । त्यसपछि प्रतिनिधिसभाको समानुपातिकतर्फको परिणाम राष्ट्रियसभाको निर्वाचन सम्पन्न नभई घोषणा गर्न नमिल्ने बखेडा सिर्जना गरी जनताको जनादेशको अनादर गर्दै दुई महिनासम्म सरकार बन्न नदिई वाम गठबन्धन फुटाउने प्रयास गरियो । नयाँ निर्वाचित सरकारबाट नियुक्त हुनुपर्ने प्रदेश प्रमुखहरूको नियुक्ति कामचलाउ सरकारबाट गरी राष्ट्रियसभामा तीनजना मनोनीतको सिफारिस गरी राष्ट्रपतिलाई विवादमा ल्याउने प्रयास भयो । त्यति हुँदाहुँदै पनि सरकारको गठन भयो तर सरकारलाई आतंकित बनाउने योजना सुरु भयो । एकजना पूर्व प्रधानमन्त्रीले अप्रत्यासित ढंगबाट भने संविधान संशोधन भएन भने देशमा अनिष्ट हुन्छ । राष्ट्रपतिको शपथ गर्ने दिन प्रधानन्यायाधीशको धेरै पहिला पदावधि समाप्त भएको पत्र जारी भयो । त्यसपूर्व एकजना मधेसी नेताले मधेस नेपालबाट छुट्टिन्छ भन्ने घोषणा गरे । त्यसपछि कुनै एकजना महिला नेतृले गाई काट्न पाउने कानुन निर्माणको प्रस्ताव गरेको हल्ला निर्माण गरियो । त्यसपछि युरोपियन युनियन निर्वाचन पर्यवेक्षण मिसनको नेपालको संविधानबाट एउटा समूहलाई समानुपातिक प्रतिनिधित्वबाट विमुख गर्नुपर्ने प्रतिवेदन प्रकाशित भयो । यो प्रतिवेदन नेपालको आन्तरिक मामिलामा हस्तक्षेप त हो नै, यसले केही गम्भीर विरोधाभासपूर्ण अभिव्यक्ति समावेश गरेबाट पूर्वाग्रही एवं नियोजित रूपमा तयार पारिएको प्रस्ट हुन्छ । जस्तै प्रतिवेदनको एक्जुकेटिभ समरी को अनुच्छेद ९ (पृष्ठ ५) मा निर्वाचन सक्षम र निष्पक्ष ढंगबाट भएको निष्कर्ष निकाले पनि लगत्तै सोही अनुच्छेदमा निर्वाचन पारदर्शी नभएको उल्लेख छ । सोही अनुच्छेदमा निर्वाचन आयोगले समालोचनात्मक सूचना प्रक्षेपण गर्न नसकेको भनिएको छ तर आयोगले सम्पूर्ण तयारीका साथ निर्वाचन सम्पन्न गरेको कुरा उल्लेख गरेको छ । यस्ता अनेकौं विरोधाभासपूर्ण सूचनाहरू राखेबाट प्रतिवेदन नियोजित रूपमा निर्वाचनविरोधी अवधारणा प्रस्तुत गर्ने योजनाबाट प्रभावित भएको स्पष्ट देखिन्छ । पृष्ठ ७ को पहिलो अनुच्छेदमा अपमानपूर्ण तथा ठाडो भाषामा रिमुभ दि खसआर्य फ्रम दि ग्रुप्स इन्कुल्डेड (खसआर्यलाई समावेश समूहबाट हटाऊ) भनी सरकारलाई सुझाव दिएको छ । त्यसपछि पृष्ठ १३ अनुच्छेद २ मा १४ प्रतिशत जनसंख्या भएका क्रिस्चियनलाई समावेश गरिएको छैन भनी उल्लेख गरिएको छ । यसबाट के स्थापित हुन्छ भने निर्वाचन पर्यवेक्षणको अन्तर्राष्ट्रिय मापदण्डको पर्यवेक्षकहरूले द्वन्द्व र क्लेष बढाउने गरी प्रतिवेदन दिनु हुँदैन भन्ने नियमलाई उल्लंघन गरेको छ । यस प्रतिवेदनबाट के देखिन्छ भने यसमा प्रयोग भएको भाषा मर्यादापूर्ण छैन । हचुवामा लेखेको छ । पूर्वाग्रहपूर्ण छ र क्लेष फैलाउने खालको छ । यस्ता प्रतिवेदनलाई सरकारले आत्मसात गर्न सक्तैनहुँदैन । युरोपियन युनियन युरोपियन देशहरूको संस्था हो र नेपाल यसको सदस्य होइन । तसर्थ युरोपियन देशहरूसँग नेपालको सम्बन्धमा यसले गम्भीर समस्या सिर्जना गर्न सक्तछ । प्रतिवेदनको अभीष्ट निर्वाचनसँग मात्र सीमित छैन । युरोपियन युनियनलाई नेपालको वर्तमान संविधान र निर्वाचन अनि नेपालका विखण्डनकारीहरूको मानव अधिकारप्रति यति धेरै चासो किन छ त ? जबकि क्यातालोनियाकोे घटनाप्रति यो पूर्णरूपमा स्पेनसँग हातेमालो गरिरहेको छ ? युरोपियन युनियनका केही रणनीतिक उद्देश्य छन् । चीनका बढ्दो आर्थिक विकास र उसको अन्तर्राष्ट्रिय प्रभावप्रति युरोप सतर्क छ र चीनलाई अनुगमन गर्न युरोपलाई कमजोर नेपाल चाहिन्छ । कमजोर नेपाल यसको राष्ट्रिय एकतालाई भत्काएर निर्माण गर्न सकिन्छ । भारत र चीनबीचको कुूटनीतिक सम्बन्धले तिब्बतीहरूलाई भारतमा प्राप्त छुट अब समाप्त भएको छ । भारतसँग पौंठेजोरी गर्न युरोपलाई सम्भव छैन । कमजोर, अराजक र स्थायित्व नभएको नेपाल तिब्बत विद्रोहीका लागि राम्रो सुरक्षा स्थल हुन सक्छ । युरोपियन क्रिस्चियन संस्थाहरूका लागि भारत र नेपालमा हिन्दु र बौद्ध धर्मविरोधी गतिविधिको केन्द्र नेपाललाई बनाउन सकिन्छ । आउने दिनमा नेपाललाई अन्तर्राष्ट्रिय कानुनको गलत व्याख्याको जालोमा फसाउने खेल हुन सक्ने सम्भावनाप्रति सचेत हुनुपर्छ । मधेसको विखण्डनको एजेन्डा युरोपियनहरूको बार्गेनिङको बिन्दु बनाउने खेल हुन सक्छ । नेपालका राजनीतिक दलहरू र कर्मचारीतन्त्रले अहिले पनि यसलाई गम्भीर रूपमा बुझ्न र हेर्न सकिरहेका छैनन् । उनीहरूले वक्तव्य जारी गरी यसलाई बिर्सने खतरा टड्कारो छ । सचेत नागरिकले दबाब निर्माण गरी यस्ता विखण्डनकारी खेल रोक्न सक्नुपर्छ ।"
विकास भनेकै सडक विस्तार हो ?,"सडक विस्तारका नाममा राजधानी काठमाडौंमा मात्रै नभई देशका अन्य सहरमा पनि नागरिकका घर भत्किएका, जग्गा गुमेका प्रशस्त घटना छन् । काठमाडौं उपत्यकाको सडक विस्तार, फास्ट ट्र्याक, बाहिरी चक्रपथ निर्माणमा पीडितले गरेको प्रदर्शनमाथि प्रहरीले पानीको फोहोरा र अ श्रुग्यास प्रहार गरेको छ । सामाजिक सञ्जाल र मिडियामा आएका तस्बिरले प्रहरीले आवश्यकताभन्दा बढी बल प्रयोग गरेको जस्तो देखिन्छ । यद्यपि घटनाको प्रकृति कस्तो थियो र कुन मात्रामा बल प्रयोग गर्न आवश्यक थियो वा थिएन भन्ने अनुसन्धान हुन आवश्यक छ । सडक विस्तारलाई नेवा विस्थापन गुरुयोजना नामकरण गरेर असन्तुष्टि पोख्नेहरूको मागलाई नजरअन्दाज गर्नु हुँदैन । बल प्रयोग गरेर नभई संवादबाट समस्याको समाधान खोज्नुपर्छ । जात र धार्मका आधारमा नेपाली जनतालाई विभाजन गर्न प्रयासरत देशीविदेशी शक्तिकेन्द्रलाई सहज हुने गरी द्वन्द्वको वीजारोपण गर्नु हुँदैन । काठमाडौंमा मात्र नभई नेपालभरि नै आफूले जग्गा दाइजोमा पाएको, जन्मिँदै सँगै लिएर आएको र सरकारले कुनै हालतमा प्रयोग गर्नै सक्दैन भन्ने एउटा जमात छ । यो जमातले सरकारले राष्ट्रिय हितका लागि कुनै योजना बनाउन वा सडक विस्तार गर्न जनताको जग्गा प्रयोग गर्न पाउँछ, तर मापदण्ड बनाएर जनताको सम्पत्तिको उचित क्षतिपूर्ति भने दिनुपर्छ भन्ने आत्मासात गर्नैपर्छ । यद्यपि क्षतिपूर्ति घरजग्गा दलालले तोकेको भाउमा नभई सरकारले वैज्ञानिक तरिकाले निर्धारण गर्नुपर्छ । साथै क्षतिपूर्ति दिँदा पनि अटेर गर्ने जनतालाई भने सरकारले बल प्रयोग गरेर भए पनि राष्ट्रहितको योजना बनाउनुपर्छ । यद्यपि कुनै पनि योजना बनाउँदा कम क्षति हुने ठाउँ चुनिनुपर्छ, ५० वर्षपछिको परिस्थिति आकलन गरेर बनाउनुपर्छ । अर्को एउटा जमातले सडक विस्तारमा आफ्नो घर भत्केकोमा विरोध गर्नेलाई विकासविरोधीको ट्याग लगाउने गरेको पाइन्छ । यो जमातसँगै बर्सेनि सडक विस्तारको योजना बनाउने पटमूर्ख शासक र योजनाकारलाई अन्य वैकल्पिक बाटो र नयाँ ठाउँमा बस्ती नबसाएको खण्डमा अहिले बढाइएको सडक पाँच वर्षपछि फेरि साँघुरो हुन्छ भन्ने हेक्का राखेका छैनन् । सडक चौडा बनाउनु मात्रै विकास भन्ने भ्रममा रहेका शासक र योजनाकारलाई नयाँ ठाउँमा आधुनिक, स्मार्ट सिटी बनाउनुपर्छ भन्ने ज्ञान कसले दिने ? सडक विस्तारका नाममा सयौं वर्षअघि बनेका ऐतिहासिक घर, सम्पदा, मठमन्दिर भत्काउनुलाई भौतिक विकास भनिँदैन भन्ने तत्वबोध कसले गराइदिने ? विकसित देशहरूमा पुराना बस्ती भत्काइँदैन र नयाँ ठाउँमा आधुनिक बस्ती बनाइन्छ भन्ने शासकलाई कसले सुनाइदिने ? सवारी साधन बनाउने कम्पनी र धनाढ्य उपभोक्तालाई ध्यानमा राखेर मात्रै कमिसनको खेलमा सडक विस्तार गरिँदै छैन भन्ने प्रत्याभूति सरकारले नागरिकलाई दिनुपर्छ । सरकारसँग आफ्ना माग शान्तिपूर्ण ढंगले राख्न पाइन्छ, पाउनुपर्छ तर आफ्नो अधिकारको माग राख्दै गर्दा अरूको अधिकारको हनन हुनु हँुदैन भन्ने ख्याल प्रदर्शनकारीले पनि राख्नैपर्छ । अर्थात् बन्द र हडताल गर्ने, हिंसामा उत्रिने, सडक अवरुद्ध गर्ने, सार्वजनिक सम्पत्ति तोडफोड गर्नेलगायतका क्रियाकलाप कुनै पनि बहानामा कसैले पनि गर्न पाउँदैन । यस्तो अवस्थामा प्रहरीले पानीको फोहोरा र अ श्रुग्यास हान्ने, लाठीचार्ज गर्ने अनि जनधनको धेरै क्षति हुने भीड अनियन्त्रित भएको अवस्थामा गोली हानेर परिस्थिति नियन्त्रणमा पनि लिनुपर्ने हुन सक्छ । साथै भविष्यका लागि नजिर बन्ने गरी आफ्नो अधिकार प्राप्तिका नाममा कानुनविपरीत क्रियाकलाप गर्नेहरूलाई पक्राउ गरेर हदैसम्म दण्डजरिबाना गर्नुपर्छ । सडक विस्तारका नाममा ऐतिहासिक, धार्मिक तथा सांस्कृतिक सम्पदाको पहिचानमा क्षति पुर्याउनु हँुदैन । घर नियमअनुसार बनेका छन् भने सडक विस्तारका नाममा बिनाउचित क्षतिपूर्ति भत्काउन हुँदैन । अर्थात् सय वर्षअघि मान्छे र घोडा हिँड्न बनाएका सानो बाटो र बाटोछेउमा बनेका घर आज बाटो ठूलो चाहियो भन्दैमा भत्काउनु समस्याको सामाधान होइन । आफ्नो जग्गा र घरको माया सबैलाई हुन्छ । घर ढुंगा, माटो र सिमेन्टले बनेको निर्जीव वस्तुमात्र होइन । जन्मेहुर्केको घरमा भावनात्मक सम्बन्ध पनि जोडिएको हुन्छ । तसर्थ पुराना घर भत्काउनु नभई उक्त बस्तीमा नयाँ घर थपिन नदिने अनि नयाँ खुला ठाउँमा वैज्ञानिक मापदण्डअनुसार बस्ती बनाउनु दीर्घकालीन समाधान हो । घर बनाउँदा नै तत्कालीन सडकको जग्गा मिचेर बनाएकालाई सूचना दिएर बिनाक्षतिपूर्ति भत्काउन सकिन्छ । यद्यपि डोजर चलाउनुअघि सहमतिमा उक्त घर खाली गराउने र जनधनको ठूलो क्षति नहुने वातावरण बनाउने सरकारको जिम्मेवारी हो । नेपालमा देखिएको अर्को समस्या । दुईटा गाडी एकैपटक सहजरूपमा आवातजावत गर्ने कालोपत्रे सडक छैन । सडक विस्तारका नाममा बिनाक्षतिपूर्ति नागरिकका घर भत्काउने र जग्गा लिने लाजमर्दो स्थिति छ । दुई लेनको बाटो नभएको अवस्थामा आठ लेनको बाटो बनाउने जमिन हडप्न आवश्यक नै छैन । एउटा बाटो मात्रै ठूलो बनाउने अनि बर्सेनि घर भत्काउँदै लग्ने नभई थप नयाँ वैकल्पिक बाटो बनाउने र सवारीसाधन बाँडिने स्थिति सिर्जना गर्नु समस्या सामाधान हो । अर्थात् अहिले भएका अधिकांश सडक व्यवस्थित गराउने, नयाँ वैकल्पिक बाटोको स्तरोन्नति गराउने काम गरेमा जथाभावी सडक विस्तारका नाममा जनताका घर भत्काउनु पर्दैन । कतै सरकारी निकायका अधिकारी र घरधनी दुवैलाई फाइदा हुने गरी लेनदेनका आधारमा सडक मिचिएका थिएनन् ? तसर्थ विगतमा सडकको जग्गा वा सार्वजनिक जग्गा मिचेर घर बनाउनेलाई सम्बन्धित सरकारी निकायले किन कारबाही गरेनन् भन्ने विषयमा पनि अध्ययन हुन आवश्यक छ । कतिपय अवस्थामा सडक र यातायात सुविधाको स्थिति कस्तो छ भन्नेबाट देशहरूको मूल्यांकन हुने गर्छ । दुर्भाग्य नेपालको सार्वजनिक यातायात लाजमर्दो अवस्थामा छ । अन्य सहरको मात्र नभई राजधानी काठमाडौंमा पनि स्थिति विकराल छ । भीडभाड, ट्राफिक जाम, यौन हिंसाजस्ता घटना सामान्य र नियति बनेका छन् । सरकारले तोकेको मापदण्ड पूरा गरेर यात्रुलाई सुविधा दिने यातायात व्यवसायीका गाडी फुटाइन्छन् । यातायात सिन्डिकेटवालाका अगाडि सिंगो राज्यसंयन्त्र निरीह सावित हुँदै आएको छ । अहिलेका जस्तै साना टेम्पु, माइक्रो, निजी सवारीसाधन र किरासरि मोटरबाइक रहिरहने हो भने जति ठूलो बाटो बनाए पनि पर्याप्त हँुदैन । कुनै पनि विकसित देशमा नेपालमा जस्तो धेरै दुईचक्के मटर बाइक प्रयोगमा ल्याइँदैन । ट्राफिक जाम र प्रदूषणको हिसाबले पनि अत्यधिक निजी दुई र चारचक्के सवारी साधन उपयुक्त हुँदैन । तर व्यवस्थित सार्वजनिक यातायातको अभावमा बढी खर्चिलो भए पनि धेरैले निजी साधन बाध्यताका रूपमा प्रयोग गर्ने गरेका छन् । आजको युगमा सानो बाटोले धेरै असर गर्दैन । धेरै यात्रु बोक्न सक्ने लामा र साँघुरा बाटोमा समेत मज्जाले गुड्न सक्ने सुविधाजनक र आधुनिक बस प्रयोग गरेर सार्वजनिक यातायात व्यवस्थित गर्न सहजै सकिन्छ । साथै निजी चारचक्के सवारी साधन र मोटरबाइक आवश्यकता नभई सोकको विषय बनाएर बढी सवारी कर लिनुपर्छ । यति नगर्ने हो भने सहरको आधाभन्दा बढी भागमा सडक बनाए पनि पर्याप्त हुँदैन । तसर्थ सवारी साधन बनाउने कम्पनी र धनाढ्य उपभोक्तालाई ध्यानमा राखेर मात्रै कमिसनको खेलमा सडक विस्तार गरिँदै छैन भन्ने प्रत्याभूति सरकारले नागरिकलाई दिनुपर्छ । हाम्रा शासकहरू स्विट्जरल्यान्ड र सिंगापुर बनाउने भन्दै जनतालाई झुक्याउन व्यस्त छन् । कोही दुई वर्षमा रेल, पानीजहाज र सगरमाथामा केबलकार भन्दैछन् । यस्ता साना तर दीर्घकालीन महत्व राख्ने विषयमा सोच्ने फुर्सद कसलाई छ र ? जनतामाझ जे बिक्छ, त्यही बेच्दैछन् । वाचा गरेको काम गर्नुपर्ने बाध्यता नभएपछि जति धेरै गफ गर्यो त्यति नै ठूलो विकासवादी र राष्ट्रवादी नेता हुन पाइन्छ । दलको टोपी लगाएका कथित विज्ञ र मिडिया दानापानी गुम्ने डरले चुइँक्क बोल्दैनन् । गुनासो पनि कसलाई पो गर्ने ? कति गर्ने ? सुतेको मानिसलाई उठाउन सकिन्छ तर सुतेजस्तो बाहना गर्ने भ्रष्ट शासकलाई उठाउन सकिँदैन । भ्रष्ट र नालायकलाई चुनावबाट जनताले विवेक प्रयोग गरेर हराउनु एक मात्र समाधान हो ।"
प्रदेश र राष्ट्रियस्तरमा अन्नपूर्ण ब्याडमिन्टन,"काठमाडौं : अन्नपूर्ण पोस्ट् राष्ट्रिय दैनिकको आयोजनामा हुँदै आएको अन्नपूर्ण पोस्ट् अन्तर्राष्ट्रिय कर्पोरेट ब्याडमिन्टन प्रतियोगिता यसपटक प्रदेश र केन्द्रीयस्तरमा सञ्चालन हुने भएको छ। मुलुक प्रादेशिक संरचनामा गएसँगै प्रतियोगिताको संरचनालाई पनि सोहीअनुसार परिवर्तन गरिएको हो। प्रदेशमा छनोट प्रतियोगिता र काठमाडौंमा हुने अन्तर्राष्ट्रिय प्रतियोगिताको मिति चाँडै सार्वजनिक गरिने आयोजक अन्नपूर्ण पोस्ट्ले जनाएको छ। प्रतियोगिताको संरचनासँगै प्रादेशिक छनोट र काठमाडौंमा हुने अन्तर्राष्ट्रिय प्रतियोगितामा यसपटक दुई विधा थप गरिएको छ। यसपटक १९ वर्षमुनिका महिला र पुरुषतर्फको स्पर्धा थप गरिएको हो। जसअनुसार प्रदेशस्तरीय छनोट प्रतियोगिताको प्रत्येक विधामा प्रथम र द्वितीय हुने खेलाडीले राष्ट्रिय वरीयता प्राप्त र अन्तर्राष्ट्रिय खेलाडीसँग राजधानीमा हुने अन्नर्राष्ट्रिय प्रतियोगितामा प्रतिस्पर्धा गर्नेछन्। प्रतियोगितालाई गत वर्षको भन्दा अझ भव्य बनाइने बताइएको छ। हाम्रो यो प्रयास नेपालमा ब्याडमिन्टन खेलको विकासका लागि पनि हो, अन्नपूर्ण मिडिया नेटवर्कका प्रबन्ध निर्देशक लक्ष्मीप्रसाद पौडेलले भने, त्यसका लागि हामीले मोफसलमा रहेका प्रतिभाको खोजीसँगै उनीहरूलाई नेपाली राष्ट्रिय खेलाडी र विदेशी खेलाडीसँग नेपालमै खेल्ने अवसर पनि सिर्जना गर्दैछौं। प्रदेशस्तरमा पुरुष एकल, महिला एकल, पुरुष युगल, मिक्स युगल, १९ वर्षमुनिका महिला र पुरुष जुनियर गरी ६ वटा स्पर्धामा प्रतिस्पर्धा हुनेछ। सातवटै प्रदेशमा यी स्पर्धामा प्रथम र द्वितीय हुने खेलाडीले काठमाडौंमा हुने अन्तिम चरणको प्रतियोगितामा सहभागिताको अवसर पाउनेछन्। प्रदेशस्तरीय प्रतियोगितामा सहभागी हुन एकलतर्फ प्रत्येक खेलाडीले तीन सय तथा युगल र मिक्स युगलतर्फ पाँच सय रुपैयाँ दर्ता शुल्क बुझाउनु पर्नेछ। प्रदेशस्तरीय प्रतियोगितामा पहिलो र दोस्रो हुने खेलाडीले भने काठमाडौंमा हुने अन्तर्राष्ट्रिय स्तरको प्रतियोगितामा बिनाशुल्क सहभागिताको अवसर पाउनेछन्। उनीहरूलाई काठमाडौं आउने र फर्कने व्यवस्थासमेत आयोजकले नै गर्नेछ। अन्तर्राष्ट्रिय प्रतियोगितामा पुरुष र महिलातर्फ प्रथम हुने खेलाडीले दुई तोला, दोस्रो हुने खेलाडीले एक तोला र तेस्रो हुने दुई खेलाडीले आधाआधा तोला सुन पुरस्कार प्राप्त गर्नेछन्। यसैगरी पुरुष युगल र मिक्स युगलतर्फ प्रथम हुने दुई खेलाडीमध्ये दुवैले एकएक तोला, द्वितीय हुने दुई खेलाडीले आधाआधा तोला तथा तृतीय हुने दुई जोडीका चार खेलाडीले चारचार आना सुन पुरस्कार पाउने छन्। जुनियरतर्फ महिला र पुरुषतर्फ प्रथम हुने खेलाडीले एकएक तोला, द्वितीय हुने खेलाडीले आधाआधा तोला तथा तेस्रो हुने दुई खेलाडीले चारचार आना सुन प्राप्त गर्नेछन्। कर्पाेरेट तथा एक्जुकेटिभतर्फको पुरुष एकलतर्फ प्रथम हुने खेलाडीले दुई तोला, द्वितीय हुने खेलाडीले एक तोला र तृतीय हुने खेलाडी दुई खेलाडीले चारचार आना सुन पुरस्कार प्राप्त गर्नेछन्। पुरुष युगलतर्फ प्रथम हुने जोडीको प्रत्येक खेलाडीले एकएक तोला, द्वितीय हुने जोडीका प्रत्येक खेलाडीले आधाआधा तोला तथा तेस्रो हुने दुई जोडीका चार खेलाडीले चारचार आना सुन प्राप्त गर्नेछन्। यसपटक प्रतियोगितामा उल्लेख्य संख्यामा विदेशी खेलाडीको सहभागितामा जोड दिइएको अन्नपूर्ण मिडिया नेटवर्कका मानव संसाधन विभाग प्रमुख सुदम सिजापतिले जानकारी दिए। यसपटक बढीभन्दा बढी विदेशी खेलाडीको सहभागिता जोड दिएका छौं। एक देशबाट बढीमा चारजनासम्म पर्ने गरी धेरैभन्दा धेरै विदेशी खेलाडीलाई सहभागी गराउने प्रयासमा छौं, सिजापतिले भने, नेपाली खेलाडीले घरमै अन्तर्राष्ट्रियस्तरको प्रतियोगिताको अनुभव गर्न पाउन भन्ने हाम्रो उद्देश्य हो। खुला महिला र पुरुषतर्फ दुई हजार पाँच सय, पुरुष युगल र मिक्स युगलतर्फ चार हजार तथा जुनियर महिला र पुरुष दुवैतर्फ पाँचपाँच सय रुपैयाँ प्रदेश शुल्क लाग्नेछ। कर्पाेरेट र एक्जुकेटिभ पुरुष एकलतर्फ दुई हजार पाँच सय, कर्पाेरेट र एक्जुकेटिभ युगलतर्फ चारचार हजार रुपैयाँ प्रवेश शुल्क निर्धारण गरिएको छ। ब्याडमिन्टन संघसँग सम्झौता अन्नपूर्ण पोस्ट् अन्तर्राष्ट्रिय कर्पोरेट ब्याडमिन्टन प्रतियोगिता आयोजनाका लागि शुक्रबार नेपाल ब्याडमिन्टन संघसँग सहकार्यको सम्झौता भएको छ। सम्झौतापत्रमा अन्नपूर्ण पोस्ट्को प्रकाशन कम्पनी अन्नपूर्ण मिडिया नेटवर्कका प्रवन्ध निर्देशक लक्ष्मीप्रसाद पौडेल र नेपाल ब्याडमिन्टन संघका अध्यक्ष रामजीबहादुर श्रेष्ठले हस्ताक्षर गरेका छन्। सम्झौताअनुसार प्रदेशस्तरीय छनोट प्रतियोगिता तथा काठमाडौंमा हुने अन्तर्राष्ट्रिय प्रतियोगितामा ब्याडमिन्टन संघले प्राविधिक सहयोग गर्ने र त्यसबापत नेपाली ब्याडमिन्टनको विकासका लागि अन्नपूर्ण पोस्ट्ले तीन लाख रुपैयाँ सहयोग गर्नेछ। यसैगरी प्रतियोगितामा विदेशी खेलाडीको सहभागिताका लागि पनि ब्याडमिन्टन संघले पहल गर्नेछ। यसैगरी प्रतियोगिता आयोजनाका लागि गरेको सहयोगबापत ब्याडमिन्टन संघले आयोजना गर्ने योनेक्स सनराइज नेपाल इन्टरनेसनल सिरिज२०१८ को फाइनल खेलको एपी वान एचडी टेलिभिजनले प्रत्यक्ष प्रसारण गर्ने सहमति पनि भएको छ।"
उपाधि होडबाट बाहिरिइन् भेनस,"फ्लोरिडा : अनुभवी अमेरिकी खेलाडी भेनस विलियम्स मियामी ओपन टेनिस प्रतियोगिताको उपाधि होडबाट बाहिरिएकी छन्। आफ्नै राष्ट्रकी तुलनात्मक रूपमा कमजोर प्रतिद्वन्द्वी ड्यानिल कोलिन्ससँग पराजित भएपछि चौथो पटक मियामी ओपन जित्ने भेनसको सपना चकनाचुर भएको हो। हाल ९३औं वरीयतामाा आसीन २४ वर्षीया कोलिन्सले क्वार्टरफाइनल खेलको नतिजालाई ६२, ६३ ले आफ्नो पक्षमा पारिन्। चौथो वरीयतामा आसीन युक्रेनी खेलाडी एलिना भितोलिना पनि प्रतियोगिताको क्वार्टरफाइनलमै पराजित भएकी छन्। उनलाई ७६ (३), ७६ (५) ले हराउँदै छैटौं वरीयतामा आसिन लात्भियन खेलाडी एलेना ओस्टापेन्को सेमिफाइनलमा प्रवेश गरिन्। आठौं वरीयतामा आसीन ३७ वर्षीय भेनसले हालसम्म तीनपटक मियामी ओपनको उपाधि चुमेकी छन्। सात पटककी ग्रान्डस्लाम उपाधिधारी भेनसलाई हराउन कोलिन्सले एक घन्टा २९ मिनेट समय खर्चिएकी थिइन्। कोलिन्सले डब्लूटीए वरीयताको माथिल्लो १० स्थानमा आसीन खेलाडीलाई हराएको यो पहिलो पटक हो। कोलिन्सले अब सेमिफाइनलमा फ्रेन्च ओपन च्याम्पियन २० वर्षीया एलेनासँग भिडन्त गर्नेछिन्। भेनस मेरो आदर्श खेलाडी हुन्, उनलाई हराउनु मेरा लागि ठूलो उपलब्धि हो, खेलपछि कोलिन्सले भनिन्। यसैगरी पुरुष एकलतर्फ अर्जेन्टिनाका हुवाँ मार्टिन डेल पोट्रो र अमेरिकाका जोन इस्नर सेमिफाइनलमा पुगेका छन्। पाँचौं वरीयताका डेल पोट्रोले बिहीबार बिहान खेलिएको क्वार्टरफाइनल खेलमा क्यानडाका मिलोस रोनिकलाई ५७, ७६ (१), ७६ (३) अंकले पाखा लगाए। १४औं वरीयताका इस्नर भने दक्षिण कोरियाका चुङ ह्योनलाई ६१, ६४ ले हराउँदै सेमिफाइनलमा पुगेका हुन्। सेमिफाइनलमा डेल पोट्रोले इस्नरको सामना गर्नेछन्। ग्रान्डस्लाम प्रतियोगिता यूएस ओपनका पूर्वविजेता डेल पोट्रोले आफ्नो अपराजित यात्रा पनि १५ खेल पुयाएका छन्। उनले यसै महिना पहिलो पटक इन्डियन वेल्सको उपाधि पनि हात पारेका थिए। रोनिकलाई हराउन डेल पोट्रोले कोर्टमा करिब तीन घन्टा संघर्ष गर्नु परेको थियो। इस्नरले भने १९औं वरीयताका ह्युङलाई पाखा लगाउन केवल ६८ मिनेट समय खर्चिएका थिए।"
मनाङ मर्स्याङ्दी सेमिफाइनलमा,बुटवल : स्ट्राइकर अञ्जन विष्ट नायक बन्दा मनाङ मर्स्याङ्दी क्लब बुटवलमा जारी मदन भण्डारी गोल्डकपको सेमिफाइनलमा प्रवेश गरेको छ। रामनगरस्थित फुटबल मैदानमा बिहीबार भएको खेलमा मनाङले नेपाल पुलिस क्लबलाई २१ गोलले हराउँदै अन्तिम चारमा स्थान बनाएको हो। सेमिफाइनल समितीकरण पूरा हुँदा सबै विभागीय टोली बाहिरिएका छन्। यसअघि दुई विभागी टिम नेपाल आर्मी र एपीएफलाई पाखा लगाउँदै आयोजक मदन भण्डारी र सुनौलो संगम सेमिफाइनल प्रवेश गरेका थिए। खेलमा पुलिसले अग्रता लिए पनि त्यसलाई जोगाउन नसक्दा पहिलो खेलबाटै बाहिरिनु पयो। १४औं मिनेटमा पुलिसका तेज तामाङले गोल गर्दे १० को अग्रता लिएका थिए। उनले डीबक्समा पाएको आकस्मिक पासलाई सदुपयोग गर्दै जाली चुमाएका थिए। ६१औं मिनेटमा मनाङले खेललाई बराबरीमा ल्याएको थियो। मनाङका विदेशी खेलाडी भिक्टरको क्रसलाई अञ्जन विष्टले आकर्षक गोलमा परिणत गर्दा प्यारापिटका सयौं दर्शकले हुटिङ गरेका थिए। ७५औं मिनेटमा अञ्जनले नै पुनः गोल गर्दै टोलीलाई २१ को अग्रता दिलाए। पुलिसका गोलरक्षक शत्रुवनले घम्साघम्सीका बीच हातबाट बल फुत्काएपछि उनुको कमजोरीलाई अञ्जनले गोलमा परिणत गरेका थिए। सोही गोल नै निर्णायक बनेपछि पुलिस पहिलो खेलबाटै बाहिरिएको हो। खेलको अन्तिम समयमा पुलिसका रवि सिलवाल एक्लैले मध्यभागबाट पोस्ट नजिक पुयाएको बल मनाङका किपर दिनेश थापाले रोक्दा बराबरी गर्ने पुलिसको लक्ष्य टरेको थियो। त्यसअघि दुवै टिम आकर्षक गोलको अवसर सिर्जना गर्न चुकेका थिए। प्रतियोगिताको म्यान अफ दी म्याच बन्दै मनाङका अञ्जन विष्टले १० हजार रुपैयाँ पाए। मनाङले चैत १७ गते साबिक विजेता सुनौलो संगमसँग प्रतिस्पर्धा गर्नेछ। शुक्रबार आयोजक मदन भण्डारी स्पोर्ट्स एकेडेमी र थ्रीस्टार भिड्नेछन्। प्रतियोगिताको विजेताले १५ लाख र उपविजेताले सात लाख ५० हजार रुपैयाँ पुरस्कार पाउनेछन्। प्रतियोगितामा सेमिफाइनल पुग्ने टोलीले एकएक लाख रुपैयाँ पाउनेछन्। उत्कृष्ट खेलाडीलाई ५० हजार र विधागत उत्कृष्टलाई २०२० हजार रुपैयाँ प्रदान गरिने आयोजकले जनाएको छ।
