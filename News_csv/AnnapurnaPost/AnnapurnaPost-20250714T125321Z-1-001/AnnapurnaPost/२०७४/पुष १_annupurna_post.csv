शीर्षक,विवरण
वाम विजय र कूटनीति,"राणा हटाउन नेपाली कांग्रेस जन्मिनुअघि नै टंकप्रसाद आचार्यका प्रजापरिषद् जस्ता पार्टी खुले । २००६ सालमै कम्युनिस्ट र कांगे्रस जन्मे । नेपाल कम्युनिस्ट पार्टी पनि राणाविरुद्ध संघर्षमै थियौं । काठमाडौंको सडकमा राणाका विरुद्धमा हामी र हाम्रो पार्टी लडिराखेकै अवस्थामा १९५० को असमान सन्धिलाई कायम गर्ने भारतको रुचि थियो । ऊ आफ्नो सुरक्षा छाताभित्र नेपाललाई राख्न चाहन्थ्यो । मोहनशमशेर राणालाई प्रजातन्त्रप्राप्तिपश्चात् पनि प्रधानमन्त्री भइरहने इच्छा थियो । कांग्रेस र राजालाई चाहिँ कम्युनिस्टहरू शक्तिशाली नहोऊन् भन्ने लागेको थियो । त्यसै सन्दर्भमा दिल्ली सम्झौता भयो । त्यसविरुद्ध कम्युनिस्ट शक्ति आन्दोलिन भए । संविधानसभाको निर्वाचन होइन, एउटा संविधान दिएर संसद्को निर्वाचन गर्दा हुन्छ भन्ने सुझाव कांग्रेसले राजालाई दियो र सोहीअनुसार राजाले संविधान दिए । सो संविधानअनुसार निर्वाचन भयो । कांग्रेसले दुईतिहाइ ल्यायो । कम्युनिस्टले जम्मा चार सिट मात्रै जिते । तर त्यो संविधानमा प्राप्त प्रजातान्त्रिक अधिकारहरू कुनै पनि बेला राजाले लिन सक्ने प्रावधान थियो । त्यसैलाई प्रयोग गरेर राजा महेन्द्रले पछि दुईतिहाइको बहुमतको संसद् र सरकार भंग गरेर सम्पूर्ण अधिकार आफूले लिए । त्यसको वातावरण बनाउन कांग्रेस स्वयं जिम्मेवार थियो । परिणामस्वरूप तीसबर्से पञ्चायती शासन व्यवस्था सुरु भयो । त्यसविरुद्ध पनि वाम र कांग्रेस मिलेर प्रजातन्त्र पुनस्र्थापना गरियो । कांग्रेसले दुईपटकसम्म बहुमत ल्यायो । तर फेरि उसले जनमत धान्न सकेन, शासन चलाउन सकेन । कांग्रेसका अर्थमन्त्रीहरूले सरकारले चप्पल बेचेर बस्ने होइन भने । राष्ट्रिय उद्योगको बिक्रीवितरण गरियो । हामीले नबोलेर असंलग्न हुने होइन, कसैको पक्षमा नलागीकन जड कुरो पत्ता लगाएर समाधान पस्कन सक्नु नै हाम्रो बल हुन सक्छ। देशमा रोजगार नहुँदा नेपाली युवा विदेश जान भए । जनयुद्धको बेला कि त जनयुद्धमा संलग्न हुनपर्ने, युद्धमा संलग्न हुन नसक्ने युवायुवती गाउँ बस्न नसक्ने अवस्था उत्पन्न भयो । अर्थतन्त्र धराशायी हुने र बारम्बार सरकार बदलिरहने प्रक्रिया चलिरह्यो । दरबार हत्याकाण्डपछिका राजा ज्ञानेन्द्रलाई कांग्रेस नेतृत्वले फेरि प्रजातन्त्र दरबारमा लगेर बुझाइदिए । त्यसबाट मुक्ति पाउन अन्ततः सबै मिलेर राजतन्त्र फालियो । तर एउटा थितिबाट मुलुक चल्ने परिपाटीको विकास भएन । ६ देखि नौ महिनामा सरकार फेरिरहने भयो । ६४ साल यता आउँदा १०११ सरकार बने । वाम आकर्षण र समीकरण वामपन्थीको सरकार हुँदा केही जनपक्षीय र उदाहरणीय काम भए । २०५१ सालमा मनमोहन अधिकारीको नेतृत्वमा एमालेले नौ महिनासम्म सरकार चलाउँदा समाजवादउन्मुख र राष्ट्रिय हितका पक्षमा काम गर्ने गरी नीतिगत र कार्यक्रमिक कुरा ल्यायो । २०६४ सालपछि पनि वाम नेतृत्वमा सरकार बन्दा केही न केही सकारात्मक काम गर्न सफल भइयो । तैपनि अरूको वैशाखी टेकेर सरकार बनाउँदा कतिपय कुरा चाहेर पनि गर्न सकिएन । यस्तो अवस्थाबाट मुक्ति चाहिएको थियो । संसद्मा हेर्दाचाहिँ सधैंभरि ६२ देखि ६८ प्रतिशतसम्म देखिने तर सत्तामा चाहिँ अर्काको नेतृत्व रहने अवस्था अन्त्य गर्न जरुरी थियो । एमाले र माओवादीको दुवै माक्र्सवादी विचार मान्छन् र लेनिनवादी संगठनात्मक सिद्धान्तअनुसार चल्छन् । देशभित्र र बाहिरका शक्तिहरू संविधानसभामार्फत संविधान आउन नदिन कएिर लागेका थिए, तर दुई वाम शक्तिको समझदारीकै कारण संविधान बन्न सफल भयो । नेपाली कांग्रेसलाई पनि हामीले घिच्याउँदै संविधान निर्माण गरेका हौं । सिद्धान्त त मिलेकै थियो, यसबाट हामीले अनुभव पनि सँगाल्न पायौं । त्यसपछि पार्टी एकीकरण गरेर जानु उचित हुन्छ भन्ने ठहर गरेका हुन् दुवै पार्टीले । माओवादीले विगतमा सशस्त्र युद्ध गरेका भए पनि जनपक्षीय काम गरेर जनताको मन जित्नुपर्छ भन्ने बाटोमा आइसकेका थिए । यस्तो अवस्थामा दुई छुट्टाछुट्टै भान्छा लगाएर बस्नु उचित थिएन । निर्वाचन घोषणा भइसक्दा हामी एकीकरणको निचोडमा पुगेका थियौं तर कतिपय प्राविधिक विषय बाँकी थिए । एमालेको बहुदलीय जनवाद र माओवादीको एक्काइसौं शताब्दीको जनवाद दुवैलाई सँगै राखेर माक्र्सवाादी सिद्धान्तका आधारमा एउटै दस्ताबेज बनाउने काम बाँकी थियो र छ । माओवादीको केन्द्रीय कमिटी पाँच हजार जनाको छ । हाम्रो दुई सय चानचुनको केन्द्रीय कमिटी छ । यी सबैको उचित व्यवस्था गर्नुपर्ने काम छ । निर्वाचनअघि त्यो सम्भव थिएन । त्यसो हुँदो चुनावमा लोकतान्त्रिक वामपन्थी तालमेल गरेर जाने भनेर समझदारी गर्यौं । पछि मात्रै सैद्धान्तिक दस्ताबेजको समीक्षा गर्ने, संगठन चुस्तदुरुस्त बनाएर पार्टीलाई मुलुकको नेतृत्व गर्नसक्ने बनाउने भन्ने कुरा भयो । संसारलाई आज चुनौती बनेको चीनको कम्युनिस्ट पार्टीको स्थायी कमिटी सातजनाको मात्रै छ । हिजोका दिनमा कम्युनिस्टको बन्द अर्थशास्त्र हुन्छ भनेर पुँजीवादी विश्वले भन्ने गरेको थियो । आज सी जिनपिङ वाधाव्यवधानरहित अन्तर्राष्ट्रिय बजारमा हामी व्यापार गर्छौं भनिरहेका छन् । तर अमेरिकीहरू भने नियन्त्रित अर्थतन्त्र चाहियो भन्दैछन् । यी सबै विषयलाई मूल्यांकन गर्दै समृद्धि र स्थिरताका लागि दुई वाम एक भएर चुनावमा भाग लियौं । हामी दुईतिहाइतर्फ उन्मुख छौं र सहज बहुमत पुगिसकेको छ । यो ऐतिहासिक अवसरलाई मुलुकको सार्वभौमिकता, स्वतन्त्रता, स्वाधीनतालाई ध्यानमा राखेर एमाले अघि बढ्नुपर्छ । कूटनीति विगतमा परराष्ट्र सम्बन्ध सन्दर्भमा दुई ढुंगाबीचको तरुलका रूपमा नेपालको चित्रण हुन्थ्यो । त्यो बेलाको चेतनाको परिभाषा हो यो । बाबुराम भट्टराईले एकपटक नेपाल दुई ढुंगाबीचको डाइनामाइट हो पनि भन्नुभयो । आफ्ना कुरा पुष्टि गर्न यस्ता विम्बहरूको प्रयोग हुने गर्छन्, तर नेपाल एसियाको मुटु हो । नेपाल ठीकसँग चल्यो भने एसियाका धेरै मुलुक ठीकसँग चल्छन् । हाम्रा दुईतिर ठूला मुलुक छन्, तर सार्वभौमसत्ताका दृष्टिमा ठूलोसानो भन्ने हुँदैन । जनसंख्या, भूमि र अर्थतन्त्रका हिसाबले छिमेकी हामीभन्दा ठूला छन् तर आजको विश्वमा केवल दुई मुलुकसँग मात्र राम्रो सम्बन्ध बनाउने हो भने हामी केवल दुई मुलुकका पपेट हुन्छौं । छिमेकीलाई त सन्तुलनमा राख्नुपर्छ पर्छ, त्यससँगै विश्वका धेरै मुलुकसँग सन्तुलित व्यवहार गर्नुपर्छ । पहिलो, हामीले हाम्रो भूमिलाई कसैविरुद्ध प्रयोग गर्न दिनु हुँदैन । हामीले पनि कुनै एकको पक्षपोषण गर्ने गरेर अर्को पट्टि कर्के नजर लगाएर हेर्नु हुँदैन । दोस्रो, छिमेकी मात्रै होइन, वरपरका सबै मित्रराष्ट्र हुन् । अलि दूरीमा रहे पनि युरोप, अमेरिका, दक्षिण अमेरिका र अफ्रिका पनि हाम्रा मित्रराष्ट्र हुन् । राष्ट्रहित र स्वाधीनता नै केन्द्र घरव्यवहारमै कुरा गर्दा आफ्नो घरको काम गर्दागर्दै पर्खालबाट खेसे पनि उठाउने बेला छिमेकी नै चाहिन्छ । परको छिमेकीले त यसबारे थाहै नपाउन सक्छ । तर पनि समानताको दृष्टिबाट हेर्दा नजिकको छिमेकीको गुलामी गर्नुपर्छ भन्ने होइन । राष्ट्रियअन्तर्राष्ट्रिय तहमा पनि कुरो त्यही हो । हाम्रो कूटनीतिको केन्द्र राष्ट्रहित र स्वाधीनता हो । हामीले सबैलाई के प्रस्ट सन्देश दिनुपर्छ भने वाम एकता कुनै देशविरुद्ध होइन । हाम्रो समृद्धि र शान्तिको नाराले अरूको अशान्ति चाहेका होइनौं । हामी मित्रहरूलाई सम्मानपूर्ण व्यवहार गर्छौं र त्यही व्यवहार छिमेकीबाट आशा गर्छौं । म परराष्ट्र मन्त्री हुँदा पनि मैले दुवै मित्रराष्ट्रका महामहिमसँग अर्थ, क्षेत्र, जनसंख्या, संस्कृति र मूल्यमान्यताका हिसाबले हामी फरक भए पनि सार्वभौमसत्ताका सवालमा हामी एक हौं भनेको थिएँ । हामी हाम्रा सबै छिमेकीलाई सम्मान गर्छौं, तर सम्मान गर्नुको अर्थ कोही, कसैबाट अपमानित हुन नचाहेको भन्ने पनि बुझ्नुपर्छ । तर यहाँ आफ्नो क्षमतामाथि आशंका गर्ने, कुनै पनि कुरा भयो भने अर्कै शक्ति वा क्षेत्रद्वारा गराइएको भन्ने धारणा व्यक्त गर्ने गलत परम्परा र परिपाटी छन् । भारतचीनले कतिपय विषयमा हामीलाई सुझाव दिन सक्छन् । त्यो सुझाव हाम्रो हितमा छ भने हामीले लिनुपर्छ । र उहाँहरूलाई पनि हामीले बेलाबेलामा सुझाव दिनुपर्छ । सार्कको सन्दर्भमा कुरा गर्न जाँदा भारत र पाकिस्तानको प्रधानमन्त्रीसँग भेट हुँदा मैले एसियामा शान्ति कायम गर्ने हो भने यो विषय कास्मिरसँग पनि जोडिने बताएँ । सार्कको अध्यक्षका नाताले र असंलग्न परराष्ट्र नीति अँगालेको एउटा छिमेकी भएको नाताले हामीले पनि कुनै सहयोग गर्नुपर्छ भने हामी तयार हुन्छौं भनेर मैले कुरा राखें । पाकिस्तानमा सैनिकले सत्ता हस्तक्षेप गर्न सक्छन् भनेर जनता सधैं त्रस्त रहने गरेको र त्यस्तो त्रासले हटाउन काम गर्नुपर्छ भनी सुझाव दिएँ । चिनियाँहरूलाई बेइजिङमा भेट्दा पनि तपाईंहरू बढ्दो शक्ति हुनुहुन्छ । सबैलाई सम्मान गरे अघि बढ्दै हुनुहुन्छ र अझ मार्गप्रशस्त गरेर अघि बढ्नुपर्छ भनेर मैले सुझाव दिएँ । कसैको पनि अपमान नगर्ने, सबैलाई सम्मानजनक व्यवहार गर्ने तर हामीमाथि कसैले नचाहिँदो व्यवहार गर्यो भने हामी सहन्नौं भनी हामीले देखाउनुपर्छ र सहनु हुन्न । हामीले गरेको सम्मानलाई छिमेकीले पनि लिन सक्ने बनाउनुपर्छ । असंलग्न राष्ट्रका सम्मेलनमा अत्यन्तै सक्रियताका साथ भाग लिने र मुद्दाहरू हामीले उठाउनुपर्छ । हामी ग्रुप अफ ७७ प्लस चाइना भन्ने समूहभित्र पर्छौंं । यस्ता मञ्चहरूलाई हामीले कुशलतापूर्वक उपयोग गर्नुपर्छ । कसैलाई आलोचना र टिप्पणी नगरी त्यहाँका कजमोरी हटाउने दृष्टिकोण र योजना हामीले अगाडि सार्नुपर्छ । आजको विश्वमा कुनै एउटा मुलुकलाई खुसी पार्दैमा कुनै मुलुक सुरक्षित हुने भन्ने हुँदैन । अन्तर्राष्ट्रिय मञ्चमा आफूले केही न केही योगदान गरेर त्यो ठाउँमा नेतृत्वको कुनै न कुनै अंश देखाउन सक्नुपर्छ । त्यसो भएमा अन्तर्राष्ट्रिय मञ्च र मिडियामा पनि मुलुकको उपस्थिति र पहिचान देखिन्छ । त्यसो गर्न सक्दा गाह्रोअप्ठ्यारोमा पनि हामीलाई सबैले सहयोग गर्न सक्छन् । हामीले कुनै योगदान नगर्ने, ताली मात्र बजाउने काम गर्यौं भने थोरै मुलुकले मात्र हामीलाई पुछ्छन् । नबोलेर असंलग्न हुने होइन अध्ययन, क्षमता, विषयको अध्ययन गरेर निचोड पस्केर अन्तर्राष्ट्रिय मञ्चमा निष्पक्ष रहन सक्नु साना राष्ट्रको सबैभन्दा ठूलो बल हो । जेरुसेलम, कास्मिरजस्ता द्वन्द्वको समाधान के हुन्छ ? कोरियन प्रायद्वीपबाट युद्ध सुरु होला झैं भइराखेको छ । यसको समाधान के हो ? हामीले नबोलेर असंलग्न हुने होइन, कसैको पक्षमा नलागीकन जड कुरो पत्ता लगाएर समाधान पस्किन सक्नु नै हाम्रो बल हुन सक्छ । त्यसमाथि शान्ति दर्शनका प्रणेता गौतम बुद्धको भूमि हो हाम्रो । आणविक शस्त्रअस्त्रको विरुद्धमा भएको हाम्रोजस्तो मुलुकले शान्तिको अचुक प्रस्ताव औपचारिक र अनौपचारिक अवसरमा राख्नुपर्छ । अस्ति भर्खर जर्मन चान्सलर एन्जेला मार्केलले ब्रिटेन युरोपियन युनियनबाट बाहिर निस्कने सन्दर्भमा बोलिन् उत्तर कोरिया र अमेरिकाको सन्दर्भमा उत्तर कोरियालाई मात्र हामीले जिद्दी देख्नु हुँदैन । उत्तर कोरियाभन्दा खतरा ट्रम्पको शासन भएको छ । मार्केलले भन्न सक्ने कुरा हामीले पनि निर्धक्क भन्न सक्नुपर्छ । तर त्यसको मतलब हामीले कसैको पनि विरोध गर्नु हुँदैन । दुवै मुलुकले विकास गरेको शस्त्रअस्त्रले आजका भोका, नांगा जनता अघाउँदैनन् । यस्ता अन्तर्राष्ट्रिय द्वन्द्व निराकरण गर्ने गरी नेपालमै विशेषज्ञहरू जन्माउनुपर्छ । त्यसो हुँदा हामीले धेरै द्वन्द्वमा भूमिका पनि खेल्न सक्छौं र आज नेपाली सेनाले संसारका कतिपय ठाउँमा गएर शान्तिसुरक्षा प्रदान गरेजस्तै हाम्रा विशेषज्ञले शान्ति स्थापनामा भूमिका खेलेमा नेपालको पनि शिर ठाडो हुन सक्छ । पाण्डे पूर्व परराष्ट्रमन्त्री तथा एमाले पोलिटब्युरो सदस्य हुन् ।"
उदारवादलाई धक्का,"यसपालिको निर्वाचनमा एमाले र माओवादी केन्द्र सम्मिलित वाम गठबन्धनले अत्यधिक बहुमतका साथ प्राप्त गरेको विजय र देशको पुरानो लोकतान्त्रिक दल नेपाली कांग्रेसको अभूतपूर्व पराजय विश्वव्यापी र क्षेत्रीय रूपमा समेत कमजोर हुँदै गएको उदारवादी विचारधाराका लागि अर्को धक्का हो।उदारवाद पश्चिमा राष्ट्रहरूले फैलाउन खोजेको विचारधारा हो । सन् १९९० मा तत्कालीन सोभियत संघको नेतृत्वमा रहेको समाजवादी शिविरको पतन भएर अमेरिकी नेतृत्वमा एकध्रुवीय विश्वको स्थापना भएसँगै नेपालले पनि ०४६ सालको जनआन्दोलनमार्फत बहुदलीय प्रजातन्त्रमा वामे सर्न सुरु गरेको हो । २०४६ सालको जनआन्दोलन ००७ सालदेखि प्रजातन्त्र स्थापनाका लागि निरन्तर लड्दै आएको नेपाली कांग्रेसको नेतृत्व र वामपन्थी दलहरूसमेतको सक्रिय सहभागितामा भएको थियो । संवैधानिक राजतन्त्रसहितको उक्त बहुदलीय व्यवस्थामा पूर्ण लोकतन्त्र भने प्राप्त भएको थिएन । तर उदारवादी मोडेलको संसदीय लोकतन्त्रको ००७ र ०४६ सालमा नै वीजारोपण भएको हो । पश्चिमा उदारवादी मोडेलको लोकतन्त्रको स्थायित्वका लागि मध्यम वर्ग ठूलो हुनुपर्ने, देशको औद्योगीकरण हुनुपर्ने, सहरीकरण तीव्र हुनुपर्ने, देशका नागरिकहरू शिक्षित हुनुपर्ने, प्रतिव्यक्ति आय उच्च हुनुपर्ने आदि सर्तहरू आवश्यक भएको खासगरी आधुनिकीकरण स्कुल का राजनीतिशास्त्रीहरूको धारणा रहँदै आएको छ । सन् १९५० को दशकमा अमेरिका र युरोपका लोकतान्त्रिक मुलुकहरूले जुन स्तरको उपलब्धि हासिल गरेको थिए, त्योे छिमेकी चीनले अहिले आएर मात्रै हासिल गरेको छ । त्यसो हुँदा पनि चीनले उदार लोकतन्त्रको बाटो अँगाल्ने कुनै छाँटकाँट छैन । नेपाल त ती सबै सूचकांकमा निकै तल छ, तैपनि नेपालमा लोकतन्त्र स्थापना भएको छ र यहाँका चुनाव मूलतः शान्तिपूर्ण र निस्पक्ष रूपमा सम्पन्न हुने गरेका छन् । यस्तो हुन सक्नु लोकतन्त्रका विश्वव्यापी अनुभवको कसीमा आर्थिक रूपमा पिछडिएको मुलुकका लागि अनौठो तर गर्व गर्नलायक उपलब्धि हो । तर यसको अर्थ के होइन भने नेपाली लोकतन्त्र पूर्णतः जोखिमरहित छ । विगतमा माओवादी सशस्त्र द्वन्द्व र राजाको कू ले पनि पश्चिमा उदारवादी मोडेलमा स्थापना भएको नेपाली संसदीय व्यवस्थाको धरातल कति कमजोर छ भन्ने देखाएकै हुन् । खासगरी तत्कालीन माओवादी र नेपाली कांग्रेसका तत्कालीन सभापति गिरिजाप्रसाद कोइरालाको नेतृत्वमा रहेका संसद्वादी दलहरूका बीचमा बाह्रबुँदे समझदारीमा हस्ताक्षर भएपछि सुरु भएको कम्युनिस्ट र उदारवादी खेमाबीचको सहकार्यले नेपालमा धर्म निरपेक्ष, संघीय, समावेशी र लोकतान्त्रिक गणतन्त्रको स्थापनासम्म मुलुकलाई डोर्याएको थियो। ०६२०६३ को दोस्रो जनआन्दोलनबाट सुरु भएको गणतन्त्रको यात्रा पहिलो संविधानसभाको निर्वाचनलगत्तै सार्थक बनेको थियो । दोस्रो संविधानसभाद्वारा नयाँ संविधानको जारी हुँदासम्म आइपुग्दा कांग्रेससितको सहकार्य र अन्य भूराजनीतिक एवम् अन्तर्राष्ट्रिय कारणले माओवादीलगायतका कम्युनिस्ट समूहहरूको पनि लोकतन्त्रीकरण हुन पुगेको हो । यसमा ती समूहले बीसौं शताब्दीको साम्यवादका असफलताबाट सिकेको पाठले पनि उत्तिकै भूमिका खेलेको थियो । विगतमा माओवादी सशस्त्र द्वन्द्व र राजाको कूले पनि पश्चिमा उदारवादी मोडेलमा स्थापना भएको नेपाली संसदीय व्यवस्थाको धरातल कति कमजोर छ भन्ने देखाएकै हुन् । तर आज नेपालको आन्तरिक राजनीतिमा मात्रै होइन, क्षेत्रीय भूराजनीतिक र अन्तर्राष्ट्रिय राजनीतिक परिदृश्यमा पनि उल्लेख्य फेरबदल आएको छ । अन्तर्राष्ट्रिय रूपमा खासगरी युरोप र अमेरिकामा नश्लवादी, आप्रवासविरोधी, लिंगभेदवादी, अनुदारवादी र राष्ट्रवादी शक्तिहरू हाबी हुँदै गएका कारण पश्चिमा मोडेलको उदारवाद यसको उद्गमथलोमा नै रक्षात्मक स्थितिमा धकेलिँदै गएको छ । चीन विश्वव्यापी प्रभाव विस्तारमा लागेको बेला अमेरिका आफ्नो देशभित्र फर्कन खोजेको छ । खासगरी डोनाल्ड ट्रम्पको विवादास्पद छविका कारण अमेरिकी सफ्ट पावर मा धक्का लागेको छ । समग्रमा पश्चिमा उदारवादी मोडेलको लोकतन्त्र युरोप, अमेरिका र अन्य क्षेत्रका मानिसहरूका लागि कम आकर्षक बन्दै गएको छ । चीनले सफ्ट पावर को प्रयोग र विश्वव्यापी रूपमा सार्वजनिक कूटनीतिका क्षेत्रमा बढाएको अभूतपूर्व लगानीका कारण खासगरी विकासोन्मुख मुलुकहरूमा चिनिया मोडेलको आकर्षण बढ्दै गएको देखिएको छ । खासगरी सी जिनपिङ विचारधारा को सूत्रीकरणसम्म आइपुग्दा चीनले आफ्नो शक्ति लुकाउने, विचारधाराको निर्यात नगर्ने आदि देङ स्याओ पिङ पालाको नीतिलाई परित्याग गरिसकेको अवस्था छ । दक्षिण एसियालाई आफ्नो प्रभाव क्षेत्र मान्दै आएको भारतको क्षेत्रीय राजनीति रक्षात्मक अवस्थामा छ । तर भारतमै पनि प्रधानमन्त्री नरेन्द्र मोदीको उदयपछि पश्चिमा ढाँचाको उदार लोकतन्त्र कमजोर बन्दै गयो । सी जिनपिङले चीनमा चिनिया पुनर्जागरण को नारा दिएजस्तै मोदीले पनि भारतीय हिन्दु सभ्यताको पुनरोदयमा जोड दिन खोजेजस्तो देखिन्छ । तर खासगरी प्राचीन हिन्दु सभ्यतामा रहेको गैरधार्मिक चरित्र र मोदीको दलको हिन्दुवादबारेको धार्मिक अतिवादी सोचका अन्तरविरोधका कारण भारतको उदयसँगै भारतीय पुनर्जागरणको भविष्य अनिश्चित बनेको छ । तर उदारवाद भने भारतमा पनि अझै पछि हट्ने संकेतहरू भने देखिएका छन् । नेपालभित्र बाह्रबुँदे समझदारीपछि संक्रमणको राजनीतिमा बारम्बार धोका खाँदा पनि जिम्मेवारपूर्ण भूमिका निर्वाह गरेको कांग्रेस यो चुनावबाट निकै कमजोर बनेको छ । माओवादी केन्द्रका अध्यक्षले चुनाव अघि तालमेलका लागि गरेको प्रस्तावलाई कांग्रेसका सभापति शेरबहादुर देउवाले अस्वीकार गरिदिँदा, कांग्रेस मतदातामा कम्युनिस्टविरोधी शीतयुद्धकालीन धङधङी रहँदा, मूल रूपमा समावेशी लोकतन्त्रको बाटो पकडेको माओवादी केन्द्रको नाममा कम्युनिस्ट र माओवादी आवरण रहिरहँदा र युद्धका घाउमा अझै खाटा नलाग्दा माओवादी केन्द्र र नेपाली कांग्रेसबीच वामलोकतान्त्रिक सहकार्य हुन सकेन । जसले गर्दा माओवादी केन्द्र केपी ओलीको नेतृत्वमा रहेको एमालेसँग पार्टी एकीकरणसम्मको वाचा गरेर चुनावी तलमेल गर्न बाध्य भयो । तर यहाँनिर स्पष्ट हुनुपर्ने कुरा के छ भने बाह्रबुँदे समझदारी हुँदै सम्पन्न भएको पछिल्लो राजनीतिक परिवर्तनप्रति एमालेको वर्तमान मूल नेतृत्व सुरुदेखि नै सकारात्मक होइन । माओवादी जनयुद्ध, मधेस, जानजाति र महिला अधिकारबारे अझै पनि केपी ओलीले जेजस्ता अभिव्यक्ति दिन्छन्, ती उदारवादी वामपन्थीले भन्दा पनि अनुदारवादी दक्षिणपन्थीले दिने जस्ता छन् । कम्युनिस्ट नाम राख्दैमा कोही वाम हुने र कांग्रेस नाम हुँदैमा दक्षिणपन्थी हुने भन्ने बुझाइ सरासर गलत हो । केपी ओलीले कुनै वाम शक्तिको भन्दा पनि नेपालको अनुदारवादी यथास्थितिवादी संस्थापनको प्रतिनिधित्व गर्दछन् । खासगरी नेपाली कांग्रेससँग निकट तर उदारवादी खोलमा अनुदारवादी विमर्श हाँकिरहेको काठमाडौंको सम्भ्रान्त बौद्धिक वर्गसमेत ओलीप्रति सकारात्मक रहनुको कारण उनको यथास्थितिवादी चरित्र नै हो । यसरी अन्तर्राष्ट्रिय, क्षेत्रीय र राष्ट्रिय तीनै दृष्टिकोणबाट यतिबेला कांग्रेसको पराजय सामान्य परिघटना होइन । यो अन्तर्राष्ट्रिय र क्षेत्रीय रूपमा पश्चिमा उदारवादले बेहोर्नुपरेको धक्काकै पछिल्लो कडी हो । त्यसकारण एकातिर उदारवादी प्रणालीका वैयक्तिक स्वतन्त्रता, कानुनी राज्य र मानवअधिकार जस्ता सकारात्मक पक्षप्रति अडिग रहने र अर्कोतिर खासगरी नवउदारवादी अर्थनीति जस्ता पश्चिमा उदारवादी प्रणालीका कमजोरी सच्याएर नेपालका लोकतन्त्रवादीहरूले लोकतन्त्रबारे नयाँ विमर्शलाई अगाडि बढाउन ढिलाइ भइसकेको छ । नेपाललाई समृद्धिमा लग्नको लागि हाम्रो सभ्यताको पुनर्जागरण पनि उत्तिकै आवश्यक छ, तर त्यो धार्मिक होइन कि धर्मनिरपेक्ष अवतारमा । हाम्रो सभ्यताको नाभि जोडिएकै दक्षिणी छिमेकीसित हाम्रो बिग्रँदै गएको सम्बन्ध र नेपालीपन को दाबी गर्न आफ्नै क्षेत्रीय सभ्यताको विरुद्धमा जानुपर्ने विचित्र राजनीतिक बाध्यता र मनोदशाको कारण यो ऐतिहासिक कार्यभार निकै जोखिममा परेको छ। समग्रमा भन्नुपर्दा पश्चिमा मोडेलको उदारवादले फेरि नेपालमा धक्का खानुमा राम्रा र नराम्रा पक्ष दुवै छन् । सकारात्मक पक्ष के हो भने यसले हामी नेपालीले समृद्धिको लागि आफ्नै प्रकारको राजनीतिक एवम् आर्थिक मोडेलको विकासमा जोड लगाउन झक्झक्याएको छ । यसका नकारात्मक पाटो के हो भने समावेशी र सहभागितामूलक लोकतान्त्रिक गणतन्त्रको मूल मन्त्रलाई अझ मजबुद बनाउनुपर्नेमा क्षेत्रीय र अन्तर्राष्ट्रिय राजनीतिको प्रभावका कारण त्यसमा पछाडि फर्किनुपर्ने हुन सक्ने जोखिम बढेको छ । त्यसैगरी बाह्रबुँदेदेखिको शान्ति प्रक्रियाका सहयात्री तितरवितर हुँदा र अनुदारवादी नेतृत्वको हातमा राज्यको लगाम पुग्दा समावेशीता र सहभागितको मुद्दा कमजोर बन्ने र देश पुनः द्वन्द्वमा जान सक्ने खतरा पनि उत्तिकै छ । तर नेपाललाई फेरि द्वन्द्वमा जाने सुविधा छैन । लोकतन्त्र र समृद्धिबाहेक हाम्रो अर्को बाटो हुनै सक्दैन । उक्त बाटोमा नेपाललाई हिँडाउन निर्वाचनमा पराजित भए पनि देश र जानताप्रतिको कांग्रेसको उत्तरदायित्वमा कुनै कमी आउनु हुँदैन ।"
जनादेश : सात दशकको संघर्षविराम,"मंसिर १० र २१ मा सम्पन्न प्रतिनिधिसभा र प्रदेशसभाको निर्वाचनको पहिलो हुने निर्वाचित हुने (प्रत्यक्ष) र समानुपातिकतर्फको नजिता आइसकेको छ । यस सन्दर्भमा अब नयाँ सरकारको निर्माण कहिले र कसको नेतृत्वमा हुन्छ भन्ने विषयमा सर्वत्र चासो र चर्चा भइरहेको छ । प्रत्यक्षतर्फ १६५ सिटमध्ये ८० सिट जितेको एमालेको समानुपातिकतर्फ पनि अग्रता छ । प्रत्यक्षमा माओवादी केन्द्रले ३६, कांग्रेसले २३, राजपाले ११ तथा संघीय समाजवादी फोरमले १० सिट जितेका छन् । समानुपातिकमा कांग्रेस दोस्रो र माओवादी तेस्रो छ । समानुपातिकको मतगणना सकिँदा एमाले, कांग्रेस, माओवादी केन्द्र, संघीय समाजवादी फोरम र राष्ट्रिय जनता पार्टी नेपाल प्रतिनिधिसभामा क्रमशः पहिलोदेखि पाँचौं ठूलो दल बन्ने भएका छन् । समानुपातिकमा एमालेले करिब ३१ लाख पाँच हजार, कांग्रेसले ३० लाख ३४ हजार, माओवादी केन्द्रले १२ लाख ६१ हजार, संघीय समाजवादी फोरमले चार लाख ५४ हजार र राष्ट्रिय जनता पार्टी नेपालले चार लाख ३४ हजार मत प्राप्त गरेका छन् । प्रत्यक्ष निर्वाचन प्रणालीमा शर्मनाक हार बेहोरेको कांग्रेसलाई समानुपातिक निर्वाचन प्रणालीले भने सहानुभूति दिएको छ । समानुपातिक प्रणालीमा प्रदेश १, ३, ४, ५ र ६ मा एमाले सबैभन्दा ठूलो दल बनेको छ भने प्रदेश २ र ७ मा कांग्रेस सबैभन्दा ठूलो दल बन्न सफल भएको छ । प्रतिनिधिसभा र प्रदेशसभामा दलका प्रतिनिधिहरूको अंकगणित उनीहरूको समानुपातिकतर्फको सिट संख्या निर्धारण भएपछि थाहा हुने भए पनि प्रतिनिधिसभा र प्रदेश २ को प्रदेशसभामा बाहेक अरू प्रदेशसभाहरूमा एमाले सबैभन्दा ठूलो दलको रूपमा देखा पर्ने निश्चितप्रायः छ । वाम गठबन्धन कायम रहिरहने हो भने प्रदेश २ मा बाहेक संघीय सरकार र अन्य ६ प्रदेशका प्रदेश सरकार वामपन्थी गठबन्धनको नेतृत्वमा बन्ने निश्चित छ । चुनावअगाडि वामपन्थी गठबन्धनले प्रतिबद्धता जनाए झैं एमाले र माओवादी केन्द्रबीच पार्टी एकता हुने हो भने प्रदेश २ मा बाहेक संघीय र प्रादेशिक सरकारमा एकतापछि बन्ने पार्टीको सुविधाजनक बहुमत पुग्नेछ । प्रत्यक्ष प्रणालीमा वामपन्थी गठबन्धनको प्रचण्ड बहुमत र सत्तारुढ दल नेपाली कांग्रेसको नराम्रो पराजयपछि यस्तो परिणाम आउनुका पछाडिका विभिन्न कारण केलाउन थालिएका थिए । समानुपातिक प्रणालीको परिणाम आउँदा पनि विभिन्न आकलन र विश्लेषणहरू भइरहेका छन् । यसरी संघीय र प्रादेशिक सरकारका बारेमा सम्भावनाका चर्चा भइरहँदा यो निर्वाचनको मतादेशको अर्थको बारेमा समीक्षा गर्ने प्रयास गरिएको छ । स्थायित्वका लागि जनमत ? शुक्रबार दिउँसो दुई बजेसम्म समानुपातिकतर्फको मतगणना भइसक्दा राष्ट्रिय पार्टी हुनका लागि तोकिएको तीन प्रतिशतको थ्रेसहोल्ड एमाले, कांग्रेस, माओवादी दुई मधेसवादी दलहरू उपेन्द्र यादव नेतृत्वको संघीय समाजवादी फोरम नेपाल र राष्ट्रिय जनता पार्टी नेपालले मात्र कटाउन सकेका छन् । स्थापना भएको धेरै समय नभएका र मिडिया र सामाजिक सञ्जालमा उत्साहपूर्ण उपस्थिति देखाएको विवेकशील साझा पार्टीले पनि सोचेअनुसार जनमत हात पार्न सकेको देखिएन । वामपन्थी विश्लेषक खगेन्द्र प्रसाईं भने एउटै पार्टीले शासन गर भनेर जनमत नआएका कारण यसलाई स्थायित्वका लागि नै जनमत आएको भनेर ठोकुवा गर्न नसकिने बताउँछन् । उनको तर्क छ, एउटै पार्टीले बहुमत ल्याउँदा स्थायित्व हुँदैन भन्ने कुरा बहुमतप्राप्त गिरिजाप्रसाद कोइरालाको सरकार ढलेबाट हामीले बुझ्नुपर्छ । तर कतिपय अवस्थामा गठबन्धन सरकारले समेत स्थायित्व दिन सक्छ ः जस्तो कि भारतमा मनमोहन सिंहको गठबन्धन सरकार १० वर्ष टिक्यो । प्रसाईं न्यूनतम् साझा कार्यक्रम र त्यसमा बहुमतको सहमतिका साथ सरकारमा जाने हो भने मात्रै स्थायित्व प्राप्त हुने प्रसाईं बताउँछन् । उनी भन्छन्, तर नेपालको अहिलको जनमत वामपन्थीप्रतिको जनताको भरोसा हो । यो जनभावनाको रक्षा गर्ने जिम्मेवारी र चुनौती एमालेमाओवादी दुवैलाई छ । नेपालमा कम्युनिस्ट पार्टीलाई मतदान गर्नेहरूको बहुमत रहेकाले स्थानीय चुनावको परिणामअनुसार पहिलो र तेस्रो दल मिल्दा उक्त गठबन्धनलाई बहुमत मिल्नु स्वाभाविकै हो । एमाले अध्यक्ष केपी ओली प्रधानमन्त्री छँदा भारतीय नाकाबन्दीको प्रतिरोध गरेकाले पनि केपी ओली, उनको दल र उनी नेतृत्वको गठबन्धनले बढी मत प्राप्त गरेको हो । कुनै बेलाका वाम नेता तथा साहित्यकार नारायण ढकाल बारम्बारको सत्ता परिवर्तन र अस्थिरताले केही गर्न नपाएकै कारण स्थायित्वका लागि अहिलेको वाम गठबन्धनलाई जनताले पत्याएको ठान्छन् । सुशासन, विकास र सामाजिक न्याय बलियो होस् भनेर वाम गठबन्धनलाई जनताले मत दिएका हुन् । एकाध अपवादबाहेक देशभर दुवै पार्टीका कार्यकर्ताले समेत बेइमानी नगरी वामका पक्षमा मत दिएको देखिन्छ । ढकाल स्थायित्व स्थापना गर्न धेरै चुनौती भने रहेको बताउँछन् । भन्छन्, अहिले वामपन्थको हिजोको जस्तो गाढा रङ छैन, धेरै खुइलेको छ । दुवैले समानता र सामाजिक न्यायको बाटो छोडेका छन् । विकल्प नभएका कारण यसलाई सर्वोत्तम मानेर जनताले भोट दिएका हुन् । विश्लेषक जुगल भुर्तेल पनि स्थायी सरकार, स्थायित्व र समृद्धिका पक्षमा जनताले मत जाहेर गरेको ठान्छन् । भुर्तेल भन्छन्, संविधान बनेपछि राजनीतिक संघर्षको चरण समाप्त भयो । संघीय लोकतान्त्रिक गणतन्त्र बनेपछि जनताको सात दशकको राजनीतिक संघर्ष सकिएको छ । उनी थप्छन्, राजनीतिक संघर्ष वास्तवमा आफ्नो र आफ्ना सन्ततिका सुन्दर र सुखद् भविष्यको लागि गरिने हो । राजनीतिक संघर्ष सकिएपछि जनताले त्यस्तो अपेक्षा गर्नु स्वाभाविकै हो । समृद्धिका लागि अब बारम्बार सरकार नफेरियोस्, पूर्णरूपमा पाँच वर्ष चलोस् र स्थायी प्रकृतिको नीति रहोस् भन्ने यो जनादेशको म्यान्डेट रहेको उनी ठान्छन् । शिक्षा र स्वास्थ्य जस्ता क्षेत्रमा संविधानले प्रत्याभूत गरेका अधिकार पाइओस् भन्ने पनि जनअपेक्षा रहेको उनी बताउँछन् । वामपन्थीको बहुमत विश्लेषक श्याम श्रेष्ठ नेपाली जनमत प्रायः वामशक्तिको पक्षमा रहेको बताउँछन् । उनी वामशक्तिको विभाजनकै कारण मात्र कांग्रेसले सत्ता र शक्ति हात पारेको तर्क गर्छन् । हुन पनि २०१५ सालको चुनावमा संसद्मा चार सिट ल्याएको वामपन्थीको २०२९ सालयता लगातार जनमत बढेको छ । २०३७ सालको जनमत संग्रहयता २०४८ को निर्वाचन २०५१ को निर्वाचन, २०५६ को निर्वाचनमा वाम जनमतै धेरै थियो । ३६ सालमा निर्मल लामा नेतृत्वको नेकपा चौमको सभामा ६० हजारभन्दा बढी जनता ओइरिए । बारम्बारको सत्ता परिवर्तन र अस्थिरताले केही गर्न नपाएकै कारण स्थायित्वका लागि अहिलेको वाम गठबन्धनलाई जनताले पत्याएको ठान्छन् । नारायण ढकाल , वाम नेता तथा साहित्यकार पञ्चायतकालका त्यो एउटा आश्चर्यजनक घटना थियो । त्यसयता नेपालमा वाम जनमत बढेको श्रेष्ठको तर्क छ । २०४८ को चुनावमा तत्कालीन प्रधानमन्त्री कृष्णप्रसाद भट्टराईलाई नेकपा एमालेका मदनकुमार भण्डारीले हराए । त्यस चुनावमा एमाले दोस्रो ठूलो दलका रूपमा स्थापित भएको थियो । सो चुनावमा संयुक्त जनमोर्चाले नौ सिट ल्याएर तेस्रो भएको थियो । एमाले र जनमोर्चा मिलेर लडेको भए त्यतिखेर नै वामशक्तिको बहुमत आउने सम्भावना रहेको श्रेष्ठ औंल्याउँछ । २०५१ को निर्वाचनमा प्रतिनिधिसभामा एमाले सबैभन्दा ठूलो पार्टी बन्यो भने कांग्रेस दोस्रो स्थानमा झर्यो । उक्त निर्वाचनमा संयुक्त जनमोर्चाले भाग लिएन । त्यतिखेर पनि वामपन्थी मिलेर चुनाव लडेको भए बहुमत आउन सक्ने श्रेष्ठ अनुमान गर्छन् । २०५६ सालको चुनावमा कांग्रेस सबैभन्दा ठूलो दल भयो । चुनावअगाडि एमालेबाट फुटेर वामदेव गौतमको नेतृत्वमा नेकपा (माले) बनेका कारण । त्यसबेला एमाले नफुटेको भए उक्त पार्टीको बहुमत आउने प्रायः निश्चित थियो । २०६४ मा भएको पहिलो संविधानसभाको निर्वाचनमा माओवादी सबैभन्दा ठूलो पार्टी बनेको थियो भने माओवादी र एमालेको मिलाएर ६२ प्रतिशत सिट वामपन्थीको थियो । माओवादीहरूको लोकप्रियता घट्दा पनि २०७० मा भएको दोस्रो संविधानसभाको निर्वाचनपछि पनि संविधानसभामा ५२ प्रतिशत वामपन्थीहरू थिए । एउटै कम्युनिस्ट पार्टी बनोस् भन्नेहरू वामपन्थीको विभाजनका कारण मात्र कांग्रेसले बहुमत सिट हासिल गरेको र सरकार बनाउने अवसर पाएको ठान्छन् । संविधान बनेपछि राजनीतिक संघर्षको चरण समाप्त भयो । संघीय लोकतान्त्रिक गणतन्त्र बनेपछि जनताको सात दशकको राजनीतिक संघर्ष सकिएको छ । जुगल भुर्तेल, विश्लेषक नेपालमा कम्युनिस्ट पार्टीलाई मतदान गर्नेहरूको बहुमत रहेकाले स्थानीय चुनावको परिणामअनुसार पहिलो र तेस्रो दल मिल्दा उक्त गठबन्धनलाई बहुमत मिल्नु स्वाभाविकै रहेको प्राध्यापक लोकराज बरालको मत छ । एमाले अध्यक्ष केपी ओली प्रधानमन्त्री छँदा भारतीय नाकाबन्दीको प्रतिरोध गरेकाले पनि केपी ओली, उनको दल र उनी नेतृत्वको गठबन्धनले बढी मत प्राप्त गरेको बरालको विश्लेषण छ । वामपन्थी गठबन्धनका लोकप्रिय कार्यक्रम र उनीहरूको सर्वसाधारण जनतासँगको राम्रो सञ्चार क्षमताका कारण पनि उनीहरूले सफलता प्राप्त गरेको प्राध्यापक बराल ठान्छन् । किन हार्यो कांग्रेस? दोस्रो संविधानसभामा सबैभन्दा ठूलो दल कांग्रेस प्रतिनिधिसभा र प्रदेशसभामा पनि प्रत्यक्षतर्फ तेस्रो दलको रूपमा खुम्चिन पुगेको छ । समानुपातिकमा उक्त दल एमालेपछि दोस्रो र एमालेकै हाराहारीमा पुगेकोमा उक्त दलका नेताकार्यकर्ताले सन्तोष मान्न थालेका छन् । प्रत्यक्षतर्फको मतगणनामा देशव्यापी रूपमा अप्रत्याशित परिणाम आएर हार बेहोरिरहनुपर्दा रन्थनिएका नेताकार्यकर्तालाई समानुपातिक प्रणालीले राहत दिनु स्वाभाविकै भए पनि यो देशव्यापी हारलाई कांग्रेसले पाठको रूपमा लिनुपर्ने राजनीतिशास्त्रका प्राध्यापक लोकराज बराल बताउँछन् । समानुपातिकको परिणामलाई सान्त्वनाका रूपमा लिएर कांग्रेस यथास्थितिमै रहन सक्ने अनुमान गर्दै बरालले उक्त दलले बलियो हुने हो भने धेरै सुधारहरू गर्नुपर्ने बताउँछन् । भन्छन्, कांग्रेस सैद्धान्तिक स्पष्टता, नेतृत्वमा बस्नेमा प्रस्टता, संगठनमा सुधार र जनमुखी कार्यक्रम ल्याउने र लागू गर्ने संस्थागत संरचना हुनुपर्छ । समानुपातिकमा पाएको मतले कांग्रेस फुर्कियो भने उसलाई संगठन सुधारका लागि मिलेको यो अवसरसमेत उक्त पार्टीले गुमाउने जुगल भुर्तेलको विश्लेषण छ । धन नहुने र चुनाव महँगो हुँदै गएकाले दलित मात्र होइन, समग्रमा जुनसुकै जातको भए पनि गरिबहरूले प्रत्यक्ष चुनाव लड्न गाह्रो हुँदै गएको छ । डा निर्मल विश्वकर्मा, अध्येता विगतमा पनि आफ्नो क्षमता देखाएर भन्दा पनि अरू राजनीतिक शक्तिहरूको विभाजनको फाइदा लिन कांग्रेस सफल भएको बराल बताउँछन् । संगठनमा सुधार गर्ने र युवा पुस्तालाई नेतृत्व हस्तान्तरण गर्ने हो भने उक्त पार्टी बलियो बन्न सक्ने भए पनि कांग्रेसमा विद्यमान प्रवृत्तिहरूका कारण सुध्रिन सक्ने सम्भावना भने न्यून रहेको उनी बताउँछन् । कांग्रेसले आफ्नो नेतृत्वमा भएका राजनीतिक र आर्थिक उपलब्धिहरू पनि जनमानसमा राम्रोसँग प्रवाह गर्न नसकेको बराल ठान्छन् । चुनावको बेला शेरबहादुर देउवाबाहेक अरू नेताहरू दौडाहामा ननिस्केको र देउवाको जनतासँग संवाद गर्ने क्षमता कमजोर भएकाले पनि कांग्रेस हार्न पुगेको बरालको विश्लेषण छ। पहाडमा वाम गठबन्धनका कारण हार्न पुगेको कांग्रेस उसको ठूलो भोट बैंक रहेको तराईमधेसमा पनि मधेसकेन्द्रित दलहरू राष्ट्रिय जनता पार्टी र संघीय समाजवादी फोरमका कारण क्रमशः कमजोर बन्दै गइरहेको छ । त्रिभुवन विश्वविद्यालयको रामस्वरूप रामसागर बहुमुखी क्याम्पस जनकपुरमा राजनीतिशास्त्रका प्राध्यापक नवीन मि श्र भन्छन्, वाम गठबन्धनका कारण पहाडमा पहिल्देखि नै पछि परेको कांग्रेसको भोटबैंकमा राजपा र ससफोले धक्का दिएका छन् । उनका अनुसार एमाले र माओवादीसहित वामपन्थीको भोटबैंकमा मधेसकेन्द्रित दलले खासै असर पार्न नसकेको भन्दै उनीहरू शक्ति कांग्रेसकै मूल्यमा बनेको बताउँछन् । कांग्रेस कमजोर हुँदा आन्तरिक राजनीतिमा मात्रै नभएर चीन र भारतजस्ता छिमेकीहरूसँगको शक्ति सन्तुलनमा समेत असर पर्ने मि श्र बताउँछन् । खुम्चिँदै महिला प्रतिनिधित्व अधिकार र समावेशीताका हिसाबले पहिलो अर्थात् २०६४ को संविधानसभाको चुनाव इतिहासमै उदाहरणीय र महिलामैत्री थियो । विभिन्न जातजाति र वर्गका महिला संविधानसभामा चुनिएर आएका थिए । प्रत्यक्ष प्रतिस्पर्धामै ३० जना महिला उम्मेदवार चुनिएर आएका थिए । पहिलो संविधानसभामा महिला सहभागिता सालाखाला ३३ प्रतिशत थियो । २०७० को चुनावमा महिला प्रतिनिधित्व २९ प्रतिशतमै सीमित भयो । त्यतिखेर १० जना चुनिएका थिए प्रत्यक्षमा । हुँदाहुँदा अहिलेको चुनावमा पाँचजना महिला मात्रै प्रतिनिधिसभामा प्रत्यक्षतर्फ चुनिएर आएका छन् । संविधानले नै संसद्मा ३३ प्रतिशत महिला हुनुपर्ने व्यवस्था गरेका कारण समानुपातिकमा आएको मतबाट सबै दलले आफ्ना दलबाट महिला प्रतिनिधित्व त गराउलान्, तर यस्तो खालको अभ्यास अन्ततोगत्वा महिला नेतृत्व विकासमा हाँक बनेको छ । पहिलो संविधानसभाले महिला नेतृत्वको सवालमा जुन उत्साह दिएको थियो, त्यो अब रहेन । अरूले देलान् र म राजनीतिमा अघि बढूँला भन्ने सोचले महिला नेतृत्व विकास हुन सक्दैन । बविता बस्नेत, पत्रकार पत्रकार बविता बस्नेत समानुपातिक प्रणालीका कारण महिलालाई प्रतिस्पर्धा गर्न असहज भएको बताउँछिन् । भन्छिन्, पहिलो संविधानसभाले महिला नेतृत्वको सवालमा जुन उत्साह दिएको थियो, त्यो अब रहेन । बढ्दै जानुपर्नेमा झनै घट्दै पो आयो । यसका लागि महिला आफैंले लड्नुपर्छ । अरूले देलान् र म राजनीतिमा अघि बढूँला भन्ने सोचले महिला नेतृत्व विकास हुन सक्दैन । वाम विश्लेषक प्रसाईंको मत पनि बस्नेतको जस्तै छ । उनी भन्छन्, लोकतान्त्रिक विधिबाट श्रेष्ठता आउने समावेशीता र टिपनटापनको समावेशीताबीच फरक छ । महिलालाई पुरुषसँगै सीधै प्रतिस्पर्धा नगराउने प्रचलने महिलालाई झनै कमजोर बनाएको छ र गत चुनावको प्रत्यक्षतर्फको प्रतिस्पर्धामा महिलालाई कम विश्वास गरिनुले महिलाको मामलामा राजनीतिक नेतृत्वमा विश्वास नभएको बुझिन्छ। प्रत्यक्ष निर्वाचनमा महिलाको अत्यन्तै कम हुनुको मुख्य कारण पितृसत्तात्मक सोच नै रहेको महिला अधिकारकर्मी वन्दना राणाको कथन छ । संविधान र कानुनमा महिला र पुरुष समान भनिए पनि नेताहरूले प्रत्यक्ष निर्वाचनमा महिलालाई नपत्याउने गरेको उनी बताउँछिन् । भन्छिन्, प्रत्यक्ष निर्वाचनमा माफिया, मनी (पैसा) र मसल्स (शारीरिक बल) को जरुरत पर्छ, यसमा महिला कमजोर हुन्छन् । दलहरूका निर्णायक तहमा पुरुषहरू हावी हुने हुनाले प्रत्यक्ष निर्वाचनमा महिलालाई कम क्षेत्रमा उठाइएको उनको ठहर छ। महिलाका लागि संविधान र कानुनमै विभिन्न सकारात्मक विभेदहरूका कारण नेपाल राजनीतिमा महिलाको सहभागितामा कैयौं एसियाली मुलुकहरूको तुलनामा अगाडि रहे पनि सुधार गर्नुपर्ने प्रशस्त स्पेस रहेको राणा ठान्छिन् । समानुपातिक प्रणालीबाट भए पनि ३३ प्रतिशत महिला प्रतिनिधित्व गराउनुपर्ने हुनाले महिलाको आवाज संसद्मा उठ्ने उनी बताउँछिन् । काम गर्न सक्ने क्षमतावान् महिला समानुपातिकबाट पनि पुग्न सक्ने हुनाले प्रत्यक्षबाट आउन नपाएको भन्दा कम आँक्न नहुने राणा ठान्छिन् । दलितप्रति पनि अविश्वास महिलालाई प्रत्यक्ष चुनावका लागि कमजोर ठान्ने दलहरूले जनजाति र दलित वर्गलाई अविश्वास गर्ने गरेका छन् । प्रतिनिधिसभा र प्रदेशसभामा प्रत्यक्षतर्फ निर्वाचित भएर आएका जनाजाति प्रतिनिधिको संख्या उनीहरूको जनसंख्याको अनुपातमा नभए पनि उनीहरू उल्लेख्य संख्यामा निर्वाचित हुन सफल भएका छन् । समृद्धि र विकासका अध्येता डा निर्मल विश्वकर्मा दलका नेताहरूको समावेशीताप्रति सकारात्मक दृष्टिकोण नरहेको बताउँछन् । दलितहरूसँग धन नहुने र चुनाव महँगो हुँदै गएकाले दलितहरूमाथि अविश्वास रहेको उनको कथन छ । भन्छन्, दलित मात्र होइन, समग्रमा जुनसुकै जातको भए पनि गरिबहरूले प्रत्यक्ष चुनाव लड्न गाह्रो हुँदै गएको छ । विश्वकर्माका अनुसार यसपालिको निर्वाचनमा वाम गठबन्धनबाट टिकट पाएका प्रतिनिधिसभाका तीन र प्रदेशसभाका चार उम्मेदवार प्रत्यक्ष निर्वाचनमा विजयी भएका छन् । टिकट पाए भने दलित उम्मेदवारले पनि चुनाव जित्न सक्छन् भन्ने पुष्टि यसबाट भएको उनी बताउँछन् । लोकतान्त्रिक गठबन्धनबाट उम्मेदवार भएका काठमाडौंको एक दलित उम्मेदवार पराजित भएका छन् । आशंकाको बादल वाम गठबन्धन संघीय संसद्मा स्पष्ट बहुमततर्फ अग्रसर भइरहँदा आशंकाका बादल पनि मडारिन थालेका छन् । एमाले र माओवादी केन्द्रबीच चुनावी गठबन्धन मात्र नभएर पार्टी एकतासम्मै पुग्ने भनेर मत हस्तान्तरण भएको विश्लेषण भइरहँदा सम्भावित पार्टी एकतामा प्रश्न उठ्न थालेका छन् । माओवादी केन्द्रको युवा संगठन योङ कम्युनिस्ट लिगका अध्यक्ष रामप्रसाद सापकोटा दीपशिखा ले उनको फेसबुक पेजमा नेकपा एमालेका अध्यक्ष केपी ओलीले अन्नपूर्ण पोस्ट् दैनिक र एपीवान टेलिभिजनसँगको अन्तर्वार्तामा माओवादीको सशस्त्र विद्रोहलाई सैद्धान्तिक रूपमा गल्ती भनेको र माओवादी केन्द्रका अध्यक्ष पुष्पकमल दाहाललाई एकीकृत पार्टीमा कार्यकारी पद दिने सहमति नभएको बताएकोमा असन्तुष्टि जनाएका छन् । सापकोटाले भने, मुलुकका वामपन्थीहरूलाई ऐतिहासिक र अपरिहार्य वाम गठबन्धनका नेताहरूलाई खबरदारी गर्न फेसबुक पोस्ट् राखेको बताए । दुई पार्टीबीच एकीकरण एक पार्टीको अर्को पार्टीमा विलय नभएकाले जनयुद्ध को समीक्षा हुन नसक्ने उनी बताउँछन् । वाम गठबन्धनलाई ठूलो जनमत मिलेकाले पार्टी एकतामा भाँजो हाल्नुभन्दा पनि नेताहरूलाई खबरदारी गर्नु आफ्नो ध्येय रहेको सापकोटाले बताए । वामविश्लेषक नरेन्द्रजङ पिटर एमाले र माओवादी केन्द्रबीच गठबन्धन हुन सक्ने उनी ठान्छन् । एकता भइहाले पनि भविष्यमा त्यस्तो पार्टी फुट्न सक्ने उनी बताउँछन् । भन्छन्, सैद्धान्तिक र दार्शनिक रूपमा मात्र होइन, इतिहासलाई हेर्ने सन्दर्भमा पनि एमाले र माओवादी केन्द्रबीच फरक रहेकाले पार्टी एकता हुने सम्भावना कम छ । चुनावमा अन्तरघात हुन नदिन पार्टी एकताको कुरा गरिएको उनी ठान्छन् । एमाले र माओवादी केन्द्र मिलेर गठबन्धन सरकार बनाउन भने सक्ने उनको विश्लेषण छ ।"
आत्मविश्वासले डोर्याउँदै,"शब्दतस्बिर : विकास कार्की काठमाडौं : आत्मविश्वासको अघिल्तिर कसको के लाग्छ र ! क्रिकेटर नारायण पौडेल र महेश्वर केसीले शुक्रबार अपराह्न ह्विलचेयर हाँकेरै भारतलाई हराइदिए । कीर्तिपुर क्रिकेट मैदानमा जारी अन्तराष्ट्रिय टीट्वेन्टी त्रिदेशीय ह्लिचेयर क्रिकेट श्रृंखलामा उनीहरुले दक्षिण छिमेकीविरुद्व पाएको जित हेर्नलायक थियो । यो खुसीयाली त आँखाले देखिएको जितका लागि थियो । फरक क्षमताका यी खेलाडीका लागि एउटा गाडी लिने पैसा थिएन आयोजकसँग। कीर्तिपुरदेखि रानीबारीसम्म ह्विलचेयरलाई स्कुटरले डोर्याउँदै लगेको यो दृश्य क्यामेरामा कैद गर्न पाउँदा तत्क्षण त आनन्दै आयो, भारतीय टोलीमाथि वियजको हर्ष जो सामुन्ने थियो । तर यो तस्बिरले त्यतिमात्र भन्दैन। यो तस्बिरले हाम्रो अभावको कथा भन्छ । शारीरिक चुनौती झेल्दै लक्ष्य चुम्ने संघर्षको कथा भन्छ । अपांगमैत्री सडक नुहँदाको मर्का भन्छ । अनि राष्ट्रिय आत्मसम्मान उठाउन किन सबैखाले खेल विधाहरुमा नीतिगत प्राथिमकता आवश्यक छ, त्यो पनि भन्छ । शनिवार नेपालले बंगलादेशसँग फाइनल खेल खेल्ने छ ।"
निरन्तर जित नेपालको लक्ष्य,"काठमाडौं : एसियाली क्रिकेट काउन्सिल (एसीसी) यू१६ इस्टर्न रिजन क्रिकेट प्रतियोगिताअन्तर्गत पहिलो सेमिफाइनल खेलमा नेपालले शनिबार मलेसियासँग प्रतिस्पर्धा गर्दै छ। नेपालले मलेसियाविरुद्धको खेलमा पनि निरन्तर जितका साथ फाइनल यात्रा तय गर्ने लक्ष्य बनाएको छ । शुक्रबारको खेलमा नेपालको लक्ष्य फाइनल पुग्नेमात्रै हुने छैन, मलेसियाविरुद्ध र प्रतियोगितामा आफ्नो अपराजित यात्रालाई कायमै राख्ने पनि हुनेछ । नेपाल जारी प्रतियोगिताको समूह चरणमा अपराजित रहँदै सेमिफाइनल पुगेको हो । थाइल्यान्डको टर्डथाई क्रिकेट मैदानमा नेपाललाई मलेसियाविरुद्ध यसअघि हात पारेको दुई खेलको जितलाई निरन्तरता दिने अवसर पनि हुनेछ । यू१६ उमेरसमूहमा यसअघि भएको दुई खेलमा नेपालले मलेसियालाई पराजित गरेको छ । सन् २०१४ मा मलेसियामै भएको एसीसी यू१६ प्रिमियर लिग र सन् २०१० मा नेपालमै भएको एसीसी यू१६ एलिट कपमा नेपालले मलेसियालाई समान ३२ रनले पराजित गरेको थियो । प्रिमियर लिगमा नेपालले मलेसियालाई समूहगत चरण र एलिट कपमा सेमिफाइनलमा पराजित गरेको थियो । शनिबारको खेलमा नेपालले जितको यही रफ्तारलाई कायम राख्ने प्रयास गर्नेछ । जारी प्रतियोगिताको प्रदर्शनलाई हेर्ने हो भने नेपाललाई बलियो मानिएको छ । नेपालले समूह चरणको तीनमध्ये तीनै खेलमा जित हात पार्दा मलेसियाले भने दुई खेलमा मात्रै जित हात पारेको थियो । त्यसैले यसअघिको एकअर्काविरुद्धको नतिजा र जारी प्रतियोगिताको प्रदर्शनका आधारमा नेपाल मलेसियाविरुद्ध हाबी हुने अनुमान गरिएको छ । नेपालले समूह चरणको पहिलो खेलमा आयोजक थाइल्यान्डलाई एक सय ३३ रन, दोस्रो खेलमा हङकङलाई चार विकेट तथा अन्तिम खेलमा म्यानमारलाई तीन सय ३७ रनले पराजित गरेको थियो । मलेसियाले पहिलो भने पहिलो खेलमा सिंगापुरसँग २९ रनले पराजय बेहोरेको थियो भने दोस्रो खेलमा चीनलाई चार विकेट तथा तेस्रो खेलमा भुटानलाई एक सय ७१ रनको अन्तरले पराजित गरेको थियो । यसअघिका खेलमा जस्तै नेपाली बलर र ब्याट्सम्यानहरू चल्न सकेको अवस्थामा नेपाल एसीसी यू१६ इस्टर्न रिजन क्रिकेट प्रतियोगिताको पहिलो बिजेता बन्नेछ । एसीसीले यसअघिको प्रिमियर लिग, इलाइट र च्यालेन्ज कपको आफ्नो संरचतालाई परिवर्तन गरी यो वर्षबाट इस्टर्न रिजन र वेस्टर्न रिजन प्रतियोगिताको आयोजना गरेको हो । जारी प्रतियोगितामा सहभागीमध्ये नेपाल, थाइल्यान्ड, मलेसिया र सिंगापुरले सन् २०१४ को एसीसी यू१६ प्रिमियर लिगमा प्रतिस्पर्धा गरेका थिए । हङकङले सोही वर्ष भएको इलाइट कपमा प्रतिस्पर्धा गरेको थियो भने चीन र भुटानले च्यालेन्ज कप खेलेका थिए । एसीसीले यस वर्षबाट एसियामा क्रिकेटका अन्य साना देशहरूलाई पनि ठूला टोलीसँगको प्रतिस्पर्धाको अवसर दिने उद्देश्यसहित यसअघिको संरचना हटाएर इस्टर्न र वेस्टर्न रिजनको रूपमा प्रतियोगिता आयोजना गर्ने निर्णय गरेको हो । सन् २०१४ को प्रिमियर लिगको विजेता रहेको नेपालले यस प्रतियोगिताको पनि उपाधि जित्ने योजना बनाएको छ । हेड टु हेड नतिजा एसीसी १६ प्रिमियर लिग (२०१४, मलेसिया) नेपाल ३२ रनले विजयी नेपाल : १६१९ (४० ओभर) मलेसिया : १२९१० (३६२ ओभर) एसीसी  १६ एलिट कप (२०१०, नेपाल) नेपाल ३२ रनल विजयी मलेसिया : १६२१० (४० ओभर) नेपाल : १३०१० (३८१ ओभर) नेपालको सेमिफाइनल यात्रा थाइल्यान्डविरुद्ध १३३ रनले विजयी हङकङविरुद्ध चार विकेटले विजयी म्यानमारविरुद्ध ३३७ रनले विजयी मलेसियाको सेमिफाइनल यात्रा सिंगापुरविरुद्ध २९ रनले पराजित चीनविरुद्ध चार विकेटले विजयी भुटानविरुद्ध १७१ रनले विजयी"
नेपालको र बंगलादेश फाइनलमा भिड्ने,"काठमाडौं : पहिलो अन्तर्राष्ट्रिय टीट्वेन्टी त्रिदेशीय ह्विलचेयर क्रिकेट प्रतियोगिताको उपाधिका लागि नेपाल र बंगलादेशले प्रतिस्पर्धा गर्ने भएका छन् । शुक्रबार भएका खेलमा जित हासिल गर्दै नेपाल र बंगलादेशले शनिबार हुने उपाधि भिडन्त पक्का गरेका हुन् । शुक्रबार भएको पहिलो खेलमा बंगलादेशले भारतलाई ६ विकेटले पराजित गर्यो । बंगलादेशले टस जितेर फिल्डिङ रोजेपछि ब्याटिङ उत्रिएको भारतले निर्धारित २० ओभरको खेलमा सात विकेट गुमाएर एक सय ६२ रनको योगफल खडा गरेको थियो । भारतका सौरभ मल्लिकले ६२ रनको अर्धशतकीय पाली खेले । त्यसैगरी ललित पाठक ३७, रमेश सर्तापे १६, कमलाकर कराले १५ र लक्ष्मण विर्हाडेले १० रन बनाए । बंगलादेशका मोहमद रिपोन उदिनले दुई तथा मोहमद राजोन, मोहमद मुर्सेद र असादुल इस्लामले एक एक विकेट हात पारे । बंगलादेशले १७४ ओभरमा चार विकेट गुमाएर लक्ष्य भेट्टायो । बंगलादेशको पालीमा मोहमद मोसिनले अविजित ४३ रन बनाए । त्यसैगरी मोहमद मिथुले २५ र उज्ज्वल बैरागीले १८ रन बनाए । बंगलादेशले अतिरिक्तबापत ६५ रन उपहार पाएको थियो । खेलको म्यान अफ दी म्याच बंगलादेशका मोहमद मोसिन भए । शुक्रबार नै भएको दोस्रो खेलमा नेपालले भारतलाई ६५ रनले पराजित गर्यो । निर्धारित १४ ओभरको खेलमा नेपालले चार विकेट गुमाएर एक सय ५१ रनको योगफल खडा गरेको थियो । नेपालका नवीन राईले ५० रनको अर्धशतकीय पाली खेले । त्यसैगरी विपिन पौड्याल २५, राजु गुरुङ २३ र डिगमसिंह चेम्जोङले १६ रन बनाए । भारतका ललित पाठक र अमृतकुमार सिंहले दुई दुई विकेट लिए । एक सय ५२ रनको विजयी लक्ष्य पछ्याएको भारतले निर्धारित ओभरमा सात विकेट गुमाएर ८६ रनमात्र बनाउन सक्यो । भारतलाई कम योगफलमा रोक्न यामबहादुर श्रेष्ठ र विष्णु अधिकारीले दुई दुई विकेट लिए । त्यसैगरी राजु कट्वालले एक विकेट हात पारे । बंगलादेशका सौरभ मल्लिकले २५, सुनीलकुमार पटेलले १३ र रमेश सर्तापेले १० रन बनाए ।"
पहिलो पटक भावना साटासाट गरे ओलम्पियनले,"काठमाडौं : कुनै पनि राष्ट्रमा ओलम्पियन खेलाडीको आफ्नै विशेषता र महत्व रहेको हुन्छ । विश्व खेलकुदको महाकुम्भ ओलम्पिकमा राष्ट्रलाई पदक जिताउने मात्र होइन सहभागिता जनाउने खेलाडीलाई मात्र पनि विशेष महत्वका साथ लिइन्छ । नेपाली परिप्रेक्ष्यमा भने ओलम्पियन खेलाडीलाई न खासै महत्व दिएको पाइन्छ न त यथार्थ तथ्यांकसहितको लेखाजोखा राखेको । तर, शुक्रबार बिहान नेपाली खेलकुदमा एउटा अनौठो संयोग जुर्यो । विभिन्न कालखण्डमा राष्ट्रको प्रतिनिधित्व गर्दै ओलम्पिक खेलकुदमा सहभागिता जनाएका खेलाडीहरू एकैथलोमा भेला भए । उमेरका हिसाबले जीवनको ७१औं वसन्त पार गरिसकेका जितबहादुर केसी हुन् वा २१ वर्षीया फुपूल्ह्यामु खत्री, सबैले एकैथालेमा भेला भएर नेपाली खेलकुदको फरकफरक चरणमा आफूले भोग्नुपरेको समस्या र हासिल गरेको उपलब्धिका बारेमा अनुभव आदानप्रदान गरे । नेपाली खेलकुदको इतिहास मैले अरूको मुखबाट सुनेकी थिएँ तर, इतिहास कोर्ने धेरै अग्रजलाई आज आफ्नै आँखा अगाडि देख्न पाएँ, उमेरले भर्खरै २१ वर्ष टेकेकी ओलम्पियन खत्री भन्छिन् । यद्यपि उक्त कार्यक्रममा खत्रीभन्दा पनि कम उमेरका ओलम्पियन शिरीष गुरुङ पनि केही समयका लागि उपस्थित भएर फर्किएका थिए । थुप्रै अन्तर्राष्ट्रिय प्रतियोगितामा राष्ट्रलाई महत्वपूर्ण पदक दिलाइसकेकी खत्रीले जुडो खेलाडी खत्रीले सन् २०१६ मा ब्राजिलको रियो दी जेनेरियोमा आयोजना भएको ओलम्पिक खेलकुदको राष्ट्रको प्रतिनिधित्व गरेकी थिइन् । पुराना खेलाडीको अनुभव र नयाँ खलाडीको क्षमतलाई मिलाएर अगाडि बढ्न सकेमात्र खेलकुद क्षेत्रले गुणात्मक फड्को मार्न सक्छ । नेपाली खेलकुदमा सुरु भएको यो परम्पराले अगाडि दिनमा पनि निरन्तरता पाउनुपर्छ, राष्ट्रिय खेलकुद परिषद् (राखेप)ले शुक्रबार राजधानीमा आयोजना गरेको ओलम्पियन खेलाडीहरूको अन्तरक्रिया कार्यक्रममा खत्रीले भनिन् । आफ्ना अग्रज खेलाडीको सल्लाहपछि आगामी दक्षिण एसियाली खेलकुद (साग) र एसियाली खेलकुद (एसियाड) मा अझ राम्रो प्रदर्शन गर्न आफ्नो हौसला बढेको धारणा पनि उनले व्यक्त गरिन् । सन् १९७२ मा जर्मनीको म्युनिखमा आयोजना भएको ओलम्पिकमा नेपालको प्रतिनिधित्व गरेका जितबहादुर केसीले आफ्नो समयको तुलनामा अहिले राष्ट्रको खेलकुद क्षेत्रले निकै ठूलो फड्को मारेको अनुभव सुनाए । हाम्रो समयमा खेलाडीलाई राज्यबाट खासै सुविधा थिएन तर, राष्ट्रका लागि केही गर्नुपर्छ भन्ने बलियो आत्मविश्वास भने हरेक खेलाडी थियो । हिजोको तुलनामा अहिले खेलाडीले बढी सुविधा पाएका छन् र उनीहरूले गतिलो प्रदर्शन पनि गर्दै आएका छन्, दोलखा चरीकोटका केसी भन्छन् । नेपाली खेलकुदमा राजनीतिको छाया बढी परेको उनको ठम्याइँ छ । खेलकुदको विकास गर्न खेलकुद बुझेकै व्यक्ति राखेपमा आउनुपर्ने उनको मान्यता छ । राजनीतिक आस्थाका आधारमा एउटा सदस्यसचिवले अगाडि बढाएको कामलाई अर्को सदस्यसचिव आएर बेवास्ता गर्ने परम्परा छ । खेलकुदको विकास गर्ने हो भने दीर्घकालीन योजना बनाएर अघि बढ्नुको विकल्प छैन, उनी भन्छन् । यसैगरी काभे्र पनौतीका ७० वर्षीय भक्तबहादुर सापकोटा नेपाली खेलकुदमा पहिलो पटक ओलम्पियन खेलाडीको जमघटले आफू निकै उत्साही भएको बताउँछन् । उनले आफ्नो समयमा खेलाडीले पाउने सुविधा निकै कम रहेको अनुभव सुनाए । दुईवटा अन्डा र एक गिलास दूधको भरमा हामीले ओलम्पिकमा प्रतिस्पर्धा गरेका थियौं, उनी भन्छन् । आफ्ना छोराछोरीका उमेरका ओलम्पियन खेलाडी देखेर हौंसिएका सापकोटा खेलकुद क्षेत्रको विकासका लागि विद्यालयस्तरदेखि नै खेलाडीलाई खेल क्षेत्रमा आकर्षित गर्नुपर्ने धारणा व्यक्त गर्छन् । ओलम्पियनहरूको जमघट राम्रो सुरुआत हो तर, समयले ठूलै फड्को मारिसक्दा पनि नेपाली खेलकुदको स्तरमा भने खासै परिवर्तन आउन सकेको छैन, उनको कथन छ । उनी सन् १९७२ को म्युनिख ओलम्पिकमा राष्ट्रको प्रतिनिधित्व गर्दै म्याराथनमा एक सय २५ जना प्रतिस्पर्धामध्ये ३०औं स्थानमा आएका थिए । उनी नेपाली खेलकुदको इतिहासमा ओलम्पिकमा म्याराथन दौडको निर्धारित ४२१९५ किलोमिटर दूरी पूरा गर्ने पहिलो धावक पनि हुन् । ओलम्पियन भए पनि राज्यले बेवास्ता गर्दा भने सापकोटाको चित्त दु:खेको रहेछ । आठ वर्षअघि श्रीमतीको दुवै मिर्गौला बिग्रियो, मिर्गौला प्रत्यारोपण गर्न आर्थिक समस्या थियो । खेलकुद परिषद्सँग गुहार माग्दा पनि कुनै सुनुवाइ भएन । तपाईं पो खेलाडी तपाईंकी श्रीमतीको उपचारमा हामी केही गर्न सक्दैनौं भन्ने जवाफ आयो । त्यतिबेला मेरो एउटा ओलम्पियन खेलाडी हुनुको सबै गौरव चकनाचुर भयो, हाल हेटौंडामा बसोबास गर्ने सापकोटाले मनको वह पोखे । खेलाडी भएर आफूले भोग्नु परेको दु:खका कारणले आफ्ना छोराछोरीलाई खेलकुदमा नलाएको उनी बताउँछन् । यसैगरी सन् १९८८ को सोल ओलम्पिकमा राष्ट्रको प्रतिनिधित्व गरेका कृष्णबहादुर बस्नेतले ओलम्पियन खेलाडी नारामा मात्र राष्ट्रको गौरव भएको गुनासो गरे । राज्यलाई आवश्यक पर्दा मात्र हाम्रो खोजी हुन्छ, हाम्रो दु:खमा राज्य कहिले पनि अगाडि आउँदैन, उनी भन्छन् । पछिल्लो समय राखेपले ओलम्पिक खेलकुदमा सहभागी भएका खेलाडीलाई भत्ताको व्यवस्था गर्ने भनेर दिएको आश्वासनबाट भने उनी केही हर्षित देखिएका छन् । राखेपले आयोजना गरेको ओलम्पियनहरूको भेलाका सहभागीलाई खेलाडीका लागि राखेपले हालै खरिद गरेको बसमा राखेर चन्द्रागिरि हिल्सको भ्रमण पनि गराइएको थियो । ओलम्पियनहरूसँगको छलफलपछि राखेपका सदस्यसचिव केशवकुमार विष्टले निकट भविष्यमै ओलम्पियन खेलाडीका लागि मासिक भत्ताको व्यवस्था गरिने आश्वासन दिए । हामी अहिले पहिलोे ओलम्पियनलाई मासिक १० हजार रुपैयाँ दिँदैछौं अन्य ओलम्पियनलाई पनि आगामी माघफागुनदेखि मासिक भत्ता दिने तयारी गर्दैछौं, उनले भने । राखेपका उपाध्यक्ष लामाटेन्डी शेर्पाले आगामी साग र एसियाडका लागि तत्काल राष्ट्रिय टोलीको तयारी थाल्नुपर्ने धारणा व्यक्त गरे । कार्यक्रममा करिब ३५ जना ओलम्पियनको सहभागिता रहेको थियो ।"
ह्विलचेयर क्रिकेटमा नेपाल च्याम्पियन,"काठमाडौं : नेपालमा पहिलो पटक आयोजना भएको अन्तर्राष्ट्रिय टीट्वेन्टी त्रिदेशीय ह्विलचेयर क्रिकेट प्रतियोगिताको उपाधि नेपालले जितेको छ। कीर्तिपुरस्थित त्रिभुवन विश्वविद्यालयको क्रिकेट मैदानमा शनिबार भएको फाइनल खेलमा बंगलादेशलाई ५४ रनले पराजित गर्दै नेपालले उपाधि जितेको हो। टस हारेर पहिले ब्याटिङ गरेको नेपालले निर्धारित २० ओभरको खेलमा तीन विकेट गुमाउँदै एक सय ६० रनको योगफल खडा गरेको थियो। नेपालीको पालीमा दुवै प्रारम्भिक ब्याट्सम्यानले अर्धशतक बनाए। टोलीका उपकप्तान समेत रहेका डिगमसिंह चेमजोङले अविजित ७९ रन बनाए। ६२ बलको सामना गरेका उनले १० चौका हिर्काए। यसैगरी अर्का प्रारम्भिक ब्याट्सम्यान नविन राईले पनि ५९ रन बनाए। दुवै प्रारम्भिक ब्याट्सम्यानले एक सय ४९ रनको साझेदारी गरेका थिए। नेपालका डानबहादुर थिङले खाता खोल्न सकेनन् भने जंगबहादुर थापा चार रन बनाउँदा विपिन पौडेल एक रनमा अविजित रहे। बंगलादेशका रिपोन उदिनले दुई तथा मोर्सेद आलमले एक विकेट हात पारे। एक सय ६१ रनको विजयी लक्ष्य पछ्याएको बंगलादेश १८२ ओभरमा एक सय ६ रनमा समेटियो। बंगलादेशलाई कम योगफलमै समेट्न विपिन पौडेलले तीन विकेट लिए। यसैगरी विष्णु अधिकारी, रामबहादुर तामाङ र कप्तान हिमाल अर्यालले एक एक विकेट लिए। बंगलादेशका मोर्सेद आलमले सर्वाधिक २० रन बनाए। यसैगरी उज्वल बैरागीले १७, मोहमद मिथलेु १३ र रोजेन हुसेनले ११ रन बनाए। बंगलादेशले २४ रन अतिरिक्तमार्फत पाएको थियो। फाइनल खेलको म्यान अफ दि म्याच डिगमसिंह चेमजोङ चुनिए। प्रतियोगितामा नेपालका नविन राई बेस्ट ब्याट्सम्यान, विपिन पौडेल बेस्ट बलर, राजु गुरुङ बेस्ट विकेटकिपर र नेपालकै डिगमसिंह चेमजोङ प्लेयर अफ दि सिरिज चुनिए। विजेतालाई राष्ट्रिय खेलकुद परिषद्का सदस्यसचिव केशवकुमार विष्टले पुरस्कार प्रदान गरे। प्रतियोगितामा भारतको पनि सहभागिता रहेको थियो। नेपालले भारत र बंगलादेशविरुद्धको दुवै खेल जितेर फाइनलमा पुगेको हो। बंगलादेशले भारतले स्तब्ध बनाउँदै नेपालसँगको फाइनल भिडन्त पक्का गरेको थियो। ह्विलचेयर क्रिकेट संघको आयोजनामा भएको प्रतियोगितालाई पूर्व प्रधानमन्त्री एवं नेपाली कांग्रेसका सभापति स्व सुशील कोइरालाको स्मृतिमा स्थापित फाउन्डेसनले मुख्य प्रायोजन गरेको थियो। आत्मविश्वासले डोर्याउँदै"
