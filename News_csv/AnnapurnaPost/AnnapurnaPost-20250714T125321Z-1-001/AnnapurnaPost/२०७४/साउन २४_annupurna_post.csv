शीर्षक,विवरण
अमेरिकाको रूस र चीन रणनीति,"गत जुलाईमा अमेरिका जापान र भारतसँग बंगालको खाडीमा हालसम्मकै सबैभन्दा ठूलो मालाबार सैन्य अभ्यासमा संलग्न थियो । हिन्द महासागर र पश्चिम प्रशान्त सागर क्षेत्रमा चीनको आणविक शक्तिचालित तथा आणविक हतियारसहितका पनडुब्बी जहाजहरूको गतिविधिमा वृद्धि भइरहेको सन्दर्भमा उक्त अभ्यास मूलतः चीनविरुद्ध लक्षित भएको अन्तर्राष्ट्रिय र भारतीय समाचारमाध्यमहरूले उल्लेख गरेका थिए । एउटा भारतीय स्रोतलाई उल्लेख गर्दै अमेरिकी पत्रिका बिजनेस इनसाइडरले लेखेअनुसार आगामी वर्षदेखि अस्ट्रेलिया पनि मालाबार अभ्यासमा संलग्न हुनेछ । जुलाईमा अस्ट्रेलिया, न्युजिल्यान्ड, क्यानाडा र जापानसँग अमेरिका त्यस्तै इतिहासको सबैभन्दा ठूलो सैन्य अभ्यासमा संलग्न थियो । उक्त अभ्यासलाई क्षेत्रका आफ्ना सैन्य गठबन्धनका सदस्य राष्ट्रहरू, मित्रहरू र प्रतिद्वन्द्वीहरूलाई एकैसाथ सन्देश दिने उद्देश्यले आयोजना गरिएको अमेरिकी सैन्य अधिकारीहरूले बताएका थिए । ३३ हजार सैनिक, ३६ युद्धपोत, २२० लडाकु विमान र विमानवाहक पोतसहितको 'ट्यालिसम्यान सेबर' भनिने उक्त सैन्य अभ्यास चलिरहँदा नजिकैबाट एउटा चिनियाँ जासुसी जहाजले अनुगमन गरिरहेको थियो । दुवै अभ्यास मूलतः चीनलक्षित थिए । उक्त दुवै अभ्यास भइरहँदा चीन र भारतबीच डोक्लाम विवाद चर्किरहेको थियो । हार्बर्ड प्रोफेसर ग्राहम एल्लिसोनलगायतका अमेरिकी राजनीतिशास्त्रीहरूले ऐतिहासिक सन्दर्भहरूसमेतको गहन अध्ययनको आधारमा क्षेत्रीय र अन्तर्राष्ट्रिय शक्ति सन्तुलनको चरित्रमा आइरहेको परिवर्तनले गर्दा चीन र अमेरिकाबीच युद्ध अवश्यम्भावी भएको बताइरहेका छन् । यसै सन्दर्भमा अमेरिकाको प्यासिफिक जलसेनाका प्रमुख एडमिरल स्कट स्विफ्टले जुलाई २७ मा अस्ट्रेलियन नेसनल युनिभर्सिटीको कार्यक्रममा सोधिएको एउटा प्रश्नको उत्तरमा राष्ट्रपति डोनाल्ड ट्रम्पले आदेश दिएमा अर्को साता नै आफूले चीनविरुद्ध आणविक आक्रमण गर्ने बताएकोबारे एसोसिएटेड प्रेसले उल्लेख गर् यो । सबै अन्तर्राष्ट्रिय समाचारमाध्यमहरूसहित भारतीय पत्रपत्रिकाले त्यसलाई प्रमुखताका साथ छापे । यूएसए टुडेले सोही मितिमा जानकारी दिएअनुसार अमेरिकाको प्रशान्त बेडा भनेको दुई सय जहाज, एक हजार एक सय हवाईजहाज र एक लाख ३० हजार सैनिक, नाविक र कर्मचारीहरूको सैन्य संरचना हो । एडमिरल स्विफ्टको उक्त कथन उत्तरकोरियाले अमेरिकी मुख्य भूमिलाई नै लक्ष गरेर प्रहार गर्न सकिने अन्तरमहाद्विपीय क्षेप्यास्त्र परीक्षण गरेको समाचार आइरहेकै बेलामा आएको थियो । जुलाईको आरम्भमा अमेरिकी राष्ट्रपति ट्रम्पले उत्तरकोरियाबाट प्रस्तुत आणविक चुनौतीलाई सामना गर्ने सवालमा चीनसँग अमेरिकाले कुनै सहकार्य नगर्ने सम्भावना रहेको बताएका थिए । राष्ट्रपतिले आदेश दिएमा आफूले चीनविरुद्ध आणविक प्रहार गर्नेबारे एडमिरल स्विफ्टले उल्लेख गरेको सन्दर्भलाई जुलाई २८ मा एसिया टाइम्समा ब्राजिलका विख्यात लेखक तथा पत्रकार पेपे एस्कोबारले के स्मरण गराएका छन् भने स्विफ्टले सेनामाथि नागरिक नियन्त्रणको कुरा गरे पनि संकेत फरक थियो । एस्कोबारअनुसार नागरिक अधिकारीहरूले सेनाका अधिकारीहरूलाई कुनै विषयमा स्पष्ट आदेश दिने गर्दैनन् र कतिपय अवस्थामा सैनिक अधिकारीहरूले आफूखुसी निर्णय गर्ने गरेका छन् । आपसी शंका र अविश्वासको छायामा बसेर आफ्ना समृद्धि र लाभमा साझेदारी नखोज्ने तर आफ्ना समस्या र चुनौतीमा अर्को मुलुकले सघाई दिनैपर्ने माग र अपेक्षा राख्ने शक्ति राष्ट्रहरूले राजनीतिक, नैतिक र रणनीतिक कुनै आधारमा विश्व व्यवस्थाका चुनौतीहरूलाई सम्बोधन गर्ने क्षमता राख्दैनन्। उत्तरकोरियाको आणविक चुनौती सामना गर्न उत्तरकोरियामाथि नै अमेरिकी आणविक आक्रमणको सम्भावनाबारे कुरा उठिरहेको बेलामा एस्कोबारले ५० को दसकको कोरिया युद्धमा तत्कालीन सैन्य सूत्रहरूलाई उल्लेख गर्दै लेखेअनुसार कोरिया युद्धमा अमेरिकी राष्ट्रपति ह्यारी ट्र्युमनले जनरल म्याकर्थरलाई सोभियत वा चिनियाँ सेनाको प्रवेश वा त्यस्तो प्रवेशको घोषणा नभएको र अमेरिकी सैन्य कारबाहीविरुद्ध हस्तक्षेप गर्ने सम्बन्धमा सोभियत संघ र चीनले चेतावनी नदिएको अवस्थामा मात्र उत्तरकोरियाको सीमाभित्र प्रवेश गरेर आक्रमण गर्न लिखित आदेश दिएका थिए । तर रक्षामन्त्री जर्ज मार्सलले भने आवश्यकताअनुसार रणनीतिक र कार्यनीतिक दुवै आधारमा जनरल म्याकर्थरलाई उत्तरकोरियामा प्रवेश गरेर सैन्य कारबाही गर्ने निर्देशन दिएका थिए । हेनरी किसिन्जरले पनि आफ्नो डिप्लोमेसी नामक पुस्तकमा म्याकार्थरले आफ्ना सिनियरहरूको आदेश र परामर्शविपरीत कोरिया युद्ध क्षेत्रलाई विस्तार गरेको लेखेका छन् । म्याकर्थरलाई युद्धमा चिनियाँ सैन्य संलग्नताको अपेक्षा थिएन । तर १९ अक्टोबर १९५० मा अमेरिकी सेनाले उत्तरकोरियाको राजधानी प्योङयाङ नियन्त्रण गरेकै दिन चिनियाँ जनस्वयंसेवक सेनाको नाउँमा अढाइ लाख चिनियाँ सैनिक उत्तरकोरियामा प्रवेश गरे । युद्धमा उत्तरकोरियाको उद्योगधन्दा सबै ध्वस्त भयो, २० लाख जनता मारिए, तर पनि युद्ध चलिरह्यो । त्यस्तो अप्रत्यासित स्थितिमा म्याकर्थरसँग कुनै सैन्य रणनीति भएन । त्यसैले म्याकर्थरले आणविक हतियार प्रयोग गर्न आदेश मागे । विदेशमन्त्री डिन आचेसन र सहायक विदेशमन्त्री एभरल ह्यारिम्यान उत्तरकोरियामाथि आणविक आक्रमणको पक्षमा थिए तर दोस्रो विश्वयुद्धका विख्यात सेनाध्यक्ष तथा रक्षामन्त्री जर्ज मार्सल र अमेरिकी सेनाका अत्यन्त सम्मानित सेनानायक र पहिलो संयुक्त सेनाध्यक्ष जनरल ओमर ब्राड्ली त्यस्तो आक्रमणविरुद्ध भएकाले सो युद्धमा आणविक हतियार प्रयोग भएन । सन् १९५२१९५३ को उक्त युद्धको मानवीय त्रासदी उत्तरकोरियाको मानसिकताबाट हराएको छैन र उनीहरूको एकपछि अर्को क्षेप्यास्त्र परीक्षण र आणविक चेतावनीसँग विगतको त्यो युद्धको विभीषिका जोडिएको छ । आज पनि चीन र उत्तरकोरिया दुई घनिष्ट छिमेकी हुन् । अमेरिका र रूस सम्बन्धमा समस्याको चुरो किसिन्जरका अनुसार 'एक दशकअघिको तुलनामा आज अमेरिकाको रूससँगको सम्बन्ध धेरै खराब छ ।' त्यही अवस्था चीनसँगको सम्बन्धमा छ । यो वर्षको आरम्भमा विश्व आर्थिक मञ्चको सत्चालीसौं बैठकको अन्तिम सत्रलाई सम्बोधन गर्दै किसिन्जरले रूसकै कारण एसिया र युरोपका विभिन्न मुलुकले प्रस्तुत गरेका चुनौतीविरुद्ध विश्व इतिहासमा पटकपटक सन्तुलन स्थापना भएको बताएका थिए । विश्वको सबैभन्दा ठूलो प्राकृतिक साधन र स्रोतको भण्डार रहेको रूस आणविक हतियारमा पनि सबैभन्दा ठूलो भण्डारको स्वामी राष्ट्र हो । त्यति अत्याधुनिक नहोलान्, तर सैन्य सामग्री तथा हातहतियार उत्पादनका अति विशाल संरचनाहरू पनि उससँग छ । थप के स्मरणीय छ भने २००७ देखि २००९ सम्म हेनरी किसिन्जर र पूर्व रूसी विदेश तथा प्रधानमन्त्री एभगेनी प्रिमाकोभले दुवै मुलुकका पूर्व मन्त्रीहरू, सेवानिवृत्त पूर्व निजामती र सैनिक उच्चाधिकारीहरूको एउटा समूहको अध्यक्षता गरेका थिए । दुई मुलुकबीचका विवाद र प्रतिद्वन्द्विताका क्षेत्रहरूलाई क्रमशः घटाउँदै सहयोगात्मक संरचनाहरू विकास गरेर सम्बन्ध गाढा बनाउने उद्देश्यले विभिन्न चरणमा वार्ता र छलफलहरू भएका थिए । अमेरिकामा त्यसलाई ट्र्याक टु ग्रुप भनिन्थ्यो र दुवै दल सम्बद्ध व्यक्तिहरू त्यसमा सामेल थिए । उक्त समूहको बैठक पालैपालो अमेरिका र रूसमा हुने गरेको थियो । अमेरिकी राष्ट्रपति जर्ज बुस, रूसी राष्ट्रपति भ्लादिमिर पुटिन र दिमित्री मेद्भेदेभहरूबाट त्यो प्रयासले स्वागत र समर्थन पाएको थियो । अमेरिकी राष्ट्रपति बुसले त ह्वाइटहाउसको क्याबिनेट रूममा आफ्ना समस्त राष्ट्रिय सुरक्षा सल्लाहकारसँग किसिन्जरप्रिमाकोभ नेतृत्वको टोलीसँग भेटघाट र वार्ता गराएका थिए । तर बाराक ओबामा राष्ट्रपति र हिलारी क्लिन्टन विदेशमन्त्री भएपछि रूससँगको सम्बन्धमा तनाव बढ्दै गयो । ऊता क्षेत्रमा चीनको रणनीतिक प्रभावमा कमी ल्याउने उद्देश्यले ओबामाले प्रशान्त धुरी रणनीति घोषणा गरे, जसअन्तर्गत प्यासिफिक महासागर क्षेत्रमा अमेरिकी सैन्य शक्तिको तैनाथीमा वृद्धि गर्ने रणनीति अवलम्बन गरियो । अर्कोतिर आर्थिक रणनीतिको रूपमा ट्रान्सप्यासिफिक पार्टनरसिप पनि अवलम्बन गरियो । हेनरी किसिन्जरको गएको फेबु्रअरीमा नेसनल इन्ट्रेस्टमा प्रकाशित लेखमा रूसअमेरिका सम्बन्धमा तनाव न्यूनीकरणले गम्भीर अन्तर्राष्ट्रिय चुनौतीहरू सामना गर्नमा महत्वपूर्ण उपलब्धि हासिल हुनेमा शंका नभएको उल्लेख गरेका छन् । सोभियत संघको विघटनको मूल कारण उसको आर्थिक, सामाजिक र राजनीतिक प्रणालीमा रहेका केही डरलाग्दा चारित्रिक र संस्थागत अभाव थिए । तर ती अभावहरूका कारण विघटित सोभियत संघलाई अमेरिकाले आफूले पराजित गरेको सुखानुभूति गरिरह्यो । रूसको त्यस्तो अवस्थालाई अत्यधिक शोषण र दोहन गरेर आफ्नो लागि राजनीतिक र रणनीतिक लाभ प्राप्त गर्ने नीति अमेरिकाले अख्तियार गरिरह्यो । किसिन्जरका अनुसार इतिहासलाई बुझ्ने रूस र अमेरिकाको दृष्टिकोणमा आधारभूत भिन्नता रहेको छ । अमेरिकाले शीतयुद्धको समाप्तिलाई विधिद्वारा निर्धारित अन्तर्राष्ट्रिय व्यवस्था र प्रजातन्त्रको विजयको रूपमा बुझ्यो । तर रूसको ऐतिहासिक अनुभव जटिल रूपमा फरक रहेको छ । शताब्दीयौंसम्म पूर्व र पश्चिम दुवैतिरबाट बारम्बार आक्रमण बेहोरेको रूसकाृ लागि सुरक्षाका कठिन भूराजनीतिक तथा वैधानिक अर्थ र आयामहरू छन् । टड्कारो सत्य के रह्यो भने शीतयुद्धको समाप्तिले रूसको सुरक्षा सीमा मध्ययुरोपको एल्ब नदीबाट झन्डै दुई हजार किलोमिटर मस्कोनिकट हुत्याइदियो । युरोपका अन्य प्रमुख राष्ट्रहरूसरहको लामो गौरवशाली इतिहास छ । सुदूरपूर्वी एसियादेखि मात्रै नभएर क्यानाडा र अमेरिकाको अलास्काको छेउदेखि मध्यपूर्व हुँदै युरोपसम्म ११ टाइम जोनमा फैलिएको आकार छ । त्यतिमात्रै नभएर सैन्य क्षमता, प्राकृतिक साधन र स्रोतको विराट् भण्डारको लाभ पनि छ । यसरी सबै कुराले रूसलाई विश्व व्यवस्थाको केन्द्रीय महत्वको राष्ट्र बनाएको छ। अर्कोतिर एसियाका १४ मुलुकसँग भूसीमा र ११ मुलुकहरूसँग जलसीमा जोरिएको चीन भौगोलिक आधारमा मात्र नभएर राजनीतिक, आर्थिक र सैनिक आधारमा पनि विश्वको केन्द्र बन्ने हैसियत निर्माण गरिसकेको छ । चीन र रूस जस्ता शक्तिशाली राष्ट्रहरूको रणनीतिक निकटताले एसिया, युरोप र अफ्रिकामा निर्माण गर्ने राजनीतिक र रणनीतिक असरको तुलना तीनै महादेशबाट हजारौं किमि टाढा रहेको अमेरिकाले निर्माण गर्ने त्यस्तो असरसँग तुलना नै नहुने स्थिति विकास हुँदै गएको देखिन्छ । अमेरिका, चीन र रूसको सहकार्यको अपरिहार्यता विश्व व्यवस्था भनेको अन्तर्राष्ट्रिय कानुनद्वारा व्यवस्थित राजनीतिक, आर्थिक र सैनिक सवाल मात्र होइन, मुलुकको अन्तर्राष्ट्रिय व्यक्तित्व निर्माण र प्रभाव वृद्धिको कुरा पनि हो । तर रूस र चीनका लागि विश्व व्यवस्था भनेको मुलुकको सुरक्षाको महत्वपूर्ण रणनीतिक सवाल र भूराजनीतिक परिवेशमा आफ्ना बृहत् राष्ट्रिय हितहरूको उन्नत सन्तुलन र समन्वय हो । आज राष्ट्र र सरकारहरूका अक्षमता र अभावहरूले संसारभर रिक्तता, अस्थिरता र विभाजनहरू निर्माण गरेका छन् । जतिसुकै ठूलो क्षमताका एकाध राष्ट्रहरूले त्यस्तो रिक्तता भर्ने सामथ्र्य राख्दैनन् भन्ने सावित भइसकेको छ । त्यसैले अमेरिकी नेतृत्वको विश्व व्यवस्थाको स्थिरता, सन्तुलन र सफलता चीन र रूसको सहयोगबिना सम्भव छैन । चीन र रूसजस्ता विराट् आकार र क्षमताका मुलुकहरूलाई अमेरिकाले आफ्नो नेतृत्वको विश्व व्यवस्थामा जोडिरहन सकेन भने उनीहरू स्वभावतः वैकल्पिक विश्व व्यवस्थाको निर्माणमा लाग्नेछन् । स्वाभाविक रूपले चीन त्यही गरिरहेको छ । डेमोक्रेटिक दलको किसिन्जर भनिने जिमी कार्टरका राष्ट्रिय सुरक्षा सल्लाहकार जिबिग्न्यु ब्रिजेन्सकीले गत डिसेम्बरमा नर्वेको ओस्लोमा 'नोबेल पिस प्राइज फोरम' मा दिएको भाषणमा अमेरिकाले भारतलाई एसियामा आफ्नो मुख्य मित्रको रूपमा व्यवहार गरेर चीनलाई शत्रु राष्ट्रसरहको व्यवहार गर्न नहुने मत राखेका थिए । गत अक्टोबर ३० मा बोस्टन ग्लोबमा दिगो विकाससम्बन्धी अन्तर्राष्ट्रिय आन्दोलनका अभियन्ता ज्याफ्री स्याक्सले येल इतिहासकार पल केनेडीलाई उद्धृत गर्दै लेखेका थिए आर्थिक र राजनीतिक आधारमा अमेरिका साम्राज्यवादी अति विस्तारको ग्रन्थिको सिकार भएको र सुरक्षाको नाउँमा अमेरिकाले गर्ने अति लगानीले स्वयं अमेरिकाको बृहत् राष्ट्रिय हितलाई आघात पुर् याइरहेको उल्लेख गरेका थिए । स्याक्सले उक्त लेखमा उल्लेख गरेअनुसार संसारका ३६ अन्य मुलुकहरूमा अमेरिकाका ६ सय ६२ सैन्य संरचनाहरू छन् । गुप्त जासुसी संरचनाहरूको त कुनै लेखा नै छैन । अमेरिका वार्षिक नौ सय अर्ब डलरको प्रतिरक्षा बजेट खर्च गर्दछ । अमेरिकाले आफ्नो राष्ट्रिय हितअनुरूप मित्रतापूर्ण सम्बन्ध नभएका मुलुकहरूमा सरकार र सत्तामा परिवर्तन गराएका अनेकौं उदाहरण छन् । इतिहासकार जोन कोट्सवोर्थलाई उद्धृत गर्दै स्याक्सले लेखेका छन् गएको शताब्दीमा दक्षिण अमेरिकामा मात्रै अमेरिकाले हरेक २८ महिनामा एउटा सरकार परिवर्तन गराएको थियो । युरोप, अफ्रिका, मध्य पूर्व, एसिया सबैतिर आफ्नो अनुकूल सत्ता परिवर्तन गराउनु अमेरिकी विदेश नीतिको अभिन्न अंग बनेको छ । तर सत्ता परिवर्तनका यी खेलहरू अमेरिकाको लागि अत्यधिक आर्थिक भार र सम्बन्धित मुलुकको लागि अति विनाशकारी बन्न पुगेका छन् । स्याक्सले बोस्टन ग्लोबमा विभिन्न अध्ययनहरूलाई आधार मान्दै दिएको विवरणअनुसार २००१ पछाडिको १५ वर्षको अवधिमा अमेरिकाले इराक र अफगानिस्तान युद्धमा मात्रै झन्डै पाँच हजार अर्ब डलर खर्च गरेको थियो । त्यत्रो खर्च गरेर आफ्ना हजारौं उत्कृष्ट सैनिकहरूको बलिदानपछि पनि ती दुवै मुलुकमा अमेरिकाले शान्ति र स्थिरता कायम गर्न सकेको छैन । लिबियामा त्यस्तै अवस्था छ । सिरियाको स्थिति जगजाहेर छ । आजको इरान हिजोको अमेरिकी नीतिको परिणाम हो । अमेरिकी सैनिक र राजनीतिक हस्तक्षेपले मुस्किलले कुनै मुलुकलाई प्रजातान्त्रिक स्थिरता दिएको छ, तर पनि अमेरिकी हस्तक्षेप रोकिएको छैन । विश्व व्यवस्थामा देखिएको अस्थिरता, अराजकता र उथलपुथलले विश्वका सबै सानाठूला राष्ट्रहरू आफ्नो सुरक्षाको सवालमा गम्भीर देखिन्छन् । तर आपसी शंका र अविश्वासको छायामा बसेर आफ्ना समृद्धि र लाभमा साझेदारी नखोज्ने तर आफ्ना समस्या र चुनौतीमा अर्को मुलुकले सघाई दिनैपर्ने माग र अपेक्षा राख्ने शक्ति राष्ट्रहरूले राजनीतिक, नैतिक र रणनीतिक कुनै आधारमा विश्व व्यवस्थाका चुनौतीहरूलाई सम्बोधन गर्ने क्षमता राख्दैनन्। सावित भइसकेको छ, कुनै दुईचार विश्व नेता वा शक्तिराष्ट्रहरूको क्षमताबाट मात्र विश्व व्यवस्थासामु विद्यमान चुनौती र समस्याहरूको सामना र समाधान सम्भव छैन । क्षेत्रमा शान्ति, स्थिरता, विकास र समृद्धि आर्जन गर्नमा आफ्ना छरछिमेकका मुलुकहरूसँग विश्वास र सहयोगका स्थिर र सबल संरचनामार्फत प्रमाणित उपलब्धि हासिल गर्न सक्षम मुलुकहरूले मात्रै सहयोगी संरचनामार्फत विश्व व्यवस्थाका चुनौतीहरू सामना गर्न सक्छन् । यो कुरा अमेरिका, चीन र रूसदेखि भारतसम्मले नबुझुन्जेल विश्व व्यवस्थामा उनीहरूको हित र सुरक्षा पनि सुरक्षित र सुनिश्चित रहन सक्दैन । भट्टराई नेपाल इन्स्टिच्युट फर स्ट्राटिजिक स्टडिज (निस) सँग सम्बद्ध छन् ।"
नेपालमा दुतेर्तेको खोजी,"वर्तमान संसदीय पद्धतिविरुद्ध माओवादी केन्द्रले प्रत्यक्ष निर्वाचित राष्ट्रपतीय पद्धतिमा जानुपर्ने प्रस्ताव पारित गरेको छ । उसको मुख्य तर्क छ, संसदीय व्यवस्थाले मुलुकमा स्थिरता दिन सकेन । ०६२६३ को जनआन्दोलनपछिका १० वर्षमा १० वटा सरकार बने औसतमा एउटा सरकारको आयु नौ महिना रह्यो । २०४६ सालको जनआन्दोलनपछिको गणना गर्ने हो भने २५ वर्षमा २५ वटै सरकार बने । संविधान जारी भएको चार वर्षमा चारवटा सरकार बने तर संविधान कार्यान्वयन हुन सकेको छैन । देशको एउटा भागका जनता संविधानप्रति असन्तुष्टि देखाएर आन्दोलनमा छन् । तिनका माग कति उचित हुन कति होइनन्, छिनोफानो हुन सकेको छैन । अस्थिर सरकारबाट मुलुक समृद्धितर्प जान सकेन र राष्ट्रियता पनि कमजोर भयो । मुलुकको अहिलेको समग्र अवस्था हेर्दा माओवादीले अघि सारेको प्रस्ताव ठाडै अस्वीकार गर्ने अवस्था पनि छैन । अर्बौंअर्बका भ्रष्टाचारका सनसनीपूर्ण काण्ड सार्वजनिक भएका छन् । यो संसद्को सुरुकै दिनमा एनसेलको ३० अर्ब घोटाला काण्ड सार्वजनिक भयो । त्यसको छिनोफानो नहुँदै अहिले कर फर्स्योट आयोगका सचिव चूडामणि शर्मा पनि ३० अर्ब कर मिनाहा गरेको अभियोगमा न्यायिक हिरासतमा छन् । आयोगका अध्यक्ष र सदस्य भने फरार छन् । आयल निगमले जग्गा खरिदमा अनियमितता गरेको समाचार पनि सार्वजनिक भएका छन् । यो संसद्को प्रारम्भमै एकजना सांसदले विदेशी संस्थाबाट ५८ करोड लिएको सार्वजनिक भएको थियो । त्यसको अहिलेसम्म छानबिन र ती सांसदमाथि कारबाही भएको छैन । जुन विदेशी संस्थासँग उनले त्यो पैसा लिएका हुन्, त्यो संस्थाको प्रमुखमाथि त्यहाँ भ्रष्टाचारको छानबिन भइरहेछ । उनको सार्वजनिक जीवन समाप्त भएको छ । हाम्रा माननीय अहिले पनि सर्वसाधारण जनतालाई सदाचारको उपदेश दिएर हिँडिरहेका छन् । यी केही प्रतिनिधिमूलक भ्रष्टाचारका काण्ड हुन् । सार्वजनिक नभएका यस्ता कैयौं घटना हुन सक्छन् । ट्रान्सपरेन्सी इन्टरनेसनलको वार्षिक प्रतिवेदनले पनि हामी कता गइरहेछौं भन्ने देखाउँछ । भ्रष्टाचारमुक्त सुशासनको निम्ति संविधानले अख्तियार दुरुपयोग अनुसन्धान आयोग, महालेखा परीक्षक र लोकसेवा आयोगजस्ता संवैधानिक निकायको परिकल्पना गरेको छ । तिनका प्रतिवेदनमाथि संसद्ले चासो नलिँदा ती आयोगले तयार पारेको प्रतिवेदन त्यसै थन्किएर रहेका छन् । आफ्नो कामको मूल्यांकन संसद्बाट नगरिएको तीतो अनुभव लिएर आयोगका पदाधिकारी बस्नुपरेको छ । संविधानको पूर्ण कार्यान्वयन गर्ने मूल दायित्व लिएर सरकारमा सहभागी भएको माओवादी आपैं संलग्न भएर घोषणा भएको संविधान पूर्ण कार्यान्वयन नहुँदैमा संविधानको मूल मर्म र भावनाविपरीत प्रत्यक्ष निर्वाचित राष्ट्रपतीय पद्धतिमा जानुपर्ने नेपाली दुतेर्ते बन्ने भूत प्रचण्डमा कहाँबाट चढ्यो ? हाम्रोजस्तो नरम राज्यमा भ्रष्टाचार हुन सक्छ भनेर २०४७ सालको संविधान निर्माताले त्यसको नियन्त्रण गर्न अख्तियारको परिकल्पना गरेर नवोदित प्रजातान्त्रिक मुलुकका नमुना प्रस्तुत गरेको थियो । वर्तमान संविधानले पनि त्यसैलाई निरन्तरता दिएको छ । सुरुमा राजाका तर्फबाट दुरुपयोग गरियो अहिले दलहरूले भागबन्डा गरेर अख्तियारलाई पंगु संस्थामा परिणत गरेका छन् । यसका पदाधिकारीको नियुक्ति र केही समय अघिसम्म अख्तियार प्रमुख रहेका लोकमानसिंह कार्कीले जसरी मन नपरेकाहरूका निम्ति आतंकको हतियार र आफ्नो मानिसको निम्ति अभयदान दिन यसको प्रयोग गरे, त्यसबाट अख्तियारको औचित्य नै समाप्त भयो । अहिले अख्तियार साना माछा जालमा पारेर बसेको छ । ठूला माछा या त जालमा परेका छैनन्, एकाध परे पनि तिनको कारबाही अघि बढाइएको छैन । माननीय सांसद नै यसको उदाहरण रहेका छन् । भ्रष्टाचार कुशासनको फेहरिस्त लामो छ । आईजी काण्ड, नयाँ राजदूत नियुक्तिदेखि प्रधानन्यायाधीश सुशीला कार्कीमाथिको महाभियोग प्रस्ताव यसले पनि भ्रष्टाचारमुक्त प्रशासनको मेरुदण्ड नै भाँचिदिएको छ । महाभियोगको प्रस्तावबाट पुर् याएको क्षति प्रजातन्त्रले धैरै समयसम्म व्यहोर्नुपर्नेछ । भ्रष्टाचारले मात्र होइन, दलहरूले नै भागबन्डाको आधारमा प्रशासन सञ्चालन गर्दा प्रशासनमा छाडापन र अनुशासनहीनताले सीमा नाघेको छ । प्रशासन कति पंगु भएको छ भन्ने कुराको ज्वलन्त उदाहरण हो काठमाडौंका खाल्डाहरू १५ दिनभित्र पुर्न प्रधानमन्त्रीले दिएको निर्देशन । सम्बन्धित निकायहरूको नितान्त जिम्मेवारीभित्र पर्ने यो अति सामान्य काम हो । त्यस्तो काम गर्न देशको कार्यकारी प्रमुखले निर्देशन दिनुपर्ने अवस्था आउनुले प्रशासन पंगु बनेकोबारे चर्चा गर्नु आवश्यक छैन । आश्चर्य, प्रधानमन्त्रीले निर्देशन दिँदा पनि काम भएन । सर्वसाधारण जनताले दैनिक मार खेप्नुपरिरहेछ । यसले प्रधानमन्त्रीमाथि मात्र होइन, सिंगो व्यवस्थामाथि नै जनविश्वास गुमाउनुका साथै मानिसमा निराशा थपेको छ । यसैगरी डा गोविन्द केसीको अनसन र संसद्मा प्रस्तुत सहकारी ऐनको दुर्गति संसद् असफल भएका उदाहरण हुन् । डा केसी १२ पटक अनसनमा बस्दा पनि राज्यले माग सम्बोधन गर्न गम्भीरता देखाएन । डा केसीले आफ्नो लागि केही मागेका छैनन् । जे मागेका छन्, गरिब र निमुखा जनताले सर्वसुलभ स्वास्थ्य सुविधा पाउनुपर्छ र चिकित्सा क्षेत्र माफियाको जालोबाट मुक्त गरियोस् भन्ने हो । एउटा नागरिक पटकपटक अनसन बस्छ, राज्य उनका माग पूरा गर्ने प्रतिबद्धता जनाउँछ तर माग पूरा हुँदैन । दुःखका साथ भन्नुपरेको छ नेपालमा शिक्षा, स्वास्थ्य र सहकारी 'माफियाद्वारा, माफियाका लागि माफिया' ले सञ्चालन गरेको अवस्था छ । मुलुकको नैतिकताको मेरुदण्ड नै भाँचिने अवस्था सिर्जना हुँदा जनताका प्रतिनिधि मौन छन् । एकजना भुक्तभोगी मन्त्रीका अनुसार यी विधेयक माफियाहरूको स्वार्थअनुकूल हुने हो भने छलफल अघि बढ्न दिने अन्यथा विधेयक पारित गर्न नदिने अडान समितिको छलफलमा माननीयहरूले राखेपछि माफियाहरूको स्वार्थलाई कानुनी मान्यता दिएर सर्वसाधारण जनतामा अपराध गर्नुभन्दा विधेयक नै पास नगर्नु उचित हुन्छ । उपर्युक्त विसंगति र विकृति देखाउँदै माओवादीले संसदीय पद्धति बदलेर प्रत्यक्ष निर्वाचित राष्ट्रपतीय पद्धति, प्रत्यक्ष हटाएर सम्पूर्ण सांसद समानुपातिक र मधेसवादी दलहरूले पनि छोडेको 'मधेस एक प्रदेश' मा जान अन्य दलहरूसँग छलफल गर्ने निर्णय गरेको छ । माओवादीका निम्ति त्यस्तो निष्कर्षमा पुग्नु स्वाभाविक हो । २०५२ सालमा उसले संसदीय व्यवस्थाविरुद्ध बन्दुक उठाएको थियो । संसदीय व्यवस्था समाप्त गर्न सुरु गरेको सशस्त्र आन्दोलनबाट १७ हजार निरापराध मानिस मारिए । तिनको परिवारले अहिलेसम्म न्याय पाउन सकेका छैनन् । माओवादी सशस्त्र द्वन्द्वबाट पीडितहरूको उजुरीको छानबिन गर्न गठित सत्य निरूपण तथा मेलमिलाप आयोगमा ६० हजार उजुरी परेका छन् । आयोग कुनै निष्कर्षमा पुग्न सकेको छैन, छानबिनकै क्रममा छ । नेताहरूका घरघर चहार्दा पनि पीडितले न्याय पाउन सकेका छैनन् । पीडितप्रति दलहरूको दृष्टिकोण यस्तै हो भने आखिरमा तिनले न्यायको निम्ति अन्तर्राष्ट्रिय समुदायलाई गुहार्नुको विकल्प रहने छैन । राष्ट्रपतीय निर्वाचन पद्धतिको कुरा गर्दा अमेरिकी पद्धतिको चर्चा गरिन्छ, तर स्वयं अमेरिकी विद्वान्हरू भन्छन् अरू मुलुकका निम्ति यो पद्धति अनुकरणीय हुन सक्दैन । अमेरिकाबाट सबै थोक निर्यात हुन सक्छ, तर निर्वाचन पद्धति निर्यात हुन सक्दैन । नियन्त्रण र सन्तुलनको यति झन्झटिलो प्रक्रिया अन्य मुलुकले अवलम्बन गर्न सक्दैनन् । बेलायती पद्धति तेस्रो विश्वका निम्ति उपयुक्त हुन्छअमेरिकी विद्वान्हरू भन्छन् । ट्रम्प राष्ट्रपति निर्वाचित भएपछि उनको काम गर्ने शैलीबाट स्वयं अमेरिकीहरू नै पीडित छन् । निर्वाचन भएको ६ महिना भयो, निर्वाचनको बेलामा जेजे प्रतिबद्धता व्यक्त गरेका थिए, तीमध्ये एउटा पनि लागू गर्न सकेका छैनन् । उनी निर्वाचित हुनासाथ कांग्रेस र सिनेटसँग उनको द्वन्द्व सुरु भयो । उनले नियुक्त गरेका राष्ट्रिय सुरक्षा सल्लाहकार, ह्वाइट हाउसका प्रेस प्रमुख चुनावको बेला रूसी संलग्नताको अनुसन्धान गर्न नियुक्त अधिकारी दुई हप्ता पनि टिक्न सकेनन् । चुनावको बेला, उनका छोरा जुनियर ट्रम्प, ज्वाइँ र अन्य सहयोगीहरूको रूससँगको सम्बन्धलाई लिएर कंग्रेसले छानबिन टोली गठन गरेको छ । अहिलेसम्म अमेरिकी सञ्चारमाध्यममा जेजति सूचना चुहेर आएका छन्, त्यसबाट उनीमाथि महाभियोग लाग्न सक्ने सम्भावना बढेको छ । राष्ट्रपतिको चुनावमा डेमोक्रेटिक उम्मेदवार हिलारी क्लिन्टनलाई हराउन रूसले गरेको षड्यन्त्रलाई ध्यानमा राखेर हालै अमेरिकी कांग्रेसले रूस, उत्तरकोरिया र इरानविरुद्ध आर्थिक नाकाबन्दी लगाउने विधेयक पारित गर् यो । विशेषाधिकार प्रयोग गरेर विधेयक असफल पार्ने ट्रम्पले धम्की दिएका थिए । आखिरमा प्रयोग गर्न सकेनन् । लाचार भएर विधेयक स्वीकृत गर्नुपर् यो । यो प्रतिबन्धलाई रूसका प्रधानमन्त्रीले रूसविरुद्ध आर्थिक युद्धको घोषणा भनेका छन् । अमेरिका र रूसबीचको सम्बन्ध शीतयुद्धकालीन अवस्थामा पुगेको रूसी प्रधानमन्त्रीले आरोप लगाएका छन् । अमेरिकी राष्ट्रपतिको यस्तो अवस्था छ भने एसिया, दक्षिण अमेरिका र अफ्रिका जस्ता राष्ट्रपतीय पद्धति भएका कतिपय मुलुकमा भएका हत्या, हिंसाले राष्ट्रपतीय पद्धति कति अमानवीय र त्रूर हुन सक्छ भन्ने हेर्न अन्यत्र जानुपर्दैन, फिलिपिन्समा भएका गैरन्यायिक हत्या उदाहरणको रूपमा रहेका छन् । फिलिपिन्समा दुतेर्ते राष्ट्रपति भएपछि लागूऔषध कारोबारमा संलग्न भएको आरोपमा हत्या गर्न पुलिसलाई आदेश दिएका छन् । लागूऔषध कारोबारी भन्ने लागेमा प्रहरीले सीधै गोली हान्न सक्छ । त्यसरी मारिनेमा एकजना मेयर पनि छन् । स्वयं दुतेर्तेले सगौरव घोषणा गरेका छन् चारजनालाई स्वयं उनले गोली हानेर मारे । मुद्दा नचलाई यसरी मानिसको हत्या गरेकोमा दुतेर्तेको आलोचना गर्ने राष्ट्रसंघीय मानव अधिकार आयोगलगायत एमनेस्टी इन्टरनेसनललाई पाखण्डी भनी दुतेर्तेले निन्दा गरेका छन् । फिलिपिन्सका दुतेर्तेलाई माथ गर्दै भेनेजुयलाका राष्ट्रपति मदुरोले आफ्नो अधिकार बढाउन गरेको निर्वाचनको नाटकको विरोध गर्ने जनतालाई प्रहरीले सीधै गोली हानी हत्या गरेको छ । त्यो निर्वाचनलाई अमेरिकालगायत विश्वले मान्यता दिएको छैन । शपथ ग्रहण रोकेर विरोधीहरूसँग मेलमिलाप गर्न पोपले गरेको अनुरोधलाई मदुरोले अस्वीकार गरे । योभन्दा पहिले टर्कीमा सत्ता पल्टाउन षड्यन्त्र गरेको आरोपमा धेरैजना मारिए र हजारौंमाथि अहिले मुद्दा चलाइएको छ । नियन्त्रण र सन्तुलनको व्यवस्था नभएका मुलुकमा राष्ट्रपतीय पद्धति त्रूर तानाशाहीको प्रतीक भएको छ । हाम्रो मुलुकको परिस्थिति जटिल भएको बेलामा माओवादीले व्यवस्थाको मूलभूत चरित्र नै बदल्ने गरी प्रस्ताव ल्याएको छ । दुई वर्षअघि माओवादीसमेतको संलग्नतामा संविधानसभाबाट संविधान जारी भयो । संविधानको शपथ खाएर माओवादी अध्यक्ष प्रचण्ड स्वयं प्रधानमन्त्री भए । संविधानले परिकल्पना गरेअनुसार दुई चरणमा स्थनीय तहको चुनाव पनि सम्पन्न भयो । जनताले उत्साहका साथ भाग लिए । जातीयता र क्षेत्रीयताको नारा दिने दल पराजित भए । नेपालको राजनीतिमा क्षेत्रीयता र जातीयताको झगडाको बीउ रोप्ने स्वयं माओवादी नराम्रोसँग पराजित भयो । जातीय पहिचानको नारा दिने आफ्नै क्षेत्रमा पराजित भए । आगामी माघ ७ गतेभित्र प्रान्तीय र केन्द्रीय संसद्को चुनाव गरेर संविधानको पूर्ण कार्यान्वयन गर्ने मूल दायित्व लिएर सरकारमा सहभागी भएको माओवादी आपैं संलग्न भएर घोषणा भएको संविधान पूर्ण कार्यान्वयन नहुँदैमा संविधानको मूल मर्म र भावनाविपरीत प्रत्यक्ष निर्वाचित राष्ट्रपतीय पद्धतिमा जानुपर्ने नेपाली दुतेर्ते बन्ने भूत प्रचण्डमा कहाँबाट चढ्यो ? नेपालको संविधान कतिपय शक्तिलाई मन परेको छैन । तिनै शक्तिको रणनीतिक गोटी चालअनुसार माओवादीले यो प्रस्ताव अघि सारेको त होइन ? माओवादीले पारित गरेको प्रस्तावमा यो पनि भनेको छ, 'हामी संसद्मा छौं, तर संसद्वादी होइनौं ।' यो त जुन थालमा खायो त्यसैमा फोहोर गर्ने नेपाली भनाइ चरितार्थ भएको छ । संसद्मा बसेर संसद्लाई समाप्त गर्ने । ०८ सालदेखि नै नियन्त्रित अस्थिरताको खेलबाट नेपाल अभिशप्त हुँदै आएको छ । माओवादीको उपर्युक्त प्रस्तावले त्यसैतर्प संकेत गर्छ । माओवादीको यो प्रस्तावले नेपाली कांग्रेसलाई पनि अप्ठ्यारोमा पारेको छ । सत्ताको साझेदारी मात्र होइन, हालैको चुनावमा समेत सहकार्य गर्ने माओवादीको यो प्रस्तावप्रति नेपाली कांग्रेसको आधिकारिक धारणा के हो ? कांग्रेसले विगत ७० वर्षदेखि संसदीय व्यवस्थाको लागि संघर्ष गर्दै आएको छ । त्यसैको लागि हजारौं सपूतले बलिदान दिए । कांग्रेस सभापति प्रधानमन्त्री भएको बेला सत्ता साझेदार दलको यो प्रस्तावप्रति कांग्रेस के भन्छ ? कांग्रेसका कार्यकर्ता मात्र होइन, आम बुद्धिजीवी पनि कांग्रेसको आधिकारिक धारणाको प्रतीक्षामा छन् । लेखको प्रारम्भमा भनेजस्तै अहिले मुलुक अत्यन्त जटिल मोडमा पुगेको छ । मुलुकका अगाडि खडा भएका यी प्रश्नमा संसद् मौन छ । जनतामा नैराश्य छ । तर यी विकृति र विसंगतिको उपचार संसदीय व्यवस्था बदलेर होइन, संविधान निर्माण गर्दा हामीले जुन गल्ती गरेका छौं, त्यसलाई सुधार गरेर गर्न सकिन्छ । त्यो गल्ती भनेको समानुपातिक निर्वाचन प्रणाली हो । यो प्रणाली रहेसम्म कुनै सरकारले पाँच वर्ष काम गर्न पाउँदैन । समानुपातिक निर्वाचन प्रणाली हटाएर प्रत्यक्ष निर्वाचितहरूको संसद् भयो भने मुलुकमा स्थायित्व आउनेछ, विकासमा हामी जान सक्छौं । यसको प्रत्यक्ष उदाहरण हाम्रो विशाल छिमेकी भारत छ । उसले प्रत्यक्ष निर्वाचन प्रणालीअन्तर्गत ७० वर्षदेखि संसदीय व्यवस्था चलाइरहेछ । यतिबेलाको भारत हेर्ने हो भने त्यहाँ भारतीय जनता पार्टीको पूर्ण बहुमत छ । स्थिर सरकारअन्तर्गत आर्थिक समृद्धितर्फ भारत अघि बढिरहेछ । हामीले धेरै कुरा भारतबाट सिकेका छौं यो पनि किन नसिक्ने ?"
गाईजात्रामा अपांगको अपमान !,"गाईजात्रालाई हामीले एउटा व्यंग्य तथा मनोरञ्जन पर्वको रूपमा बुझ्दै आएका छौं। परापूर्वकालदेखि नै गाईजात्रा रमाइलो पर्वको रूपमा मनाउँदै आएको पाइन्छ। समाजमा रहेका तत्कालीन विकृतिविसंगतिहरूको विरोध गर्दै सबैलाई हसाउने पर्व हो गाईजात्रा। पहिलापहिला निरंकुश शासन हुँदा एक दिन गाईजात्राको रूपमा शासकहरूविरुद्ध व्यंग्यात्मक रूपमा जनताले आफ्नो मनमा गुम्स्याएर राखेका कुरालाई सभ्य तर व्यंग्यात्मक रूपमा प्रहार गरी रमाइलो गर्ने प्रचलन थियो। यसलाई चतुर शासकहरूले आफ्नो कमीकमजोरी सर्वसाधारण नागरिकको दृष्टिमा के कस्ता रहेछन् भनी पत्ता लगाउने र आफ्नो विरोधको विषयलाई सच्याएर शासनसत्ता दिगो पार्ने अवसरमा पनि प्रयोग गरेको हुनसक्छ। त्योभन्दा पनि पहिले उच्च घरानिया सम्भ्रान्त परिवारका व्यक्तिहरूको विशुद्ध मनोरञ्जनको लागि मात्र गाईजात्रा अथवा व्यंग्य प्रस्तुत गर्ने गरेको पाइन्छ। त्यसपछिका निरंकुश शासकहरूका पालामा राजनीतिक रूपमा सचेत नागरिकहरू जसको शासकहरूसामु उचित सुनुवाइ हुन सक्दैनथ्यो, त्यस्ता व्यक्तिहरूले मनोरञ्जनात्मक रूपमा राजनीतिक प्रहार गर्न थालेको पाइन्छ । तर पछिल्ला दिनहरूमा यो पर्व खुल्ला विरोध गर्ने चरणमा सभ्यताको सीमासमेत उल्लंघन हुने गरी मनाउन थालिएको छ। विशुद्ध मनोरञ्जन दिने यो पर्व हाल आएर मनोरञ्जनको नाममा कसैलाई होच्याउने वा कसैको शारीरिक बनावट वा अपांगपनलाई हास्यव्यंग्यको विषयवस्तु बनाई अपांगता भएका व्यक्तिहरूलाई अपमान हुने खालका व्यंग्यहरू प्रस्तुत हुन थालेका छन्। हाल मनोरञ्जनात्मक कार्यक्रमको रूपमा प्रस्तुत गरिने विभिन्न टेलिसिरियलहरूमा पनि अपांगता भएका व्यक्तिहरूलाई पात्र बनाई उनीहरूको अपांगतापनलाई हास्यव्यंग्ययको रूपमा प्रस्तुत गर्ने गरेको पाइन्छ। यस प्रकार कसैले कसैको शारीरिक,मानसिक वा भौतिक बनावटका आधारमा हास्य पात्र हुनुपर्ने र समाजमा आफ्नो अपांगपनको सबैले नक्कल गरी आफूलाई होच्याउने गरेको सहनुपर्ने यो कस्तो सामाजिक व्यवहार हो ? के कसैको शारीरिक वा मानसिक वा भौतिक बनावट वा अवस्थाको चित्रण गरी उसलाई आघात पर्ने गरी व्यंग्य गरिनुपर्छ ? के संविधानको धारा १६(९१०) मा उल्लेख भएको प्रत्येक व्यक्तिलाई सम्मानपूर्वक बाँच्न पाउने हक हुनेछ भनी सबै (अपांगता भएका व्यक्तिहरूसमेत) को सम्मानपूर्वक बाँच्न पाउने हक त्यही हो त ? जीवनलाई संघर्षपूर्ण अवस्थाबाट गुजारिरहेका अपांगता भएका व्यक्तिहरूको सम्मानस्वरूप यस्तो व्यवहार गरिएको हो वा अनजानमा हुने गरेको हो, यसको निक्र्योल हुन जरुरी छ। यदि कोही व्यक्ति अपांगता वरण गरी जन्मिन्छ भने उसको यसमा के दोष हुन्छ ? यसवापत उसले समाजको हास्य पात्रको रूपमा चित्रित हुनुपर्छ। संविधानमा व्यक्तिलाई सम्मानपूर्वक बाँच्न पाउने अधिकार सुनिश्चित छ भने अपांगता भएका व्यक्तिहरूलाई पनि अन्य नागरिकसरह सामाजिक सांस्कृतिक सहभागिताको अधिकार छ। अपांगता भएका व्यक्तिहरूको अधिकारसम्बन्धी संयुक्त राष्ट्रसंघीय महासन्धि २००६ (सीआरपीडी) को धारा १० मा व्यक्तिको सम्मानपूर्वक बाँच्न पाउने हकको सुनिश्चितता गरिएको छ। त्यति मात्र होइन, अपांगता भएका व्यक्तिलाई आफ्नो घर, समाजमा सम्मानपूर्वक आफ्नो रीतिरिवाज तथा कुल परम्पराअनुसार सांस्कृतिक क्रियाकलापमा सहभागी हुन पाउने तथा स्वतन्त्रतापूर्वक आफ्नो अभिव्यक्ति दिने र सक्रिय सहभागिताको हकको सुनिश्चितता गरिएको छ। कुनै पनि अपांगता भएका व्यक्तिलाई उसको आफ्नै परिवारमा अथवा घरमा र समुदायमा सम्मानसाथ रहन तथा अर्थपूर्ण सक्रिय एवं उत्पादनशील जीवन जिउने वातावरण सिर्जना गरिनुपर्छ। साथीभाइ इष्टमित्र सँगसँगै बसेर हास्य टेलिसिरियल हेर्न खोजियो भने अपांगता हुने व्यक्ति आफ्नो अपांगपनलाई हास्य वस्तुको रूपमा प्रस्तुत भएको देखेर लज्जित हुनुपर्ने अवस्था हुन्छ। यस्तो विषयवस्तु रचना गर्ने रचयिता वा निर्देशन गर्ने निर्देशक वा सो पात्रको अभिनय गर्ने अभिनेता अभिनेत्री कसैलाई पनि यसले अरूलाई मर्माहत पारेको थाहा नभएको हुन सक्छ। यसबाट मर्का पर्ने व्यक्तिको आत्मपीडा स्वयं आफू भुक्तभोगी नभई महसुस गर्न सकिँदैन। यसको उदाहरण 'रामविलास र धनियाँ' पात्र राखेर बनाइएको रेडियो कार्यक्रमलाई आम मधेसी नागरिकले विरोध गरेकोबाट प्रस्ट हुन्छ। शारीरिक अपांगता होस् वा वाक् अपांगता होस्, यस्ता व्यक्तिहरूको अभिनय गरी आम नागरिकलाई मनोरञ्जन दिलाउने नाममा बनाइने खालका कार्यक्रमले अपांगता भएका व्यक्तिहरूलाई अपमान मात्र दिएको हुन्छ। कसैको जन्मजात वा शारीरिक बनावट व्यंग्यका विषयवस्तु बनाइनु हुँदैन। नेपाल सरकारको प्रत्यक्ष लगानीमा बनेको र नेपाल टेलिभिजनबाट प्रसारण भएको 'देवी' टेलिसिरियलमा पूर्णेको अभिनय गर्ने पात्र के वास्तवमै भकभके छन् त ? त्यस्तै नेपाल टेलिभिजनबाट प्रसारण गरिने 'मेरी बास्सै' साप्ताहिक सिरियलमा खड्काजी जस्ता पात्रहरू यसका केही उदाहरण मात्र हुन्। त्यो कथावस्तुले अपांगता भएकै पात्र खोजेको हो भने किन प्राकृतिक रूपमा रहेका भक्भकेहरूमध्येबाट प्रतिनिधित्व गराउन सकेन राज्यले ? सबैले हेर्ने टेलिभिजन कार्यक्रममा एकजना अपांगता भएको व्यक्तिले स्थान पाउन सकेको भए मात्र राज्यले सहभागिता गराएको भन्न पाउने थियो। एकजना अपांगता भएको व्यक्ति स्थापित हुने थियो। अपांगता भएका व्यक्तिहरूको पनि समाजमा योगदान देखिने थियो। अपांगता भए पनि क्षमता भएमा अवसर प्राप्त हुन्छ भन्ने प्रमाणित हुने थियो। राज्यको लगानीमा हुने गरिने कार्यक्रम त यस प्रकारका विभेदकारी भएर आउँछन् भने अन्य निजी क्षेत्रबाट हुने विभेदलाई राज्यले कसरी नियन्त्रण गर्न सक्छ। यसमा ध्यान पुर्याउनैपर्ने अवस्था छ। रेनेसापूर्वको कालखण्डमा अपांगता भएर जन्मनुपूर्व जन्मको पाप हो । यस्तो बच्चा जन्माउने बाबुआमा पापी हुन् भन्ने व्यवहार गरिन्थ्यो । त्यस समयमा आफ्नो सन्तान अपांग जन्मियो भने परिवारले समाजमा नदेखाउने र घरभित्रै बन्दी बनाइराख्ने अवस्था थियो । यो संसारभरिकै अपांगता हुने व्यक्तिहरूको वास्तविकता थियो । अपांगता हुनुपूर्व जन्मको पाप वा बाबुबाजेले गरेको पापको परिणाम मानिन्थ्यो । तर विस्तारै रेनेसा कालखण्डपछि युरोपेली मुलुकबाट आएको परिवर्तनले अपांगता भएका व्यक्तिहरूलाई घृणा होइन, दयामायाले हेरिनुपर्छ भन्ने विचारको विकास भयो । यो विचार संसारमा केही शताब्दी मात्र रह्यो । जब दोस्रो विश्वयुद्ध भयो र सो युद्धमा धेरै सैनिकहरू अपांग हुन पुगे, त्यसपछि मात्र अपांगहरूलाई पुनस्र्थापना गर्ने र समाजमा स्थापित गरिराख्ने किसिमका कार्यक्रम बनाइए । सन् १९४८ मा राष्ट्रसंघले मानव अधिकारको विश्वव्यापी घोषणा जारी गर् यो । त्यसपछि मात्र अपांगता भएका व्यक्तिहरूको पनि अरूसरहको अधिकार हुनुपर्छ भन्ने कानुनी मान्यता सिर्जना भएको हो । यो समयलाई उपकारमुखी समयबाट अधिकारमुखी अवस्थामा विकसित भएको मानिन्छ । तर यसको कार्यान्वयन पक्ष हेर्ने हो भने त हाम्रो मुलुकमा वा गाउँघरमा अझै पनि दयामुखी अवस्थामा नै अल्झिरहेको छ । युगले कोल्टे फेर्दै जाँदा संसारभरका अपांगता भएका व्यक्तिहरूप्रति आम समुदायको दृष्टिकोण केही भए पनि सकारात्मक रूपमा परिवर्तन हुँदै आएको छ। यसको चौथो तथा विद्यमान अवस्था भनेको हालको अवस्था अर्थात् अपांगता भएका व्यक्तिहरूको अधिकारसम्बन्धी महासन्धि २००६ जारी भएपछिको समय हो । यो समयअवधि भनेको अपांगता भएका व्यक्तिहरू पनि अन्य नागरिकहरूसरह उत्पादनशील छन् भन्ने युग हो। यही मान्यताका आधारमा अपांगता भएका व्यक्तिहरूलाई विकासको मूल प्रवाहमा प्रवाहीकरण गरी आम नागरिकसरहको व्यवहार गरिनुपर्छ। अपांगता भएका व्यक्तिहरू घृणा, दया, समान अधिकार र उत्पादनशील नागरिकको रूपमा आइपुग्दासम्म हाम्रो समाजमा भने अपांगता भएका व्यक्तिहरू अथवा अपांगपन हास्यव्यंग्यकै विषयवस्तुमा पीडित गराइएका छन्। यसमा राज्य र आम अपांगता भएको वर्ग सचेत हुन जरुरी छ । राज्यले संविधान र अन्य कानुनहरूको सशक्तरूपमा कार्यान्वयनको आँट गर्ने हो भने कुनै अपांग पनि र अपांगता पनि हास्य पात्रको रूपमा अपमानित भइरहनुपर्ने छैन । अपांगताका आधारमा गरिने विभेद विधि विधान वा कानुनहरूबाट विस्तारै हट्दै गएको भए पनि सामाजिक व्यवहारमा भने खासै ठूलो परिवर्तन आएको महसुस गर्न सकिने अवस्था अझै बन्न सकेको छैन। आशा गरौं यस वर्षको गाईजात्रा पर्व अपांगपनलाई अपमान गर्ने र हास्यपात्रको रूपमा जनसमक्ष प्रस्तुत गर्ने अवस्थामा नभई सबैलाई मर्यादित रूपमा सामाजिक विकृति र विसंगतिको विरोध गरी सर्वसाधारणमा सकारात्मक सन्देश दिने खालको हुनेछ । कसैले पनि आफ्नो अपांगता लिंग जातजाति, धर्म, वर्ण, क्षेत्र, भौगोलिक अवस्था गरिबी वा अन्य कुनै कुराको आधारमा आफू व्यंग्यपात्रको रूपमा गाईजात्राको पात्र बनिरहनु नपरोस् । यसमा राज्य, समाज तथा सबै नागरिक सचेत रहून् । ज्ञवाली नेत्रहीन संघका पूर्व महासचिव हुन्।"
मोरङलाई हराएर ताप्लेजुङ सेमिफाइनलमा,फिदिम : ताप्लेजुङमा जारी दोस्रो पाथीभरा गोल्डकप फुटबल प्रतियोगितामा क्वाटर फाइनलको पहिलो खेलबाट पथरी स्पोर्टिङ क्लब मोरङलाई हराउँदै आयोजक नव प्रयास युवा क्लब ताप्लेजुङ सेमी फाइनल प्रवेश गरेको छ। सदरमुकामको भानुजन माविको खेल मैदानमा मंगलबार भएको खेलमा मोरङलाइ २० गोल अन्तरले हराउँदै आयोजक ताप्लेजुङले सेमी फाइनलको स्थान पक्का गरेको हो। पहिलो हाफमा दुवै टिमले बराबरी खेले पनि खेलको ५४ औं मिनेटमा ताप्लेजुङका रमेश लिम्बूले पेनान्टिमार्फत गोल गरे। पथरीका गोल किपर अर्जुन बस्नेतले ताप्लेजुङका दिपेश आङ्वुहाङलाई डि बक्स भित्र लडाएपछि ताप्लेजुङले पेनाल्टी पाएको थियो। खेल सुरु भएको ८१ औं मिनेटमा ताप्लेजुङका निराजन गुरुङले अर्को गोल थपेर टिमलाई सेमी फाइनलको स्थान पक्का गराएका हुन्। आयोजक ताप्लेजुङले गोल्डकपको उद्घाटन खेलमा रेडहर्ष इलामलाई हराएर क्वाटर फाइनल प्रवेश गरेको थियो भने पथरीले सोझै क्वाटर फाइनलको पहिलो खेलमा सहभागिता जनाएर प्रतियोगिताबाटै बाहिरिएको हो। मंगलबार भएको प्रतियोगितामा ताप्लेजुङका रमेश म्यान अफ दि म्याच घोषित भए। उनले तीन हजार नगद पुरस्कार पाए। बुधबार हुने क्वाटर पाइनलको दोस्रो खेलमा सशस्त्र प्रहरी क्लब दमक र गोर्खा स्पोर्टिङ क्लब दमक विच प्रतिस्पर्धा हुनेछ। सशस्त्रले पहिलो चरणको दोस्रो खेलमा कर्ण सिंह स्मृति क्लब ताप्लेजुङलाई हराएर क्वाटर फाइनल खेल्ने भएको हो भने गोर्खा स्पोर्टिङले सोझै क्वाटर फाइनलको खेलमा सहभागिता जनाउँदैछ। साउन ३० गते सम्म सञ्चालन हुने प्रतियोगिताको विजेताले दुई लाख ११ हजार एक सय ११ र उपविजेताले एक लाख ११ हजार एक सय ११ नगद पुरस्कार पाउनेछन्।
अधुरै रह्यो समय सुधारको लक्ष्य,"काठमाडौं : पछिल्लो समय नेपाली म्याराथन धावकमध्ये पहिलो नम्बरमा छन्, भूमिराज राई। लन्डनमा जारी विश्व एथलेटिक्स च्याम्पियनसिपमा नेपालको प्रतिनिधित्व गर्ने एकमात्र खेलाडी पनि हुन्, भूमिराज। विश्व एथलेटिक्सका लागि गतिलो तयारी गरेर लन्डन पुगेका भूमिराजले प्रतियोगितामा उत्कृष्ट प्रदर्शन गर्दै आफ्नो समयमा सुधार ल्याउने लक्ष्य राखेका थिए। तर, प्रतियोगितामा भूमिराजले आफ्नो लक्ष्य पूरा गर्न सकेनन् र उनी म्याराथनको निर्धारित ४२१९५ किलोमिटर दूरी पार गर्नसमेत असमर्थ भए। राईले पाँच महिनादेखि च्याम्पियनसिपका लागि चीनमा बसेर तयारी गरेका थिए। नेपाल एथलेटिक्स संघले प्रदर्शनमा सुधार ल्याउने लक्ष्यसहित उनलाई विश्व च्याम्पियनसिपमा सहभागी गराएको थियो। कुल एक सयजना धावकको सहभागिता रहेको म्याराथनमा ७१ जनाले मात्र दौड पूरा गरेका थिए । दौड पूरा गर्न नसक्ने २९ जनाको सूचीमा भूमिराज पनि परे। एथलेटिक्सका पूर्वमुख्य प्रशिक्षक सुशीलनरसिंह राणा म्याराथन आफंैमा कठिन विधा भएकोले नतिजामा उतारचढाव आउनु स्वाभाविक रहेको बताउँछन् । दौड पूरा गर्न नसक्नुको पछाडि हरेक खेलाडीको आआफ्नै समस्या हुन्छन् । भूमिराज राम्रो खेलाडी हो, उसले वैदेशिक प्रशिक्षणको अवसर पनि पाएको थियो। दौडका क्रममा खुट्टामा फोका उठेकोले उसले दौड पूरा गर्न सकेन, राणाले भने। भूमिराजले २० किलोमिटर दूरी राम्रो पेसमा दौडिएको पनि राणाले बताए । नेपाली खेलाडीमा एक्पोजरको कमी छ, वर्षमा भाग्यले एकदुईवटा ठूलो खेलमा सहभागिता जनाउँदा खेलाडीको नतिजा एकनासको आउँदैन, राणा भन्छन् । नेपाल पुलिस क्लबमा आबद्ध भूमिराजले पछिल्लो दशक नेपाली म्याराथनका एकछत्र राज गरिरहेका थिए । पाँचपटक राष्ट्रिय च्याम्पियन भइसकेका भूमिराजको म्याराथनमा दुई घन्टा २० मिनेट ४४ सेकेन्डको समय छ । टोरी विश्वकै तीव्रगतिकी महिला एथलेटिक्स विश्व च्याम्पियनसिपको महिला एक सय मिटर दौडमा अमेरिकाले आफ्नो छवि बलियो बनाएको छ । शनिबार राति भएको पुरुष एक सय मिटर दौडमा जमैकन धावक उसेन बोल्टलाई पछार्दै अमेरिकाका जस्टिन ग्याट्लिनले स्वर्ण र क्रिस्टियन कोलमनले रजत जिते । जस्टिन र क्रिस्टिएनको पदकले अन्तिम खेल खेलिरहेका उसेन बोल्टलाई समेत छायामा पार्यो। पुरुषको चर्चा नसेलाउँदै सोमबार भएको महिला एक सय मिटर दौडमा पनि अमेरिकाकै टोरी वोईले स्वर्ण पदक जितेर गतिलै चर्चा बटुलिन् । विश्व च्याम्पियनसिपको एक सय मिटर दौडमा स्वर्ण जितेसँगै उनी विश्वकै सर्वाधिक तीव्रगतिकी महिला पनि बनिन्। टोरीले निर्धारित दूरी १०८५० सेकेन्डमा पूरा गरिन्। उनले स्वर्ण जित्ने क्रममा आइभरी कोस्टकी मेरी जोस ता लोउलाई पछि पारेकी थिइन् । मेरीले निर्धारित दूरी पूरा गर्न १०८६ सेकेन्ड समय खर्चिइन् । नेदरल्यान्ड्सकी डाफने स्चिपर्स १०९६ सेकेन्डसहित तेस्रो भइन्।"
१३ औँ सागः पाँच खेल पोखरामा,पोखरा : युवा तथा खेलकुदमन्त्री राजेन्द्रकुमार केसीले आगामी १३ औँ दक्षिण एसियाली खेलकुद(साग)का लागि पोखरा उच्च प्राथमिकतामा परेको बताएका छन्। पोखरा रंगशालाको मंगलबार निरीक्षणका क्रममा उनले पर्यटकीय नगरीका रुपमा अन्तरराष्ट्रियस्तरमा पहिचान बनाइसकेको पोखरालाई खेलकुद माध्यमबाट पनि उत्कृष्ट गन्तव्य बनाउन सकिने बताए। मन्त्री केसीले आउँदो सागका लागि पोखरालाई गुरुयोजनाभित्र राखिएको जानकारी दिँदै निर्धारित समयावधिभित्र रंगशाला बनाउन निर्देशन दिए। सो अवसरमा राष्ट्रिय खेलकुद परिषद्का सदस्य सचिव केशवकुमार विष्टले १३ औँ सागमा पाँचछ खेल पोखरामा सञ्चालन गर्ने लगभग तय भइसकेको बताए। रासस
पदक विजेतालाई भैंसी पुरस्कार !,"नयाँदिल्ली : तुर्कमिनिस्तानको ड्याफलिपिकमा भएको एक प्रतियोगितामा पदक जितेर स्वदेश फर्किएका भारतीय कुस्ती खेलाडीले अनौठो पुरस्कार पाएका छन् । सो प्रतियोगितामा स्वर्णपदक विजेता वीरेन्द्र र कांस्यपदक जित्न सफल अजयलाई ओलम्पिक खेलकुदका पदक विजेता चर्चित भारतीय कुस्ती खेलाडी सुशील कुमारले अनौठो पुरस्कारबाट सम्मानित गरेका हुन् । सुशीलले तुर्कमिनिस्तानबाट पदक जितेर फर्किएका खेलाडीलाई हौसला बढाउन घिउ, बदामको बोरा, भैंसी र स्कुटर पुरस्कार दिएर सम्मान गरे । छत्रसाल स्टेडियममा भएको कार्यक्रममा सुशीलले पहलमान वीरेन्द्रलाई एक भैंसी, ५० किलो बदाम र एक डिब्बा घिउबाट सम्मानित गरे । यसैगरी उनले अर्का पहलमान अजयलाई स्कुटर, एक बोरा बदाम र एक डिब्बा घिउ पुरस्कार दिए । ओलम्पिक पदक विजेता सुशील कुमारले विजेता खेलाडीको प्रोत्साहनका लागि नौलो किसिमको पुरस्कार दिएको बताए । 'यी पहलमानको सफलतामा म गर्व गर्दछु । उनीहरूलाई अगाडि बढाउन अहिले प्रोत्साहनको जरुरी छ । उनीहरूलाई थप प्रोत्साहन मिलोस् भनेर भिन्न खालको पुरस्कार दिएको हुँ', सुशीलले भने । सुशीलका गुरु सतपालले कुस्तीको विकासका लागि ठूला व्यावसायिक घराना अगाडि आउनुपर्ने धारणा व्यक्त गरे । तुर्कमिनिस्तानमा पदक जितेका वीरेन्द्र र अजय हाल गुरु अनुमान अखडामा अभ्यास गर्दै आएका छन् । उनीहरूलाई द्रोणाचार्य पुरस्कार विजेता महावीर रावले तालिम दिँदै आएका छन् । वीरेन्द्रले तुर्कमिनिस्तानमा तेस्रोपटक स्वर्ण जितेका हुन् । उनले यसअघि सन् २००५ र सन् २०१३ मा पनि स्वर्ण पदक जितेका थिए । भारतीय बक्सरले आफ्नो उपाधि चिनियाँलाई थमाए कुनै पनि खेलाडीका लागि आफूले जितेको पदक अमूल्य रहन्छ । अझ खेलाडीले जितेको पदकले उसको देशको गरिमासमेत बढाएको हुन्छ । त्यसैले त हरेक खेलाडीले आफ्नो पदक घरको दराजमा सजाउनेमात्र होइन, देशको राष्ट्रिय संग्रहालयामा समेत दिने प्रचलन छ । तर, शनिबार राति भारतमा सम्पन्न एक बक्सिङ प्रतियोगितामा अनौठो दृश्य देखियो । राजनीतिक सम्बन्ध खासै समुधर नभएको भारत र चीनका मुक्केबाज एकअर्कालाई हराउन रिङमा ओर्लिएका थिए । डब्लूबीओ एसिया प्यासिफिक सुपर मिडलवेट उपाधिका लागि भएको उक्त भिडन्तमा भारतीय मुक्केबाज विजेन्दर सिंहले चिनियाँ प्रतिद्वन्द्वी जुल्पिकर मइमइतियालीलाई हराए । मुम्बईस्थित नेसनल स्पोर्ट्स क्लबमा भएको उक्त भिडन्त हेर्न बलिउडका चर्चित अभिनेता अमिताभ बच्चनलगायतका सेलीब्रेटी पनि उपस्थित भएका थिए । चिनियाँ प्रतिद्वन्द्वीलाई हराएपछि विजेन्दरले सिधै अमिताभ, अभिषेख बच्चन, बाबा रामदेवलगायतका सेलिब्रेटीनजिक पुगेर बधाई लिए । त्यसपछि उनी पुनः रिङमा फर्किए र कसैले नसोचेको काम गरेर देखाए । रिङमा फर्किएर विजेन्दरले माइक्रोफोन समाए र आफूले जितेको उपाधि पुनः चिनियाँ प्रतिद्वन्द्वीलाई नै फिर्ता दिने घोषणा गरे । उनले भने, 'म यो उपाधि जुल्पिकरलाई नै फिर्ता दिन चाहन्छु । म दुई देशबीचको सीमामा तनाव चाहन्न । मेरो यो कार्य शान्तिका लागि सन्देश हो र यो आवश्यक पनि छ ।' विजेन्दरले भारत र चीनबीच देखिएको राजनीतिक तिक्ततालाई अन्त्य गर्न खेलकुदको माध्यमबाट आफूले थालेको अभियान सफल हुने विश्वाससमेत व्यक्त गरे । चीनदेखि तिब्बत हुँदै भुटानसम्म चीनले बाटो खोल्न लागेपछि अहिले भारत र चीनबीचको सम्बन्ध चिसिएको छ । विश्वका सञ्चारमाध्यमले पनि भारत र चीन युद्धमा जान लागेको अड्कलबाजी गरिरहेका छन् । यसैबेला भारतका मुक्केबाज विजेन्दरले आफूले जितेको उपाधि चिनियाँ प्रतिद्वन्द्वीलाई फिर्ता दिएर शान्ति र सद्भावको खोजी गरेका छन् ।"
गोल्डेन गर्ल' को निधन,"एजेन्सी: विश्व एथलेटिक्समा गोल्डेन गर्ल' को उपनामले परिचित आफ्नो समयकी चर्चित अस्ट्रेलियन खेलाडी बेट्टी कथबर्टको ७९ वर्षको उमेरमा सोमबार निधन भएको छ। ओलम्पिक खेलकुदको इतिहासमा उनी महिला एक सय, दुई सय र चार सय मिटर दौडमा स्वर्ण पदक जित्ने एकमात्र खेलाडी हुन्। उनले सन् १९५६ मा आफ्नै राष्ट्रमा आयोजित ओलम्पिक खेलकुदको एक सय, दुई सय र चार गुणा एक सय मिटर रिले दौडमा स्वर्ण पदक जितेपछि गोल्डेन गर्ल' को उपनाम पाएकी थिइन्। त्यतिबेला उनले भर्खर १८ वर्षमा पाइला टेकेकी थिइन्। विश्व एथलेटिक्समा कथबर्टले हासिल गरेको उपलब्धिको कदर गर्दै मेलबर्न क्रिकेट रंगशालाको प्रवेशद्वारमा उनको प्रतिमूर्ति राखिएको छ। सन् १९६० को ओलम्पिक खेलकुदका क्रममा घाइते भएपछि उनी करिब १८ महिना प्रतियोगिताबाट टाढिएकी थिइन्। लामो समयको विश्रामपछि पुनः ट्रयाकमा फर्किएकी कथबर्टले सन् १९६४ मा जापानको टोकियोमा सम्पन्न ओलम्पिक खेलकुदको चार सय मिटर दौडमा स्वर्ण पदक जितेकी थिइन्। कथबर्टले आफ्नो सक्रिय खेलजीवनमा विभिन्न स्पर्धामा नौवटा विश्व कीर्तिमान बनाएकी थिइन्। उनी अन्तर्राष्ट्रिय ट्याक एन्ड फिल्ड महासंघबाट हल अफ फेम' ले सम्मानित हुने अस्ट्रेलियाकी पहिलो खेलाडी पनि हुन्। अन्तर्राष्ट्रिय एथलेटिक्स महासंघ (आईएएएफ) र अस्ट्रेलियन एथलेटिक्स महासंघले कथबर्टको निधनप्रति गहिरो दुःख व्यक्त गर्दै विश्व एथलेटिक्सको एउटा जिउँदो इतिहास ढलेको उल्लेख गरेका छन्। कथबर्ट सन् १९६९ देखि अस्वस्थ्य रहँदै आएकी थिइन्। पछिल्लो पटक उनी सन् २००० मा अस्ट्रेलियाको सिड्नीमा भएको ओलम्पिक खेलकुदको उद्घाटन समारोहमा उपस्थित भएकी थिइन् । त्यतिबेला उनले ओलम्पिक ज्योति पनि बोकेकी थिइन्। त्यतिबेला ओलम्पिक ज्योति प्रज्ज्वलन गर्ने क्याथी फ्रिम्यानले कर्थबर्टको निधनबाट आफू स्तब्ध भएको बताउँदै उनी आफ्नो प्रेरणाको स्रोत भएको प्रतिक्रिया दिएकी छन । सन् २००० को ओलम्पिकमा फ्रिम्यानले चार सय मिटर दौडमा स्वर्ण पदक जितेकी थिइन्।"
