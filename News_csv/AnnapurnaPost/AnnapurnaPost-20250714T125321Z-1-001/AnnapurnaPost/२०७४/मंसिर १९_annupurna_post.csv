शीर्षक,विवरण
कुवेरतन्त्र कि लोकतन्त्र ?,"काठमाडौंबाट नुवाकोट जाने तीन प्रमुख सडकमार्ग छन् । तर मंसिर १० गतेकोे मतदानको लागि मंसिर ९ गते काठमाडौंबाट दुईपांग्रे लिएर जन्मस्थान नुवाकोटतर्फ लाग्दा कुनै पनि बाटो सहज भेटिएन । धेरै वर्षदेखि यी तीनै बाटा निर्माणधीन देखिन्छन् । यदि यही बेथिती कायम रहने हो भने यहाँको बाटोजस्तै देश पनि दशकौंसम्म निर्माणाधीन रहनेछ । ढुंगाबालुवा, हिलो, खाल्डाखुल्डीले बाटो बिरामी छ तर बाटो भत्कनुको मुख्य कारण बनेको बालुवाढुंगा बोक्ने टिफरका कतिपय मालिक विस्तारै निर्वाचनमार्फत देशकै उपचार गर्ने डाक्टर बनेर आउने क्रममा छन् । खहरे होस् या तादी र त्रिशूली खोला, तिनबाट ढुंगाबालुवा निकालिएकाले सम्म र सफाचट छन् । नदीबाट गिटीबालुवको दोहन नरोकिने हो भने दुईचार वर्षमा अब ती झनै गहिरिनेछन् । र, नदीझैं गहिरिँदै छ राजनीतिक बेथिति । त्यो विकृतिको यथारूप यदाकदा युट्युब र र सामाजिक सञ्जालमा देख्न पाइएको थियो तर आफ्नै गाउँमा पुगेपछि भने आँखैअगाडि देख्न पाइयो । मौन अवधिमा मोजमस्ती निर्वाचन आयोगले भन्ने गरेको मौन अवधि मा गाउँ पुग्दा गाउँ मौन थिएन । गाउँमा उल्लास र उत्साह थियो । भूकम्पले घर ढलाएको ठाउँमा विदेशी रेमिटेन्सले बल्लतल्ल उभिएको एकतले सिमन्टी ढलाइ को भवनमा मान्छेहरू भोजमा रमिरहेका थिए । लौ भोकाउनु भएको होला, खाउँ हजुर, भोज व्यववस्थापन गर्ने पसलेले मासु र वियरतर्फ लक्षित गर्दै भने । ठूलो पार्टीमध्ये एकले यो रात्रीभोजको जोरजाम गरेको थियो । मदिरामा लर्बराएको अर्कोले भन्यो, आज त कति खानु, एकछिनपछि उतापट्टि अर्को पार्टीको पनि खान जानुछ । नभन्दै अर्को पार्टीका ठेकेदार एकछिनपछि सबैलाई बोलाउनै आइपुगे । मदिरा र मासुको गन्धले अत्तासिएर म भोजस्थलबाट भागें। तर दिउँला धिताल, हुन्छ शिवराम, भन्दै चुनावको अघिल्लो रात गाउँलेमध्ये धेरैले दुवै भोजको मोज लिए । भोलिपल्ट दशएघार बज्दा पनि मतदान केन्द्रमा बिरलै मतदाता आउनुबाट वरपरका अन्य गाउँमा पनि अघिल्लो रात मदमस्तभोज चलेको संकेत दिन्थ्यो । मतदान केन्द्रवरपर मदिराको बास्ना चलाएर, ज्यान ढलाएर र लर्बरिएको आवाजमा गफ लडाएर बस्नेहरूबाट पनि चुनावलाई विवेकले भन्दा बढी बोत्तलले लिड गरेको बुझ्न कठिनाइ थिएन । अयोधिप्रसाद यादव र उनको ग्याङ आचारसंहिताको गफमात्रै लडाउँछन् भन्ने कुरो आखिर गाउँका चुनावी ठेकेदारलाई राम्रैसँग थाहा छ । लोकतन्त्रको विकल्प लोकतन्त्र नै हो । अर्को विकल्प नभएसम्म यही नै उत्कृष्ट शासनप्रणाली हो । तर यसमा जनताले विवेक प्रयोग नगर्ने हो भने जनताविरुद्ध नै यसको प्रयोग हुनेछ । प्रतिनिधि र प्रदेशसभाको प्रत्यक्षमा पाँच हजार उम्मेदवार छन् । निर्वाचन आयोगले प्रतिनिधिसभा प्रत्यक्षतर्फका उम्मेदवारले २५ लाख र प्रदेशसभामा उठ्नेले १५ लाख रुपैयाँ खर्च गर्न पाउने सीमा तोकेको छ । हाम्रामा चुनाव उठ्ने धेरै नेताको आफ्नो निजी कमाइ केही छैन, पूर्णकालीन नेता हरू बाहिर देखिनेगरी कुनै सानातिना उद्यम गर्दैनन् । कामै केही नगर्ने नेताका लागि २५ र १५ लाख खर्च जुटाउनु नै महाभारत हो, तर अहिलेका कतिपय उम्मेदवारको चुरीफुरीले भने धेरैथोक संकेत गर्छ । नुवाकोट जिल्लाकै एक चुनावी उम्मेदवारलाई विदेश बस्ने एक सहृदयीले चुनावमा खर्च गर्न भनेर २५ हजार पठाएछन् तर उम्मेदवारले अपमान भएको भन्दै त्यो पैसा लिएनछन् । ती उम्मेदवार तिनै हुन् जो भुटेको मकै खाँदै र जनतासँग पैसा उठाएर हिजोका दिनमा गाउँगाउँमा संगठन गर्थे । यसबाट हाम्रा नेताको बदलिँदो तस्बिर बुझ्न कठिन हुँदैन । गहिरिँदै गएका खोला, बालुवाको लागि खोतलिँदै गएका ढिस्का, व्यक्तिका नाममा बेचिँदै गएका सार्वजनिक जमिन, प्रत्येक साल बाटोमा ओइरिने बाक्लो बजेटमार्फत नै चुनावको अघिल्लो महिना, हप्ता र दिन गाउँमा जाँडमासुको भोज लगाउने पैसा नेताको आइपुगेपछि जाबो २५ हजारले कुबेर हरूलाई के पुगोस् ? कसैले आफू मन्त्री हुँदा आफ्नो नाममा ८५ हजार घुस खाइदिएपछि आफ्नै खेत बेचेर घुस फिर्ता गर्ने कांग्रेस नेता रामहरि जोशी आज हामीमाझ छैनन् । राजनीतिमा आदर्श स्थापित गर्न प्रयास गर्ने एकाधलाई आकाश थेग्न महाभारत छ । राजनीतिमा छिर्ने र फिर्ने कुबेरकै कुरो गर्दा चुनावका मुखमा कतिपय धनवानहरू समृद्धिका लागि पार्टी छिरे र फिरे । मजदुर अधिकारका बारे आफ्ना कामदारहरू सचेत हुँदै जाँदा तिनको व्यवस्थापन गर्न, चन्दाको धन्दा मौलाएपछि त्यसलाई सहज रूपमा ह्यान्डल गर्न र आफूले चलाएका व्यापारमा लाग्ने करलाई सहज बनाउन र भोलि नीतिगत निर्णयमा नै हस्तक्षेप गर्नका लागि उनीहरूले घुमफिरलाई प्राथमिकता दिएको बुझ्न कठिन छैन । राजनीतिक पृष्ठभूमिबाट आएकाले भन्दा आर्थिक तथा आपराधिक जीवनमा अनुभव बटुलेकाले नै नेपालको राजनीति हाँक्ने संकेत देखिइसकेपछि उनीहरू पछि पर्ने कुरो भएन । एउटा अनुमान अनुसार यो चुनावमा देशले सरकारी र अन्य गरी करिब २० अर्ब सिध्याउँछ । यति ठूलो लगानीको यो महोत्सवले जो भएपनि अन्ततः प्रायः भ्रष्ट व्यक्तिलाई स्थापित गर्नेछ । केही आदर्श व्यक्तिहरू जितेर नै आएछन् नै भने पनि तिनको अवस्था प्रेतात्माको छायाँमा पण्डितको काया हुनेछ । टंक कार्कीको कुरो मान्ने हो भने एमाले अध्यक्ष केपी ओलीले २०४८ को चुनावमा ३०० गोजी खर्च बोकेर झापाबाट चुनाव जितेका थिए । आजसम्म त ओली र देउवा धनपतिहरूलाई चुनावमा परिचालन गर्दैछन् । तर यही थिति रहने हो भने अर्को चुनावसम्म धेरै धनवान पार्टीको नेतृत्वमा आउनेछन् । देउवा र ओलीजीहरू त बाँचुन्जेल राज गर्ने सामथ्र्य राख्लान् तर वैश्यशासन ले आज नाम चलेका धेरै नेताको हालत पोखराका शिव कंगालको जस्तो नबनाउला भन्न सकिन्न । चुनावले टाउको गन्छ, विवेक गन्दैन । आफ्ना जात, थर, नातागोता हेरेर भोट हालिन्छ । त्यसमाथि अहिले पनि धेरै भोट बदर हुने गरेको छ । त्यसमाथि, सम्पूर्ण सदर मतको ३०३५ प्रतिशत भोट पाउनेले बहुसंख्यकमाथि शासन गराउँछ लोकतन्त्रले । यसर्थ, गरिब, विभाजित र विविधतायुक्त मुलुकमा स्वतन्त्र चुनाव आफैंमा एउटा भ्रम हो । एक छाक राम्रोसँग खान नसक्ने मान्छेलाई भविष्यको के चिन्ता ? कसले शासन गर्छ भन्ने के चिन्ता ? यसै नोम चम्स्कीले भनेका होइनन्, धेरै पटक हाम्रो लोकतन्त्र निचोरिएको छ र हाम्रो अहिलेको लोकतन्त्र झुट हो । चोम्स्कीको यही भनाइमा थप्दै लेखक टम ग्रेगरी भन्छन् , झुटो लोकतन्त्र कर्पोरेटतन्त्रतर्फ जाँदैछ र त्यो फासिवादजस्तै हो । विकल्प तानाशाही, राजतन्त्रीय र कुलीनतन्त्रमा अभ्यस्त आम जनता अहिले पनि जादुगरी नेतृत्व खोजिरहेछ । जति धेरै मान्छेको लावालस्कर र जयजयकार, उति नै सक्षम उम्मेदवार ! चुनावका मुखमा भोका र बेरोजगार युवालाई पैसो, पकवान र पेट्रोलको जोहो गरिदिएपछि लावालस्कर तयार भइहाल्ने ! विवेक बोतलमा बन्द भइहाल्ने ! तर असली लोकतन्त्र व्यक्तिभन्दा प्रणाली, आदर्श र विचारमा आधारित हुन्छ । हाम्रोमा एउटा व्यक्तिको चोक, चौतारो, मिडिया र सामाजिक सञ्जालमा चर्चापरिचर्चा भएपछि उसको देवत्वकरण सुरु भइहाल्छ । एउटा नैतिकवान नेतृत्वले समाजमा केही सुधार अवश्य गर्न सक्छ तर आम जनताले ठानेजस्तो रातारात ठूलो चमत्कार कसैले गर्न सक्दैन । हिन्दी फिल्म नायक मा अनिल कपुरले गरेजस्तो कमाल फेरि अर्को फिल्ममा मात्र हुनसक्छ । त्यसो हुँदा फोहर चरित्रलाई फ्याँकेर सफा नियत र सोचका कतिपय व्यक्ति र प्रवृत्तिलाई जनताले जिताउने हो भने अहिलेका राजदल लाई सवक हुन्छ। प्रणाली बनाउन तिनलाई त्यसमार्फत दबाब हुन्थ्यो । होइन, ढुटो खाएर उही जुवामा नारिएर हलीको हह मा जोतिरहने हो भने हामी सधैं विवेकका बँधुवा ठहर्नेछौं । लोकतन्त्रको विकल्प लोकतन्त्र नै हो । अर्को विकल्प नभएसम्म यही नै उत्कृष्ट शासनप्रणाली हो, तर यसमा जनताले विवेक प्रयोग नगर्ने हो भने जनताविरुद्ध नै यसको प्रयोग हुनेछ । र, हामी सधैं रैती र दिनहिन भइरहनेछौं । चेत खुलोस् ।"
गणतन्त्रका अनेक राजदण्ड,"ज्ञानेन्द्र शाहले नारायणहिटीबाट बिदा हुँदै गर्दा भनेका थिए, राजदण्ड सुरक्षित राखिदिनु । नेपाली समाज हिङ नभए पनि हिङ बाँधेको टालो बोकेर बस्ने समाज हो । यसो वरपर नियालेर हेर्यो भने लाग्छ, राजा नभए पनि त्यही राजदण्ड प्रत्येक नेपालीले आफ्नो मस्तिष्कमा बोकेर हिँडेको छ । हुनसक्छ त्यही राजदण्डको भयले हामीमा गणतान्त्रिक चेतना हुर्कन नसकेको हो । एउटा खास व्यक्तिलाई संरक्षक, शासक र आफ्नो व्यक्तित्वको नियन्त्रक मान्ने चेतना गणतान्त्रिक चेतना हुन सक्दैन । आफ्नो बलबुताले नभ्याउँदासम्म शक्तिशाली व्यक्ति वा सो व्यक्तिका नाममा हिङ बाँधेको टालो लाई सर्वेसर्वा ठान्ने, आफूले सकेका दिन आफैं राजा बन्न खोज्ने चेतना मूलतः गणतन्त्रविरोधी चेतना हो । व्यावहारिक तवरले त्यो राजतन्त्र नै हो । जनताले चुनेको सार्वभौम संविधानसभाले गणतन्त्र घोषणा गरेको एकदसक बढी भइसक्दा पनि हामीमा गणतान्त्रिक चेतना हुर्कन सकेन ।प्रश्न र सन्देह निषेधी त्यो चेतनाले आफूले नसकेसम्म कसैलाई राजा मानिरहेको छ र हरपल आफैं अरू सबैका राजा बन्न खोजिरहेको छ। नेपाली गणतन्त्रमा बनेका वा बन्दै गरेका सबै संस्थाहरूमा गणतान्त्रिक चेतनालाई निषेध गर्ने परम्परा स्थापित छ । नयाँ परिवेशमा पुराना हिङ बाँधेका सबै टालाहरू मिल्काउनुपर्नेमा, त्यही टालोले अनेक भ्वाङ टाल्ने दुष्प्रयास जारी छ । गणतान्त्रिक चेतना हुर्काउनुपर्ने संस्थाहरू निकम्मा बने भनेर निराशाको वेदीमा लोकतन्त्र सिध्याउने छुट छैन हामीलाई हाम्रा राजनीतिक दल, बितेर गएका दुई संविधानसभा, बन्न लागेको नयाँ संसद्, पुराना सबै रोग ज्युँदै राखेर बसेको कर्मचारीतन्त्र, पुरानो कालो कोटका खल्तीमा अन्यायका पुलिन्दा बोकेर बसेको न्यायालय, विश्वविद्यालय र ज्ञान उत्पादनका अन्य संस्थाहरू, यी सबैले सामान्य मानिससँग सरोकार राख्ने महत्वपूर्ण प्रश्नलाई सकेसम्म निषेध गरेका छन् । सबैतिर ज्ञानेन्द्र शाहले छोडेर गएका राजदण्डका एकएकप्रति ठिंग उभिएको छ । वामपन्थी राजदण्ड नेपालमा मौजुद कम्युनिस्ट नामका राजनीतिक संस्थाहरूमा लोकतान्त्रिक पद्धति स्थापना हुन सकेको छैन । यी राजनीतिक दलमा आबद्ध कार्यकर्तालाई ह्युमन एजेन्सी सहितको सार्वभौम ढंगले सोच्न सक्ने र त्यहीअनुरूप व्यवहार गर्न सक्ने व्यक्तिका रूपमा बुझिँदैन । बरु उनीहरूको सोच्न सक्ने, सन्देह गर्न सक्ने, र प्रश्न गर्न सक्ने क्षमतालाई पार्टी हाइ कमान्ड ले सक्दो निषेध गर्न खोजिरहन्छ। सचेत मानिसहरूको सकारात्मक प्रयत्नले गर्न सकिने काम भनेको आम सार्वजनिक वृत्तलाई आलोचनात्मक बनाउन सक्दो प्रयत्न गर्ने हो । त्यसका लागि राजदण्ड बोकेका पार्टीसत्ता र राज्यसत्ताका ज्यादतीविरुद्ध आमवृत्तमा निरन्तर प्रश्न गरिरहने हो । अर्थात ज्ञानेन्द्रले छोडेर गएको त्यही राजदण्ड सदैव आफ्नो हातमा बोकेर बसेको हुन्छ कम्युनिस्ट नेतृत्व । कसैले प्रश्न वा सन्देह गर्न खोज्यो भने जनवादी केन्द्रीयताका नाममा, परस्थितिजन्य अप्ठ्याराका नाममा, राष्ट्रवादका नाममा, वा आसन्न चुनावका नाममा ति प्रश्नहरूलाई जरैदेखि निमोठ्ने दुष्प्रयत्न गरिन्छ । पार्टी नेतृत्वलाई स्थापित गर्न र केवल नेतृत्वलाई बलियो बनाउन सारा प्रश्न र सन्देहहरूलाई दिमागको कहिल्यै नखुल्ने ढोकाभित्र ताल्चा लगाएर बस्न बाध्य बनाइन्छ । कुनै व्यक्ति वा समूहले पार्टीभित्र त्यस्ता फरक प्रयत्नहरू गर्ने हिम्मत जुटायो भने पनि उसका प्रयत्नलाई निष्फल तुल्याउन पार्टी नेतृत्व खनिन्छ । दुई लाइन संघर्ष वा गुटगत प्रतिष्पर्धा, जे नाम दिए पनि त्यो कुनै सैद्धान्तिक, वैचारिक वा कम्तिमा कार्यक्रमिक बहसमा हुने प्रतिष्पर्धा होइन । बरु उही राजदण्ड कसले हात पार्ने भन्ने प्रतिष्पर्धा मात्रै हो । त्यस्तो गुटगत रडाकोमा तल्लो तहसम्मका कार्यकर्ता गोलबद्ध भएर लागेका हुन्छन् । गाउँ कमिटी समेत त्यही गुटगत हानाहानको सिकार भएको हुन्छ । केका लागि ? आआफ्ना मठाधीशका हातमा राजदण्ड सुम्पिनका लागि । वामपन्थी राजदण्डको उपयोग कसरी हुन्छ भनेर बुझ्न धेरै पर गइरहनुपर्दैन, हालसालै भएका केही घटना नियाले पुग्छ । नेकपा एमाले र नेकपा माओवादी केन्द्र एक अर्काका सख्त विरोधीका रूपमा हुर्किएका दुई कम्युनिस्ट नामधारी पार्टी थिए । माओवादीले आफ्ना केही मौलिक एजेन्डाहरू नछोड्दासम्म उनीहरूबीचमा ठूलो सैद्धान्तिक बेमेल थियो । नेपाली समाजका अन्तरविरोधलाई बुझ्ने र सो अन्तरविरोधलाई सम्बोधन गर्ने एमाले र माओवादी दुई फरक चिन्तन र विचार हुन् भन्ने दावी थियो । माओवादीले आफ्ना फरक राजनीतिक मुद्दाहरू एक एक गर्दै बिसाउँदै लगे पनि साथै राजनीतिक संस्कार र व्यवहारका हिसाबमा समेत एमाले भन्दा फरक देखिन छोडे पनि उनीहरू एकअर्काविरुद्ध संघर्षरत थिए । कार्यकर्ता पंक्तिमा एकअर्काका विरोध गर्ने बलिया भाष्यहरूको सञ्चार गरिएको थियो । एमालेको तल्लोपंक्तिका कार्यकर्ताले समेत माओवादीविरोधी आधा घन्टाको भाषण सहजै गर्न सक्थ्यो । माओवादीका जन्ड कार्यकर्तामा त्यति कौशल नहुने सवाल नै भएन । एकदिन अकस्मात, यी दुई पार्टी एकताबद्ध हुने र त्यसका लागि चुनावी गठबन्धन सुरुवात हुने घोषणा गरियो । कुनै कार्यकर्ताले यस्तो किन र कसरी गरियो भन्ने पत्तो पाएन । कार्यकर्ताका दिमागमा उठेका प्रश्न राख्ने र विमर्श गर्ने ठाउँ भएन । राजदण्डधारी दुई अध्यक्षहरूले भनिदिए, निर्णयमा लाहछाप लाग्यो। हिजोसम्म कम्युनिस्ट पार्टीहरूबीच सैद्धान्तिक विमर्श गरेर एउटै पार्टी निर्माण गर्नुपर्छ भनेर हिँडेका केही बौद्धिक नेताहरू समेत अकस्मात भएको घोषणाले विलखबन्द परे । आफूले थालेको सैद्धान्तिक अभियान कतै नपुगी एक दिन बिहान फ्याट्ट पार्टी एकीकरण हुने घोषणा भएको थियो । चुनावसम्मुख गरिएको यस्तो घोषणा कसरी भयो भनेर प्रश्न गरिरहने ती बौद्धिक नेताहरूको ल्याकत भएन । पार्टी नेतृत्वलाई बलियो बनाएर पहिले चुनाव जित्ने, प्रश्नहरू विस्तारै गरौंला भनेर पछि हटे । बरु पार्टी एकताको अभियानमा हाम्रो पनि उत्तिकै योगदान छ भनेर त्यसको थोरैतिनो श्रेय लिने ध्याउन्न गर्नुपर्ने बाध्यता आइपर्यो । फरक विचार भएका तर पार्टीपंक्तिमा बलियो प्रभाव नभएका नेताहरू आफूमा रहेका सन्देहहरू भित्रभित्रै दबाएर बसेका छन् । कारण, ती सन्देहहरू बाहिर प्रकट हुन थाल्दा सिंगो पार्टीपंक्ति एकातिर, आफू बिल्कुल एक्लो र परित्यक्त भएर अर्कातिर खडा हुनुपर्ने खतरा छ । राजदण्ड बोकेको नेतृत्व र उसको पछाडि भेडियाधसानमा लिप्त नेता कार्यकर्ताको बलियो पंक्तिका अघिल्तिर ती प्रश्न र सन्देहहरू परालका त्यान्द्रा जस्तै विस्तारै किनारामा मिल्कनेछन् । लोकतान्त्रिक राजदण्ड लोकतान्त्रिक भनिएका पार्टीहरूको अवस्था किञ्चित फरक छैन । यो खेमाको सबभन्दा बलियो पार्टी नेपाली कांग्रेस हो, उसका चरित्रबारे गरेको विश्लेषण अरू साना कथित लोकतान्त्रिक पार्टीहरूका हकमा समेत लागू हुन्छ । कम्युनिस्ट पार्टीहरूमा जस्तो पार्टी हाइकमान्ड वा प्राधिकारको निश्चित आकार बनाएर त्यसैबाट निर्देशित कार्यकर्ताको पंक्ति हुर्काउने पार्टी होइन कांग्रेस । त्यसो त चलनचल्तीको शब्दमा भन्दा, कांग्रेस क्याडर बेस्ड नभई मास बेस्ड पार्टी हो । यद्यपि कांग्रेसमा त्यो प्रश्न र सन्देहलाई निषेध गर्ने राजदण्ड अरू कुनै पार्टीमा भन्दा बलशाली र दिगो छ । नेताकार्यकर्ताले सार्वजनिक वृत्तमा उठाएका सन्देह र प्रश्नहरूले पार्टी नेतृत्वको निर्णयलाई कहिल्यै प्रभाव पार्न सक्दैन । एकदुई प्रदीप गिरीहरूलाई पूर्णतया बेवास्ता गरेर कांग्रेसको राजदण्ड प्रभावी बनिरहन सक्छ । केही वर्षपहिले उदीयमान एक कांग्रेस नेताले धेरैपटक एउटा वाक्य दोहोर्याउँथे, बाहिरबाट हेर्दा कांग्रेस चलाउने केन्द्रीय समितिमा भएका नेतापंक्तिले हो जस्तो लाग्छ, अलि नजिक पुगेका मान्छेलाई लाग्छ, कांग्रेस चलाउने आठदश नेता मात्रै छन्, अहिले राम्रोसँग नियालेर हेरेको खण्डमा कांग्रेस चलाउने एक वा दुईजना भन्दा बढी मान्छे रहेनछन् । तिनताक उदीयमान भनिएका ती नेता अहिले कांग्रेसभित्र सबभन्दा बढी आशा गरिएका नेता मानिन्छन् । समाजमा उनको छवि त्यति देदिप्यमान बनिसक्दा पनि कांग्रेसको मेरुदण्ड भने उही एक वा दुई नेता नै हुन् । ती सर्वशक्तिमान नेताका निर्णय बदल्न सक्ने वैचारिक हस्तक्षेप लगभग असम्भव देखिन्छ । लोकतान्त्रिक राजदण्डको विचित्र निर्णयलाई चुनावका नाममा कुनै सचेत कार्यकर्ताले बहसको विषय बनाउन सकेको छैन । कांग्रेसका लागि मकवानपुर क्षेत्र नं १ मा प्रकट राजावादी कमल थापा महान लोकतान्त्रिक सहयोद्धा बने, त्यही नेपाली कांग्रेसका लागि झापा क्षेत्र नं ३ मा उस्तै राजावादी राजेन्द्रप्रसाद लिङदेन तुरुन्तै असान्दर्भिक तुल्याउनुपर्ने अलोकतान्त्रिक काँडो बने । किन ? झापा क्षेत्र नं ३ मा भोट माग्न गएका कृष्ण सिटौलालाई कुनै कार्यकर्ताले यस्तो प्रश्न गर्दैन । कारण, चुनाव जिताउने बेला त्यस्ता अप्ठ्यारा प्रश्न गर्नु पार्टी हितविपरीत हुन्छ भन्ने उसलाई बुझाइएको छ । पार्टी दस्ताबेजमा धर्म निरपेक्ष लेखेको लोकतान्त्रिक कांग्रेस कास्की पुगेर आफ्नो स्थानीय पर्चामा हिन्दु राज्यको वकालत गर्छ । चुनावी भाषण गर्न पुगेका आफ्ना सभापति शेरबहादुर देउवालाई कुनै निष्ठावान कांग्रेसी कार्यकर्ताले यो गाईजात्राबारे प्रश्न उठाउन सक्दैन । किनभने चुनावमा त्यस्तो प्रश्न मनासिब मानिँदैन । संविधानसभा र संसद्मा राजदण्ड माथि भनिएका राजनीतिक दलका गणतान्त्रिक चेतनाविरोधी चरित्रले संविधानसभालाई गाँज्यो । ह्वीप जारी गर्न नपाइने नियम मिचेर फरक मत राख्ने पार्टीका सभासदलाई पार्टी नेतृत्वले बन्धक बनाइदियो । संविधानसभामा नेपाली समाजका संरचनागत जटिलताबारे जुन स्तरको छलफल र बहसको माग थियो, त्यसलाई निषेध गरेर सत्ता समीकरणको साँचोमा सिंगो प्रक्रियालाई कैद गरियो । त्यसका विरुद्ध कुनै राजनीतिक दलका कोही नेता कार्यकर्ताले प्रश्न उठाउन सकेनन् । न पार्टीभित्र त्यो महत्वपूर्ण प्रश्न उठाएर बहस छेड्न सके, न सार्वजनिक वृत्तमा यस्ता बहसलाई उठाएर जनमत निर्माण नै गरे । नेतृत्वले बोकेको राजदण्डले भयभित नेताकार्यकर्ताको पंक्तिको त्यस्तो अकर्मण्यताकै कारण दुवै संविधानसभा असफल भए । पछिल्लो संविधानसभाले एक थान संविधान घोषणा गरेको सत्य हो तर त्यसलाई पूर्ण सफलता मान्न सक्ने ठाउँ छैन । संविधान आफैंमा रक्तरन्जित छ । संसद्मा परिणत भएको दोस्रो संविधानसभाको हविगत फरक हुने सम्भावना थिएन । एक टेलिभिजन अन्तर्वार्तामा पूर्व सांसद श्याम श्रेष्ठले भने, संसदीय परम्परामा सरकार संसद्प्रति जवाफदेही हुनुपर्ने हो र प्रधानमन्त्री र मन्त्रीहरूले संसद्ले उठाएका सवालहरूको चित्तबुझ्दो जवाफ दिनुपर्ने हो । तर यहाँ उल्टै संसद् सरकारप्रति जवाफदेही बन्यो । सरकारको अह्रनखटनमा चल्ने निकाय बन्यो। अर्थात, पार्टीका ठालुहरू राजदण्ड बोकेर सरकारमा बसे र उनीहरूले जे गरे पनि संसद्ले कुनै सन्देहबिना सदर गर्ने काम मात्र गरिरह्यो । सार्वजनिक सरोकार र चासोका विषयमा साथै वैचारिक विमर्शलाई समेत टेवा पुग्ने गरी बहस हुनुपर्ने संसद् मुठ्ठीभर नेताहरूको मनलाग्दी गर्ने निजी मौजा बन्यो । आसन्न चुनावले निर्माण गर्ने संसद् यो भन्दा फरक हुन्छ भन्ने कुनै संकेत पाउन सकिएको छैन । अर्थात गणतान्त्रिक चेतनालाई निषेध गर्ने संसद् निर्वाचित गर्नुपर्ने त्रासद नियति नै वर्तमान नेपाली समाजको कठोर वास्तविकता हो । गणतान्त्रिक चेतना हुर्काउनुपर्ने संस्थाहरू निकम्मा बने भनेर निराशाको वेदीमा लोकतन्त्र सिध्याउने छुट छैन हामीलाई । त्यसैले सचेत मानिसहरूको सकारात्मक प्रयत्नले गर्न सकिने काम भनेको आम सार्वजनिक वृत्तलाई आलोचनात्मक बनाउन सक्दो प्रयत्न गर्ने हो । त्यसका लागि राजदण्ड बोकेका पार्टीसत्ता र राज्यसत्ताका ज्यादतीविरुद्ध आमवृत्तमा निरन्तर प्रश्न गरिरहने हो । सार्वजनिक बहसले संसद् र पार्टीहरू दुवैलाई सचेत गराइरहने हो ।"
स्वास्थ्य बिमामा राज्यको योगदान,"संसारभर नै स्वास्थ्य बिमामा मूलतः दुई प्रकारको प्रवृत्ति पाइन्छ । समाजवादी मूल्य र मान्यतामा आधारित स्वास्थ्य बिमा प्रणाली, जसमा राज्यको समेत योगदान रहन्छ । अर्को पुँजीवादी मूल्य र मान्यतामा आधारित, जसमा बिमामा राज्यको दायित्व हुँदैन । केवल बिमा गर्नेले नै सबै प्रिमियम तिर्नुपर्छ । नेपालमा पहिलेदेखि नै पुँजीवादी मान्यतामा आधारित स्वास्थ्य बिमा हँदै आएको थियो । निजी कम्पनीहरूले जो व्यक्तिले बिमाको प्रिमियम तिर्छ त्यसले आफूले तिरेको प्रिमियम तथा खरिद गरेको बिमालेखको आधारमा आवश्यक पर्दा बिमाबाट सहयोग पाउँछ भन्ने मान्यतामा आधारित हुँदै बिमा गर्दै आएका थिए र छन् । यस्तो बिमा प्रणालीमा राज्यले कसैलाई बिमा गर्न वाध्य गर्न पनि सक्दैन । अर्को प्रणाली समाजवादी मान्यतामा आधारित हुन्छ । जसमा स्वास्थ्य बिमामा राज्यको हिस्सेदारी रहन्छ । राज्यले नागरिकका लागि प्रिमियममा सतप्रतिशतसम्म सहभुक्तानी गर्ने गर्छ । अर्थात जनताको स्वास्थ्यको सुरक्षामा राज्यलाई अन्योन्याश्रित रूपमा संलग्न गराइन्छ । नेपालको सन्दर्भमा समेत स्वास्थ्य बिमा ऐनको मस्यौदादेखि त्यसलाई पारित गर्ने समयसम्ममा समेत कुन मोडेल अपनाउने भन्ने विषयमा बहस भएको थियो । नेपालको संविधानले राज्यको चरित्र समाजवादउन्मुख हुने व्यवस्था गरेको छ । यसरी नै संविधानको प्रस्तावनाले लोकतान्त्रिक मूल्य र मान्यतामा आधारित समाजवादप्रति प्रतिबद्ध रहेर समृद्ध नेपाल निर्माण गर्ने व्यवस्था उल्लेख गरेको छ । नेपालको स्वास्थ्य बिमा सम्बन्धमा बनेको कानुनले समाजवादी अवधारणा अवलम्बन गर्नुको विकल्प हुँदैन । संविधानको ती व्यवस्थाबमोजिम नै मौलिक हकको व्यवस्थापन गर्दा प्रत्येक नागरिकलाई आधारभूत स्वास्थ्यसेवा राज्यले निःशुल्क उपलब्ध गराउने र स्वास्थ्य सेवामा सबै नागरिकलाई समान पहुँच स्थापित गर्ने दायित्व राज्यको हुने स्पष्ट गरेको छ । राज्यको तर्फबाट गर्नुपर्ने उक्त दायित्वलाई नेपाल सरकारले आगामी २०७५ असोज २ गतेभित्र पूरा गर्नुपर्ने हुन्छ । यसर्थ नेपालको स्वास्थ्य बिमा सम्बन्धमा बनेको कानुनले समाजवादी अवधारणा अवलम्बन गर्नुको विकल्प हुँदैन । पुँजीवादी अर्थव्यवस्थालाई अंगीकार गर्ने एसियाली मुलुकमध्ये थाइल्यान्डले समेत स्वास्थ्य बिमामा राज्यको योगदान रहने प्रणाली अवलम्बन गरिआएको छ ।सन् २००९ भन्दा अगाडि जनताले समेत योगदान गर्नुपर्नेमा सो भन्दा पछि भने जनताको स्वास्थ्य बिमाबापत लाग्ने बिमा प्रिमियम सतप्रतिशत नै सरकारले राज्यनियन्त्रित नेसनल हेल्थ सेक्युरिटी अफिसमा पठाउँछ र सो संस्थाले नै मुलुकभरको नागरिकको स्वास्थ्य बिमा सञ्चालन गर्छ । यस्तो स्वास्थ्य बिमाबाट सबै नागरिकले लाभ पाउन सक्छन् र यसमा सबै नागरिकलाई बिमा प्रणालीमा आउन वाध्यसमेत गर्न सकिन्छ । नेपालमा थाइल्यान्ड जस्ता देशको स्वास्थ्य बिमालाई हेरेर समाजवादी मान्यतामा आधारित प्रणालीमा जान सकिने अवस्था हुँदाहँदै पनि त्यसलाई बेवास्ता गरियो । नागरिकको मात्र प्रिमियममा दायित्व रहने गरी गत असोजमा संवैधानिक मान्यतालाई आत्मसात नगरी स्वास्थ्य बिमा ऐन २०७४ जारी भयो । नयाँ कानुन आउनु आफैंमा राम्रो हो, तर संविधानले दिएको मार्गनिर्देशनलाई पूर्णतः बेवास्ता गरी ल्याएको ऐनले नागरिकको आधारभूत स्वास्थ्यसेवा निःशुल्क प्रदान गर्ने र सबै नागरिकलाई स्वास्थ्यसेवामा समान पहुँच स्थापित गर्ने दायित्व भने पूरा गर्न सक्दैन । हुन त यो ऐन जारी हुनुभन्दा तीन वर्षअगाडि नै २०७० फागुनमै सामाजिक स्वास्थ्य सुरक्षा विकास समिति गठन भई तीन जिल्लामा स्वास्थ्य बिमा परीक्षणको रूपमा कार्यक्रम सुरु गरिएको थियो । संविधान जारी हुनुअघि नै स्वास्थ्य बिमा विधेयकको मस्यौदा २०७१ तयार भएको थियो । स्वास्थ्य बिमा ऐन २०७१ छलफलकै क्रममा रहेको अवस्थामा केपी ओली नेतृत्वको सरकारले २०७३ जेठ १५ गते ल्याइएको बजेटमा स्वास्थ्य बिमा कार्यक्रमलाई २५ जिल्लामा विस्तार गर्ने घोषणा गरी तीन वर्षमा सबै नागरिकलाई स्वास्थ्य बिमा योजनामा ल्याउने गरी बजेट विनियोजन समेत गरिएको थियो। ऐनले एकातिर परिवारको बिमा हुने व्यवस्था गरेको छ भने अर्कोतिर नवजात शिशु, बालबालिका, ज्येष्ठ नागरिक, अपांगता भएका व्यक्तिलाई घरमुलीले अनिवार्य बिमा गराउने दायित्व थप गरेको छ । अर्थात घरको बच्चा र वृद्धलाई बिमा गर्ने तर वयस्कलाई गर्न वाध्य नहुने जस्तो अमिल्दो व्यवस्था गरिएको छ । यसरी नै बालगृह, अनाथालय, वृद्धा श्रममा रहने व्यक्तिको योगदान त्यस्तो संस्थाको सञ्चालकको टाउकोमा राखेर राज्य जिम्मेवारहीन बन्न मिल्दैन । हामी यतिबेला नयाँ आम निर्वाचनको संघारमा छौं । जसले अपुरो र अधुरो स्वास्थ्य बिमालाई पूर्णता दिने र जनतालाई मौलिक हकको व्यवस्थाअनुरूप स्वास्थ्य सेवामा पहुँच स्थापना गर्ने कुराको प्रत्याभूति गर्छ, त्यसलाई जनताको स्वाभाविक समर्थन रहन्छ । अब बन्ने सरकारले यसमा सुधार गर्दा नेपाल सरकार, प्रदेश सरकार तथा स्थानीय तहले समेत बिमाको योगदान रकममा सहभुक्तानी हुने अर्थात स्वास्थ्य बिमामा राज्यको योगदान रहने व्यवस्था मिलाई संविधानले परिकल्पना गरेअनुरूप स्वास्थ्य बिमालाई प्रभावकारी कार्यान्वयनमा योगदान गर्ने वातावरण सिर्जना गर्नुपर्छ ।"
गठबन्धन : राजनीति कि रणनीति ?,"प्रतिनिधिसभा र प्रदेशसभा सदस्यको पहिलो चरणको निर्वाचन सफलतापूर्वक सम्पन्न भएको छ । दोस्रो चरणको मतदान २१ गते सम्पन्न भएलगत्तै मतगणना सुरु हुनेछ । स्मरण रहोस् देश चुनावी महासंग्राममा होमिनुको प्रधान उद्देश्य संविधान २०७२ को कार्यान्वयन नै हो । प्रदेशको निर्वाचनसँगै देशमा संघीयता कार्यान्वयन हुनेछ । संघीय शासनप्रणाली मुलुकको नयाँ व्यवस्था हो । प्रदेशका फरकफरक अवस्था, समस्या, प्राथमिकता एवं यथार्थ भएका कारण दलहरूले राष्ट्रिय स्तरमा जारी घोषणापत्रले नपुग्ने हुन्छ । निर्वाचित प्रतिनिधिको काम, कर्तव्य र अधिकारमा समेत घनघोर अन्तर हुने हुँदा जनतालाई स्पष्ट पार्नुपर्ने हो । यतातर्फ ध्यान दिनबाट किन चुक्न पुगे दलहरू ? नेकपा एमाले र माओवादी केन्द्रले वाम गठबन्धन निर्माण गरी एउटै साझा घोषणापत्रसमेत जारी गर्न सफल भए । त्यतिमात्रै होइन दुवै चरणका चुनावपश्चात पार्टी एकीकरण गरी एउटै (कथित) कम्युनिस्ट पार्टी निर्माण गर्ने सहमति सार्वजनिक गरेका छन् । त्यसैगरी नेपाली कांग्रेस नेतृत्वको लोकतान्त्रिक गठबन्धन निर्माण र चुनावी तालमेल समेत बनेको छ । कांग्रेसको नेतृत्वमा संघीय समाजवादी फोरम, राष्ट्रिय जनता पार्टी राप्रपा, राप्रपा (प्रजातान्त्रिक) लगायत दल मिलेर लोकतान्त्रिक गठबन्धन बनाइएको छ । यसरी देशका प्रमुख दलले राजनीतिक धु्रवीकरण निर्माण गर्दा राष्ट्रिय अन्तर्राष्ट्रिय तरंग सिर्जना भएको छ । नेपाली राजनीतिमा विभिन्न सवालहरू अगाडि आएका छन् । स्थायित्वको निम्ति भनिएका यस्तो गठबन्धनले जनताका प्रश्न र आशंकाको निवारण गर्नुपर्छ । एकताको सूत्र सत्ता ? नेकपा एमाले र माओवादी केन्द्रका बीचमा समानता छन् र विचार र सिद्धान्तको मेल पनि नभएका होइनन् । तथापि कतिपय सैद्धान्तिक दृष्टिकोण बुझाइ, स्कुलिङ, गन्तव्य र व्यवहारमा ठूलो मतान्तर छ । नेपाली समाजको संघर्ष, क्रान्ति, रूपान्तरणको अभियान, मूल समस्याका बारेमा दुवै पार्टीका दस्ताबेज बाझिन्छ । एक र अर्को पार्टीको गन्तव्यसमेत फरक देखिने अवस्थामा दुवै पार्टीबीचको मिलन विन्दु केवल सत्ता सम्हाल्ने सत्ताकेन्द्रित एकता हो भने त ठीकै छ, अन्यथा विचारको भिन्नतालाई एकरूपता दिन, बहस गर्न सहमति खोज्न जरुरी छैन र ? राजनीति आदर्श, नैतिकता, विश्वास, पारदर्शी, अग्रगमन, समानता, सभ्यताका निम्ति जरुरी हुन्छ । सरकार गठन, विघटन, सत्तास्वार्थ, पदको लोभ, जाति र नश्लवादको निरन्तरता, सम्पत्तिको संरक्षण, विलासिताको निम्ति दुरुपयोग हुन दिनु हुँदैन । नेपाली कथित कम्युनिस्ट पार्टीले सडक, सदन र सरकारमा रहेर जनाधिकारका निम्ति संघर्ष गर्ने भन्दै दशकौंदेखि झुठ बोल्दै आइरहेका छन् । सदन र सरकारका रहँदा जनताका प्रत्यक्ष, अप्रत्यक्ष भलो हुने काम गर्न सकेनन् । जनजीविका, भूमिअधिकार, उत्पीडित वर्ग, क्षेत्र, जाति समुदाय र लिंगको हितमा काम गर्न सकेनन् । त्यतिमात्रै होइन व्यक्तिगत सम्पत्ति, पद, लोभ, कमिसन, जातिवाद, नातावादमा रमाउन पुगे । अकूत सम्पत्ति कमाउन सत्ताको दुरुपयोग भए । हाल अर्को भूठ बोल्दैछन् । गठबन्धनले बहुमत प्राप्त गरे स्थायी सरकार बन्छ स्थायित्व प्राप्त हुन्छ ? स्थायित्व प्राप्त गर्ने आधार के के हुन् ? समानता र समानुपातिक समावेशीकरण, विधिको शासन, न्याय, विभेदहरूबाट मुक्ति कसरी हुन्छ ? समृद्धि कसरी प्राप्त गर्ने ? उदारीकरणको नाममा शिक्षा र स्वास्थ्य क्षेत्रको निजीकरण, व्यवसायीकरण र विकृति कसरी रोक्ने ? राजनीतिक भ्रष्टाचार, जातिवाद, नातावाद, विचौलिया, गुण्डाराजको अन्त्य गर्ने ठोस कार्यक्रम के छ ? त्यति सजिलो छैन, समृद्धि । अझ त्यो भन्दा पनि महत्वपूर्ण प्रश्न, वाम गठबन्धनले बहुमत ल्याएर सरकार निर्माण गरे पनि त्यहाँ धोकाधडी नहुने, सरकार विघटन र निर्माणको खेल नहुने, देशीविदेशी शक्तिको षडयन्त्रमा नलाग्ने आधार के छ ? नेपाली कांग्रेस लोकतन्त्रको ठेक्का आपूले लिएको ठान्दछ । गुण्डाराज, भ्रष्टाचार, अनियमितता, छिमेकी मुलुक भारतपरस्त पैसा र दम्भको भरमा चुनाव जित्ने जस्ता आरोप छ, कांग्रेसमाथि । एउटा महत्वपूर्ण प्रश्न, हामी कम्युनिस्ट पार्टी र कम्युनिस्टमाथि विभिन्न प्रश्न गर्ने गर्छौं । लोकतन्त्रवादी पार्टी भनेको कस्तो हो ? व्यक्ति लोकतन्त्रवादी हुन के गर्नुपर्छ ? को हो लोकतन्त्रवादी ? कोही व्यक्ति लोकतन्त्रवादी या लोकतान्त्रिक छ या छैन, अथवा हो कि होइन भनी कसरी छुट्टयाउने ? कांग्रेस पार्टीको सदस्यता लिनु मात्रै लोकतन्त्रवादी हुनु हो ? त्यसो हो भने लोकतन्त्रमा विश्वास राख्ने देशको कुनै पनि व्यक्ति कांग्रेस पार्टीमा किन अटाउन सकेनन् ? जनताको त्याग बलिदानी, सहादत, आन्दोलन, विद्रोह र संघर्षद्वारा स्थापित जनउपलब्धि कार्यान्वयन गर्न स्थायी सरकार चाहिन्छ । संविधानको कार्यान्वयन, आन्दोलित र असन्तुष्ट पक्षको जायज माग सम्बोधन गर्न समयानुकूल संविधानको संशोधनको निमित्त एउटा गठबन्धनले स्प्ष्ट बहुमत प्राप्त गर्न जरुरी छ । तथापि वाम गठबन्धन रहने या नरहने, चुनावपश्चात घोषित दुई पार्टी एकता सम्भव छ या छैन भन्ने सवाल चुनावको परिणामपश्चात निश्चय हुनेछ । एक पार्टीले अर्को पार्टीका कार्यकर्ता र उम्मेदवारलाई कति स्वीकारेका हुन्, हेर्न बाँकी छ । बहुमत प्राप्त गरे सरकार सञ्चालन गर्ने र नआए सशक्त प्रतिपक्षमा बस्ने संयुक्त घोषणापत्रमा उल्लेख छ । कांग्रेस निकै विचलित बन्न पुगेको भए पनि ठूलो पार्टी बन्न सक्ने सम्भावना छँदैछ । जुनसुकै गठबन्धनले बहुमत ल्याए पनि अब राष्ट्रको दिगो विकास, स्थायी शान्ति, स्थायित्व, समृद्धि र जनाधिकार स्थापित गर्ने दिशातर्फ कटिबद्ध भएर अघि बढ्न जरुरी छ । मानवता, सभ्यता, शिक्षित, उद्यमशील, स्वस्थ राष्ट्र निर्माण गर्ने हो भने सत्तास्वार्थलाई गौण मान्नुपर्छ । गठबन्धनको भविष्य हामी लोकतन्त्र, संघीय गणतन्त्र, धर्म निरपेक्षता, विधिको शासन, स्वतन्त्र न्याय, समानता र समानुपातिक समावेशीकरण संविधानवादलगायतका महत्वपूर्ण जनउपलब्धि कार्यान्वयनको चरणमा छौं । वाम गठबन्धन र लोकतान्त्रिक गठबन्धन निर्माणको औचित्य के ? विचार, सिद्धान्त र वादलाई मुख्य आधार, राष्ट्र निर्माणको स्पष्ट धारणासहित पार्टी एकता अथवा गठबन्धन निर्माण गर्नसके सफलता मिल्ला । राष्ट्रको आवश्यकता सरकरको उपस्थिति हिनताको अन्त्य गर्नु हो । सरकार छ र नागरिकको सुरक्षा, कानुनको कार्यान्वयन, अमनचयन, शान्ति र नागरिक हक उपलब्ध गराउने दिशामा अघि बढ्न सकिन्छ । जनता त्रास, डर, भय, शोषण, दमन उत्पीडनमा जिउन बाध्य पारिएका छन् । समयमा नै राज्यको उपस्थिति देखाउन जरुरी छ, अन्यथा जनताको राज्य र सरकारप्रति विश्वास भंग हुनेछ । संक्रमणकालको अन्त्य, हिंसाको दलदलबाट मुक्ति, दण्डहिनताको अन्त्य, नागरिक सुरक्षा, मानवाधिकारको पालना, सबै प्रकारको शोषण, उत्पीडनबाट मुक्ति, समानुपातिक समावेशीकरण जस्ता मुद्दामा दलहरूको बीचमा साझा सहमति खोज्न जरुरी छ । राजनीतिक दलका मुख्य नेतृत्व कर्मचारी, प्रशासनको नेतृत्व, सेना, प्रहरीलगायतका सुरक्षा अंग, सरकारी गैरसकारी निकाय पद, अंग, आयोग, नियोग न्यायालय जस्तो राष्ट्रकै प्रमुख जिम्मेवारी एवं क्षेत्र र पदहरूमा एकल खस आर्य नेतृत्व द्वन्द्व र घृणाको प्रमुख कारण हुन् । यस्तो अवस्थामा स्थायी शान्ति, स्थायित्व, समृद्धि र समान न्याय असम्भव छ । समानुपातिक समावेशीकरण तथा प्रमुख राजनीतिक दलको निर्णायक तहमा महिला, दलित, उत्पीडित वर्ग, सीमान्तकृत जनजाति, कमजोर खस आर्य, पिछडिएको क्षेत्रको सहभागिता जरुरी छ । राजनीतिक, सामाजिक र आर्थिक अधिकारमा सबै वर्ग, समुदाय, जातजाति, लिंग, क्षेत्र समुदायको सामूहिक निर्णय गर्न जरुरी छ । राजनीति आदर्श, नैतिकता, विश्वास, पारदर्शी, अग्रगमन, समानता, सभ्यताका निम्ति जरुरी हुन्छ । सरकार गठन, विघटन, सत्तास्वार्थ, पदको लोभ, जाति र नश्लवादको निरन्तरता, सम्पत्तिको संरक्षण, विलासिताको निम्ति दुरुपयोग हुन दिनु हुँदैन । साझा धारणा, दृष्टिकोण योजना निर्माण गर्न सक्षम नेतृत्व चाहिन्छ । त्यस्तो दृढ नेतृत्व भए मात्रै पाँचवर्षे स्थायी सरकार निर्माण गर्न सम्भव छ ।"
