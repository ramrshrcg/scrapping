शीर्षक,विवरण
वैकल्पिक राजनीतिभित्रको अस्पष्टता,"स्थानीय निकायको निर्वाचनमा एकाध ठाउँबाहेक बैकल्पिक राजनीति गर्ने भनिएका दलहरूको कुनै उपस्थिति देखिएन । चारपाँच वर्षअघि स्थापित भएको विवेकशील नेपाली दलले आफ्नो सम्पूर्ण शक्ति काठमाडौंमा मात्र लगायो । उपस्थिति र नतिजा स्वाभाविक थियो किनभने आफूलाई निर्विकल्प बैकल्पिक ठान्ने विवेकशील जस्ता दलहरू जनतामाझ यथेष्ट रूपमा गएकै छैनन् । मान्छेहरूले सामाजिक सञ्जालको प्रयोग गर्न थालेयता प्रायः आफ्ना दोहोरा चरित्र छताछुल्ल पार्ने गरेका छन् । एउटा जे हो त्यही र अर्को जे होइन त्यही । यसको अर्थ मानिसले आफ्ना चाहनाहरू अरूको चाहनाभन्दा अब्बल देखाउने कोसिस गर्छ । आफ्ना सपना अरूको भन्दा महँगा भैदिऊन् भन्ने चाहना गर्छ । सामाजिक हैसियत बनाउन त्यो महत्वपूर्ण पनि छ, तर त्यसो गर्दैमा मानिसले आफूलाई व्यावहारिक रूपान्तरण गरिसकेको हुँदैन । 'सेन्थेटिक स्ट्याटस' र 'नेचुरल बिह्याभियर' बीचको तालमेल मिलाउन नसक्दा मानिसहरूले राजनीति सचेतना मात्र गुमाएका छैनन्, कतिपय व्यक्तिगत या पारिवारिक सम्बन्धमा समेत बज्रपात निम्त्याएका छन् । अघि बढेको सम्बन्धलाई रोकिदिएका छन् । बैकल्पिक राजनीतिक शक्तिहरूको महत्वपूर्ण मानवीय स्रोत सामाजिक सञ्जालमा अडकिएको छ । यो त्यही स्रोत हो, जसले सपना देख्न पनि छिमेकीसँग प्रतिस्पर्धा गर्छ । त्यसैले त सामाजिक सञ्जालका भित्ताहरूमा सबैले बैकल्पिक शक्तिको बारेमा मात्र लेखे र मतपेटिकामा पुरानै अथवा सुपरिचित चिन्हमा स्वस्तिक प्रदान गरे । बैकल्पिक राजनीतिको बहस व्यक्तिगत सोचाइबाट फड्को मारेर सामाजिक हैसियत बनाउने तहमा पुगेको छैन। अहिलेको स्थानीय निकायको निर्वाचन परिणामले बैकल्पिक राजनीति गर्छु भन्नेहरूलाई चुनौती थपिदिएको छ । अबको पाँच वर्ष बैकल्पिक राजनीतिको स्थानीय निकायमा कुनै पहुँच पुग्ने छैन । तर त्यसका कारण छन् । बैकल्पिक राजनीति गर्छु भन्नेहरूको एउटा समूह अत्यन्तै संकीर्ण छ । सर्वेक्षण नै गर्ने हो भने आजसम्मका निर्वाचनहरूमा औसतमा खसेको मतको प्रतिशत र राजनीतिक परिवर्तनहरूमा प्रत्यक्ष या परोक्ष संलग्न हुनेहरूको प्रतिशत एउटै एउटै होला । संकीर्ण धार बोकेका बैकल्पिक शक्तिका अभियन्ताहरूले जनताले विगतमा गरेको त्यागको सम्मान गर्न सिकेका छैनन् । हुन त कुनै राजनीतिक प्रक्रियाबाट अनुमोदित नभएका व्यवस्थाहरू टिक्न गाह्रो हुन्छ । नेपालमा भने गणतन्त्र असफल हुन्छ, संघीयताले विखण्डन निम्त्याउँछ भन्नेहरूको संख्या क्रमशः घट्दै गइरहेको छ । त्यसको कारण भनेको 'जनमतसंग्रह' जस्ता विश्वव्यापी मान्यतामा आधारित प्रक्रिया अवलम्बन नगरिए पनि उल्लेख्य जनताको सहभागिता भएकाले त्यसलाई जनअनुमोदित भएकै मान्न सकिन्छ भन्ने हो । सामाजिक सञ्जालहरूमा पोस्ट गरिएका कतिपय विचार आर्थिक विकाससँग मात्र केन्द्रित हुने गर्दछन् । यही सेन्टिमेन्ट समातेर निर्माण गर्न खोजिएको राजनीतिको बैकल्पिक धार केही अन्य राजनीतिक कुरामा स्पष्ट हुनै पर्दछ ।पहिचान र समावेशी समानुपातिकको मुद्दालाई सल्ट्याउने काम नेपाली राजनीतिमा देखिएको एउटा सानो तर महत्वपूर्ण काम हो । ठूला दलहरू यसैको पछि दगुरिरहेका देखिन्छन्, कोही समस्या सृजना गर्न भने कोही समाधान खोज्न । बैकल्पिक राजनीतिक मान्यतालाई अंगीकार गर्नेहरूले यो मुद्दालाई स्पष्टसँग सही अर्थमा नबुझेर अझै पनि हावाको तालमा हिँड्ने हो भने एक्काइसौं शताब्दीका आधारभूत मान्यताहरूलाई नेपालको सबै भूगोलमा एकैसाथ सही अर्थमा लागू गराउन सकिँदैन । अर्को पेचिलो प्रश्न छ, जसलाई बैकल्पिक राजनीति गर्नेहरूले प्रायः सुन्न रुचाउँंदैनन्, त्यो हो प्रदेशहरूको सीमांकन र नामांकनको बारेमा रहेको भ्रम र त्यसले आकर्षण गरेको जातीयताको मुद्दा सल्टाउने कसरी ? स्थानीय निकायहरूलाई दिएको अधिकार र त्यसको सदुपयोग या दुरुपयोग हुन सक्नेतर्फ बैकल्पिक राजनीतिक अभियन्ताहरूले खासै ध्यान दिएको पाइँदैन । ठूला विकासका आयोजनाहरूमा कति राष्ट्रिय स्वार्थ घुसाएपछि मात्र अन्तर्राष्ट्रिय लगानी स्विकार्न सकिन्छ भन्नेमा कुनै बहस छेडिएको छैन । पुरानो नेतृत्वलाई गाली गर्नबाहेक उल्लेख्य कुनै 'पपुलारिटी ग्राफ' मा चढ्न नसकेको आरोप चिर्नको लागि बैकल्पिक धारवालाहरूले धेरै मेहनतको सिँढी चढ्नुपर्ने देखिन्छ । दस वर्षमा यति विकास गर्दिन्छु र बीस वर्षमा उति विकास गर्दिन्छु भनेर जनताले पत्याउनेवाला छैनन् । नेपालमा पटकपटक भएका राजनीतिक उथलपुथलहरूले जनतालाई नेताभन्दा बढी सचेत हुन सिकाएको कुरा साँचो हो । विगतमा गरिएका आन्दोलनहरू, सशस्त्र द्वन्द्वहरू र तिनको कारणबाट भएका सम्पूर्ण गैरन्यायिक क्षतिहरू बिर्सन सक्ने कुरै आउँदैन । नयाँ राजनीतिक बाटो बनाइसकेपछि विगतको समीक्षामा धेरै भुल्ने कि त्यसबाट पाठ सिकेर फटाफट अघि बढ्ने भन्ने प्रश्न अहिलेको महत्वपूर्ण तर सानो प्रश्न हो । हुन त इतिहासलाई आफ्नो तरिकाले ग्रहण गर्ने छुट सबैलाई छ, तर इतिहासको तीव्रताले मस्तिष्कमा पार्ने प्रभावको आधारमा वैचारिक गुण र दोषहरूको मापन गरिन्छ । नयाँ र बिल्कुलै नयाँ बन्ने नाउँमा पुरानो सबै खाल्डोमै हालेर पुर्नुपर्छ भन्ने मान्यता र पुरानो अनि अनुभवी नेतृत्वको आवश्यकता भन्दैमा नयाँ सोचलाई स्थान नै दिनु हुन्न भन्ने दुई राजनीतिक अराजकताको चेपुवामा परेर बैकल्पिक राजनीतिक सोचको स्वाहा हुने खतरा उत्तिकै देखिन्छ । अलि अस्ति आफैंलाई नयाँ घोषणा गरेका दुईथरी बैकल्पिक पार्टीहरूले विधान हुबहु चोरेको आरोप पोलापोल गर्दै थिए । खासमा राजनीतिमा बैकल्पिक धार निर्माण गर्ने चुनौती त्यसको लागि अग्रसर हुने पात्रहरूको प्रवृत्तिमा निर्भर गर्दछ । सतहमा दुईथरी प्रवृत्ति देखिन्छ, एउटा 'मुसा प्रवृत्ति' र अर्को 'क्षेपारो प्रवृत्ति' । नयाँ र बैकल्पिक शक्तिहरूलाई डुबाएर पुरानै राजनीतिक धारमा फर्किनु मुसा प्रवृत्ति हो भने एउटा बैकल्पिक शक्तिबाट उछिट्टिएर अर्कोमा फाँद हाल्नु छेपारो प्रवृत्ति हो । मुसा प्रवृत्तिले बैकल्पिक शक्तिको भौतिक अवस्था ध्वस्त पार्ने भूमिका खेल्छ भने छेपारो प्रवृत्तिले सैद्धान्तिक तहमा क्षत्विक्षत् गराएर आन्तरिक एकता भाँड्न महत्वपूर्ण भूमिका खेलेको हुन्छ ।बैकल्पिक राजनीतिको अडान लिएर हिँड्ने समग्र अभियन्ताहरू सबैखाले खराब प्रवृत्तिहरूबाट लड्न तयार भएर आफ्ना अस्पष्टताका घेराहरू कम गर्दै गएमा पुराना दलहरूको राजनीतिक सिन्डिकेट अवश्य तोडिन्छ । अहिलेको स्थानीय निकायको निर्वाचन परिणामले बैकल्पिक राजनीति गर्छु भन्नेहरूलाई चुनौती थपिदिएको छ । अबको पाँच वर्ष बैकल्पिक राजनीतिको स्थानीय निकायमा कुनै पहुँच पुग्ने छैन ।"
न्याय क्षेत्रमा सुधार,"न्यायलाई राज्यको जिम्मा लगाउँदैमा नागरिकको दायित्व पूरा हुँदैन । त्यसैले नागरिकले न्यायसम्बन्धी संस्था, तिनका संरचना, कार्य, प्रक्रिया, क्रियाकलाप र त्यहाँ काम गर्ने मानिसका प्रवृत्ति, व्यवहार र चालचलनमाथि निरन्तर दृष्टि र निगरानी राखिरहनुपर्छ । अझ नेपालजस्तो देशमा त पूर्व न्यायकर्मीका क्रियाकलाप र साँठगाँठमाथि पनि निगरानी जरुरी देखिन थालेको छ । खासगरी अवकाशपछि मुद्दा बोकेर न्यायको व्यापारमा लागेका र अदालती पदमा हुँदैदेखि पराइ संस्थासँग टाँसिएका वा लहसिएका अवकाशप्राप्त नयाँ र गम्भीर खतरा बनेर आएका त छैनन् ? बहालवालामध्ये व्यक्तिगत हितको लागि अदालतमा विदेशी संस्था र व्यक्तिको प्रभाव बढाउन चाहने र त्यस्ता अवकाशवालाको खाने थलो र थाल एउटै भयो भने त न्याय नै चीरहरणमा पर्न सक्ने खतरा हुन्छ । न्यायपालिका कुनै दलले अपनाएको राजनीतिक वाद कार्यान्वयन गर्न, न्यायकर्मीका निजी रुचि लागू गर्न, न्यायको वा न्यायको नाममा व्यापारव्यवसाय चलाउन, कुनै पराइ एजेन्डा वा न्यारेटिभबाट सञ्चालित हुन, दलका पदाधिकारीविशेषको स्वार्थनिम्ति एउटा न्यायाधीशले अर्को न्यायाधीशलाई आर्थिक वा अन्य प्रभाव पार्ने प्रयास गर्न गठन भएको होइन । अझ पदमा रहँदै दाताको भैली गाउँदै पराइ एजेन्डा बोकेर मुलुकभित्र र बाहिर घुम्न पनि न्यायपालिका गठन भएको होइन । न्यायपालिकाका मुद्दा खेती गर्नेलाई धाप मार्न र तिनैबाट फाइदा लिने वातावरण बनाउन पनि गठन भएको होइन । न्यायपालिका शपथ उपरान्त दूतावास वा दाता संस्था वा दलका कार्यालय पुगेर आफूलाई समर्पण गर्नुपर्ने बाध्यता भएकाहरूबाटै चल्नुपर्ने र गिजोलिइरहनुपर्ने संस्था पनि होइन । न्यायपालिकाका सदस्यले कसैलाई न्यानो काखमा राख्न र कसैलाई चोर औंला देखाउन मिल्दैन । न्यायपालिका कसैका निम्ति निवेदन नगर्दै सुनुवाइ सुरु गरी निजी हितका मुद्दामा सार्वजनिक सरोकारको उपचारको दुरुपयोगकर्ता तथा कसैका निम्ति लामो समयको दर्शक मात्र बन्न पनि हुँदैन । न्यायिक निर्णयहरू इजलासमा दुवै पक्षको सुनुवाइ गरेर गर्नुपर्छ, बहालवाला वा पूर्व न्यायाधीशका आवासमा निर्णय गर्न मिल्दैन । न्यायाधीशले नियुक्ति पूर्व आफू सक्रिय, सम्बद्ध र सहानुभूति रहेको दल वा समर्पित भएको दाताको पक्षपोषण गर्नु हुँदैन । हामीसँग पहिले न्याय गर्ने न्यायालय र न्यायाधीकरण थिए । तिनलाई विस्थापित गरी अब अदालत छन् । पहिले आफैंले बनाएका समाज र व्यवहारसापेक्ष न्यायशास्त्र थिए, विधिविधान थिए । पछि ऐन, कानुन बन्दै आए र अब संहिता बन्दैछन् । सुरुसुरुमा ती ऐन र संहिता पनि यहींको तन, मन र धन प्रयोग गरी यहींको समाज र व्यवहारसापेक्ष हुने गरी बनाइन्थ्यो । पहिले न्यायाधीश हुन्थे, अचेल शब्द यथावत् राखे पनि दलाधीश, दाताधीश वा फैसलाधीश नियुक्त गर्ने कार्य सुरु भएको भनिन्छ । पुराना न्यायासन अब इजलास भएका छन् । न्यायाधीश नियुक्ति गर्दा उही कलेजमा उही सत्रमा पढेका तर कम अंक ल्याएकालाई त नियुक्ति गरिएन ? लोकसेवा पास गरेका न्याय सेवाका अधिकृतलाई अपमान गर्ने गरी कम अनुभव र कम क्षमता भएकालाई टिपेर किन ल्याइयो ? विश्वविद्यालयमा प्राप्त गरेको बढी अंक र लोकसेवा उत्तीर्ण गर्नु र सेवामा रही अनुभव हासिल गर्नु अयोग्यता हुन् ? कानुन व्यवसायीबाट नियुक्त गर्दा मुद्दामा गरेको बहसको तथ्यांकको तुलनात्मक अध्ययन गरेरै नियुक्ति दिएको भनी भन्न सक्ने अवस्था छ त ? उसो भए न्यायाधीश नियुक्तिमा योग्यता र अनुभव देखाउने दाँत मात्र हुन् त ? सर्वोच्च अदालतको अग्रभागमा पहिले ठूलो ' श्री' थियो । त्यहाँ भित्र न्यायको ' श्री' को मर्यादा देखिन्थ्यो रे । न्याय मर्छ कि भन्ने पीडा र भय थियो रे । त्यो ' श्री' पनि हट्यो । क्रमशः न्यायालयको कान्ति र आभा पनि क्षय हुँदै गयो भन्ने पनि छन् । न्यायालय 'अदालत', न्यायाधीश 'फैसलाधीश', न्यायासन 'इजलास' र नजिर 'झिर' बन्ने कार्यमा झन् तीव्रता र घनत्व बढ्दै गएको त छैन ? असल न्यायाधीशले खराब कानुन भए पनि व्याख्या गरी न्याय दिन सक्छ, तर खराब फैसलाधीशले त असल कानुनको पनि गलत व्याख्या गरी अत्याचार थोपर्छ । हाम्रो न्याय प्रणाली हामीले नै बनाउने विकसित गर्ने र अर्को पुस्तालाई सगर्व हस्तान्तरण गर्ने हो । त्यसैले आउनुस्, हामीले नै अदालतको ' श्री' खोजौं, स्थापित गरौं र जोगाउन सतर्क रहौं । प्रतिशतमा बजेट माग्ने र बजेट पुगेन भन्दै दाता भित्याएर तिनका एजेन्ट र सार्वजनिक सरोकारका मुद्दामार्फत आफ्नो विज्ञापन र दाताका एजेन्डामा रूपान्तरण अभियान त चलाइएन कतै ? दाताबाट लिएको राशि कताकति खर्च गरियो त ? न्यायाधीशहरूले आचारसंहितामार्फत गैरसरकारी संस्था खोलेपछि न्यायको ' श्री' थपियो कि केही अदालतकर्मीको ? हामीले न्यायको गजुरका कुरा गर्दा आफ्नै अगाडि वा आफ्नै हातले न्यायको जग भत्काउँदै त गएनौं ? हामी पदमा हुँदा न्याय मार्ग नबनाउने र अवकाशपछि झन् भत्काउने वृत्त र वृत्तिमा त लागेनौं ? सुधारका क्षेत्र १ न्यायाधीश नियुक्ति प्रक्रिया नसुध्रेसम्म न्यायपालिकामा सुधार हुन सक्दैन । या त विधायिकामा जुन दलको जति प्रतिशत प्रतिनिधित्व छ, त्यो दलले त्यति प्रतिनिधित्व गराउने नियम बनाउन सक्नुपर्यो । या त असल, इमानदार र दक्ष व्यक्ति नियुक्त गर्ने प्रक्रिया र मानदण्ड तय हुनुपर्यो । न्याय परिषद्को संरचनामा कार्यकारिणी बहुमत हुनुभएन । २ न्यायाधीश नियुक्ति गर्दा सर्वोच्च अदालतका हकमा निवेदन मागेको वा सार्वजनिक भएको थाहा पाइएन । नियुक्त हुनेलाई सबभन्दा योग्य ठानेर परिषद्ले अनुरोध गरेको हो वा के हो थाहा भएन ? ककसलाई अनुरोध भयो र ककसले इन्कार गरे, त्यो पनि थाहा भएन । प्रहरी वा निजामती अधिकृत नियुक्ति, सरुवा वा बढुवाजति व्यवस्था र बन्दोबस्त न्यायाधीश नियुक्तिमा छ त ? सरकारलाई उसले गर्ने काममा जति आदेश दिइयो, त्यति काम न्याय परिषद्मा बसी न्यायाधीश नियुक्त गर्दा गरियो या गरिएन ? ३ केही न्यायाधीश विगतमा शपथपछि दलविशेषको कार्यालयमा गएको कुरा समाचारमा आयो । ती व्यक्ति पहिल्यैदेखि दलका सक्रिय वा लेभी बुझाउने कार्यकर्ता थिए कि अज्ञानतावश त्यहाँ पुगेका थिए, तीमध्ये कुनै निजामती त थिएनन् ? योग्यता प्रणाली लागू गरे यस्तो गुन लाउनु र गुन तिर्नु पर्दैनथ्यो कि ? ४ दल वा भ्रातृ संगठनको सक्रिय वा लेभी बुझाउने वा होलटाइमर सदस्यता छोडेको निश्चित वर्ष पूरा नभएको व्यक्तिलाई न्यायाधीश नियुक्त नगर्ने पद्धति बसाउन सकिन्छ । यसो गर्दा शपथ ग्रहणपूर्व छुट्टै शपथपत्रमा सही गर्ने व्यवस्था गर्न सकिन्छ । ५ विदेशी गैरसरकारी संस्थामा कर्मचारी भई काम गरिरहेका, तिनका अनुवादक, ती संस्था र खास राजनीतिज्ञका बीचका कडीको काम गर्ने एजेन्ट वा तिनका एजेन्डामा तिनीहरूबाट रकम वा अन्य सुविधा लिएर मुद्दा दायर गर्दै हिँड्नेलाई सो कार्य गर्न छोडेको कति समय पछि नियुक्त गर्ने भन्ने पद्धति बसाउनु जरुरी छ । नत्र नजिर नै अदालत बाहिर प्रतिपादन गर्ने चलन बढ्ला भन्ने खतरा रहन्छ । ६ न्यायकर्मीमा नियुक्त हुन के क्षमता, कस्तो आचरण वा कुन तहको नैतिकता वा इमानदारी भएको व्यक्ति चाहिने हो, मानदण्ड बनाउनुपर्यो । कस्तो व्यक्ति न्यायाधीशमा नियुक्त गरियो भन्ने कुराले कानुन पढिरहेका विद्यार्थी र पढ्न चाहनेलाई पनि प्रभाव पारेको हुन्छ । दलको सक्रिय वा लेभीवाला नियुक्त गरिने भए ऊ निर्धक्क युनियनतिर लाग्छ । दाता संस्थाको कर्मचारी वा दाताले पत्याएको नै नियुक्तियोग्य हुने भए ऊ उतै लहसिन्छ । अधिकृत भएपछि नियुक्त हुन सरल भए लोकसेवाको तयारीमा लाग्छ । अध्ययन, अनुसन्धान, लेखन वा वकालत केलाई कस्तो र कति भार हो ? स्पस्ट गरि दिनुपर्यो । ७ न्यायाधीश नियुक्तिपूर्व खासै बहस नगरेको, प्रायः कानुनी लिखत पनि नलेखेको, अध्ययनअनुसन्धान, अध्यापन पनि नगरेको व्यक्ति नियुक्त भएको भोलिपल्ट नैसर्गिक र पदेन योग्य हुन्छ । अरू मुलुकमा योग्यलाई नियुक्त गरेकाले समस्या नहोला, तर हामीले मूलतः न्यूनतम योग्यताको प्रमाणपत्र भई वर्ष पुगेकालाई नियुक्ति गरेको हो भने केही महिनाको तालिमपछि काम दिनुपर्यो । नत्र बायाँपट्टि बसेर 'उक्त रायमा सहमत छु' भन्दै जुनी बित्न वा अरूको एजेन्डामा काम गर्ने व्यक्ति भए एजेन्डा कुर्दै निर्णय सुनाउने तारिख सारिरहनुपर्ने हुन सक्छ । ८ सबै न्यायाधीश र न्याय सेवाका अधिकृतलाई एक प्रति राजपत्र, नेपाल कानुन पत्रिका र अदालतका एक प्रति अन्य प्रकाशन फिर्ता गर्न नपर्ने गरिदिनुपर्छ । ९ अदालतहरूमा फर्निचर र गाडी मात्र होइन, पुस्तकालय, पुस्तक र पाठ्यसामग्री पनि हेर्नलायक हुनुपर्यो । १० कामको भार कम भएको जिल्ला वा उच्च अदालतका न्यायाधीशलाई अध्ययन, अनुसन्धान र पाठ्यसामग्री तयार गर्ने काम दिए सृजनशील काममा मन लाग्छ । ११ न्यायाधीशलाई निर्माण, खरिदजस्ता काममा लगाउनु उपयुक्त हँुदैन । यो न्यायिक काम होइन, बरु लालच र कर्मचारीसँग दूरी बढाउने काम हो । १२ न्यायाधीशले गैरसरकारी संस्था खोली दाताको दैलो चाहार्न बाटो खोल्ने आचारसंहितामा संशोधन गर्नुपर्छ । राज्यबाट तलब भत्ता लिएर पनि गैरसरकारी संस्था खोली दाताबाट रकम लिन छुट हुने हो त ? १३ न्यायाधीशहरूले विदेशी गैरसरकारी संस्था वा तिनका स्थानीय एजेन्टबाट स्वदेश वा विदेशमा गरिने कार्यक्रममा हाजिरी लगाउने कार्यलाई नै न्यायिक सक्रियता ठान्न भएन । १४ न्यायाधीशहरूलाई राज्य, संविधान र कानुनले कूटनीतिक दायित्व नसुम्पेको र अन्य मुलुकमा पनि यस्तो प्रचलन नहुँदा नियुक्ति वा शपथपछि दूतावास पुगेर आशीर्वाद ग्रहण गर्नु हुँदैन । साथै अदालतमा दाता डाकेर विदेशीसँग आफ्नो विशेष सम्बन्ध भएको आभास दिनु हँुदैन । १५ सरकारले बहालवाला न्यायाधीशलाई ऐन वा संहिताको मसौदा गर्ने काममा लगाउनु हुँदैन । न्यायाधीश खटिनु पनि हुँदैन । अदालतसम्बन्धी त्यस्ता कानुन बनाउन सरकारलाई न्यायाधीशको सहयोग चाहिने भए अदालतको प्रशासन र न्यायिक प्रतिष्ठान वा पूर्व न्यायाधीशका मञ्चको प्रयोग गर्न सकिन्छ । १६ सर्वोच्च अदालतको फूल कोर्टले विधेयकमा राय दिने व्यवस्थाको अन्त्य गर्नुपर्छ । न्यायिक प्रक्रियासँग सम्बन्धित कानुनमा सुधार गर्न आन्तरिक समन्वय गरी न्यायाधीशका सम्मेलनका प्रतिवेदन वा वार्षिक प्रतिवेदनमा उल्लेख गरेर ती कुरालाई सम्बोधन गर्न सकिन्छ । फुल कोर्टमा बस्ने न्यायाधीशले नै न्यायिक पुनरावलोकन गर्ने हुँदा सर्वोच्च अदालतको फुल कोर्ट यस्तो राय दिने काममा संलग्न नहुनु मनासिव हुन्छ । अदालत सरकारी विधेयकको रायदाता होइन । सरकारी विधेयकमा राय दिए निजी विधेयकमा दिनेनदिने के हो ? नेपालको संविधानले भारतमा जस्तो राय लिनेदिने व्यवस्था गरेको छैन । १७ सर्वोच्च अदालतबाट अवकाश भएको व्यक्ति अवकाश भएको निश्चित वर्षसम्म गैरसरकारी संस्था वा त्यसको लागि र कहिल्यै पनि विदेशी गैरसरकारी संस्था वा त्यसको लागि त कहिल्यै पनि काम गर्न नपाउने व्यवस्था गर्नुपर्छ । पदमा हुँदा त्यस्तो काम गर्न दिने कुरै भएन । १८ अवकाश प्राप्त उच्च अदालतको न्यायाधीशले सर्वोच्च अदालतबाहेक अन्यत्र र जिल्ला न्यायाधीशले जिल्ला अदालतमा बहस पैरवी गर्न नपाउने व्यवस्था गर्नुपर्छ । १९ न्यायाधीशहरूको सरुवालाई पहिले पनि डाँफे सरुवा र गैंडा सरुवा भनी व्यंग्य गरिन्थ्यो । तसर्थ सरुवालाई कामको गुण र गति तथा उमेर र शारीरिक अवस्थासँग आबद्ध गरी सरुवा प्रणाली विकसित गर्नुपर्छ। २० सुगमतिर बदमासीको उजुरी परेको व्यक्तिलाई दुर्गममा पठाउनु समस्याको सरुवा मात्र हो, समाधान होइन । दुर्गमका जनताले आरोपित र खराबलाई झेल्नुपर्ने कदापि होइन । आफैंले कारबाही गर्न आँट नगरेको बद्मासलाई त्यता पठाएर त्यताका जनतामा 'मानमाथि भुक्तमान' थपिदिनु हुँदैन। २१ अदालतमा बहसको समय व्यवस्थापन अनिवार्य भइसकेको छ । ठूला संवैधानिक प्रश्न भएका मुद्दामामा विशेष व्यवस्था गर्न सकिन्छ । अरूमा मुद्दा हेरी एकापक्षबाट आधा घन्टा वा पैंतालीस मिनेटभन्दा बढी बहस गर्न नसकिने व्यवस्था गर्न बार र अदालतले समन्वय गर्नुपर्छ । सोभन्दा बढी बहस गर्नुपर्ने भए लिखित बहस टिपोट पेस गर्ने व्यवस्था गर्न सकिन्छ । धेरै वकिल राखेर अदालतको समय खर्च गराउनु अरू सामान्य पक्षलाई न्याय दिन वाधा उत्पन्न गराउनु पनि गर्नु हो । ठूलाबडाका मुद्दामा होइन, ठूला प्रश्नमा धेरै समय खर्च हुनुपर्छ । दाता, नेता, दल र पूर्व न्यायाधीशले काँध हालेका पक्ष र बुलाकी बेचेर अदालत छिरेको पक्षलाई अदालतमा समान समयको हक किन नहुने ? २२ अमेरिकामा सार्वजनिक सरोकारको विवाद खासगरी अफ्रिकी मूलका मानिसविरुद्ध विगतमा गरिएको संवैधानिक, कानुनी र अदालती अन्याय र अत्याचारविरुद्ध ल्याइएको भनिन्छ । अहिले खासै चर्चा हुने गरेको पाइँदैन । भारतमा त्यहाँको सर्वोच्च अदालतले संकटकालमा गरेको पाप पखाल्न गफमेलका मानिस र गैससमार्फत यसलाई अघि बढाइएको भनिन्छ । संकटकाल समाप्त भएपछि केही न्यायाधीशले आफ्नो र विगतमा आफूहरूले धमिलाएको अदालतको साख उकास्न गरिबका नाममा सीधै आफ्ना इजलासबाट मुद्दा हेर्न यसलाई अगाडि बढाएको भनिन्छ । पछि यसको दुरुपयोग रोक्न दसबुँदे निर्देश जारी गर्दै भारतीय सर्वोच्च अदालत नै सक्रिय भएर लागेको पनि थियो । नेपालमा केही न्यायाधीशहरूले वकिलको प्रमाणपत्र भएका मानिसले खोलेका वा तिनीहरू हाबी रहेका केही गैससमार्फत दातासम्म पहुँच पुर्याउन, परदेश दर्शन गर्न, अन्य सुविधा र साधन प्राप्त गर्न तथा दाताका एजेन्डा र न्यारेटिभ लागू गराउन यसको प्रशस्त दुरुपयोग गरे भनिन्छ । यसबारे अनुसन्धान हुन जरुरी छ । अब पनि संविधानको यो उपचार मूलतः दाताको सरोकार वा दाताचालित गैससको सरोकार वा दातामुखी अदालतकर्मीको सरोकारको विषय मात्र रह्यो भने त्यो संविधानको व्यवस्थाको अपमान हुनेछ । अदालतभित्र र बाहिरबाट सार्वजनिक सरोकार मर्मको दुरुपयोग हुन दिनु हुँदैन । २३ पेसी सूची तोक्ने पद्धति पनि विवादित छ । यसले इजलास छनोटलाई निम्ताएको छ भनिन्छ । साथै अवकाश हुनुभन्दा केही समयअगाडि पेसी तोक्दा गडबडी गर्ने (ठूला र भरिला मुद्दा आफैं वा गफमेलबाट फैसला गराउने) गरेको भन्ने सुनिन्छ । यस्तो सुन्न पर्नु दुःखद हो । तसर्थ पेसी तोक्न अन्य कतिपय मुलुकमा जस्तो सफ्टवेयर विकसित गरियोस् । निष्कर्ष न्याय क्षेत्र सुधार गर्न अनुसन्धान, अभियोजन र न्यायालय सबैमा सुधार जरुरी छ । आम र सम्बद्ध नागरिक एवं सरकारी निकायको सक्रियता र सहयोग पनि जरुरी छ । कानुन व्यवसायीले न्याय नमार्ने र नमर्ने गरी पक्षको हितमा काम गर्ने हो । न्यायाधीशले दल, दाता र निहित स्वार्थमा काम गर्ने होइन । न्यायको लागि प्रक्रियामा सुधार जरुरी हुन्छ । त्योभन्दा बढी प्रवृत्तिमा सुधार जरुरी छ । बौद्धिक र आर्थिक इमानदारीबिना न्यायको कल्पना सम्भव हुँदैन । न्याय समयमा भयो भएन, संविधान र ऐनकानुनबमोजिम भयो भएन भन्नेबारे अनुसन्धान हुनुपर्छ । अदालतका फैसलामाथि बौद्धिक विश्लेषण र टिप्पणी गर्ने कार्य प्राज्ञिक संस्थाले चलाउन जरुरी हुन्छ । अदालतले सीमा नाघ्यो कि ? वा धेरै साँघुरियो कि ? बौद्धिक निगरानी आवश्यक हुन्छ । अदालतको साख बचाउने पहिलो काम अदालतकै हो । जनताले त न्याय गरेको र परेको देखिए अवश्य मद्दत गर्छन् । अदालतभित्रका खराब मानिसलाई दण्ड र असललाई पुरस्कृत गर्नुपर्यो । प्रवृत्तिमा सुधार गर्नुपर्यो । निरन्तर अध्ययनको वातावरण बनाउनुपर्यो । असल न्यायाधीशले खराब कानुन भए पनि व्याख्या गरी न्याय दिन सक्छ, तर खराब फैसलाधीशले त असल कानुनको पनि गलत व्याख्या गरी अत्याचार थोपर्छ । हाम्रो न्याय प्रणाली हामीले नै बनाउने विकसित गर्ने र अर्को पुस्तालाई सगर्व हस्तान्तरण गर्ने हो । त्यसैले आउनुस्, हामीले नै अदालतको ' श्री' खोजौं, स्थापित गरौं र जोगाउन सतर्क रहौं ।"
भानुभक्तीय रामायणका संस्करण,"नेपाली भाषाका आदिकवि भानुभक्त आचार्यका कृतिहरूको अनुशीलन गर्दा तिनको रचनाक्रम र प्रकाशनका विषयमा पनि जिज्ञासा हुने गर्दछ । भानुभक्तका कृतिहरूको रचनाक्रम विसं १८७१ को असार २९ गते जन्मेका भानुभक्तले प्रश्नोत्तरमालाको र भक्तमालाको अनुवादको प्रारम्भ विसंं १८८८ तिरै वाराणसीमा गरेको बुझिन्छ । उनले आफ्नो परिचय दिने 'पहाडको अति बेस देश तनहुँमा' इत्यादि पद्यको रचना पनि वाराणसीमै विसं १८९० तिर गरेका रहेछन् । प्रश्नोत्तरमालाको अनुवादको (४९ पद्यको) पूर्तिचाहिँ विसं १८९८ भन्दा अघि नै तनहुँ चुँदीमा भएको बुझिन्छ । उनले अनेक फुटकर पद्य पनि विभिन्न समयमा र स्थानमा रचेको कुरा विविध घटनाले पुष्टि गर्दछन् । उनले अध्यात्म रामायणको पद्यानुवादको प्रारम्भ तथा बालकाण्डको समाप्ति विसं १८९८ तिर चुँदीमै र अयोध्याकाण्ड, आरण्यकाण्ड, किष्किन्धाकाण्ड र सुन्दरकाण्डहरूको पद्यानुवादको समाप्तिचाहिँ विसं १९११ तिर कुमारीचोकमा थुनिँदा गरेका रहेछन् । युद्धकाण्डको र उत्तरकाण्डको पद्यानुवाद पनि विसं १९१५देखि १९१९ सम्मका विभिन्न समयमा काठमाडौंमा नै पूर्ण गरेका रहेछन् । वधूशिक्षाको (३३ श्लोकको) रचना उनले विसं १९१९ मा चुँदी बाङ्गीरहका मित्र तारापति पौडेलका घरमा गरेको घटना चर्चित छ । 'भरजन्म घाँसतिर मन् दिइ' इत्यादि दुई पद्यको रचना भानुभक्तद्वारा विसं १९२० का जेठमा ससुराली मानुङ जाँदा बाटामा पर्ने तनहुँकै बुल्दी खोलाको तीरका घाँचमा (घाँसी कुवामा) भएको हो भन्ने कुरा पण्डित कविराज नरनाथ आचार्यले आदिकवि भानुभक्त आचार्यको सच्चा जीवनचरित्र भन्ने ग्रन्थमा (प्रसं २०१८, द्विसं२०३६) लेख्नुभएको छ । भक्तमालाको (२२ श्लोकको) पूर्ति र परिष्कार विसं १९२११९२२ तिर चुँदीमा भएको बुझिन्छ । अध्यात्म रामायणका रामगीता भागको पद्यानुवाद विसं १९२५ मा आफ्नो अन्त्यकालतिर भानुभक्तले तनहुँ चुँदीमा पूर्ण गरेका रहेछन् । यसै वर्ष आश्विन शुक्लपञ्चमीमा उनको देहान्त भएको रहेछ । भानुभक्तका कृतिहरूको प्रथम प्रकाशन मोतीरामका प्रेरणामा उनका मित्रमण्डलीका उत्साहले विसं १९४१ का असोजमा रामायण बालकाण्ड पण्डित प्रेमलाल काफ्लेका अग्रसरतामा र सम्पादनमा तथा तेजबहादुर रानाका प्रकाशकत्वमा वाराणसीको भारत जीवन प्रेसमा छापिएको रहेछ । त्यसपछि विसं १९४१ मा नै वाराणसीमा प्रश्नोत्तरमाला र भक्तमाला पनि तेजबहादुर रानाले छपाएका रहेछन् । पण्डित देवराज शर्मा लामिछानेले सम्पादन कार्यमा डमरुबल्लभ पोखर्यालको र अरू कार्यमा बद्रीनाथ भण्डारीको समेत सहयोग लिएर त्यसबेला नपाइएको रामगीतालाई छोडेर सात काण्ड रामायण वाराणसीको जैन प्रभाकर यन्त्रालयमा विसं १९४२ को माघमा प्रकाशित गरेका रहेछन् । यो संस्करण भानुभक्तको लेखाइको धेरै नजिक रहेको छ भन्ने समीक्षकको भनाइ छ । यस रामायणका र अरू दुई लेखोट पुस्तकका आधारमा संशोधन गरेर छुटेका ठानिएका केही अर्धश्लोक र श्लोक आफैंले बनाई ठाउँठाउँमा थपेर मोतीरामले पनि विसं १९४४ का पुसमा त्यसबेला नपाइएको रामगीतालाई छोडेर अरू सात काण्ड रामायण प्रकाशित गरेका रहेछन् । सुब्बा धर्मदत्त ज्ञवालीकहाँबाट रामगीताको लेखोट मोतीराम भट्टले प्राप्त गरेपछि रामगीता भाषा रामकृष्ण बर्माले विसं १९४७ मा वाराणसीमा प्रकाशित गरेका रहेछन् । त्यसलगत्तै मोटा अक्षरमा रामगीतासहित रामायण छापिएको रहेछ । तर त्यो संस्करण देख्न पाइएको छैन, अन्वेषणीय छ । त्यस प्रकाशनपछि भानुभक्तीय रामायणले पूर्णता पाएको बुझिन्छ । अब नेपाली भाषाका वर्णहरूको यथार्थ विवरण र राष्ट्रिय शिक्षापद्धतिमा आवश्यक संशोधन परिपूर्ति र परिष्कारको खाँचो छ । वधूशिक्षा पनि मोतीराम भट्ट आपैंले सम्पादन गरी रामकृष्ण बर्माद्वारा विसं १९४८ मा वाराणसीमा छपाएका रहेछन् । मोतीराम भट्टद्वारा विसं १९४८ मा नै प्रकाशित कवि भानुभक्तको जीवनचरित्रमा भानुभक्तका साढे बाइस फुटकर पद्य समाविष्ट छन् भने अरू साढे चौंतीस पद्यचाहिँ विभिन्न व्यक्तिद्वारा विभिन्न समयमा छापिएका छन् । तीमध्ये धेरैजसो पद्य आदिकवि भानुभक्त आचार्यको सच्चा जीवनचरित्र (२०१८) मा सर्वप्रथम प्रकाशित भएका देखिन्छन् । भानुभक्तीय रामायणका संस्करणहरू पाशुपत यन्त्रालयले (ठहिटी, नेपाल, १९५१) रामायण (सात काण्ड) रहरिहर आदीले (१९६७) तथा भानुभक्तकी नातिनी विष्णुमायाले (भानुभक्त मणिमाला, १९९८) रामायण र भानुका अन्य कृतिसमेत छपाएको पाइन्छ । रामायणका अहिलेसम्म त सयौं संस्करण प्रकाशित भइसकेका होलान् । मोतीरामपछिका प्रायः सबैले मोतीरामकै संस्करणको अनुसरण गरेकाले र मोतीरामका संशोधनले र थपथापले गर्दा रामायणको भानुभक्तविरचित पाठ धेरै धमिलिएकाले सबै संस्करणहरू प्रायः उस्तै देखिन्छन् । यस स्थितिको निराकरणको लागि सूर्यविक्रम ज्ञवालीबाट भानुभक्तस्मारकग्रन्थमा (द्विसं २०२६) बालकाण्डको र अनेक हस्तलेखहरूका आधारमा शिवराज आचार्यबाट भानुदर्शन पत्रिकामा (२०३१२०३५) सुन्दरकाण्डसम्मको सम्पादित पाठ प्रस्तुत भएको देखिन्छ । त्यति बेलादेखि नै रामायणको सुसम्पादित संस्करणको खाँचो पनि अनुभव गरिँदै आएको रहेछ। विसं २०३९ मा पहिलोपटक साझा प्रकाशनबाट भानुका सम्पूर्ण कृतिहरूको सुलभ संस्करण प्रकाशित भएको देखिन्छ । रामायणको जुन पाठमा स्वयं सम्पादक सूर्यविक्रम ज्ञवाली असन्तुष्ट भई पाठान्तरको खोजीमा लागेका थिए, त्यसै पाठलाई साझा प्रकाशनले प्रचारयोग्य मानेकाले ज्ञवालीका रामायणका संस्करणमा (द्विसं २०११) रहन गएका वृत्तभंग (छन्दोभंग) भएका स्थलहरूसमेत यस संस्करणमा प्रायः जस्ताको तस्तै नै रहेका छन् । साथै अन्य त्रुटिसमेत छन् । भानुभक्तका पनाति मुक्तिनाथ आचार्यले पनि रामायणको एक संस्करण प्रकाशित गरेका छन् (२०६३) । त्यसमा पनि भानुभक्तले लेखेको पाठ जस्ताको तस्तो प्रस्तुत गर्न र पाठमा शुद्धता ल्याउन नसकिएको नै देखिन्छ । विसं २०६७ मा प्रकाशित तथा शिवराज आचार्यबाट सम्पादित भानुभक्तकृत रामायणको पाठ समीक्षात्मक संस्करण भानुको मौलिक लेखाइलाई पछ्याउँदै पूर्ववर्ती संस्करणहरूभन्दा फरक रूपमा देखा परेको छ । यसमा भानुका सम्पूर्ण कृतिहरू पनि समाविष्ट छन् । पहिलोपटक रामायणलगायत सम्पूर्ण कृतिका श्लोकहरूको चारै पाउहरूको अकारादि अनुक्रमणिका पनि यहाँ संलग्न गरिएको छ । साथै अन्य थुप्रै विशेषता पनि यसमा रहेका छन् । विसं २०७१ मा भानुको २०० औं जन्मजयन्तीका सन्दर्भमा विशेष साधन जुटाई भानु प्रतिष्ठानले पनि भानुभक्तको रामायण भनी डा व्रतराज आचार्यको सम्पादकत्वमा भानुका कृतिहरू प्रकाशित गरेको छ । आदर्श नमुना बनाउन र अधिकतम शुद्ध पाठ प्रकाशित गर्न प्रयत्न गरिएको भनिए तापनि त्यसो हुन सकेको भने देखिँदैन । त्यहाँ धेरै प्रकारका त्रुटि र छन्दोभंग गराउने मुद्रणाशुद्धि पनि देखिन्छन् । भानुभक्तका हस्ताक्षरको लेखोटका आधारमा सम्पादन गरिएको भनिए पनि एकरूपता ल्याउन भानुभक्तका लेखनशैली र भाषाप्रयोगको उपेक्षा गर्दै धेरै परिवर्तन गरिएको पनि रहेछ । यसैबीच विसं २०७० मा संस्कृत अध्यात्मरामायण र भानुभक्तीय रामायणको तुलनात्मक अध्ययन भन्ने रामचन्द्र पौडेल रम्घालीको एउटा मोटै ग्रन्थ नेपाल प्रज्ञाप्रतिष्ठानले प्रकाशित गरेको छ । यसमा अध्यात्म रामायणका र भानुभक्तीय रामायणका पाठको विवेचनात्मक अध्ययनका आधारमा तुलनात्मक अध्ययन प्रस्तुत गर्नुपर्नेमा त्यसो गरिएको छैन । पूर्वावश्यक अध्ययनमा र भानुभक्तीय रामायणका मौलिक पाठमा समुचित ध्यान नदिइएकाले समेत यस ग्रन्थमा धेरै त्रुटि र अपूर्णता रहेका देखिन्छन् । भानुभक्तीय रामायणको नवीनतम संस्करण राष्ट्रभाषा नेपालीका आदिकवि भानुभक्त आचार्यका सम्पूर्ण कृतिहरूको सुसम्पादित र परिशुद्ध संस्करण आकर्षक कलेबरमा सरकारी प्रयासबाट उहिल्यै निस्किसकेको हुनुपथ्र्यो । तर विडम्बना नेपालीलाई भन्दा अंगे्रजीलाई महत्व दिने शिक्षा नीति अवलम्बन गर्ने सरकारबाट यस्तो कामको अपेक्षा गर्नु मात्र पनि अनुपयुक्त मानिएला । यस्तै स्थितिमा करिब पचास वर्षअघिबाट व्यक्तिगत प्रयासमा थालिएको भानुभक्तीय कृतिहरूको मौलिक स्वरूपको खोजी, सम्पादन र प्रकाशनलाई पूर्णता दिँदै विसं २०६७ मा भानुभक्तीय रामायणको पाठ समीक्षात्मक संस्करण निकाल्नुभएका शिवराज आचार्यले हालै भानुका सम्पूर्ण कृतिहरूको लोकानुकूल सुलभ संस्करणको पनि सम्पादन गर्नुभएको छ । यसलाई सांग्रिला पुस्तक प्रालिले आकर्षक कलेबरमा जनसमक्ष ल्याएको छ (२०७३) । यस संस्करणले अनेक दृष्टिबाट महत्वपूर्ण नेपालीहरूको लोकप्रिय सम्पूर्णांग आदिकाव्य भानुभक्तकृत भाषा रामायणको भानुभक्तले नै लेखेको मौलिक रूपको अत्यन्त नजिकको पाठ जनसाधारणको पहुँचमा ल्याइदिएको छ । यसअघि विभिन्न सम्पादकबाट भएका संशोधन, फेरफार र थपघटबाट भानुका रचनालाई मुक्त पार्न गरिएको यस प्रयासबाट सम्पूर्ण साहित्यपे्रमी नेपालीहरूले भानुभक्तको मौलिक रूपको रसास्वादन गर्न पाउने पनि भएका छन् । यस संस्करणका भूमिकामा भानुभक्तकृत भाषा रामायणको धार्मिक, दार्शनिक, सांस्कृतिक, भाषिक, साहित्यिक र राष्ट्रिय महत्वको स्पष्टीकरण गरिएको छ, भानुभक्तका भाषा प्रयोगका विशेषता देखाइएका छन्, नेपाली राष्ट्रियताका रक्षाको लागि भाषा रामायणको सार्थक प्रचारको आवश्यकतामा ध्यान आकृष्ट गरिएको छ । साथै नेपाली भाषाका वर्णहरूको यथार्थ विवरण र राष्ट्रिय शिक्षापद्धतिमा आवश्यक संशोधन परिपूर्ति र परिष्कारको खाँचो पनि यहाँ औंल्याइएको छ । यस संस्करणका परिशिष्टमा भानुभक्तका सुसम्पादित लघुकृति र फुटकर श्लोकहरू पनि समाविष्ट छन् । भानुभक्तले प्रयोग गरेका विशेष शब्दहरूको अर्थसहित संग्रह पनि यहाँ गरिएको छ । सम्पूर्ण कृतिको श्लोक पादानुक्रमणिका पनि यहाँ संलग्न गरिएको छ । नमुनाको रूपमा रामायणका लेखोटका छाया प्रतिलिपिका केही पत्रहरू पनि छापिएका छन् । भूमिकामा भानुभक्तको संक्षिप्त जीवनचरित्र पनि प्रस्तुत गरिएको छ । यस संस्करणबाट नेपालीका आदिकवि भानुभक्त आचार्यका कृतिहरूको परिशुद्ध ग्रन्थ आकर्षक कलेबरमा प्रकाशित गर्नुपर्ने राष्ट्रिय आवश्यकतासमेत धेरै हदसम्म परिपूर्ति भएको मान्न सकिन्छ ।"
भ्रष्टाचार न्यूनीकरण,"निवर्तमान प्रधानन्यायाधीश सुशीला कार्कीसहितको इजलासले सुडानको डार्फर मिसनमा सुरक्षाकर्मीको लागि गुणस्तरहीन सामग्री खरिद गरिएको भ्रष्टाचार प्रकरणमा तीनजना पूर्व आईजीपीसहित नौजनालाई जेलसजायको फैसला गरेको थियो । अहिले अख्तियारले भ्रष्टाचारको आरोपमा सहसचिव चूडामणि शर्मामाथि गरिएको प्रारम्भिक अनुसन्धानबाट अर्बौं रुपैयाँ भ्रष्टाचार भएको खुल्न आएको छ । यी प्रतिनिधि घटना मात्र हुन् किनकि नेपालको न्यायालय, कर्मचारीतन्त्रलगायत प्रत्येक क्षेत्रमा भ्रष्टाचार व्याप्त छ । अपवादबाहेक जीवन गुजाराको लागि समस्या नभएका सम्मानित र संवेदनशीन उच्च ओहोदामा पुगेकाहरू किन भ्रष्टाचार काण्डमा मुछिन्छन् ? आईजीपी, डीआईजीलगायतका उच्चपदस्त कर्मचारीले आफूअनुकूल सरकार र सरकारी संयन्त्र नभएपछि भविष्यमा दण्डित हुनुपर्छ भन्ने कुरा किन मनन गर्न सक्दैनन् ? भ्रष्टाचारलाई नियतिको रूपमा स्वीकार गरिरहेका जनताको मनोविज्ञानमा कसरी परिवर्तन गर्ने ? समाधानको लागि वैचारिक बहस गर्न अब ढिलाइ गर्नु हुँदैन । ट्रान्सपरेन्सी इन्टरनेसनलको प्रतिवेदनअनुसार नेपाल १७६ देशमध्ये १३१ औं भ्रष्ट देश हो । कहिलेकाहीं अदालतले करोडौं भ्रष्टाचार गरेको ठहर गर्दै ठूला भ्रष्टाचारीलाई दण्डजरिवाना गर्ने गरेको छ, तर नेपालमा अपराधको अनुपातमा थोरै सजाय हुने गर्छ । सर्वोच्चले भ्रष्टाचार काण्डमा सहभागी भएका एक पूर्व आईजीपीलाई केवल दुई वर्ष कैद र ५० हजार रुपैयाँ जरिबानाको फैसला गरेको छ । अर्का पूर्व आईजीपीलाई गुणस्तरहीन सामग्री भएको जान्दाजान्दै रकम भुक्तानी नरोकेको ठहर गर्दै केवल एक वर्ष कैद र ४० हजार रुपैयाँ जरिबानाको फैसला गरेको छ । अन्य केही दोषी पाइएका प्रहरी अधिकृतलाई पनि जनही एक वर्ष कैद र ४० हजार रुपैयाँ जरिबाना गरिएको छ । साथै, जेल सजाय सुनाइएकाहरूले अदालतमा समर्पण गरे २० प्रतिशत कैद सजाय छुट हुने लाजमर्दो नियम पनि छ । भ्रष्टाचाररहित देश संसारमा कतै पनि सम्भव हुँदैन तर सरकार इमानदार भएमा भ्रष्टाचार न्यूनीकरण भने गर्न सकिन्छ । भ्रष्टाचार निवारण ऐन, २०५९ को दफा ३ को उपदफा १ अनुसार पच्चीस हजार रुपैयाँसम्म भ्रष्टाचार गर्नेलाई तीन महिनासम्म कैददेखि एक करोड रुपैयाँभन्दा बढी भ्रष्टाचार गर्नेलाई आठ वर्षदेखि दस वर्षसम्म कैदको प्रावधान छ । ऐनमा घुस लिनु र दिनु दुवै दण्डनीय अपराध भनिए पनि कार्यान्यवन पक्ष फितलो छ । नेपाल सरकारले आफ्ना कर्मचारीलाई गाँस, बास, कपास, शिक्षा, स्वास्थ्यलगायतका आधारभूत आवश्यकता पूरा हुने गरी तलब दिनैपर्छ, तर तलब थोरै भएकै कारण अपवादबाहेकका कर्मचारी भ्रष्ट भएका हुन् भन्ने पूर्ण सत्य होइन। किनकि तुलनात्मक रूपमा राम्रो तलब सुविधा भएका स्पेन, इटाली, दक्षिण कोरियालगायतका धेरै देशमा पनि भ्रष्टाचार व्याप्त छ । जीवन गुजारा चलाउन गरिने भनिने साना भ्रष्टाचारभन्दा सम्पन्नहरूले गर्ने करोडौंको भ्रष्टाचार धेरै हुने गर्छ, जुन बढी घातक हुने अर्को कटुसत्य हो । गरिब परिवारमा जन्मिएका केही नेता र कर्मचारी रातारात अरबपति बनेका छन् । सानाभन्दा ठूला भ्रष्टाचारीले देशलाई खोक्रो बनाएका छन्, तर अपवादबाहेक राजनीतिक संरक्षणका कारण उनीहरू दण्डजरिबानाबाट बच्ने गरेका छन् । सहसचिव चूडामणि शर्माले पुस्तक बेचेर मात्र २३ करोड कमाएको आम्दानीको स्रोत देखाउने सम्पत्ति विवरणमा राखेका छन् । उनी सम्भवतः नेपालका सबैभन्दा धनी र भ्रष्ट कर्मचारी हुन्, जसलाई ठूला नेताहरूको संरक्षण रहँदै आएको खुल्दै आएको छ । सम्भवतः अनियमितता गर्न माहिर भएकाले नै उनलाई राजस्व विभागको प्रमुखलगायतका उच्च ओहोदामा पुर्यातएर नेताहरूले पुरस्कृत गरे । अख्तियारले समातेपछि केही नेताहरूले शर्मालाई कारबाही गर्नु हँदैन भनेका छन् । उनीहरू सरकारी संयन्त्रमा आफूले भर्ती गरेका कार्यकर्तामार्फत विश्वास पात्र शर्मालाई निर्दोष साबित गराउन प्रयासरत हुन सक्छन् । किनकि लहरो तान्दा पहरो गर्जिन्छ भन्ने उखानजस्तै निष्पक्ष छानबिन भए धेरै शीर्ष नेताहरू जेलभित्र हुनेछन् । इमानदार सरकारी कर्मचारी नभएका होइनन्, तर उनीहरू अल्पमतमा छन् । उनीहरू भ्रष्टहरूले नेताहरूको बुई चढेर गर्ने बद्मासी देखेर निराश छन् र उनीहरूको मनोबल घटिरहेको छ किनकि दण्डित गर्नुपर्नेहरूसँगै उनीहरूको सामीप्यता छ । यहीकारण सीमित गुन्डा र भ्रष्टहरू मात्र अनुसन्धानको दायरामा आउँछन् । शर्मालाई सहयोग गर्दै आएका नेताहरूको सहमतिमा नै अख्तियारले अनुसन्धान अगाडि बढाएको वा अख्तियारमा इमानदार नेतृत्व आएको भन्ने कुराको निक्र्याेल समयले बताउनेछ । ठूला भ्रष्टाचार एकजनाले मात्र गर्न सम्भव हुँदैन । तसर्थ छानबिन गरेर अन्य दोषी कर्मचारी र राजनीतिलाई कमाइ खाने भाँडो बनाएका भ्रष्ट नेताहरूलाई पनि दण्डित गर्नुपर्छ । शर्माले पनि गुमेको प्रतिष्ठा अलिकति भए पनि फिर्ता गर्न भ्रष्ट नेता र कर्मचारीहरूको गिरोहबारे सप्रमाण जनतालाई सूचित गरेर दण्डित गर्ने बाटो खोल्नुपर्छ । आफूमाथि भ्रष्टाचार मामिलामा अनुसन्धान हुने सुइँको पाउनेबित्तिकै अख्तियार प्रमुख र प्रधानन्यायाधीशमाथि महाभियोग लगाउन बिरलै मिल्ने दलहरू एक भएको लाजमर्दो उदाहरण हाम्रोसामु छ । सम्भवतः विश्वमै नेपालमा जति धेरै र अपारदर्शी दलहरू कतै पनि छैनन् । चन्दा, घुस र कमिसनबाटै नेता र दलहरू चलेका छन् । ठेक्कापट्टा, सरुवाबढुवा, राजनीतिक नियुक्तिलगायतमा ठूलो लेनदेन हुने गर्छ । आफैंले खनेको खाल्डोमा परिएला भन्ने चिन्ताले भ्रष्टाचारीहरूलाई हदैसम्मको दण्डजरिबाना गर्ने कानुन बनाउन नेताहरू खुट्टा कमाइरहेका छन् । ठग्न पाइएन भनेर आन्दोलित हुने म्यानपावर, व्यवसायीलाई कानुनबमोजिम दण्डित गर भन्न सक्ने नैतिक बलसमेत उनीहरूले गुमाइसकेका छन् । धेरैलाई निराशावादी लाग्न सक्छ ,तर तत्काल ठूला दलभित्र इमानदार नेतृत्व वा इमानदारीको जगमा उभिएको नयाँ दल सरकारमा पुग्ने सम्भावना न्यून भएकाले भ्रष्टाचार केही वर्ष भोग्नैपर्ने बाध्यता छ । आफूनिकटलाई अख्तियार प्रमुख, न्यायाधीश, प्रहरी प्रमुख बनाएर अथवा त्रास र प्रलोभन दिएर अख्तियारको आँखाबाट सधैं शीर्ष नेता र उच्च पदस्थ कर्मचारी बच्ने गरेका छन् । प्रहरी, न्यायालय, कर्मचारीतन्त्रलगायतका सबैजसो क्षेत्रमा भ्रष्टाचार मौलाएको छ, तर सबै भ्रष्टाचारको जननी राजनीति हो । तसर्थ जनताले विवेक प्रयोग गरेर इमानदारलाई सत्तामा पुर्या्उने कर्तव्य पूरा गर्न सके मात्र भ्रष्ट नेता र व्यवसायीहरू जेलभित्र हुनेछन् । आफ्ना सन्तान, आमाबुबा, साथीभाइ भ्रष्ट भएको जानकारी सबैलाई हुन्छ र उक्त कालो धनमा डुबुल्की मार्न पल्किएकाहरू पनि उत्तिकै वा बढी भ्रष्ट हुन् । आजसम्म आफ्ना सन्तान वा आफन्त भ्रष्ट भएकाले कानुनबमोजिम सजाय दिलाउन सम्बन्धित निकायलाई सहयोग गरेको समाचार सुनिएको छैन । अन्तर्राष्ट्रिय स्तरमा नेपालको बद्नाम गराउन र राज्यलाई अपूरणीय क्षति पुर्या एबापतको सजाय न्यून हुनु दुर्भाग्यपूर्ण हो । जबसम्म भ्रष्टाचारीलाई हदैसम्म दण्डजरिबाना, सार्वजनिक पदको लागि आजीवन अयोग्य अनि उनीहरूको सबै सम्पत्ति राष्ट्रियकरण गर्ने कानुन बन्दैन तबसम्म भ्रष्टाचार न्यूनीकरण हुँदैन । साथै, जनताले तिरेको करबाट तलब सुविधा लिने दलका पूर्णकालीन नेता एवं कार्यकर्तालाई आजीवन सार्वजनिक पदमा अयोग्य हुने गरी सरकारी जागिरबाट बर्खास्त गर्ने ऐन पनि बनाउनुपर्छ । चीन, उत्तर कोरियालगायतका केही देशमा भ्रष्टाचारीलाई आजीवन काराबासदेखि मृत्युदण्डसम्मको कानुनी व्यवस्था छ, तर पनि भ्रष्टाचार व्याप्त छ । तसर्थ आजीवन काराबास मात्र सामाधान होइन । कडा सजायको प्रावधानसँगै समाजमा भ्रष्टाचार गर्ने मानिसलाई बहिष्कार गर्ने संस्कारको विकास पनि हुनैपर्छ । दुर्भाग्य नेपाली समाजले भ्रष्टाचारीलाई सहजै स्वीकार गर्ने गरेको छ । प्रमाणित भ्रष्टाचारीलाई जेलबाट निस्कँदा अबिर माला लगाएर स्वागत गरिन्छ, भ्रष्टहरू पटकपटक जनताबाट निर्वाचित हुन्छन् । इमानदार इन्स्पेक्टरलाई नभई भ्रष्ट प्रहरी जवानलाई छोरी दिन लालायित हुने, गरिबकहाँ मलामी नजाने तर भ्रष्टहरूको जन्मदिन, छेवर, वैवाहिक वार्षिकलगायतका उत्सवमा गएर रक्सी पिउन रमाउने समाज रहेसम्म भ्रष्टाचार न्यूनीकरण हुनै सक्दैन । तसर्थ भ्रष्टाचारीलाई हदैसम्मको जेल सजायसँगै सामाजिक प्रतिष्ठा पनि गुम्ने डर हुनैपर्छ । दलहरूले चुनाव खर्च धान्न, कार्यकर्ता पाल्न, घर गाडी जोड्न, सन्तानलाई महँगा विद्यालयमा पढाउन भ्रष्ट र अपराधीहरूबाट चन्दा लिने गरेका छन् अनि पछि पदमा पुगेपछि उनीहरूलाई फाइदा हुने गरी नीतिनियम बनाइदिने गरेका छन् । व्यापारीलाई अनुगमन गर्न जाँदा सबै मिलेर लखेट्ने र बिल जलाउने, अनुसन्धान गर्न गएका कर्मचारी घुस लिँदालिँदै रंगेहात पक्राउमा पर्ने, घुस नदिएसम्म सरकारी काम गर्न अत्यन्त कठिन हुनेलगायतका घटना संसारमा अत्यन्त भ्रष्ट देशहरूमा मात्र हुने गर्छ । यस्तो देशमा पर्याप्त कानुन र कार्यान्वयनमा कमी आयो भने भ्रष्टाचारको प्रवृत्ति फेरिँदै जानेछन्, सम्पत्ति लुकाउने तरिका बदलिनेछन् तर भ्रष्टाचार झन् मौलाउँदै जानेछ । भ्रष्टाचाररहित देश संसारमा कतै पनि सम्भव हुँदैन तर सरकार इमानदार भएमा भ्रष्टाचार न्यूनीकरण भने गर्न सकिन्छ । प्रविधिको भरपूर प्रयोग गरेर प्रत्येक सरकारी कार्यलयमा सीसीटीभी जडान गर्ने अनि प्रत्येक सरकारी कारोबार बैंकमार्फत गर्ने प्रणाली विकास गर्ने हो भने नेपालमा धेरै हदसम्म भ्रष्टाचार निरुत्साहित गर्न सकिन्छ । प्रविधि सदुपयोग गरेर अधिकांश काम घरमा बसेर गर्न सकिने, अग्रिम बुकिङ गरेर कार्यालय निश्चित समयमा गएर सेवा लिन सकिने व्यवस्था गर्ने हो भने भीडभाडका साथै भ्रष्टाचारजन्य गतिविधि पनि कम हुन्छ । यी सबै काम गर्न इमानदार मानिस सरकारमा हुने हो भने २४ घन्टा पनि लाग्दैन । तसर्थ जनताले हाम्रालाई नभई राम्रालाई जिताउने कर्तव्य पूरा गर्नैपर्छ ।"
नेपाल आज सिंगापुरसँग भिड्दै,"काठमाडौं : आगामी वर्ष न्युजिल्यान्डमा आयोजना हुने यू१९ विश्वकप क्रिकेटको छनोट खेलमा सोमबार नेपालले घरेलु टोली सिंगापुरसँग प्रतिस्पर्धा गर्ने भएको छ । दुई साता भारतको नोयडामा तयारी गरेर नेपाली टोली शनिबार सिंगापुर गएको थियो । नेपालले भारतमा तयारीसँगै चारवटा अभ्यास खेल पनि खेलेको थियो । अभ्यास खेलमा नेपालले तीनवटा जित हात पारेको थियो । एउटा अभ्यास खेल अनिर्णित अवस्थामा सकिएको थियो भने एक खेलमा नेपाली टोली पराजित भएको थियो । एसियाली छनोटअन्तर्गत नेपालको समूहमा आयोजक सिंगापुर, मलेसिया र अफगानिस्तान रहेका छन् । डबल लिग प्रणालीका आधारमा खेलिने छनोट खेलको शीर्ष टोलीले न्युजिल्यान्डमा हुने विश्वकपको ढोका खोल्नेछ । सहभाही टोलीले एक अर्कासँग दुईदुई खेल खेल्नेछन् । नेपालले १८ जुलाईमा मलेसिया, २० जुलाईमा अफगानिस्तान, २१ जुलाईमा सिंगापुर, २४ जुलाईमा मलेसिया र २५ जुलाईमा अफगानिस्तानसँग प्रतिस्पर्धा गर्नेछ । समूहका सबै टोलीको स्तर उस्तै रहेकोले नेपालले छनोटको लक्ष्य राखेको भारत प्रस्थान गर्नुअघि टोलीका प्रशिक्षक जगत टमटाले बताएका थिए । लेग स्पिनर सन्दीप लामिछानेको कप्तानीमा रहेको नेपाली टोलीमा १४ जना खेलाडी छन् । सिंगापुर जानुअघि आईसीसी एसियाका चिफ डेभेलममेन्ट अफिसर वेंन्कटपति राजु, प्रशिक्षक टमाटा र यू१९ टोलीका मुख्य प्रशिक्षक विनोद दासले अन्तिम टोलीको घोषणा गरेका थिए । टोलीमा सन्दीपसँगै सिनियर राष्ट्रिय टोलीबाट खेलिसकेका दीपेन्द्रसिंह ऐरी, मोहम्मद आसिफ सेख, सन्दीप सुनार, प्रकाश केसी, अनिलकुमार शाह, पवन सर्राफ, रोहितकुमार पौडेल, ललितनारायण राजवंशी, प्रनित थापामगर, आदिले खान, किशोर महतो, रिजन ढकाल र साहब आलम रहेका छन् । टोलीमा सन्दीप जोरा, विक्रमकुमार भुसाल, रसिद खान र सुशान्तसिंह थापालाई वैकल्पिक खेलाडीको रूपमा समावेश गरिएको छ । भारतमा भएको अभ्यास खेलको प्रदर्शनका आधारमा अन्तिम टोलीको चयन गरिएको थियो ।"
सडक बालबालिकाको विश्व कप फुटबलमा नेपालले पनि भाग लिने,"काठमाडौं: सन् २०१८ मा रुसको राजधानी मास्कोमा आयोजना हुने सडक बालबालिकाको विश्व कप फुटबलमा नेपालले पनि भाग लिने भएको छ। सडक बालबालिकाको विश्व कप मे १९ देखि २७ तारिखसम्म चल्नेछ। फिफा विश्व कप अघि आयोजना हुने यस विश्व कपमा सेल्टर आश्रय नेपालमार्फत नेपालले सहभागिता जनाउन लागेको हो। विश्वकपमा नेपाल सहित विभिन्न २२ देशका २४ टिमको सहभागिता रहने सोमबार आयोजित पत्रकार सम्मेलनमा आश्रय नेपालकी अध्यक्ष खुश्बु ओलीले बताईन। जसमा १२ छात्र र १२ छात्रा टिमले प्रतिस्पर्धा गर्नेछन्। नेपालले छात्र टिममा भाग लिनेछ। 'स्ट्रिट चाइल्ड युनाइटेड ले फिफाको सहयोगमा सडक तथा असहाय बालबालिकाको लागि विश्व कप आयोजना गर्न लागेको हो। विश्व कपमा सहभागिताको लागि सेल्टर आश्रय नेपालले आफ्नो संस्थामा रहेका बालबालिका र अन्य सडक तथा असहाय बालबालिकाको क्षेत्रमा काम गरिरहेका संस्थासँग आवद्ध बालबालिकाबीच लिग फुटबल सञ्चालन गर्न लागेको छ। लिगमा खेलाडीले गरेको प्रदर्शनका आधारमा खेलाडी छनोट गरी विश्व कपका लागि नेपालको टिम बनाईने आयोजकले जनाएको छ। हाल सेल्टर आश्रय नेपालमा रहेका खेलाडीले फुटबल खेलको तयारी समेत गरिरहेका छन्। नेपालको अनाथ, असहाय तथा सडक बालबालिकाले विश्व कपमा भाग लिने खवर पाएपछि नेपाली राट्रिय टोलीका पूर्व फुटबल खेलाडी बसन्त गौचनले पनि सेल्टर आश्रय नेपाललाई सहयोग गरेका छन्। सोमबार उनले फनरुट्स फुटबल एकेडेमी जापानको तर्फबाट संस्थालाई खेल सामग्री सहयोग गरेका हुन् । उक्त अवसरमा फनरुट्स फुटबल एकेडेमीका प्रमुख जुन हिरानो पनि उपस्थित थिए।"
विश्वकप छनोटमा नेपालले सिङ्गापुरलाई चार विकेटले हरायो,"काठमाडौँ: उन्नाइस वर्षमुनि (यु १९) विश्वकप एसियाली छनोट क्रिकेट प्रतियोगिता अन्तर्गत सोमवार भएको पहिलो खेलमा नेपालले आयोजक सिङ्गापुरलाई चार विकेटले पराजित गर्दै विजयी सुरुवात गरेको छ । सिङ्गापुरस्थित सिङ्गापुर क्रिकेट क्लब, पादाङ स्टेडियममा टस हारेर पहिले ब्याटिङको निम्तो पाएको घरेलु टोली सिङ्गापुरले २९ ओभरमा ७३ रन जोड्दै अल आउट भयो । ७४ रनको झिनो लक्ष्य पछ्याएको नेपालले १७ दशमलव ३ ओभरमा ६ विकेट गुमाएर पूरा गर्यो । सुरुवाती ब्याटसम्यान सन्दिप सुनार एक रनमा आउट भए भने आसिफ शेख चार रनमा आउट भएपछि नेपालको इनिङ सुरुमै धर्मराउन थालेको थियो । त्यस्तै तेस्रो नम्बरमा आएका प्रनित थापामगरले बनाएको २३ रन नेपाली ब्याटसम्यानले बनाएको सबैभन्दा धेरै रन हो । नेपालका अनिल साहले १९ ,दीपेन्द्र सिंह ऐरी दुई तथा प्रकाश केसीले छ रनमात्र जोडे । रोहितकुमार पौडेलले अविजित ११ रन बनाए । बलिङतर्फ नेपालका कप्तान सन्दिप लामिछाने एक्लैले पाँच विकेट लिए भने शाहब आलमले तीन तथा किशोर महतोले दुई विकेट लिए । त्यसअघि पहिले ब्याटिङ गरेको सिङ्गापुरका ब्याटसम्यान विगरु आयरले सर्वाधिक ४२ रन जोडे भने सिन अग्रवालले ११ रन जोडनुबाहेक अन्यले दोहोर अंक जोडन सकेनन् । रासस"
