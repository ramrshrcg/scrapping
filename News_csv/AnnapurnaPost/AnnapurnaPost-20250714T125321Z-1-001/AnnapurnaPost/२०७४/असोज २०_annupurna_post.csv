शीर्षक,विवरण
सीप सिकाउने शिक्षा,"कुनै पनि राष्ट्रको विकास त्यस देशका नागरिकको कार्यक्षमतामा आधारित हुन्छ । त्यो कार्यक्षमताको विकास वैज्ञानिक, व्यावहारिक र समयानुकूल शिक्षाबाट हुने हो । यस्तो शिक्षा आफ्नै देशभित्र उपलब्ध स्रोतसाधनका साथै विश्वमा बढ्दो प्रविधिको विकास र अन्तर्राष्ट्रिय बजारको खपतलाई समेत मध्यनजर राख्ने हुनुपर्दछ । हामीले शिक्षा नीति निर्माण गर्दा देशको विविधतालाई ख्याल गरेनौं, भवनहरू निर्माण गर्दा भूबनोटलाई वास्ता गरेनौं, कृषिको लागि उर्वर भूमि, हावापानी र मौसमसमेत ख्याल गर्न सकेनौं । यस्ता विविधतालाई मनन गरी कृषि, पशुपालन, पर्यटन, जलउपयोग, स्वास्थ्य र यातायातसम्बन्धी आधुनिक शिक्षा विद्यालयदेखि विश्वविद्यालयमा हुनुपथ्र्यो । कृषि व्यवसायमा संलग्नहरूको स्थति सुध्रिन सकेन । शिक्षाको विस्तार तथा लगानी पनि उपयोगी क्षेत्रमा फलदायी ढंगले वृद्धि हुन सकेन । अहिले आएर प्राविधिक शिक्षाको आवश्यकता महसुस गरिए पनि मापदण्डअनुरूप गुणस्तरीय र व्यावहारिक बन्न सकिरहेको छैन । तर पनि हामीले हाम्रो शिक्षालाई उद्यमशील र व्यवसायी नबनाई जीवनोपयोगी हुनै सक्तैन । नेपालमा व्यावहारिक र रोजगारमूलक शिक्षाको अभाव, व्यावहारिक सीप र प्रविधिमा पहुँचको कमी, बेरोजगारको भयावह अवस्था, विदेश पलायन, कमजोर मनोबल, जातीय असमानता, विश्वव्यापीकरण र उदारीकरणले ल्याएका नकारात्मक असरले देशमा चुनौती दिनानुदिन चुलिँदै गएको छ । यसका साथै राजनीतिक अस्थिरता र प्राज्ञिक क्षेत्रका नियुक्तिमा समेत राजनीतिक भागबन्डाको आधारमा हुँदासमग्र शिक्षा क्षेत्र नै अन्योलपूर्ण देखिएको छ । शिक्षालाई गुणस्तरीय बनाउन लगनशील विद्यार्थी आआफ्नो विषयका ज्ञाता र प्रतिबद्ध शिक्षक चाहिन्छ । अनि मात्र विद्यार्थीको अन्तरनिहित प्रतिभा उजागर हुन्छ । उत्पादित जनशक्ति पनि अनुशासन, राष्ट्रवादी चिन्तन, परि श्रम गर्ने बानी, लोकतान्त्रिक संस्कार र आचरणको अभावमा केवल आफ्नो स्वार्थ सिद्धिमा केन्द्रित मात्र पाइनु देशको लागि ठूलो दुर्भाग्य हो । अनि शिक्षित वर्गमा उत्साह र सिर्जनशीलताभन्दा निराशा र कुण्ठा मात्र देखिन थालेको छ । आज समाजमा देखिएको व्यक्तिवादी चिन्तन र पलायानवादी सोच यस्तै शिक्षाको परिणाम हो । यस परिस्थितिमा राज्यले गम्भीर भएर सोच्ने बेला आएको छ । अहिलेको शिक्षा प्रणालीलाई यथास्थितिमा राख्नु उचित छैन, व्यापक परिवर्तन र सुधारको खाँचो छ । तर पनि व्यवहार शिक्षामा राजनीतिक हस्तक्षेप पराकाष्ठामा पुगेको छ । गत वर्ष काठमाडौं र ललितपुरका विभिन्न नौ विद्यालयमा एकाबिहानै विस्फोटक पदार्थ फेला परे । दुई ठाउँमा त विस्फोटसमेत गराइयो । त्यस घटनामा मानवीय क्षति भने हुन पाएन । तर त्यस घटनाले आम अभिभावक र विद्यार्थीमा ठूलो कोलाहल ल्यायो । आम बालबालिकामा नराम्रो मनोवैज्ञानिक असर पार्यो । शान्ति क्षेत्र घोषित विद्यालय क्षेत्रमा यसरी बम राखिनु र विस्फोट हुनु राज्यको पनि ठूलो कमीकमजोरी हो । मुलुकमा यसरी भएको हिंसा र आतंक बढ्दै जाँदा शिक्षा क्षेत्र अपवाद रहन सक्तैन । साथै शिक्षालयहरूमा राजनीतिक आस्थाका आधारमा खोलिएका संघसंगठनमा शिक्षकहरूलाई सदस्य बनाउने परिपाटी र राजनीतिक दलका भ्रातृ संस्थाका रूपमा कार्य गर्दै विद्यालय राजनीतिक दलका क्रीडास्थलका रूपमा प्रयोग हुँदा शिक्षा क्षेत्रमा नकारात्मक असर परेको छ । विद्यालयहरूमा योग्य र सक्षम शिक्षकभन्दा पनि दलका कार्यकर्ता भर्ती गर्ने ठाउँ बनेकाले शैक्षिकभन्दा गैरशैक्षिक गतिविधिले प्र श्रय पाएका हुन् । वर्तमान शिक्षा ऐन संशोधनले शिक्षकहरू कुनै पनि राजनीतिक दल र आस्थाका आधारमा खोलिएका संस्थाहरूको सदस्य बन्न नपाउने प्रावधान राखिए पनि व्यवहारमा लागू हुन सकेको छैन । विद्यालय शान्ति सुव्यवस्था कायम गर्ने जिम्मेवारी सरकारदेखि साधारण नागरिकसम्मको हो । त्यसैले विद्यालयमा ज्ञान, सीप र संस्कार विकास गराउन शिक्षकमात्रको प्रयासले पुग्दैन । समाजका विविध विषयमा ज्ञाताहरूको सूची बनाएर तिनलाई विद्यालयले स्रोतव्यक्तिको रूपमा पनि परिचालन गर्न सक्छ । जसले गर्दा बढी ज्ञान र सीप जानकारी गराउन सकिन्छ । अब विद्यालयहरू पुराना सोचले चल्न सक्तैनन् । विद्यालय स्वयं सीप र ज्ञानको प्रयोगशाला हो । यसैले विद्यालय एउटा अनुसन्धानालय पनि हो । विद्यालयले आफ्नै परिवेशमा विविध ज्ञान, धारणा र सीपको जगेर्ना गर्नुपर्छ । स्थानीय वनजंगल, पशुपक्षी, बालीनाली, हावापानी, चालचलन, रीतिरिवाज सामाजिक संचेतना आदिको अध्ययन र अनुसन्धानमा समेत विद्यार्थीलाई संलग्न गराउनुपर्छ । आफ्नो छरछिमेकमा देखिने वा पाइने कुराको बढीभन्दा बढी जानकारी विद्यार्थीलाई दिइनुपर्दछ । फलफूल, तरकारी, बेर्ना, बीउ सबैका पक्षमा विद्यार्थीहरूलाई जानकारी गराई सीपको विकासमा अघि बढाउनुपर्दछ । यस किसिमको मौलिकतामा केटाकेटीलाई अगाडि बढाउने शिक्षा नै आजको आवश्यकता हो । आफ्नै मौलिकतामा निर्माण भएको विचार वा शिक्षा पद्धतिले राष्ट्रको लागि जति अनकूल प्रभाव पार्न सक्छ त्यति आयातीत विचार वा शिक्षा पद्धतिले पार्न सक्तैन । अहिलेसम्मको हाम्रो शिक्षाले विद्यार्थीलाई सिद्धान्तका ठूलाठूला ठेली रटाउने काम गरायो तर व्यावहारिक र जीवनोपयोगी ज्ञान दिन सकेन । यसले गर्दा विद्यार्थी स्वावलम्बी हुन सकेनन् । हुन त सरकारले दसबर्से युथ भिजन पनि ल्यायो । यो दसबर्से रणनीतिक योजनाले युवासम्बन्धी कार्यक्रम ल्यायो । त्यस योजनामा गुणस्तरीय र व्यावसायिक शिक्षा रोजगार उद्यमशीलता र सीप विकास, स्वास्थ्य र सामाजिक सुरक्षा परिचालन, सहभागिता र नेतृत्व विकास, खेलकुद र मनोरञ्जनजस्ता माध्यमले समग्र विकासको सन्दर्भ उठाए पनि अहिलेसम्म युवा शक्तिलाई परिचालन गर्न नसकेकाले नै विदेश पलायन भएका हुन् । यस अर्थमा नेपालमा कृषि क्षेत्रलाई नै बेरोजगार घटाउने कडीको रूपमा स्विकार्नुपर्छ । कृषि क्षेत्रमा विद्यार्थीलाई आकर्षित गर्ने खालको शिक्षा नीति अवलम्बन गरिनुपर्दछ । कृषिलाई वैज्ञानिक र आधुनिकीकरण गरी शिक्षित बेरोजगार युवालाई देशभित्रै थुप्रै रोजगारका अवसर प्रदान गर्न सकियोस् । शिक्षित मानिसले श्रम गर्न हुँदैन र कृषिमा गएर काम गर्नु राम्रो होइन भन्ने भ्रम अन्त्य गर्नु जरुरी छ । शिक्षालाई गुणस्तरीय बनाउन लगनशील विद्यार्थी आआफ्नो विषयका ज्ञाता र प्रतिबद्ध शिक्षक चाहिन्छ । अनि मात्र विद्यार्थीको अन्तरनिहित प्रतिभा उजागर हुन्छ । हवार्ड गार्डनरलेको 'मल्टिपल एन्टेलिजेन्स थ्योरी' मा भनेका छन, 'कुनै पनि व्यक्ति अबौद्धिक र प्रतिभाविहीन हुँदैन । पढन लेख्न सक्नुबाट मात्र पनि बौद्धिकता नाप्न मिल्दैन । सबैखाले प्रतिभालाई एकैखाले परीक्षामार्फत मूल्यांकन सही हुँदैन ।' हाम्रो परीक्षा प्रणालीले केवल घोक्ने र लेख्नेको क्षमताको मात्र मापन गर्दछ । हामीलाई ज्ञानका साथै सीप सिकाउने शिक्षा चाहिएको छ । धेरै पढ्नु भनेको जागिर खानु मात्र होइन भन्ने ज्ञान पनि चाहिएको छ ।"
अप्राकृतिक एकीकरण,"नेकपा एमाले, एमाओवादी केन्द्र र नयाँ शक्ति नेपालबीचको तत्कालका लागि चुनावी तालमेल र निर्वाचनपछि एकतामा जाने निर्णयसँग देश र जनताको स्वार्थ जोडिएको छैन। हुन त स्थिरता, विकास र समृद्धिका लागि एकता भनिएको छ, स्वार्थ मिल्ने समूहबीचको एकताले मात्र मुलुकलाई समृद्धिको मार्गमा लगेको इतिहास छैन। स्थिरता र समृद्धि जनता झुक्याउने नयाँ रणनीतिबाहेक केही पनि होइन। वाम एकता गर्ने भनिएको छ, तर यसलाई कम्युनिस्ट नाम जोडिएका अवसरवादीबीचको मात्र एकता भन्दा उपयुक्त हुन्छ। बदलिँदो स्वार्थ प्रतिबिम्बित भएको यो एकतामा मुलुक र जनताको सक्कली अनुहार झल्किँदैन। यथार्थमा यो एकताले कथित देशभक्तिको र माओवादी केन्द्रको जनयुद्धको आफू कथित उत्तराधिकारी भएको भन्ने मुखुन्डो उतारिदिएको छ। एकता प्रयासले उनीहरूको सक्कली चरित्र उदांगो भएको छ। यसले सच्चा देशभक्त र प्रगतिशील शक्तिका बीचमा संयुक्त मोर्चाको आवश्यकता औंल्याएको छ। धरातलीय यथार्थका आधारमा प्रतिक्रिया दिँदा हामीलाई देश र जनताविराधी भन्ने गरिन्छ, के यो एकताको सैद्धान्तिक आधार केही छ ? विचार, मूल्यमान्यता, सिद्धान्त र कार्यदिशा मिल्नेबीचको एकीकरण प्राकृतिक हुन्छ, स्वार्थ मात्र मिल्नेहरूबीचको एकीकरणलाई कसरी प्राकृतिक भन्न सकिन्छ ? यो एकीकरण वैचारिक विचलनको पराकाष्ठा हो। कम्युनिस्ट नाम झुन्ड्याएर, जनतालाई अन्धकारमा राखी पद हत्याउन खोज्ने संस्कृतिको उपजबाहेक यसलाई अरू संज्ञा दिने कुनै ठाउँ छैन। हुँदा खाने श्रमजीवी जनताको प्रतिनिधित्व गर्ने नाममा हुनेखानेको गुणगान गाउने पार्टीले कम्युनिस्ट नाम दिँदैमा उनीहरू सच्चा कम्युनिस्ट हुन सक्दैनन्। अहिले नेपाली कम्युनिस्ट आन्दोलन दुई धारमा विभाजित भएको छ एउटा दक्षिणपन्थी अवसरवाद र अर्को नयाँ जनवादलाई मान्ने शक्ति। अहिलेको वाम एकता भनिएको समूहले दक्षिणपन्थी अवसरवादको प्रतिनिधित्व गर्छ। नयाँ जनवादी शक्ति जो प्रतिक्रियावादी सरकारमा जाँदैन, संघर्षको भूमिकालाई अँगाल्छ, संसद्को प्रयोग आवश्यकताको आधारमा गर्छ, यस्ता छरिएर बसेका शक्तिबीचको एकता पहल भइरहेको छ। दक्षिणपन्थी अवसरवादको प्रतिनिधित्व गर्नेबीचको एकीकरणले सच्चा देशभक्त र क्रान्तिकारीलाई गोलबद्ध भएर अघि बढ्ने मौका आएको छ, यसलाई हामीले सदुपयोग गर्न सक्नुपर्छ। कथित वामपन्थी शक्तिबीच चुनावी तालमेल गरेर अघि बढ्ने घोषणा भएको २४ घन्टा नबित्दै नेपाली कांग्रेसको अगुवाइमा अर्को गठबन्धन बनाउने निर्णय भएको छ। आउँदो मंसिरमा हुने भनिएको प्रतिनिधि तथा प्रदेश सभाको निर्वाचनका लागि तालमेल गरेर अघि बढ्ने सहमति यो गठबन्धनले पनि गरेको छ। यो प्रतिस्पर्धाको स्वार्थ सत्तामा कसरी पुग्ने भन्नेबाहेक केही पनि छैन। वाम या लोकतान्त्रिक जे नाम दिइए पनि संसदीय व्यवस्थामा रमाइरहने यिनीहरूको अन्तिम स्वार्थ दक्षिणपन्थी अवसरवादको पक्षपोषण गर्ने मात्र हो, नेपाली स्वाभिमान कायम राख्ने पटक्कै होइन। धरातलीय यथार्थले अहिले होडबाजीमा गरिएका गठबन्धन वा एकतालाई मान्यता दिँदैन। आगामी निर्वाचन जनताले यो कुरा बुझ्नुपर्छ। यो क्रान्तिकारी र अवसरवादीहरूको कित्ता छुट्टिएको अवस्था हो। त्यस अर्थमा यो एकताको होडबाजीलाई क्रान्तिकारीहरूले सकारात्मक रूपमै लिएका छन्। माओवादी आन्दोलनको बेग्लै पृष्ठभूमि छ। यो जनयुद्धबाट स्थापित भएको शक्ति थियो। तत्कालीन परिस्थितिमा युद्धको औचित्य थियो। युद्ध प्रभावकारी रूपमा अघि बढेकै हो। मूल नेतृत्वबाट विश्वासघात भएकाले यो युद्ध लक्षमा पुग्न सकेन। नेतृत्वको बदमासीका कारण यात्रा गन्तव्यहीन बन्न बाध्य भयो। यसको परिणामको मूल्य देश र जनताले चुकाउनुपर्यो। युद्धलाई लक्ष्यमा नपुर्याएसम्म सम्झौता गर्नु हुन्न भन्ने पक्षको विचारलाई वास्ता गरिएन, बलमिच्याइँ गरियो। पार्टीभित्रको सम्झौतापरस्त शक्तिविरुद्ध समयमै लड्न नसक्नु हाम्रो पनि कमजोरी थियो। आज मुलुक संक्रमणबाट बाहिर निस्कन नसक्नुमा त्यही सम्झौतापरस्त नीति दोषी छ। एमालेले बहुदलीय जनवादको सिद्धान्त सार्वजनिक गरेपछि माओवादीभित्र त्यसको निकै आलोचना भएको थियो। कम्युनिस्ट नामका पार्टीले बहुदलीय जनवादको कुरा गर्ने भनियो, तर आजको माओवादी केन्द्र त्यही बहुदलीय जनवादको वकालत गर्ने एमालेसँग चुनावी तालमेलसहित एकीकरणसम्म गर्ने निष्कर्षमा पुग्नुलाई विचित्रको घटना नभने के भन्ने ? अब माओवादीमा क्रान्तिकारिता समाप्त भएको छ। यी दुई पार्टीबीच गर्ने भनिएको एकीकरणमा बाह्य प्रभाव कति छ वा छैन, यसको प्रभावकारिताले त्यसको लेखाजोखा गर्नेछ। अब एमाले र माओवादी केन्द्रबीच वैचारिक रूपमा केही फरक छैन। विगततिर फर्कौं, अपुरो संविधान जारी गर्दा प्रमुख भनिएका तीन दल एक ठाउँमा उभिए। सुशील कोइरालाको नेतृत्वको सरकारले संविधान जारी गर्यो। संविधान जारी भएपछि एमाले नेता केपी ओलीको नेतृत्वमा सरकार गठन गरियो। माओवादी केन्द्रका नेता पुष्पकमल दाहालको पार्टी त्यो सरकारमा गयो। नौ महिनासम्म सरकारमा बसेपछि एमाले नेतृत्वमा सरकारमा बस्न नसकिने भन्दै दाहालले बाहिरिने निर्णय गरे। कांग्रेसले सघाउने वचन पाएपछि उनी ऐतिहासिक आवश्यकता भन्दै प्रधानमन्त्री पद पक्का गर्दै कांगे्रससँग सहकार्य गर्न पुगे। दुवै पार्टीसँग सरकारमा जानको लागि गरिएको सहमतिलाई दाहालले ऐतिहासिक आवश्यकता भनिरहे। दाहालको यस्तो पीपलपाते निर्णयले राजनीतिमा नैतिकताको खडेरी भएको पुष्टि हुन्छ। यो वाम एकीकरण वैचारिक विचलनको पराकाष्ठा हो। कम्युनिस्ट नाम झुन्ड्याएर, जनतालाई अन्धकारमा राखी पद हत्याउन खोज्ने संस्कृतिको उपजबाहेक यसलाई अरू संज्ञा दिने कुनै ठाउँ छैन। हुँदा खाने श्रमजीवी जनताको प्रतिनिधित्व गर्ने नाममा हुनेखानेको गुणगान गाउने पार्टीले कम्युनिस्ट नाम दिँदैमा उनीहरू सच्चा कम्युनिस्ट हुन सक्दैनन्। अहिले कांग्रेस नेतृत्वको सरकारमा बसिरहेको माओवादी केन्द्र प्रतिपक्षसँग तत्कालको लागि चुनावी तालमेल र चुनावपछि पार्टी एकता गर्ने निष्कर्षमा पुग्नु दाहालको लागि योभन्दा लज्जास्पद अरू के हुन सक्छ ? विश्वसनीयता गुमाइसकेको नेताले भोलि यो गठबन्धन तोडेर अन्यत्र जाँदैन भन्ने कुनै ग्यारेन्टी छ ? कुनै न कुनै स्वार्थमा एकता प्रयास भएको छ। भोलि सत्ता स्वार्थ पूरा हुन सकेन भने कांग्रेससँग फेरि गठबन्धन गर्न पनि दाहाल चुक्ने छैनन्। त्यो पनि उनको लागि ऐतिहासिक आवश्यकता हुनेछ। ढाँट्ने, छल्ने र धोका दिने नेतृत्वबाट अब देश चल्न सक्दैन। अवसरको राजनीतिलाई ऐतिहासिक आवश्यकता देख्ने नेतृत्वले कसरी स्वाभिमानी देशको इज्जत राख्न सक्छ ? त्यसैले देशभक्त र क्रान्तिकारी शक्ति गोलबद्ध हुनुपर्ने तर्क अघि सारिएको हो। वाम धु्रवीकरण भनिएको अहिलेको गठबन्धनले निर्वाचनमा बहुमत पक्का भएको र दुईतिहाइ सिट जित्नको लागि पहल गर्ने निर्णयसमेत भएको उद्घोष गरेको छ। यो गठबन्धनले सबै सिट जिते पनि निजीकरण र उदारीकरणको बाटोमा हिँड्ने भएपछि श्रमजीवी जनताको भलो हुने छैन। संसदीय व्यवस्थाको आडमा विस्तारवादी र साम्राज्यवादीको साम्राज्य बढाउन सघाउनुबाहेक यो गठबन्धनबाट मुलुकले केही आशा नगरे हुन्छ। हो, विकास र समृद्धिको लागि देशभक्त शक्तिको एकता आवश्यक छ यतिबेला, किनकि जनता पटकपटक नेतृत्वको द्वैध चरित्रको सिकार हुँदै आएकाले यो एकतालाई पचाउन सकेको देखिँदैन। ऐतिहासिक जनयुद्धमा १७ हजारले सहादत प्राप्त गरे। धेरै अंगभंग भए। त्यो सहादतबाट राष्ट्रले के पायो त ? हामी पनि यही प्रश्नको उत्तरको खोजीमा छौं। जनताको बलिदानी राष्ट्रमा सुख, समृद्धि र श्रमजीवीको सम्मानको लागि थियो, कसैलाई सत्ताको भर्याङ बनाउने अस्त्र बनाउनको लागि थिएन। एकीकरणको सफलता र असफलता चाल र चरित्रमा निर्भर हुनेछ। विगतको चरित्र नै बहुरूपी भएकाले त्यसले राष्ट्रलाई सही गन्तव्यमा पुर्याउन सक्दैन। त्यसैले पनि अब क्रान्तिकारी धु्रवीकरण तीव्र बनाउनुपर्छ। किनकि यो तत्कालको आवश्यकता हो। यो स्थितिमा यो दक्षिणपन्थी र प्रतिक्रियावादी गठबन्धनको भण्डाफोर गर्दै देशभक्त र क्रान्तिकारी शक्तिका बीचमा व्यापक मोर्चा र सच्चा कम्युनिस्टको बीचमा पार्टी एकता हासिल गर्नको लागि हामी सबैसँग जोडदार माग गर्दछौं। (कुराकानीमा अाधारित)"
'वाम' ध्रुवीकरणपछिका सम्भावना,"आपसमा मित्रवत् सम्बन्ध नभएका एमाले, माओवादी केन्द्र र नयाँ शक्तिले चुनावी तालमेल मात्र हैन, भविष्यमा दल नै एक बनाउनेसम्मको सहमति गरेपछि दसैं सकिँदै जाँदा नेपालको राजनीति एकाएक तातेको छ । सानो तयारीको समेत हल्लाखल्ला हुने यो देशमा यसपटक एकदुई दिनको 'खासखुस' पछि दलहरूले यत्रो निर्णय सार्वजनिक गरेबाट बहसले नयाँ राप र ताप उत्पन्न गरेको हो । हरेक राजनीतिक घटनाक्रमलाई छिमेक र शक्तिराष्ट्रसँग जोडेर हेर्ने हाम्रो संस्कारले यस घटनालाई पनि यसैगरी अथ्र्याइनेछ । यो वाम गठबन्धनलाई 'भारतीय कूटनीतिको असफलता' र 'चीनको डिजाइनको सफलता' भनेर प्रचार हुन थालिसकेको छ । यसै सन्दर्भमा यस आलेखमा योे ध्रुवीकरणका अर्थ केलाउने प्रयास हुनेछ । तीनै दलको बाध्यता वामपन्थी दलहरूको गठबन्धन निर्माण र एकता प्रस्ताव कहाँबाट आयो, त्यो कुरा विस्तारै बाहिर आउने नै छ । तेस्रो चरणको स्थानीय निर्वाचन सम्पन्न भएपश्चात् यी तीन दललाई एकताको बाध्यता महसुस भएकोमा दुईमत हुन सक्दैन । समग्र निर्वाचन परिणामले माओवादी केन्द्र र डा बाबुराम भट्टराई नेतृत्वको नयाँ शक्तिलाई त्यस्तो महसुस गराएको थियो भने प्रदेश नम्बर २ को निर्वाचन परिणामले एमाले र त्यसका अध्यक्ष केपी ओलीलाई । भट्टराई र दाहालको व्यक्तिगत राजनीतिक कदको तुलनामा निर्वाचनमार्फत उनीहरूले नेतृत्व गरेको दलको हैसियत सानो भइदिएका कारण उनीहरूले विकल्प खोजिरहेका थिए । २०४८ को संसदीय प्रजातन्त्रमा पाँच प्रतिशतभन्दा कम सिटसहितको तेस्रो हैसियतमा रहनुपरेमा उनीहरूको 'जनयुद्ध' को उपादेयता प्रमाणित गर्न गाह्रो पर्छ । यसरी उनीहरूको बाध्यता बुझ्न सकिन्छ, तर एमालेलाई परेको बाध्यता के थियो होला त भन्ने प्रश्न उठ्न सक्छ । पहिलो र दोस्रो चरणको स्थानीय निर्वाचनमा राम्रो गरेको ओली नेतृत्वको एमाले मधेसमा पाँचौं दलका रूपमा खुम्चिन पुगेको छ । त्यो कुरा चर्चामै नल्याएर सामाजिक सञ्जाल र मूलधारका भनिने मिडियाले एमालेलाई एक प्रकारको गुन लगाइदिएका भए पनि राजनीतिका चतुर खेलाडी ओलीलाई यो परिणामले नराम्ररी झस्काइदिएको हुनुपर्छ । हुन पनि राष्ट्रियताका नारासहित प्रदेश नम्बर २ को स्थानीय तहको निर्वाचनमा होमिएको एमालेले उक्त प्रदेशमा बहुमत नआए पनि सबभन्दा ठूलो दल बन्ने महत्वाकांक्षा पालेको थियो, तर पाँचौं स्थानमा पुग्नु एमालेको लागि अपेक्षाकृत परिणाम थिएन । आफूलाई 'वाम' र 'प्रगतिशील' भन्ने नेताहरू एक ठाउँमा आएकोलाई नेपालको अर्थराजनीतिक परिवेशमा सकारात्मक कदमको रूपमा लिन कन्जुस्याइँ गर्नुपर्दैन । यो एकताले जनपक्षीय आर्थिक नीतिहरूमा बहस र छलफल गर्ने बाटाहरू खोल्नेछ । यसबाहेक उक्त निर्वाचनले अर्को पनि सन्देश दिएको थियो । आसन्न केन्द्रीय र प्रादेशक संसदको निर्वाचनमा आधाभन्दा बढी जनसंख्या र निर्वाचन क्षेत्र रहेका मधेसका २२ जिल्लामा हुने निर्वाचनमा पनि ओलीको नजर थियो । यस्तो अवस्थामा बहुमत हासिल गर्ने त के ठूलो दल बन्ने लक्ष्य पनि पूरा नहुने निष्कर्र्षमा ओली पुगेको र त्यसको लागि अन्य राजनीतिक दलसँग गठबन्धन गर्ने अवसरको खोजीमा रहेको देखिन्छ । अर्कोतिर एमालेभित्रको माधव नेपाल, झलनाथ खनाललगायत आफ्ना गुट चलाएर बसेका नेताहरूका लागि ओलीले एमालेको संगठनमा बनाएको शक्तिशाली अवस्था नै समस्या भएको छ । उनीहरू ओलीलाई 'साइज' मा ल्याउन विकल्प खोजिरहेका थिए । यो अवस्थामा डा भट्टराईजस्ता व्यक्तिगत रूपमा पनि लोकप्रिय रहेका नेताहरूलाई दलमा भित्याएर ओलीमाथि हाबी हुन प्रयास गर्नु अस्वाभाविक होइन । यो गठबन्धन र एकताको उद्घोषलाई 'वाम' हरूको मात्र चाहना या बाध्यता नभनी मुलुकको विद्यमान सामाजिक र आर्थिक अवस्थाले खोजेको निकास पनि भन्न सकिन्छ । राजनीतिक अस्थिरता नै नेपाल आजको अविकसित अवस्थामा रहनुको प्रमुख कारण हो भन्नेको जमात ठूलै छ, नेपालभित्रै र बाहिर पनि । आफूलाई लोकतान्त्रिक भन्ने कांग्रेस र स्वतन्त्र बुद्धिजीवीहरूको समेत यस्तै विडम्बनापूर्ण निष्कर्ष रहको पाइन्छ । व्यवस्था स्थिर भए पनि जनताप्रति उत्तरदायी रहेन भने विकास या जनताले चाहेको प्रगति सम्भव हँदैन भन्ने कुरा राजाको ३० वर्षीय शासनबाट देखिसकिएकोमा विद्वान्हरूले समेत त्यही रटान लगाउनु आफैंमा हास्यास्पद हो । स्थिर व्यवस्था कि सरकार ? त्यसो त नेपालमा बहस र विश्लेषण नै अरूले भनिदिएका र लेखिदिएका आधारमा चलिरहेका हुन्छन् । यो अस्थिरताको प्रसंग पनि राजनीतिक व्यवस्थाको अस्थिरतालाई मात्र भन्ने कि एक स्थिर राजनीतिक व्यवस्थाभित्र रहेर गरिने सरकारको परिवर्तनलाई पनि मूल्यांकन गर्ने भन्नेमा केन्द्रित भएको देखिँदैन । बहुमतको शासन भन्ने सुरुको लोकतन्त्रको अवस्थाबाट पार गरेर 'सबैको शासन' भन्ने आजको जस्तो विकसित लोकतन्त्रको वकालत गर्ने समाजले अब स्थिर लोकतन्त्र या राजनीतिक प्रणाली खोज्ने हो, स्थिर सरकार होइन । जनताको इच्छाविपरीत जान खाज्ने नेतालाई पाँच वर्ष होइन, सरकारमा गएको भोलिपल्ट पनि त्यहाँबाट हटाउने अधिकार उक्त सरकारलाई चुन्ने जनतामा निहित हुनुपर्छ । लोकतन्त्रको मर्म त्यही नै हो । वास्तवमा स्थिर सरकार लोकतन्त्रमा सम्भव नहुन सक्छ, तानाशाही या अलोकतान्त्रिक व्यवस्थामा मात्र त्यस्तो सम्भव छ । कोही पाँच वर्षको लागि चुनिएर आयो भने र चुनिएको भोलिपल्ट उसका गतिविधि स्वेच्छाचारी देखिए भने के गर्ने ? श्रीलंकाको राजापाक्षे काल र भारतको अहिलेको मोदीको शासनले बहुमत प्राप्त सरकार स्वेच्छाचारी हुन सक्ने पुष्टि गरेको छ । छिमेकका यस्ता उदाहरणबाट नसिकेर 'स्थिर सरकार' खोज्ने चाहना आफैंमा लोकतन्त्रविरोधी हो । भोगेरै नचेतेसम्म सोच्न नखोज्ने मानसिकताका बीचमा 'वाम' का नाममा सुरु गरिएको ध्रुवीकरणलाई राष्ट्रिय चाहना र चासो भन्न सकिन्छ । त्यसैलाई बुझेर धु्रवीकरणका प्रणेताहरू ओली, दाहाल र भट्टराई सबैले यसलाई नेपालको उज्ज्वल भविष्य र स्थिरतासँग जोडेर अथ्र्याएका र सर्वसाधारण जनताले पनि स्वागत गरेका हुन् । 'लोकतन्त्रवादी' लाई चुनौती समग्रमा भन्नुपर्दा राजनीतिक प्रणाली र मुलुकको समावेशी चरित्रलगायतका विषयमा व्यापक मतभेद भएका भट्टराई, ओली र दाहालका बीचमा एउटै दस्ताबेजमा सहमत हुन त्यति सजिलो त देखिन्न, तैपनि तीन 'वाम' हरूले आआफ्ना बाध्यताका बीच सार्वजनिक गरिसकेको एकताको प्रयास अब अगाडि बढ्नेमा आशावादी हुन भने सकिन्छ । आफूलाई 'वाम' र 'प्रगतिशील' भन्ने नेताहरू एक ठाउँमा आएकोलाई नेपालको अर्थराजनीतिक परिवेशमा सकारात्मक कदमको रूपमा लिन कन्जुस्याइँ गर्नुपर्दैन । यो एकताले जनपक्षीय आर्थिक नीतिहरूमा बहस र छलफल गर्ने बाटाहरू खोल्नेछ । यस अवस्थामा प्रमुख चुनौती भनेको बहुलवादी र लोकतन्त्रका पक्षमा अरू काम गर्ने जिम्वेवार शक्तिलाई हो । यो जिम्मेवारी फेरि नेपालका लोकतान्त्रिक भन्ने शक्ति खासगरी कांग्रेसको काँधमा आएको छ । यसो भन्दैमा 'वाम' एकताबाट डराएर नेपाललाई विगतको जस्तो हिन्दु र राजतन्त्रात्मक व्यवस्थामा फर्काउन लालायित शक्तिहरूसँगको उठबस र सहकार्यले देश, जनता र नेपालको लोकतन्त्रलाई किमार्थ हित गर्दैन भन्नेमा पनि लोकतन्त्रवादीहरू र कांग्रेसका नेताकार्यकर्ता सचेत भएर अगाडि बढ्न आवश्यक देखिन्छ । काठमाडौं विश्वविद्यालयका उपप्राध्यापक प्याकुरेल राजनीतिक समाजशास्त्री हुन् ।"
ध्रुवीकरण सही कदम,"दसैंको शुभसाइतमा कमसेकम एउटा गतिलो समाचार सुन्न पाइयो, एमाले र माओवादी दल एकताबद्ध हुने कुरा । यो कुरा कतिलाई मन नपरेको र कतिलाई अपत्यार लागेको प्रतिक्रिया आएको छ । तर यी दुई दल एक हुनु नै नेपालको राजनीति, स्थायित्व र विकासका लागि महत्वपूर्ण मोड हुनेछ । एमाले अथवा माओवादीमाथि मेरो कुनै लगाव र विश्वास भएकाले यो कुरा भनेको होइन । तर आपसमा प्रतिशोधपूर्ण भावना राख्दाराख्दै पनि एकअर्काको महत्व बुझेर देशको दीर्घकालीन स्वार्थको लागि मिल्न सक्छन् भने यसको सराहना गर्नुपर्छ । नेपालको राजनीतिक मञ्चमा वामपन्थीहरूकै वर्चस्व देखिएको छ । विगतका निर्वाचनको विश्लेषणबाट उनीहरूको प्रभाव करिब ६० प्रतिशत देखिएको छ । तैपनि उनीहरूको सत्तामा एकाधिकार हुन सकेको छैन । कारण उनीहरू विभाजित छन् र छिरोलिएका छन् । एमाले र माओवादी मिल्नुको अर्थ वामपन्थीको एकत्रित गठबन्धन बन्नु हो । यसले वामपन्थीमा मात्र सकारात्मक प्रभाव पार्ने होइन, उनीहरूको प्रतिद्वन्द्वी प्रजातान्त्रिक खेमामा पनि उत्तिकै प्रभाव पार्नेछ । यसबाट नेपालको राजनीतिमा वामपन्थी र प्रजातान्त्रिक दुई खेमा मुख्यतः देखिनेछन् । यसबाट नेपालमा प्रजातान्त्रिक पद्धतिले स्थायित्व लिने आशा गर्न सकिन्छ । होइन भने आजको भद्रगोल अवस्थाले यसको भविष्य देखिँदैन । यो कुरा मैले आज मात्र भनेको होइन, धेरैपटक भनिसकेको छु (अन्नपूर्ण पोस्ट् १२ भदौ, २०६९) । दीर्घकालीन सोचाइ राखेर राजनीतिक ध्रुवीकरणलाई प्रोत्साहन दिने र दलहरूको गठबन्धनको तरिका अपनाउनु आवश्यक छ । नेपालमा जतिवटा दलहरू भए पनि हाम्रो राष्ट्रिय लक्ष्य दुई धु्रवमात्र अगाडि आओस् भन्ने हुनुपर्छ । जनतामा दलहरूप्रति चरम वितृष्णा बढेको बेलामा कुनै पनि दलले बहुमत ल्याउने आशा गर्न सकिन्न । त्यसैकारण उनीहरू दुई धु्रवमा बाँडिनुपर्छ । यो काम जति चाँडो हुन सक्यो उति चाँडो हामीले अन्योलबाट त्राण पाउनेछौं । यही काम लेखिएको पाँच वर्षपछि हुन लागेको देखेर खुसी लागेको छ । नेपालको राजनीतिक पृष्ठभूमि कोट्याउँदै यसमा भनिएको छ, बहुलवादी राजनीतिमा आआफ्नो सिद्धान्त लिएर हिँड्नु जायज हो । नेपालमा अहिलेसम्मको राजनीतिक अनुभव आत्मसात् गर्ने हो भने दुइटा राजनीतिक दल मात्र बलियो भएर निस्कनुपर्छ । माओवादीको उदय नहँदासम्म नेपाली कांग्रेस र एमाले मात्र बलिया दलहरू थिए । त्यतिबेलासम्म नेपाली जनताले मत दिन सजिलो थियो । प्रजातन्त्रवादी र वामपन्थी अल्पकालीन रणनीतिअनुसार मात्र मिलेका हुन् । उनीहरूको सिद्धान्त र कार्यविधि अलगअलग छन् र रहिरहनेछन् । त्यसैले उनीहरूले सहमतिबाट अगाडि बढ्ने कुरा गर्नु जनतालाई धोका दिनु हो । फलस्वरूप दुईपटक कांग्रेसले संसद्मा बहुमत ल्याएको थियो । एकपटक एमालेले बहुमत ल्याउन नसके पनि सबभन्दा ठूलो दल भएर निस्केको थियो । बहुदल पद्धति हुँदैमा असंख्य दलहरू हुनुपर्ने होइन । हाल नेपालमा अनावश्यक रूपले धेरै दल छन् । तीमध्ये संविधानसभा हुँदासम्म तीन दललाई सबभन्दा ठूला दल मानिएका थिए र मधेसी गठबन्धनलाई चौथो शक्ति मानिएको थियो । अब नयाँनयाँ दल निस्किसके र निस्कने क्रम जारी छ । नयाँ दल खोल्न नपाइने होइन, तर संख्याको वृद्धिले राजनीतिक स्थायित्वलाई हानि पुर्याएको देखिएको छ । यसमा अगाडि भनिएको छ, दलहरूलाई दुई धारमा एकीकृत गर्ने एउटा उपाय दलको गठबन्धन हो र सो काम प्रचण्डले थालेका छन् । हुन त उनले यसलाई तत्कालीन राजनीतिक निकासको लागि सहयोग पुग्ने बताएका छन्, तर यो गठबन्धनलाई स्थायी बनाइनुपर्छ । नेपालको खुला राजनीतिमा ध्रुवीकरण हुनु सकारात्मक हो र गठबन्धनले यस कार्यलाई सघाउ पुर्याउनेछ । मलाई डर संघीय लोकतान्त्रिक गणतान्त्रिक गठबन्धन खडा भएकोमा छैन, बरु यो कतिसम्म टिकाउ हुन सक्छ भन्नेमा छ । यसले नेपालको राजनीतिमा एउटा नयाँ विवाद खडा गरेको छ । यसका समर्थकले यसलाई सकारात्मक रूपमा लिएका छन् भने विरोधीले नकारात्मक । समर्थकले राजनीतिक अन्योल हटाउने साधनका रूपमा बयान गरेका छन् भने विरोधीले सत्तामा टिकिराख्ने हतियारको रूपमा देखेका छन् । अल्पकालीन सोचाइमा दुवै विचार सत्य होलान्, तर दीर्घकालीन सोचाइमा राजनीतिक गठबन्धन राम्रो हो र नेपालमा आवश्यक पनि छ । यसै सिलसिलामा यो पनि भनिएको छ कि नेपालमा लोकतान्त्रिक र वामपन्थीहरूबीच धु्रवीकरण नभई छोड्दैन । यो सत्यलाई आत्मसात जति चाँडो गर्न सक्यो उति लाभदायक हुनेछ । जनताले कसलाई चुन्ने भनेर सहज पनि हुन्छ । कुनै बेला लोकतन्त्रवादी र कुनै बेला वामपन्थीहरू सरकारमा आउनेछन् र उनीहरूले आफ्नो नीति कार्यक्रमअनुसार काम गर्नेछन् । जनताले चित्त बुझाए पुनः सरकारमा पठाउनेछन्, चित्त नबुझाए अर्को गठबन्धनलाई जिताउनेछन् । के लोकतन्त्र भनेको यही होइन र ? फेरि त्यो सजिलो बाटो हिँड्न किन डराइरहेको हो, बुझ्न अलि गाह्रो छ । पाँच वर्षअगाडि संविधान नबनिरहेको अवस्था थियो । त्यसबखत पनि यही सिद्धान्तको आधारमा संविधान बनाउने सुझाउ दिइएको थियो । यसअनुसार लोकतान्त्रिक र वामपन्थीको दुई मुख्य गठबन्धनले आआफ्नो तरिकाको संवैधानिक मस्यौदा तयार गर्ने र तिनलाई जनमतमा राखिदिने हो भने सजिलै नयाँ संविधान बन्न सक्छ भनिएको थियो । राजनीतिक अन्योल हट्न सक्छ । देशले एउटा बाटो समात्न सक्छ । यो लोकतान्त्रिक पनि हुन्छ, तर हाम्रा नेताहरूले सहमतिको गलत बाटो अपनाए र अहिले लागू भएको संविधान बनाए । फलस्वरूप आजको संविधान घर न घाटको भएको छ । जसले निर्माण गरे उनीहरू नै निराश भएका छन् । उनीहरू नै यसको कार्यान्वयन गर्न असमर्थ भएका छन् । यो लागू नै हुन्छ भनेर कसैले पनि भन्न सकिरहेका छैनन् । यो अवस्था अरूको कुरा नसुन्दा आएको हो । यसको निकास राजनीतिक धु्रवीकरणबाट निस्कन सक्छ र यसैकारण एमाले र माओवादीको मेल र एकीकरण सही दिशातिर गएको देखिएको हो । मुख्य वामपन्थीहरूको प्रस्तावित एकता नेपालको ऐतिहासिक पृष्ठभूमिसित पनि मेल खान्छ । यसको पनि पहिल्यै उल्लेख गरिएको छ । नेपालमा २००७ सालपछिको खुला राजनीतिमा दुई प्रमुख धार देखिएका हुन् एउटा प्रजातान्त्रिक र अर्को वामपन्थी । सो तथ्य आजसम्म पनि चरितार्थ छ । राजतन्त्रवादी कहिले प्रजातान्त्रिक र कहिले वामपन्थी धारसित मिलेर बसेका थिए । एक्काईसौं शताब्दीमा आएर मात्र प्रजातान्त्रिक र वामपन्थीसँगै बस्न पुगे र राजतन्त्रको अन्त्य गरिदिए । सो काम नेपालको प्रख्यात बाह्रबुँदे सम्झौताले सम्पन्न गरिदिएको सबैलाई थाहा छ । यसअघि २०४६ सालमा पनि उनीहरूको गठबन्धनले राजतन्त्रको शक्ति घटाएर संवैधानिक राजतन्त्रमा ल्याइदिएको हो । प्रजातन्त्रवादी र वामपन्थी अल्पकालीन रणनीतिअनुसार मात्र मिलेका हुन् । उनीहरूको सिद्धान्त र कार्यविधि अलगअलग छन् र रहिरहनेछन् । त्यसैले उनीहरूले सहमतिबाट अगाडि बढ्ने कुरा गर्नु जनतालाई धोका दिनु हो । उनीहरू आफ्नो सिद्धान्तमा विश्वास गर्छन् भने सहमतिको राजनीतिमा जोड दिन छोड्नुपर्छ । हालको कदमले कमसेकम वामपन्थीहरू यस दिशातिर लागेका देखिन्छन् । यसले प्रजातान्त्रिक दलहरूलाई यसै दिशातिर डोर्याउनेछ ।"
अर्जेन्टिनाको विश्वकप यात्रा कठिन,काठमाडौं : २०१४ विश्वकपको उपविजेता टोली अर्जेन्टिना संकटमा परेको छ । दक्षिण अमरिकी क्षेत्रको विश्वकप छनौट अन्तर्गत शुक्रबार बिहान भएको खेलमा पेरुसँग गोलरहित बराबरीमा रोकिएपछि अर्जेन्टिना २०१८ को रुस विश्वकपका लागि छनौट हुने सम्भावना कमजोर बनेको छ । अर्जेन्टिना खेल अवधिभर पेरुलाई दवावमा राखेपनि गोल गर्न नसकेपछि अर्जेन्टिनाको विश्वकप यात्रा कठिन मोडमा पुगेको हो । दक्षिण अमेरिकी छनौटबाट शीर्ष चारमा रहने टोली सिधैं विश्वकपमा छनौट हुनेछन् भनेपाँचौ स्थानको टोटीले विश्वकप छनौटका लागि न्यूजिल्याण्डसँग प्लेअफ खेल्नु पर्नेछ । एक खेल मात्रै खेल्न बाँकी रहँदा अर्जेन्टिना २५ अंकसहित समूहको छैठौँ स्थानमा रहेको छ । ३८ अंकसहित शीर्ष स्थानमा रहेको ब्राजिल विश्वकपमा छनौट भइसकेको छ । २८ अंक रहेको उरूग्वे दोस्रो स्थानमा रहेको छ । समान २६ अंक रहेका चिली र कोलम्बिया क्रमशः तेस्रो र चौथो स्थानमा छन् । २५ अंक रहेको पेरु पाचौं स्थानमा छ । २५ अंक भएपनि गोल अन्तरका आधारमा पछि परि अर्जेन्टिना छैटौं स्थानमा सीमित भएको हो । अब अर्जेन्टिनाले अन्तिम खेल १० अक्टुबरमा इक्वेडरसँग खेल्ने छ । यस खेलमा जित निकालेको खण्डमा विश्वकपमा सिधै छनौट हुने सम्भावना भने जिवितै छ । त्यसका लागि अन्य टोलीको नतिजामा भर पर्नु पर्छ ।
