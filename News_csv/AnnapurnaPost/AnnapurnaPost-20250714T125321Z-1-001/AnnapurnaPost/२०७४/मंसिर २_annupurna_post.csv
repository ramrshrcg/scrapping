शीर्षक,विवरण
यही नीति र नेतृत्वले अस्थिरता मात्रै,"निर्वाचनलाई लोकतन्त्रको प्राण मानिन्छ । निर्वाचन गरेकै भरमा लोकतन्त्र सुदृढ हुने भने होइन । निर्वाचन गरेर मात्र मुलुकको हितै हुन्छ भन्ने पनि छैन । अहिलेको सन्दर्भमा संविधान कार्यान्वयनका लागि निर्वाचन खाँचो भएको हो । संविधान कार्यान्वयन भयो भने लोकतान्त्रिक प्रक्रिया अघि बढ्छ भन्ने हाम्रो मान्यता छ, तर बहुदलीय व्यवस्था स्थापनापछि सातवटा निर्वाचन भएका छन् भने अर्को निर्वाचनको सन्निकट छौं हामी । तैपनि लोकतन्त्र सधैं धरापमा छ । वास्तविक लोकतन्त्रले जनतालाई शक्तिसम्पन्न बनाउने हो तर जनता दिनप्रतिदिन शक्तिहीन बन्दै गइरहेका छन् । नैतिक मूल्य र मान्यताको राजनीतिले ठाउँ नपाउँदा यसो भएको हो । सत्तामा जानका लागि मात्रै निर्वाचन गरिएको छ । निर्वाचन गरेर मात्रै मुलुकको हित हुन्छ भन्ने नेतृत्वको भाषण सुन्दा उराठ लाग्छ । ०४८ को आमनिर्वाचन आर्थिक क्रान्तिका लागि भनिएको थियो । ०५१ को मध्यावधिमा यही कुरा दोहोर्याइयो । यसबीचमा कामै नभएको भन्ने होइन । गाउँगाउँमा स्वास्थ्यचौकी पुगेका छन् । विद्यालय बनेका छन् । सडक पुगेको छ । मोटर गुडिरहेका छन् । हातहातमा मोबाइल फोन छ । तर भौतिक पूर्वाधार र जनशक्तिको भने अभाव छ । स्वास्थ्यचौकीमा चिकित्सक छैनन् । विद्यालयमा आवश्यक शिक्षक छैनन् । सडकमा गाडी गुड्दैनन्, मात्र खेतीयोग्य जमिन मासेर सडक निर्माण गरिएको छ । विकासको नाममा विनाश मात्र भएको छ । लोकतन्त्रका नाममा मिलेर बसेको समाज भाँड्ने काम पनि निर्वाचनबाट विजयी बनेका प्रतिनिधिले गरे । विकासको नाममा चेतनाका विनाश भइरहेको छ । निर्वाचनका नाममा भाँडभैलो भइरहेको छ । निर्वाचन हुँदैमा प्रजातान्त्रिक गतिविधिबाट काम हुन्छ भन्ने हुँदैन । व्यवस्था मात्र प्रजातान्त्रिक भएर भएन, निर्वाचित व्यक्ति पनि प्रजातान्त्रिक मूल्य, मान्यता र आदर्शअनुकूल हिँड्न सक्नुपर्छ । संसारभर निर्वाचन भइरहेका छन्, तर प्रजातन्त्रका नाममा व्यक्ति अधिनायकवादी भइदिँदा प्रजातान्त्रिक मूल्यमान्यताको उपहास भइरहेको छ । कतै हामी पनि प्रजातान्त्रिक निर्वाचनका नाममा त्यही बाटोमा हिँड्ने कोसिस त गरिरहेका छैनौं ? पछिल्ला राजनीतिक गठबन्धनले यस्तै संकेत गरिरहेका छन् । देश र जनतालाई केन्द्रमा राखेर नभई व्यक्ति नै केन्द्रमा बस्ने खालका गतिविधिले प्र श्रय पाइरहेको देख्दा देशको भविष्यबारे चिन्तित हुनुपर्ने अवस्था उत्पन्न भएको छ । निर्वाचनको पूर्वसन्ध्यामा दलहरूले घोषणापत्र सार्वजनिक गर्छन् । घोषणापत्रको अर्थ र सान्दर्भिकता हुन्छ । त्यो घोषणा कार्यान्वयन गर्नुपर्ने उनीहरूको बाध्यता हो । निर्वाचनमा जुन दलले बहुमत ल्याएर शासन गर्छ, निर्वाचनमा उसले सार्वजनिक गरेका प्रतिबद्धता कार्यान्वयन गर्नुपर्छ, यदि राजनीतिक इमानदारी देखाउने हो भने । तर यहाँ जनतालाई झुक्याउनकै लागि मात्र घोषणापत्र सार्वजनिक गर्ने काम भएको छ । घोषणापत्रअनुसार त्यसको कार्यान्वयन गर्ने आधार पनि तय गर्न सक्नुपर्छ । ठूला दलले सार्वजनिक गरेका घोषणापत्र अहिलेको साधनस्रोतबाट आधा पनि कार्यान्वयन हुने हैसियत राख्दैनन् । तर जनसमक्ष आकाशको तारा खसाल्ने नारा दिइरहेका हुन्छन् । कसरी र किन पत्याउने ? भूगोलको हिसाबले सबैभन्दा सुगम मानिन्छ २ नम्बर प्रदेश, तर त्यहाँका जनताको स्वास्थ्य र शिक्षाको स्थिति सबैभन्दा नाजुक छ । विकासको चरण कर्णालीमा भन्दा पछाडि छ । घोषणापत्रलाई दाँजेर हेर्ने हो भने दुई नम्बर प्रदेशको विकासको चरणसँग कुनै दलका घोषणापत्रले मेल खाँदैन । निर्वाचनको ठेक्का लिएर बसेको निर्वाचन आयोगले बोल्न जानेको छ, तर गर्न केही सक्दैन । निर्वाचनमा आचारसंहिता उल्लंघनका घटनामा केही गर्न सक्ने हैसियत राख्दैन । वजनदार व्यक्तिका उल्लंघनका घटनामा आयोग मौन बस्छ । कमजोर व्यक्ति मात्र उसको निशानामा पर्छन् । विधिविधान एकातिर र कामकारबाही अर्कोतिर भइरहेको छ । आयोग ठूला दल र व्यक्तिको प्रभावमा पर्दा निर्वाचन फितलो बन्दै गएको छ । त्यसको वैधानिकतामा प्रश्न उठ्न थाल्यो भने भोलि आयोगको काम सरकारले गर्नुपर्ने अवस्था आउन सक्छ । निर्वाचन पद्धतिका बारेमा पनि धेरै प्रश्न उठेका छन् । स्थानीय तह निर्वाचनमा २० अर्ब रुपैयाँ खर्च गरियो । आसन्न निर्वाचनमा पनि त्यति नै खर्च हुने अनुमान गरिएको छ । निर्वाचन पद्धति कति महँगो भयो भन्ने यसले पुष्टि गर्छ । उता दलका उम्मेदवारको खर्च विवरण हेर्ने हो भने तोकिएको भन्दा चारपाँच गुना बढी खर्च नगरी कुनै पनि उम्मेदवारले निर्वाचनमा विजयी हुने अवस्था छैन । चेतनशील मतदाता भएको ठाउँमा पनि पैसाको खेलो गर्ने प्रचलनले निर्वाचनलाई झनै फितलो बनाइदिएको छ । लोकतान्त्रिक व्यवस्थामा निर्वाचनलाई सकारात्मक मानिन्छ, तर प्रतिनिधि सही आउन सकेनन् भने त्यसले पार्ने प्रभावको आकलन गर्न सकिन्न । झन् अहिले उठेका उम्मेदवारको नाम हेर्दा टीठ लागेर आउँछ । जो पनि उम्मेदवार, पैसा भएपछि पुग्यो । यही अवस्था कायम रहने हो भने अब पाँच वर्षपछि हुने निर्वाचनपछिको संसद्मा राजनीतिक पृष्ठभूमि भएका व्यक्तिको पूर्णतः अभाव हुनेछ । व्यापारी, गुन्डाको नाइके, आपराधिक पृष्ठभूमिको व्यक्ति, कमल थापाजस्ता नेता नै लोकतन्त्रमा विश्वास राख्ने पार्टीको कोटामा विजयी बनेर आउने भएपछि भावी संसद्बाट के अपेक्षा गर्ने ? कमल थापा ठूलै मान्छे हुन्, तर उनको मुसा प्रवृत्तिका कारण उनको नाम लिनुपर्ने अवस्था आएको हो । हिजो पञ्चायत, बहुदल हुँदै आज गणतन्त्रमा पनि उनैको हालिमुहाली चलिरहेपछि व्यवस्था परिवर्तनको आभास कसरी दिलाउने जनतालाई ? राजनीतिमा गतिशीलता हराउँदै गएको हाम्रा गतिविधिबाटै पुष्टि हुन्छ । व्यापारी, गुन्डाको नाइके, आपराधिक पृष्ठभूमिको व्यक्ति, कमल थापाजस्ता नेता नै लोकतन्त्रमा विश्वास राख्ने पार्टीको कोटामा विजयी बनेर आउने भएपछि भावी संसद्बाट के अपेक्षा गर्ने ? पञ्चायतका तीस र पछिल्ला २८ वर्ष जोड्दा तीन पुस्ता आइसक्यो तर खोइ राजनीतिमा नयाँ पुस्ताको नेतृत्व स्थापित भएको ? फेरि प्रधानमन्त्री हुने देउवा, ओली, प्रचण्ड, खनाल, नेपालमध्ये एकजना हो । खालि रोटेसनमै चलाइरहनुपर्ने ? असफल नेतृत्वलाई त्यही म्युजिकल चियरमा पुर्याउन मात्र निर्वाचन गर्नुको के अर्थ ? संविधान कार्यान्वयनका नाममा प्रतिनिधिसभा र प्रदेशसभाका लागि निर्वाचन भइरहेको छ । तर प्रदेशका सांसद र भोलि हुने मन्त्रीको काम कर्तव्य र अधिकार के हुने भन्नेबारेमा अझै अस्पष्टता छ, नियम, कानुन, प्रशासनिक व्यवस्था, प्रहरीको संरचना कस्तो हुने भन्ने अझै टुंगो लागेको छैन । अहिले देशमा ६४ जनाको मन्त्रिपरिषद् छ । सबैको काम गर्ने थलोसमेत छैन । धेरै मन्त्री बेकामे छन् । माओवादीका मन्त्री त सबै विनाविभागीय बनेका छन् । भोलि प्रान्तको पनि त्योभन्दा दयनीय हुने अवस्था छ । प्रदेशको राजधानी कहाँ हुने भन्ने टुंगो अझै लागिसकेको छैन । नियमकानुन नै नबनाई कसरी चल्छ प्रान्तीय सरकार ? गोरेटो नखनी गाडी गुडाउने धृष्टता गर्दा कहाँ पुगिएला ? निर्वाचनअघि नै व्यवस्थापन गर्नुपर्ने विषयलाई पछि भनेर धकेलिँदा त्यसले पर्ने प्रभावको नेतृत्वले आकलन गर्नै सकेको छैन । सात प्रदेशको राजधानी, प्रदेश प्रमुख, मुख्यमन्त्री, मन्त्री र सांसदको बस्ने ठाउँको व्यवस्था भएको छैन । संघीयतालाई जोक ठानिएको हो ? कि यो आफैं स्वतः कार्यान्वयन हुन्छ ? त्यसैले यही नीति र नेतृत्व कायम रहने हो भने देशमा अस्थिरताबाहेक केही हात लाग्ने छैन । किनकि अहिलेको नेतृत्व जनताप्रति उत्तरदायी र जवाफदेही बनेको उदाहरण छैन । अब हुने निर्वाचनमा पनि तिनै अनुहार जबर्जस्ती विजयी बनेर आउने भएपछि के अपेक्षा गर्ने ? जनतालाई ढाँटेर मात्र हामी गन्तव्यमा पुग्न सक्दैनौं । समयसापेक्ष नेतृत्वको विकासक्रम सुरु नभएसम्म हामीले चाहेको लोकतन्त्र, संघीयता र गणतन्त्र कार्यान्वयन हुनेमा शंका छ । विप्लवले किन आज निर्वाचन बिथोल्न खोज्दैछन् ? हामीले गम्भीर भएर यसको समाधान खोज्नुपर्छ समयमै, भोलि भनेर बस्यौं भने पछुताउनुको विकल्प हुनेछैन । कुराकानीमा आधारित"
चीनको नेतृत्वमा नयाँ विश्व संरचना ?,"एक्काइसौं शताब्दीमा अहिलेसम्म दुइटा समानान्तार भूराजनीतिक संकथन (न्यारेटिभ) प्रभावशाली भएका छन् शीतयुद्धको अन्त्यपछि संयुक्त राज्य अमेरिकाको घट्दो प्रभाव र आर्थिक, राजनीतिक र सैनिक शक्तिका रूपमा चीनको उदय । अबको चीनको रणनीतिक दृष्टिकोण सम्भवतः राष्ट्रपति सी व्यक्तिगत दृष्टिकोणसँग मिल्नेछ । सीले आफूलाई माओत्से तुङपछि सबैभन्दा शक्तिशाली नेताको रूपमा स्थापित गरेका छन् । अक्टोबर १८ मा चिनियाँ कम्युनिस्ट पार्टी (सीपीसी) को उन्नाईसौं राष्ट्रिय कांग्रेसलाई गरेको लामो सम्बोधनमा उनले चीनको राष्ट्रिय शक्ति, आत्मविश्वास र विश्वव्यापी प्रभावबारेमा बोले । चीन विश्व भूराजनीतिमा अमेरिकाको हाराहारी हुनुपर्ने दृष्टिकोण सीले लिएका छन् । कूटनीतिक रूपमा बढी दृढ र आत्मविश्वासी हुने र अन्तर्राष्ट्रिय विश्व राजनीतिक संरचनाका नियमहरू बनाउन र लागू गर्न उनले ठूलो भूमिका खोजेका छन् । चीनको विदेश नीतिमा बढ्दो सक्रियतासँग अब कसरी सामञ्जस्य कायम गर्ने भन्ने तयारी विश्वले गर्नुपर्छ । चीनको सक्रियता कसरी अभिव्यक्त होला र त्यसका परिणाम कस्तो होला भन्ने सन्दर्भमा प्रोजेक्ट सिन्डिकेटमा आएका विभिन्न टिप्पणीहरूले महत्वपूर्ण जानकारी दिन्छन् । थुसिडाइड्स ट्र्याप अस्ट्रेलियाका पूर्व प्रधानमन्त्री केभिन रडले भने झैं अमेरिकाजत्तिकै प्रभावशाली बन्ने चीनको लक्ष्यलाई पश्चिमा राष्ट्रको आत्मकेन्द्रित र जे छ त्यसैमा सन्तुष्ट हुने प्रवृत्तिले सजिलो बनाइदिनेछ । तर विश्व राजनीतिक शक्ति सन्तुलन चीनको पक्षमा सर्दै जाँदा चीन स्वयं पनि नयाँ र बढ्दो खतराप्रति सजग हुनुपर्छ । उदाहरणका लागि हार्वड युनिभर्सिटीका ग्राहम अलाइसन र सहलेखक अरियाना हफिङटनले चीन र अमेरिका थुसिडाइडस् ट्र्यापको सिकार बन्न सक्ने सम्भावना व्यक्त गरेका छन् । थुसिडाइड्स करिब २६०० वर्षअगाडिका ग्रीसका इतिहासकार हुन् । उनले एथेन्सको उदय र बढ्दो प्रभावले स्थापित शक्ति स्पार्टामा एक किसिमको भय पैदा गरिदिएको र त्यसले गर्दा पेलोपोनेसियाको युद्ध अवश्यम्भावी बनेको लेखेका छन् । यसरी उदयीमान राष्ट्र र पहिला दबदबा कायम राखेको राष्ट्रबीच हुने युद्धलाई थुसिडाइड्स् ट्र्यापको अवधारणाले व्याख्या गरिन्छ । एथेन्स र स्पार्टाबीच पेलोपोनेसियन युद्ध गराउने जस्तो परिस्थिति अहिले पनि विद्यमान रहेको अलाइसन र हफिङटनको धारणा छ । उनीहरूले लेखेका छन् गत पाँच सय वर्षको इतिहासमा उदाउँदो शक्तिले स्थापित शक्तिलाई चुनौती दिएका १६ वटा ऐतिहासिक घटनामध्ये १२ वटा युद्धमा टुंगिएका छन् । एसिया प्रशान्त क्षेत्र अहिले विश्वको अर्थतन्त्रको मुटु बनेको छ । त्यसैले चीन र अमेरिका दुवैले त्यहाँ रणनीतिक प्रभाव बढाउन कोसिस गर्नेछन्। शक्ति राजनीतिको यो खेलले युद्ध नै गराउला त ? चीनको आक्रामक बन्दै गएका केही उदाहरण छन् । चीनले दक्षिण चिनियाँ सागरमा कृत्रिम टापुहरू बनाएको छ र सेना र हातहतियार तैनाथ गरेको छ । हिन्द महासागर, अरब सागर र एडेनको खाडीमा जलसेनाको तैनाथी फैलाएको छ र अफ्रिकाको जीबुटीमा जलसेनाको आधार कायम गरेको छ । अहिले अफ्रिकामा संयुक्त राष्ट्रसंघअन्तर्गत शान्तिसेना राख्ने सुरक्षा परिषद्का स्थायी सदस्य राष्ट्रहरूमा चीनको योगदान सबैभन्दा बढी छ । भौगोलिक रूपमा टाढा भएका क्षेत्रहरूमा आर्थिक रुचि हासिल गर्न शक्ति सम्प्रेषण गर्ने चिनियाँ इच्छा होला, तर त्यसो गर्न सक्ने क्षमता भने चीनसँग नहोला । अमेरिकालाई चुनौती दिनकै लागि चिनियाँहरूले एउटा सीमा ननाघ्लान् । लन्डन स्कुल अफ इकोनोमिक्सका केयु जिनका अनुसार चिनियाँहरू प्हिलाको स्थापित शक्तिलाई उदयीमान शक्तिले चुनौती दिएर जितेपछि पनि थुसिडाइड्स् ट्र्यापले दुवै शक्तिलाई सताइरहने चिनियाँहरूलाई राम्र्रैसँग थाहा छ । अहिलेको नियम र मान्यतामा आधारित अन्तर्राष्ट्रिय संरचनाको फाइदा लिने मुख्य राष्ट्रहरूमा चीन पनि पर्छ र यो चिनियाँहरूलाई थाहा छ । जनवरीमा वल्र्ड इकोनोमिक फोरम (विश्व आर्थिक मञ्च) को वार्षिक बैठकमा सीले अहिलेको विश्व व्यापार प्रणालीको प्रतिरक्षा गरे, अमेरिकाको संरक्षणवादी नीतिको सांकेतिक विरोध गर्दै । चिनियाँ कम्युनिस्ट पार्टीको कांग्रेसमा उनले भनेका छन्, कुनै पनि मुलुक आफ्नै टापुमा फर्किन अब सम्भव छैन, हामी साझा पृथ्वीमा बस्छौं र हाम्रा गन्तव्य पनि साझा छन् । यसर्थ चीन अहिलेको अन्तर्राष्ट्रिय संरचना बदल्न चाहने शक्तिको रूपमा नआउला भन्ने विश्वास गर्न सकिन्छ । पश्चिमाहरू के सोच्न रुचाउँछन् भने बढ्दो क्षेत्रीय र विश्वव्यापी आर्थिक सहकार्यका कारण चीन द्वन्द्वमा जान नरुचाउला । चीन क्षेत्रीय रूपमा महाशक्ति भएको यसको ऐतिहासिक हैसियत पुनस्र्थापित गर्न चाहन्छ, तर सैनिक सन्तुलनका आधारमा मात्रै होइन । तर अमेरिकाका पूर्व सहायकमन्त्री जेम्स स्टाइनबर्ग र ब्रुकिङ्स इन्स्टिट्युसनका माइकल ओ हान्लन भने अहिलेको विद्यमान अन्तर्राष्ट्रिय संरचना खल्बल्याउन नहुनेमा दृढ छन् । यसका लागि अमेरिकाले स्पष्ट र दृढ प्रतिबद्धता देखाउनुपर्ने उनीहरू ठान्छन् ताकि चीन यो विद्यमान संरचनाको विकल्प खोज्न हच्कियोस् । स्टिनवर्ग र ओ हान्लनले यसका लागि अमेरिका र उसका साझेदारहरूले व्यापक रणनीतिहरू बनाउनुपर्ने र परेको खण्डमा द्वन्द्व नबढ्ने तर चीनले मूल्य चुकाउनुपर्ने परिस्थिति निर्माण गर्नुपर्ने बताउँछन् । यसका लागि अमेरिकाले धेरै समयदेखि अँगाल्दै आएको सहकार्य गर्दै सन्तुलन पनि गर्ने रणनीतिको थोरै पुनर्मूल्यांकन गर्नुपर्छ । यसरी चीनलाई शान्तिपूर्वक उदय हुने अवसर दिनुपर्ने तर सहकार्यबाट नसकिएको खण्डमा चीनलाई तह लगाउन अमेरिकासँग बलियो र मजबुत सैनिक क्षमता हुनुपर्ने उनीहरू ठान्छन् । चीनकेन्द्रित विश्व ? अझै पनि केही समय अमेरिका नै एसियामा महाशक्तिका रूपमा रहिरहनेछ, तर उसले सैनिक, आर्थिक र अन्तर्राष्ट्रिय नियमहरूमा उसको नेतृत्व सदाका लागि कायम गर्न सक्ने छैन । राष्ट्रपति डोनाल्ड ट्रम्पको राष्ट्रपति कालले दोस्रो विश्वयुद्धपछिको अमेरिकी नेतृत्वको अन्तर्राष्ट्रिय संरचनामा प्रश्न उठाइदिएको छ । भूतपूर्व दक्षिण कोरियाली विदेशमन्त्री युन योङक्वानका अनुसार ट्रम्पले राष्ट्रपतिको उम्मेदवारीको घोषणा गर्नुअगावै सन् २००८ को आर्थिक मन्दी र विदेशी भूमिमा लडिएका दुइटा महँगा युद्धहरूका कारण अमेरिका अन्तर्राष्ट्रिय समुदायको नेतृत्व गरिराख्ने क्षमता राख्दैन भन्नेमा चिनियाँ नेतृत्व विश्वस्त थियो । अमेरिकी नेतृत्वको अन्तर्राष्ट्रिय संरचनामा अमेरिका कमजोर हुँदै जाँदा विश्व राजनीतिक रंगमञ्चमा सीले ठूलो भूमिका खोज्दैछन् । यसले केही ज्वलन्त प्रश्नहरू जन्माइदिन्छ । उन्नाइसौं र बीसौं शताब्दीमा विश्वको नेतृत्व गरेका युरोपियन शक्तिराष्ट्रजस्तो चीनसँग ठूला शक्तिहरू भएको प्रणालीको नेतृत्व गरेको ऐतिहासिक, दार्शनिक र साहित्यिक परम्परा छैन । बरू इतिहासमा छेउछाउका साना र कमजोर राज्यहरूसँग नजराना लिने गरेको ऐतिहासिक अनुभव छ । त्यसैले चीनलाई मिडल किङडम भनियो । सोभियत संघ सफलताको सबैभन्दा माथिल्लो उचाइमा पुग्दा पनि एक आयामिक सैनिक महाशक्ति थियो, तर चीन विश्वस्तरमै प्रतिस्पर्धी अर्थतन्त्र भएको बहुआयामिक शक्तिका रूपमा उदाउँदै गरेको छ। चीन र सोभियत संघबीच अर्को फरक के हो भने चीनले अधिनायकवादी शासन प्रणाली अन्यत्र निर्यात गर्न कम रुचि देखाएको छ । अहिलेसम्मको सीको भनाइ पनि यस्तै देखिन्छ । चीनको मुख्य ध्यान राजनीतिक स्थिरता र आर्थिक वृद्धिमा छ र त्यसका लागि विदेशी भूमिमा स्रोत र बजार हासिल गर्न उसले ध्यान केन्द्रित गरेको छ । कोलम्बिया युनिभर्सिटीका स्याङजिन वेईका अनुसार अमेरिका र अरू राष्ट्रहरूले खुला व्यापारलाई विभिन्न निहुँमा अवरोध गरिरहँदा र सिमानामा पर्खाल लगाउन खोज्दै आत्मकेन्द्रित बनिरहँदा बेल्ट एन्ड रोड इनिसिएटिभ (बीआरआई) विश्वको आवश्यकता बन्न पुगेको छ । अस्ट्रेलियाका पूर्व विदेशमन्त्री ग्यारेथ इभान्स भन्छन्, अस्ट्रेलिया र एसियाका अमेरिकाका साझेदारहरूले अब निरन्तर अमेरिकी नेतृत्व पाइरहने अवस्था नरहन सक्छ र त्यसैले चीनको महाशक्ति बन्ने चाहनाको वैधता स्विकार्दै उक्त राष्ट्रसँग द्वन्द्व नहुने तरिकाले सहकार्य गर्नु उचित हुन्छ । समुद्रमा समस्या तर इभान्स चीनले सीमा नाघ्दै गएमा उसको प्रतिरोध गर्नुपर्ने बताउँछन् । दक्षिण चिनियाँ सागर (साउथ चाइना सी) मा चीनले हेगको पर्मानेन्ट कोर्ट अफ अर्वाइट्रेसनको जुलाई २०१६ को आदेशलाई अटेर गरेको छ । सो आदेशमा त्यहाँको भूमिमा चीनको दाबीलाई अस्वीकार गरिएको थियो । नयाँदिल्लीको सेन्टर फर पोलिसी रिसर्चका ब्रह्मा चेलानीले गएको गृष्मऋतुमा विवादास्पद स्पार्टली टापुहरूमा अवस्थित भियतनामका सैनिक पोस्टहरूमा चीनले सैनिक हस्तक्षेप गर्ने धम्की दिएको बताएका छन् । चेलानीका अनुसार चीनले आफ्नो मात्रै भनेर दाबी गरेको क्षेत्रबाट भियतनामलाई ग्याँस निकाल्न नदिन त्यस्तो धम्की दिएको थियो । सामुिद्रक क्षेत्रमा अरूलाई उत्तेजित पार्ने चीनको गतिविधि अरू मुलुकलाई धेरैजसो अपमानबोध हुने गरी पछाडि फर्कन बाध्य पार्ने तहसम्म भने पुग्दैन । तर यसले अमेरिकी गठबन्धनमा रहेका राष्ट्रहरू र रणनीतिक साझेदारहरूलाई सहयोग गर्ने अमेरिकी इच्छा र क्षमताको भने परीक्षण गर्छ । आफ्ना गतिविधिलाई खुला युद्धको तहसम्म नलगेर चीनले अमेरिका र उसका साझेदारहरूलाई रणनीतिक रूपमा थकाउन खोजेको हुन सक्छ । यस्तो रणनीतिले चीनलाई फाइदा नै पुगेको छ । सन् २०१७ मै फिलिपिन्सले चीनसँग ठूलै व्यापार र लगानी सम्झौता गर्यो, मलेसियाले चिनियाँ युद्धपोतहरू किन्यो र भियतनामले चीनसँगको कूटनीतिक र सैनिक सम्बन्ध बलियो बनाउने कदम चाल्यो । समुद्रमा अरूलाई थकाउने चीनको क्रियाकलापले फाइदा मात्रै भने गरेको छैन । सिंगापुरको आईएसईएएस युसोफ इसाक इन्स्टिच्युटका ले होङ हिएपका अनुसार दक्षिण चिनियाँ समुद्रमा चीनका गतिविधिका कारण भियतनाम र जापान रणनीतिक साझेदारीलाई अझै उचाइ दिन लागिपरेका छन् । हिएपका अनुसार जापान भियतनामलाई दक्षिण चिनियाँ सागरमा सुरक्षा निरीक्षण गर्न डुंगाहरू दिन राजी भएको छ । भियतनामलाई दुइटा अत्याधुनिक राडार प्रविधिमा आधारित भूउपग्रह (सेटेलाइट) बेच्न पनि जापान तयार भएको छ । यसका अलावा पनडुब्बी प्रतिरोधी र समुद्रमा निरीक्षण गर्ने जहाज बेच्न पनि जापान तयार भएको छ । चीनबाट संशकित भएको भियतनाम मात्र एक्लो राष्ट्र होइन । बैंककको चुलालंकर्न युनिभर्सिटीका ठिटिनान पोङ्सुधिरकका अनुसार चीनको छिटोछिटो भएको नाटकीय उदय क्षेत्रीय स्थिरताको लागि सबैभन्दा ठूलो चुनौती हो । चीनको उदयले एसियामा हतियारको होडबाजी बढाएको छ । उनका अनुसार गत वर्ष यो क्षेत्रमा विश्वमा हातहतियारका लागि भएको खर्चमध्ये आधा खर्च यही क्षेत्रमा भयो, जुन मध्यपूर्वमा भन्दा दोब्बर र युरोपमा भन्दा चार गुणा बढी हो । अमेरिकी गठबन्धनका मुलुकहरूले आफ्नो सुरक्षाको जिम्मेवारी क्रमशः आफैंले लिनुपर्ने राष्ट्रपति ट्रम्पको विगतका भनाइहरूले परिस्थिति राम्रो बनाइरहेका छैनन् । तर पोङ्सुधिरकका अनुसार वास्तविक समस्या भने सीमा विवादहरूलाई बढ्न नदिने, व्यवस्थापन गर्ने र समाधान गर्ने क्षेत्रीय अवधारणा नहुनु हो । तर चीनको सहभागिताविना त्यस्ता अवधारणा सफल हुन सक्तैनन् । पोङ्सुधिरकका अनुसार त्यसका लागि अरू पक्षहरू अलिक पछाडि हटेर चीनलाई आफैंमाथि आक्रामक हुने स्पेस (हैसियत) दिनुपर्छ । चीनले आफूले विगतमा गरेका गतिविधिमा गल्ती नै महसुस गरे पनि उसले ओगटेका टापुहरू छोड्ला भन्ने आशा गर्न सकिँदैन किनकि ती रणनीतिक रूपमा महत्वपूर्ण ठाउँमा टेकेर उसले अरू नै कुरामा दृष्टि लगाइरहेको छ । तर चीनको साख जोगिने (फेस सेभिङ हुने) अरू विकल्प निकाल्न भने सकिन्छ । चिनियाँ नेतृत्वलाई अरू थप टापूहरू दाबी गर्नबाट रोक्न र दक्षिणपूर्वी एसियाली राष्ट्रहरूको संगठन (आसियान) का सदस्य राष्ट्रहरूसँग वार्ताका माध्यमबाट उचित व्यवहार गर्न प्रोत्साहित भने गर्न सकिन्छ । तर आक्रामक नीति लिनुपर्छ भन्ने हार्डलाइनरहरू बेइजिङमा हावी भए भने र चीनको आक्रामक व्यवहार रोकिएन भने समुद्रमा स्वतन्त्रतापूर्वक आवतजावत गर्ने कार्यलाई सजिलो बनाउन अरू राष्ट्रहरूले चीनलाई बाध्य पार्न सक्छन् । उनीहरूले चीनले विवादास्पद रूपमा नियन्त्रणमा राखेका क्षेत्रको १२ नटिकल माइलसम्म हस्तक्षेप गर्न सक्छन् । हावर्ड युनिभर्सिटीका जोसेफ एस नाईले स्मरण गराएका छन् अमेरिकाले सन् २०१३ मा चीनले एकतर्फी रूपमा उसको वायु सुरक्षा क्षेत्र भनेर तोकेको क्षेत्रमा दुइटा बी ५२ बमवर्षकहरू उडाएको थियो । तर दुर्भाग्य, यस्ता गतिविधिले सैनिक द्वन्द्व हुने सम्भावना बढ्छन् । विवादका सबै पक्षलाई फिलिपिन्सका भूतपूर्व राष्ट्रपति फिडेल भी रामोसको भनाइ मननयोग्य होला । उनले सन् २०१६ मा भनेका थिए एसियामा तनावका विषयहरू केही टापु र चट्टानमाथिका दाबीका विषय मात्रै होइनन्, यी युद्ध र शान्तिका विषय हुन् । बेइजिङको दृष्टिकोण पश्चिमाहरू के सोच्न रुचाउँछन् भने बढ्दो क्षेत्रीय र विश्वव्यापी आर्थिक सहकार्यका कारण चीन द्वन्द्वमा जान नरुचाउला । चीन क्षेत्रीय रूपमा महाशक्ति भएको यसको ऐतिहासिक हैसियत पुनस्र्थापित गर्न चाहन्छ, तर सैनिक सन्तुलनका आधारमा मात्रै होइन । चीनका नेताहरू अमेरिका एसियामा ठूलो मूल्य चुकाउनुपर्ने द्वन्द्वमा फस्नुभन्दा पछि फर्किन उद्यत् होला भन्ने उनीहरूको विश्वासका परीक्षण गर्न पछि नपर्लान् । तर परिस्थितिलाई बेइजिङको नजरबाट हेर्नु पनि उत्तिकै महत्वपूर्ण छ । बेइजिङको चारहर इन्स्टिच्युटका मिङहाओ झाओ भन्छन्, चीनका सामुद्रिक सीमा केही हदसम्म अमेरिकी गठबन्धनमा रहेका जापान र फिलिपिन्सले घेरिएका छन् । त्यस्तै ताइवानको पनि अमेरिकासँग सुरक्षा सम्बन्ध छन् । त्यहीमाथि अमेरिकाको सन्तुलनमा राख्ने रणनीति (कन्टेन्टमेन्ट स्ट्राटेजी) का बारेमा चिनियाँ नेताहरू अनभिज्ञ छैनन् । समयक्रममा हिन्दप्रशान्त क्षेत्रमा अमेरिकाको सुरक्षा सञ्जाल नै बनिसकेको छ । झाओका अनुसार अहिले जापान सुरक्षा मामलामा आत्मनिर्भर हुँदै गइरहेको छ । दक्षिण कोरियामा अमेरिकाको क्षेप्यास्त्र प्रतिरक्षा प्रणाली स्थापित छ भने भारत र भियतनाम अमेरिकाको नजिक हुँदै गइरहेका छन् । चीनले नेतृत्व गरेको एसिया इन्फ्रास्ट्रक्चर इन्भेस्टमेन्ट बैंक (एसिया पूर्वाधार लगानी बैंक) मा अमेरिकाले उसका गठबन्धनका राष्ट्रहरूलाई सामेल हुन नदिन गरेको असफल प्रयासलाई चीनले नजरअन्दाज गरेको छैन । यस्तो परिस्थितिमा झाओका अनुसार उत्पन्न हुन सक्ने सबैभन्दा खराब परिस्थितिका लागि आफूलाई तयार राख्नुबाहेक चीनसँग अर्को विकल्प छैन । पूर्वी र दक्षिण चिनियाँ सागरमा सक्रियता र इन्डोनेसियामा र अस्ट्रेलियावरिपरि चीनको झन्डा प्रदर्शनले उसकै क्षेत्रमा पश्चिमाको सन्तुलन रणनीतिलाई चीनले चुनौती दिन खोजेको रूपमा बुझ्न सकिन्छ । दि इकोनोमिस्टका पूर्व सम्पादक बिल एमोटका अनुसार चीन उसको सैनिक शक्ति सम्प्रेषण गर्न चाहन्छ र अमेरिकाले जस्तै आफ्नो ठानेको रणनीतिक क्षेत्रको सुरक्षा गर्न चाहन्छ । तर चीनको यस्तो गतिविधिले अमेरिकालाई रणनीतिक दुविधामा पारिदिन्छ । उदयीमान चीनले उसको क्षेत्रमा अमेरिकाको हस्तक्षेपकारी सैनिक उपस्थिति सधैंका लागि सहन सक्तैन । तर चिनियाँ रुचिहरूलाई समेट्न कोसिस गर्दा अमेरिकी गठबन्धनका राष्ट्रहरू भडकिन सक्छन् र उनीहरूको सुरक्षा जिम्मा लिइदिने राष्ट्रका रूपमा अमेरिकाप्रतिको विश्वास घट्न सक्छ । एसियामा ठूलो राजनीतिक खेल चीनको उदय हुँदाहुँदै पनि अमेरिकाको आत्मसन्तुष्टि र समझदारीले जापान र दक्षिण कोरियामा जति डर कतै पनि पैदा गरेको छैन । यस्तो डरका कारण एसियामा हतियारको होडबाजी मच्चिन सक्ने जापानका पूर्व रक्षामन्त्री एवं हालका टोकियोका गभर्नर युरिको कोइके ठान्छिन् । उग्र राष्ट्रवादको नारा लिएर ट्रम्पको उदय हुनुअघि नै चिनियाँ धम्कीहरूका कारण जापानका प्रधानमन्त्री सिन्जो आबेलाई जापानको संविधानमा राखिएका शान्तिपूर्ण धाराहरू संशोधन गर्ने बहाना दिएका थिए । दोस्रो विश्वयुद्धपछि जापानको संविधानमा राखिएका त्यस्ता संवैधानिक प्रावधानले उक्त मुलुकलाई अहिलेसम्म आणविक हतियार बनाउन रोकिराखेका छन् । चीनले भारतलाई पनि उत्तेजित बनाउने कोसिस गरिरहेको छ । यो गृष्मऋतुमा भारत र चीन हिमालयमा रहेको उनीहरूको सीमा क्षेत्र (डोक्लाम) मा लामो समय विवादमा रहे । चेलानी भन्छन्, दक्षिण चिनियाँ सागरमा माछा मार्नेहरूलाई झैं हिमालय क्षेत्रमा पनि किसान र जनावर चराउनेहरूलाई चिनियाँ सेनाले त्यसरी नै लखेट्छन्, सीमा अतिक्रमण गरेको निहुँमा । २८ अगस्त २०१७ मा हिमालय क्षेत्रको सीमा द्वन्द्वमा कूटनीतिक सहमति खोज्ने घोषणा चीन र भारतले गरे । तर यो शान्ति कति समय टिक्ने हो अनुमान लगाउन गाह्रो छ । गएको एक दशकमा उदयीमान चीनलाई समेट्न अमेरिकाले जति तत्परता देखाएको छ, उदयीमान भारतलाई समेट्न चीनले त्यति पनि तत्परता देखाएको छैन । शशी थरूर भन्छन्, चीनको प्रवृत्ति चिन्ता गर्नुपर्ने खालको छ । भारतका प्रधानमन्त्री नरेन्द्र मोदीले सम्बन्ध सुधार गर्न खोज्दा चीनका नेताहरूले अपमान गर्ने गरेको थरूरको कथन छ । उदाहरणको लागि २०१४ मा मोदीले उनको जन्मदिनमा चीनका राष्ट्रपति सीलाई उनकै गृहनगर अहमदावादमा स्वागत गरे । त्यसकोे केही समय नबित्दै चिनियाँ सेना लद्दाख क्षेत्रमा विवादित सीमा नाघेर भारतले दाबी गरेको क्षेत्रमा आई त्रिपाल टाँगेर बसे । भारतको न्युक्लियर सप्लायर्र्स ग्रुपको सदस्य बन्ने चाहनालाई पनि चीनले भिटो लगाएर असफल बनाइदिएको छ । चीनले पाकिस्तानशासित कास्मिरमा चीनपाकिस्तान आर्थिक करिडोर (सीपीईसी) निर्माण गरेको छ, चीन आफैंले विवादित मानेको भूमिमा । यही वर्ष अप्रिलमा दलाई लामाले भारतको अरूणाचल प्रदेशमा रहेको एउटा गुम्बा भ्रमण गर्न जाँदा चीनले भारतलाई शृंखलावद्ध रूपमा धम्कीपूर्ण चेतावनीहरू दियो । नेतृत्व गर्ने कि नगर्ने ? यो वर्षको अमेरिका र उत्तर कोरियाबीचको विवाद चीनको लागि बढी जिम्मेवारी र नेतृत्व देखाउने विषय बन्न सक्थ्यो । हिएपले भनेझैं सी र ट्रम्पबीचको अप्रिलको व्यक्तिगत भेटघाटमा ट्रम्पले चीनमाथि व्यापारसम्बन्धी कदम चाल्ने चेतावनी दिएका थिए । त्यस्तो चेतावनीभित्र ट्रम्पको उद्देश्य चीनले उत्तर कोरियालाई आणविक कार्यक्रम नियन्त्रण गर्न बाध्य पारोस् भन्ने थियो, तर ट्रम्प प्रशासनले चीनको उत्तर कोरियामाथिको प्रभाव नबुझेको देखिन्छ । वास्तवमा उत्तर कोरियाको किम जोङ उनको सत्ताले चीनको विरोध हुँदाहुँदै पनि आणविक कार्यक्रम जारी राखेको छ । उत्तर कोरियाको यस्तो रबैयालाई हतोत्साहित गर्न चीनले उत्तर कोरियाबाट कोइला आयात बन्द गरेको थियो । कोइला उत्तर कोरियाको आम्दानीको मुख्य स्रोत हो । त्यहीमाथि चिनियाँ नेतृत्वले उनीहरूको किमप्रतिको नकारात्मक भावनाकै कारण चीनका ठूला भूरणनीतिक लक्ष्यहरूमा नकारात्मक असर नपरून् भन्ने चाहन्छन् । कोरिया युनिभर्सिटीका ली जोङह्वाका अनुसार चीनले उत्तर कोरियामा केही कदम चालिहाल्न पनि ऊ कोरियाली प्रायद्वीपमा उसको बफ्फर हराउँदैन भन्ने कुरामा आश्वस्त हुन चाहन्छ । यस्तो सुनिश्चितता नभएसम्म अमेरका, युरोप, जापान र दक्षिण कोरिया सबैसँग सम्बन्ध बिग्रने भए पनि चीन असहयोगी नै रहन सक्छ । यी राष्ट्रहरू चीनका लागि नियन्त्रण गर्न नसकिने र गरिब उत्तर कोरियाभन्दा महत्वपूर्णचाहिँ छन् । पूर्व स्विडिस प्रधानमन्त्री कार्ल बिल्ट भन्छन्, कोरियाली समस्या समाधानका लागि सबै पक्ष फराकिलो कूटनीतिक मार्गका लागि तयार हुनुपर्छ । सन् १९५० देखि १९५३ सम्म भएको कोरियाली युद्धको औपचारिक अन्त्य गर्ने शान्ति सम्झौता अहिलेसम्म भएकै छैन र कोरियाली समस्याको जरो यही हो । यसमा फेरि गहन वार्ता हुने हो भने आणविक हतियारको विस्तार र क्षेत्रीय अस्थिरताका बारेमा पनि छलफल हुन सक्छन् । चीन अहिलेसम्म शान्तिपूर्ण वार्ताहरूका लागि प्रतिबद्ध भएकाले यो मार्गबाट थोरै मूल्यमा धेरै उपलब्धि हुन सक्छ । एमोटका अनुसार उत्तर कोरिया समस्या समाधानका लागि बहुपक्षीय कूटनीतिक वार्ता र अमेरिकाको सैनिक हस्तक्षेपबाहेकको अर्को विकल्प पनि छ । त्यो हो चीन आफैंले सैनिक हस्तक्षेप गर्न सक्छ र किमको शासनलाई सुरक्षा प्रत्याभूति दिन सक्छ वा शान्तिपूर्ण रूपमा शासन प्रणाली परिवर्तन गराउन सक्छ । अहिलेलाई यो सम्भावना कमजोर छ । तर एमोटका अनुसार यो सम्भव मात्र छैन, अमेरिकाकै हाराहारीमा रणनीतिक उपस्थिति देखाउन चीनको लागि यो सबैभन्दा राम्रो अवसर हुन सक्छ । चीनले त्यस्तो आँट गरेमा त्यस क्षेत्रमा अस्थिरता उत्पन्न गर्ने र भविष्यमा ती दुवैलाई सुरक्षा चुनौती उत्पन्न गर्ने स्रोत हट्न सक्छ । नेतृत्व गर्न नसक्दा हुने खतरा चीनले क्षेत्रीय र विश्व नेतृत्व गर्ने कुरा चलिरहँदा उसले थुसिडाइड्स् ट्र्यापको मात्र ख्याल गरेर पुग्दैन । नेतृत्व लिने परिस्थिति आउँदा चीन बलियो होइन, कमजोर देखिन सक्छ । सन् १९३० को दशकमा अमेरिकाले बेलायतलाई विश्वको नेतृत्व गर्ने राष्ट्रका रूपमा विस्थापित त गर्यो, तर विश्वव्यापी रूपमा सार्वजनिक वस्तु वितरण गर्ने क्रियाकलापमा भने बेलायतलाई अमेरिकाले तत्कालै विस्थापित गर्न सकेन । बेलायत नेतृत्वको विश्वमा उक्त मुलुकले वैधानिक रूपमा उपनिवेश कायम गर्ने र विभिन्न भौगोलिक क्षेत्र नियन्त्रण गरेको थियो । त्यहाँका प्राकृतिक स्रोतहरू उसले प्रयोग गर्न सक्थ्यो । यसरी विश्वको ठूलो प्राकृतिक स्रोतमाथि उसको अधिकार कायम भएको थियो, तर अमेरिकी नेतृत्वको विश्व बजारमा पहुँच पुर्याउने प्रणाली स्थापित गरियो । यसले स्रोतहरूमाथि अमेरिकी नियन्त्रण कायम गरिदियो भने विश्वव्यापी रूपमा पुँजी, वस्तु र प्रविधि ओसारपसारलाई सजिलो बनाइदियो । विश्व साम्राज्यको साटो विश्वलाई बजार बनाउँदा अमेरिकालाई विभिन्न क्षेत्रहरूको सुरक्षा जिम्मेवारी उसले लिनुपरेन । अमेरिकाले अरूलाई पनि वस्तु र सेवा वितरणको सबैभन्दा राम्रो प्रणाली यही खुला बजारमुखी अर्थतन्त्र हो भनेर आश्वस्त तुल्यायो । सन् १९४५ पछि अन्तर्राष्ट्रिय संरचनाका नियमहरू अमेरिकाले लेख्यो र त्यसलाई ७० वर्षसम्म लागू पनि गर्यो, उसको सैनिक, आर्थिक शक्तिका आधारमा । अहिले उठेको प्रश्न हो के चीन त्यस्तो बोझ बोक्न तयार छ त ? बीआरआई र अन्य आयोजनाहरूबाट चीनले उसको शक्ति र प्रभाव फैलाइरहेको छ । यस्ता प्रयासले उसलाई कूटनीतिक सम्बन्ध बलियो बनाउन, व्यापार बढाउन र ऊर्जा करिडोरहरू बनाउन मद्दत गरेका छन् । तर अहिलेसम्म क्षेत्रीय र विश्वका सार्वजनिक वस्तु र सेवाहरूलाई चीनको राष्ट्रिय हितको पर्यायवाची बनाउन सकेको छैन । मिङसिन पेईले भने झैं चिनियाँ कम्युनिस्ट पार्टी (सीपीसी) आफैं सर्वसाधारण चिनियाँहरूको जीवनमा असान्दर्भिक भइसकेको छ । पेईका अनुसार यसले नै सीको शक्तिलाई सीमित गरिदिन सक्छ । तर चीन विश्वको नेतृत्व गर्न चाहन्छ भने उसले मुलुकभित्र आर्थिक वृद्धि र स्थिरतालाई निरन्तरता दिँदै अहिलेको नियममा आधारित अन्तर्राष्ट्रिय संरचनालाई पनि कायम राख्न सक्नुपर्छ । उसले विभिन्न मुलुकसँग गठबन्धन बनाउन पनि सक्नुपर्छ, नत्र चीनको उदयले अहिलेको अन्तर्राष्ट्रिय संरचनालाई बिथोल्ने त छ नै, आउने वर्षहरूमा चीनवरिपरिको क्षेत्र र समग्रमा विश्व अनिश्चिततातर्फ धकेलिनेछ । (ठाकुर संयुक्त राष्ट्रसंघका पूर्व उपमहासचिव हुन् । हाल उनी अस्ट्रेलियन नेसनल युनिभर्सिटीमा सेन्टर फर न्युक्लियर ननप्रोलिफेरेसन एन्ड डिसआर्मामेन्टका निर्देशक हुन् । प्रोजेक्ट सिन्डिकेटबाट अनूदित ।) अनुवाद : शिवप्रसाद तिवारी"
चुनावअघि र पछिका चुनौती,"शुक्रबार रोल्पामा माओवादीका चुनावी उम्मेदवार र नुवाकोटमा कांग्रेसका उम्मेदवारलाई लक्षित गरेर बम आक्रमण भएको छ । प्रतिनिधिसभा तथा प्रदेशसभाका उम्मेदवारलाई ताकेर आक्रमण सुरु भएपछि सरकारले यसअघि नै निर्वाचन सुरक्षाको चुनौती नेत्रविक्रम चन्द विप्लव नेतृत्वको नेपाल कम्युनिस्ट पार्टीलाई ठहर गरेको छ । ०५६ को निर्वाचनमा पनि उनै विप्लव यस्तै आक्रमणको निशाना बनाउने अभियानका जिम्मेवार सदस्य थिए । स्थानीय तह निर्वाचनमा पक्राउ गरिएका तीन सय बढी विप्लवका कार्यकर्तालाई प्रहरीले राजनीतिक दबाबमा निसर्त छोडेको घटनाबाट कम्युनिस्ट गठबन्धन र विप्लव समूहबीचको साँठगाँठ सतहमै देखिएको थियो । विगतमा माओवादी नेताहरूले भन्दै आएका थिए सदन, सडक र सत्तामा एकसाथ मोर्चा कसेर शासन सत्ता हातमा लिनुपर्छ । उनीहरू घोषित रणनीतिअनुसार तीनै मोर्चामा छरिएर बसे पनि । माओवादीले त्यो अवस्थामा पुगेर पनि जनभावना बुझ्न सकेन । कानुनी शासनको पक्षमा आएको दाबी गर्ने माओवादीबाट अदालतको मानहानि हुने काम सरकारको जिम्मेवार तहमा बसेरै पनि भए । तर बुधबार भएको एमालेमाओवादी पत्रकार सम्मेलनमा केपी ओली र पुष्पकमल दाहालको एउटै आरोप थियो, कतै विप्लवका गतिविधि कांग्रेस साँठगाँठमा त भइरहेका छैनन् ? सुरक्षा थ्रेट पूर्वमन्त्री तथा राजनीतिक विश्लेषक नीलाम्बर आचार्य कांग्रेस नेतृत्वको सरकारले उम्मेदवारमाथि आक्रमण गराउन विप्लवसँग साँठगाँठ गर्यो भन्नेबारेमा कुनै वस्तुगत आधार नभएको बताउँछन् । आचार्यले भने, कुनै पनि पक्ष वा समूहबाट निर्वाचन बिथोल्न हुने हिंसात्मक गतिविधिबारे प्रमुख तीनै दलको कदम र दृष्टिकोण एउटै हुनुपर्छ । निर्वाचनमा प्रतिस्पर्धा गरिरहेका दलबीच नै यही विषयलाई लिएर आरोपप्रत्यारोपको शृंखला चल्न थालेपछि हिंसा गर्ने समूहलाई बल पुग्छ नै, तर तीनै पक्ष सचेत हुनुपर्छ । प्रतिपक्षमा रहने दलले सबै विषय सरकारमा बस्नेको मात्र जिम्मेवारी हो भनिदिँदा समस्या उत्पन्न भएको भन्दै आचार्यले हिजो माओवादी फैलिनुमा पनि यस्तै क्रियाकलापले काम गरेको बताए । ओलीदाहालले पत्रकार सम्मेलनमा दुई कम्युनिस्ट पार्टीको गठबन्धन भएयता कांग्रेसले अत्तालिएर निर्वाचन बिथोल्ने र आचार संहिताविपरीत काम गर्न थालेको आरोप पनि लगाए । वाम विश्लेषक चन्द्रदेव जोशी साम्यवादी गन्तव्यको लागि नभएर निर्वाचनमा विजयी बन्नका लागि मात्र कम्युनिस्ट गठबन्धन बनेकाले यसको टिकाउमा आशंका व्यक्त गर्छन् । उनले भने, संसदीय अभ्यासमा रहँदा एलिट वर्गको पक्षमा काम गरेर मार्स्कवादको सिद्धान्त बेच्ने कम्युनिस्टबाट कसरी जनतका पक्षमा काम हुने आशा गर्न सकिन्छ ? बाबुराम भट्टराई र नारायणकाजी श्रेष्ठको व्यवस्थापन गर्न असफल गठबन्धनबाट देशहित हुन नसक्ने उनले बताए । विप्लव समूहले माओवादी केन्द्र र एमालेलाई केही नगर्ने तर कांग्रेस र राप्रपाविरुद्ध कारबाही गर्ने एजेन्डा पारित गराए पनि पहिलो निशाना पूर्वगृहमन्त्री जनार्दन शर्मालाई बनाएपछि त्यसले शंका गर्ने ठाउँ थपिदिएको छ । पछिल्लोपटक गोरखामा नारायणकाजी श्रेष्ठलाई लक्षित गरेर माइन बम विस्फोट गराइएको समाचार सार्वजनिक भएको छ । हिंसात्मक गतिविधि गर्ने समूहको परिचालनबाट विप्लव समूहको पनि हित हुन सक्दैन । संविधानविद् विपिन अधिकारी सार्वजनिक माग र ठोस प्रतिबद्धता नभएको विप्लव समूहको विरोधको कुनै अर्थ नरहेको बताउँछन् । निर्वाचन बिथोल्नुको कारणबारे स्पष्ट हुनुपर्छ विप्लव समूह । वार्तामा बस्न इच्छा नदेखाउनु, आपराधिक क्रियाकलाप जारी राख्नुले स्थापित दृष्टिकोणविनै आफ्नो अस्तित्व देखाउन खोजेजस्तो मात्र गरिँदा राजनीतिक कारणले उसका गतिविधि भइरहेका हुन् भन्नेमा आशंका गर्न सकिन्छ । वाम विश्लेषक जोशी अधिकारीको टिप्पणीमा सहमत छन् । उनी भन्छन्, विप्लवले कुन उद्देश्य पूरा गर्न हिंसात्मक गतिविधि गरिरहेका हुन् ? निर्वाचन बिथोल्ने काम जहिलेजहिले भएका छन्, ती सबै राम्रो नियतका साथ भएका छैनन् । ००७ सालमा पनि संविधानसभा निर्वाचनको कुरा भए पनि हुन दिइएन । बल्लतल्ल आम निर्वाचन भयो, तर त्यसलाई पनि लामो समय टिक्न दिइएन । निर्वाचन हुनै नदिने खेलकै कारण देश धेरै पछि पर्यो । अहिले पनि त्यस्ता गतिविधि गर्न खोजिनुको कुनै अर्थ छैन संविधानविद् अधिकारीले भने, अब हामी सबै मिलेर शान्तिपूर्ण बाटोबाट देश निर्माणको अभियानमा जुट्नुपर्छ, जसका लागि निर्वाचन शान्तिपूर्ण रूपमा सम्पन्न गर्नुको विकल्प छैन । पूर्व एआईजी डा ठाकुरमोहन श्रेष्ठ २०५६ पछिका हरेक निर्वाचनमा कुनै न कुनै समूहलाई निर्वाचनको विपक्षमा राखेर मुलुकलाई सधैं अस्थिरताको भुमरीमा फसाइरहने प्रपञ्च कहींकतैबाट भइरहेको भन्दै आशंका व्यक्त गर्छन् । उनी भन्छन्, नेतृत्वका राजनीतिक क्रियाकलापकै फाइदा उठाउन खोज्ने एउटा शक्ति सञ्चालित भएर अस्थिरता चाहने शक्तिलाई फाइदा र मुलुकलाई बेफाइदा हुने काम त गरिरहेको छैन ? उम्मेदवारमाथिको आक्रमणलाई सबै दलले निन्दनीय मान्नुपर्छ । यही विषयलाई लिएर निर्वाचनमा होमिएको गठबन्धनबीच आरोपप्रत्यारोपको शृंखला चलिरहँदा त्यसको दुष्प्रभाव राष्ट्रमाथि पर्नेछ । उम्मेदवारको सुरक्षाको जिम्मा सरकारको हो र यसमा सबैको साथ र सहयोग जरुरी छ । हिजो मुलुकमा कांग्रेस, एमाले र कमजोर हुँदै गएको राजसंस्था गरी तीन शक्ति थिए । यिनीहरूबीचको द्वन्द्वको फाइदा माओवादीले उठाए । यी तीनै शक्ति एक भएको भए माओवादी सम्भवतः माओवादी यो रूपको हुने थिएन । कांग्रेस र एमालेको शत्रुतापूर्ण व्यवहारको फाइदामा माओवादी उमेको र फैलेको हो । फेरि पनि एकले अर्कोलाई सराप्ने र उही परम्परा अन्त्य गर्न नसक्ने हो भने विप्लव समूह अस्तित्वमा नआउला भन्न सकिन्न । झापाको क्षेत्र नं १ मा भएको कम्युनिस्ट गठबन्धन र कांग्रेस उम्मेदवारबीचको सौहार्दतालाई सबैले पछ्याउने हो भने विप्लव सुरक्षा थ्रेट निष्प्रभावी बन्नेछ । लोकतन्त्रमाथि थ्रेट निर्वाचनमा देखिएको साँठगाँठले पुरानो र लोकतान्त्रिक भनिने पार्टी कांग्रेसलाई राजनीतिक थे्रेट गरेको छ । गोरखामा बाबुराम वा नारायणकाजी जसले जिते पनि कांग्रेसलाई फाइदा छैन । कम्युनिस्ट गठबन्धनको विरोधका नाममा बाबुरामका लागि काँध थापेर कांग्रेसले आफ्नै थाप्लोमा बञ्चरो हानिरहेको छ । काठमाडौंमा रवीन्द्र मि श्रको जितले लोकतन्त्रलाई बल पुर्याउला, तर गोरखामा बाबुराम र चितवनमा विक्रम पाण्डेको जितले लोकतन्त्र पराजित हुनेछ । चितवनमा हिजो माओवादी जिताउन प्रयोग भएका कांग्रेसी मत यतिखेर राप्रपालाई भोट हालेर माओवादी हराउन प्रयोग हुँदैछन् । आगामी दिनमा कांग्रेसले चितवनवासीलाई रूख चिह्नमा भोट हाल भनेर कसरी भन्न सक्ला ? लोकतन्त्रकै खिल्ली उडाउने गरी भएका सहमति निश्चित कार्यकर्ताले मान्लान्, तर लोकतन्त्रमा विश्वास राख्ने सबैले मान्लान् भन्ने पनि छैन । पूर्व एआईजी श्रेष्ठ निर्वाचनमा देखिएको यस्ता साँठगाँठले नैतिकता, सिद्धान्त, मूल्यमान्यता र आदर्शको राजनीतिमा प्रश्नचिह्न खडा गरिदिएको बताउँछन् । उता कम्युनिस्ट गठबन्धनका नेता पनि देशको समृद्धिका लागि लोकतन्त्र मात्र भनेर नबस्ने भाषण गर्दै हिँडिरहेका छन् । अदालत र संविधानको विरोधमा भाषण गरेर विधिको शासन स्थापित गर्न सकिँदैन, तर त्यही भइरहेको छ । उनीहरूले पनि बुझ्नुपर्छ लोकतन्त्रका विश्वव्यापी आधारभूत मान्यता मानवअधिकार, विधिको शासन, सामाजिक न्याय र स्वतन्त्र प्रेसलाई केन्द्रमा राखेर अघि बढ्न सके मात्र समृद्ध नेपालको कल्पना साकार पार्न सकिन्छ । विवेकमा थ्रेट नेतृत्वमा नैतिकता भएन भन्दैमा मतदाताको विवेकमा खडेरी पर्नु हुँदैन । मतदानको दुई मिनेट हामीले विवेक पुर्याउन सकेनौं भने भावी दिनमा पनि फेरि तिनै नेतालाई गाली गरिरहनु नियति बन्नेछ । विकटको गरिबी, सिटामोल, जीवनजल र चामलको दुःख किन चुनावी एजेन्डा बन्नुपर्ने होइन ? चुनाव सफलतापूर्वक सम्पन्न होला, तर हामीले जनताप्रति जवाफदेही र उत्तरदायी नेतृत्व चुन्न सकेनौं भने अहिलेजस्तो गरिबी, अशिक्षा र बेरोजगारको पीडा सहेरै बसिरहन तयार हुनुपर्छ । नेतृत्वले जनतालाई कतिसम्म शोषण गरेको छ भने उनीहरूले चाहेको व्यक्तिलाई मतदान गर्न बाध्य पारेको छ। आफूले चाहेको व्यक्तिलाई मतदान गर्न पाउने हक सुनिश्चित नभएसम्म जुनसुकै तन्त्र आए पनि देश र जनताको भलो हुने छैन । यसलाई मतदाताका विवेकमा थ्रेट नभने के भन्ने ? जनतालाई निरिह बनाइएको लोकतन्त्रको अर्थ रहन्न । नेताप्रति उत्तरदायी बन्नुपर्ने व्यवस्थालाई लोकतन्त्र नभनिनुपर्ने हो । राजनीतिक नेतृत्वले व्यवस्था परिवर्तन गरे पनि आफैंलाई परिवर्तन गर्न नसक्दा अस्थिरताले ठाउँ पाएको पूर्वमन्त्री आचार्यको भनाइ थियो । हामी राष्ट्रलाई बलियो पार्न चाहन्छौं भने जनतालाई बलियो पार्नुपर्छ, तर यहाँ जनतालाई शोषण गर्ने काम मात्र भइरहेको छ, आचार्यले भने । पैसाको थ्रेट पैसा हाबी हुने प्रणालीले निर्वाचनको शुद्धताको परीक्षण हुन सक्दैन । किनेको मतदाताले हालेको मतबाट बनेको सरकारले समृद्ध नेपालको परिकल्पना साकार पार्न सक्दैन । पैसा नै राजनीतिको केन्द्र भएको लोकतान्त्रिक व्यवस्थाबाट न धेरै अपेक्षा गर्न सकिन्छ, न त त्यसबाट भनिएजस्तो परिवर्तन सम्भव हुन्छ । निष्ठा र इमानसहित राजनीतिमा लामो समय बिताएका नेताभन्दा उद्योगी, व्यापारी, आपराधिक क्रियाकलापमा संलग्न, डन, ठेकेदार, बल र पैसाले सम्पन्न बनेका व्यक्ति ठूला भनिएका दलको रोजाइमा पर्नुले निर्वाचनको वैधानिकतामै प्रश्न उठेको छ । संघर्षरत लोकतन्त्रवादीको मुहार हेर्दा दया लागेर आउँछ, कठै विचरा इमानजमानमा चल्दाको नियति ! दर्जनजति नेताका पतिपत्नी पनि उम्मेदवार छन् । लोकतन्त्रको आवरण मानिने निर्वाचनको प्रतिस्पर्धामा रहेका पात्रको विगत हेर्दा दलप्रति टीठ लागेर आउँछ । अर्कोतिर बाँचुन्जेल निर्वाचन क्षेत्र नछोड्ने वृद्ध र असक्त पनि प्रतिस्पर्धामा छन्, जो जनताको रोजाइमै पर्दैनन् । यतिबेला नारायणमान बिजुक्छे व्यंग्यका पात्र बनेका छन् ठूला दलका लागि । तैपनि उनीजस्तै नेता खोजेको छ नेपाली समाजले । पूर्व एआईजी डा श्रेष्ठ भन्छन्, प्रहरी अनुसन्धानबाट गलत प्रमाणित भएको, सुरक्षामा चुनौती दिँदै आएको व्यक्तिलाई निर्वाचनमा उम्मेदवार बनाइदिएपछि कस्तो सुरक्षाको अपेक्षा गर्ने ? कतै नेपाललाई सुडान र युगोस्लाभिया बनाउन खोजिएको त होइन ? निर्वाचनका नाममा देश बिग्रँदै जाने नेता र उनीहरूकै आफन्त मात्र सप्रिने हो भने यस्ता निर्वाचनको सार्थकता प्रमाणित हुन सक्दैन । नेतृत्वमाथिको थ्रेट निर्वाचनमा पार्टीको नीति, सिद्धान्त, कार्यक्रमप्रति जनतालाई आकर्षित गराएर अधिकतम मत हासिल गर्ने हो । तर मतदातालाई धम्क्याएर, तर्साएर पैसाको बिटो देखाएर जसरी पनि निर्वाचन जित्ने शैली प्रचलनमा आएको छ । काठमाडौं निर्वाचन क्षेत्र नं १ मा लोकतान्त्रिक गठबन्धनका उम्मेदवार प्रकाशमान सिंहले विवेकशील साझा पार्टीका उम्मेदवार रवीन्द्र मि श्रप्रति गरेको कटाक्षले सिंहकै भलो हुने देखिन्न । लोकतन्त्रवादीले कसैलाई गाली गरेर भोट माग्नु लज्जास्पद हो । जनताको विवेकको सम्मान गर्न जानिएन भने परिणाम आफ्नो पक्षमा पार्न सकिन्न । कांग्रेस सभापति पनि ज्योतिषीको भनाइ उद्धृत गर्दै अझै तीनपटक प्रधानमन्त्री बन्ने सपना बाँडिरहेका छन् । धेरैपटक प्रधानमन्त्री हुनु ठूलो कुरा होइन, तर देश र जनताले कहिल्यै नबिर्सने गुन लगाउन सकियो कि सकिएन महत्वपूर्ण हो । देउवाले कांग्रेस आफ्नो भूमिकाका आधारमा नभई इमानदार, प्रजातन्त्रप्रेमी मतदाताको माया र समर्थनकै कारण अस्तित्वमा रहेको दृष्टान्त ख्याल गर्नुपर्छ । प्रधानमन्त्री हुँदा एमाले अध्यक्ष केपी ओलीले ठूलो वाहवाही कमाएका थिए । कम्युनिस्ट गठबन्धन बन्दा उनीबाट जुन आशा र अपेक्षा थियो, तर निर्वाचनमा उनले बोल्दै हिँडेका वाक्यले उनीप्रतिको सहानुभूति क्रमशः घट्दो छ । उनको दैनिकी पनि कसरी मतदातालाई आफूअनुकूल बनाउनेभन्दा पनि कांग्रेसलाई सत्तोसराप गरेरै बित्ने गरेको छ । माओवादी अध्यक्ष पुष्पकमल दाहाल ओलीभन्दा संयम देखिएका छन् यसपटक । माओवादीप्रति जनचासो घट्दै गएपछि निर्वाचन आफ्नो पक्षमा पार्न पनि एमालेसँग चुनावी गठबन्धन जरुरी थियो उनका लागि । दाहाल हरेकजसो सभामा मदन भण्डारीको नाम लिन पछि पर्दैनन्, तर एमाले नेताले भण्डारी सम्झँदैनन् । बिहीबार बागलुङमा भएको सभामा कांग्रेसको आलोचनामा धेरै समय खर्चिए पनि दाहालले मदनको सम्मान गर्न छुटाएनन् । जनतालाई आफूप्रति आकर्षित गर्ने कुनै नारा भने छैनन् दाहालसँग, चुनावपछि एमालेसँगको एकताबाहेक। नेतृत्वका आरोपप्रत्यारोपका सिलसिला हेर्दा सिंहदरबारको अधिकार जनताको घरदैलोमा पुर्याउन सघाउने भनिएको संघीयताको रडाकोले आउँदा दस वर्ष पनि व्यर्थमा बित्ने संकेत देखिएका छन् । दुई अंकका आर्थिक वृद्धिदरका लागि सघाउने व्यापारी पार्टी र व्यक्तिलाई दिनुपर्ने चन्दाको चाप थेग्न नसकिएको भन्दै आत्तिएका छन् । यही अवस्थामा पहिलो राष्ट्रपति पाल्ने हैसियत गुमाएको गणतन्त्रले सात प्रदेशका मुख्यमन्त्री र सांसद्हरूको जन्तीलाई कसरी भोजभतेर गराउला ? संविधानको स्वीकार्य कसरी बढाउला ? यी प्रश्न आफैंमा नेतृत्वप्रतिका थे्रट हुन् ।"
