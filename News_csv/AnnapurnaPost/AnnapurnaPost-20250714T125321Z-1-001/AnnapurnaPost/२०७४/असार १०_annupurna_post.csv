शीर्षक,विवरण
ताजमहलभित्र दुई मुमताज,"अनायास यो निखुर वर्तमानले २८औं मृत्युमाथि टेकेर शीर्षक निर्बन्ध निबन्धको झझल्को झिल्काउँछ सम्झनाका खोपिल्टाभरि । झझल्को झल्काउने खोपिल्टो हामी सबैकै खोपडी भन्छु साझा सम्पत्ति ढुकुटी ! अहिले नि आफैंभित्र तन्नेरी वर्षको २८ लाई सौहार्द बनेर चुम्छु । चुम्बनै चुम्बनबीच २८ चिप्लिँदै २८ बिछट्टै विदिर्न बन्न पुग्छ । २८ त ८२ मा परिणत भइदिन्छ । छक्क पर्दै बैंसको अंकले आफैंमाथि जोखिमी जोखना कसेझैं भान पर्न थाल्छ । उल्टो २८ त मौन आक्रमणकारी आतंकै भइदिन्छ । दरो मनले खरो बनिदिन्छु आतंक आफैं भूमिगत हुन पुग्छ । लाग्छ कठैबरी सुल्टो उल्टो २८ अंक विद्रोहको आतंकआतंकी विद्रोह सुल्टो उल्टो जुनै रूपमा सही ! सुल्टो २८ जोसजाँगर छचल्किएर होसलाई हावामा मिल्काउँदो हुन्छ । उल्टो २८ दैहिक दुर्बलता चुल्याउँदो बन्छ  यथार्थमा ८२ वर्ष ! स्वच्छन्द वैचारिक विचरणमा निर्बन्ध उडान भर्न सक्दा परम्परागत अभिव्यक्तिका यथास्थितिवादी फाँट बाँझो पर्न थाल्छ । अभिव्यक्ति शिल्पका फाँट बाँझिए भयंकर झारबुट्टाका धारी बन्न पुग्ने डर हुन्छ । परम्पराका फाँट बाँझो नतुल्याउन खेतीपातीकै आवश्यकता पर्छ । खेतीपातीमा झार उखेल्ने संस्कारगत पद्धतिहरू बेलाबेलामा युगयुगका प्रयोग मानी समय, समाजका नौलो प्रवर्तन बनेका छन् यत्रतत्र जताततै विश्वभरि सर्वत्र । जीवन जसरी प्रवर्तनकारी आकांक्षामाथि छ, उसैगरी परिवर्तनशील रहेको छ । मनमा चस्चसाइरहन्छ चस्सचस्स सदाबहार ! कलमजीवीहरू कलम चलाउनुमा प्रवर्तन देख्छन्, चलाउँछन् निरन्तर । चलाउँदा चलाउँदै प्रवर्तन प्रत्यारोपण गर्छन् । प्रवर्तन विचार विमर्शका नयाँ आयाम बोकेर । नयाँ आयाम खोल्छन् युगबोधि चेतना बोकेर युगबोधि तत्व बोकेर, सँगालेर, सम्हालिएर । युगबोधितत्व दसै दिग साधनाबाट सम्भव रहँदो रैछ । दस दिग साधना भन्नु प्रचूर मात्रामा सबैतिरका प्रवर्तनकारी प्रयासहरूसित मितेरी लाउनुबाट सम्भव हुँदो रहेछ । परन्तु, चुकिरहेको हुन्छ चिताएजत्तिकै, चिताए जसरी नै गरेर । यो दुर्बलताकै अभिव्यक्ति बन्छ आफैंसितका आफ्नै बेहद ! दुर्बलतालाई सुधारी सबलता आर्जन गर्न सक्नु आयामिक प्रवर्तनकारी पाइलाका दरो टेकाइ ठान्छु । हामी हाम्रा अग्रज पुस्ताका आदरयोग्य पाइला, पहुँचका आयामका मूल्यांकन गर्छौं । युगबोधि मूल्यांकनकै आधारशिलामा टेकेर तिनलाई रूपान्तरण गर्छौं, गरिरहेका हुन्छौं । हामी गर्व गर्न थाल्छौं नयाँपनमा, नयाँ आयामबोधि पहलमा । परिवर्तनका प्रवर्तन रूपरंगका ढाँचाकाँचा यस्तै हुन्छन्, यही नभए पनि ! अन्तरभावमा अन्तरभेद देख्न थाल्छु । 'यस्तै हुन्छन्' ले ठोकुवा मनसाय बक्छ, बोक्छ । 'यस्तै नभए पनि' ले अरू व्यापक सम्भावनाका क्षितिज बोकिरहेझैं लाग्छ । समय समाजभरिका जीवन संस्कार यतैउतै उन्मुख रहेझैं अनुभूत हुन्छ, गर्छु पनि । यही हुन् र यस्तै हुन्छन् हाम्रा वाङ्मय सेवामूलक प्रयासरत नौलो, नयाँ पुस्ताका प्रयासका पाइलाहरू नियाल्दा भरलाग्दो आशा किरणहरू झल्झली लाग्छ । ताजमहलमा दुई मुमताजले यो अन्तरचेतलाई सुम्सुम्यायो । अन्तरचेतलाई आयामिक चेतना तत्वले छुन्छ, सुम्सुम्याउँछ । चेतनाका साजबाज, सामग्री, चेतना सम्हाल्दो वाङ्मय साधना शिल्पले नै गर्छ । त्यस्तै प्रयासरत शिल्पशैलीका आयामिक अभिव्यक्ति कला, विज्ञानविचार र भाव चुम्न रुचाउँदो हुन्छ । यी अभिव्यक्तिका मियो 'ताजमहलमा दुई मुमताज' बन्न पुग्छ सरासर । रचयिता सरस्वती प्रतीक्षा । नातिना पुस्ताकी सर्जक रहिछन् । रचनाकै माध्यमले परिचित भएछु । सरस्वती प्रतीक्षा सर्जक नानीलाई । बैंसले नातिना पंक्तिमा उभिएकी सरस्वती प्रतीक्षा नाम सार्थक शब्दशिल्पी नै रहिछन् । शब्द वाहन बनाएर वैचारिक भावनाका तरङयाइ सुगठित लहरमा तरङयाउने उनका अभिव्यक्ति निजात्मक निबन्धका आत्मपरक निर्बन्ध स्वरूप बन्न पुगेका छन् । प्रतीकात्मक रहस्यलाई बिम्बमा उतारेर शाहनशाही प्रवृत्तिलाई ताजमहलभित्रका काफिन, चिहानमा गाडिएका मुमताजको लासप्रति नारी विवशताका गर्भिणी अवस्थामाथि शिष्ट चित्रण प्रहारका अभिव्यक्ति सीप ताजमहलमा दुई मुमताज निबन्धका स्वच्छन्द शैली बनेका छन् । स्वच्छन्द शैली निर्बन्ध बन्छ । निर्बन्धतामा वैचारिक उद्दिपनलाई अभिव्यक्ति कलाका सीपद्वारा साधना गर्न सक्दा सर्जकका सृजनाले पाठक जगत उल्लासमय बन्न पुग्छ । ताजमहलमा दुई मुमताजमा इतिहासका अलिखित पाना पल्टिन्छ फररर । तुर्कीका सहरका नाम मुगल साम्राज्यमा इम्तम्बुल रहेको शाब्दिक संकेत छैटौं अनुच्छेदको दोस्रो हरफले जाहेर गर्दो बनाएको छ । साहजहाँका कठोरतम क्रूरताका सुषुप्त र गुप्त छद्म भेद खुलेका छन् । 'जब ताजमहल तयार भयो, संसारमा यस्तै अर्को ताजमहल बनाउन नसकून् भनेर साहजहाँले सबै कालिगडको हात काटिदिएका थिए रे । लाखौंलाख सीमान्तकृत जनताको गाँसबास खोसेर जम्मा गरिएको रकममात्र होइन, कैयन् कामदारका काटिएका हात पनि छन् ताजमहलका जगमा । चंगेज खाँका वंशज साहजहाँ जसले सत्ता र सम्पत्तिका लागि रक्तपातका कुनै खेल खेल्न बाँकी राखेनन् । आफ्ना एउटा भाइलाई आफैंले फाँसी दिए, अर्को भाइको दुवै आँखा फुटालिदिए र पिता जहाँगिरको सत्ता जबर्जस्ती कब्जा गरी आफैंलाई मुगल सम्राट् घोषित गरे ।' यी पंक्तिले राजनैतिक व्यक्तित्व बन्न कठोरतम पाप र अन्यायपूर्ण पापाचार पाल्न सक्नु पर्दो ऐतिहासिक उद्धरण गरी अनुभवका अंश पाठक समाजमा सिधै सञ्चार गर्ने हिम्मत कसेकी छिन् । निर्बन्ध निबन्धकारिता प्रयोग गरी सरस्वती प्रतीक्षाले साहजहाँका निर्ममतावश 'रगत लत्पतिएका हातहरूले उनले मुमताजका केशराशिलाई कसरी स्पर्श गरे होलान् ? ' विस्मयकारी लाञ्छनाका आक्रोश पोखेकी छन् । न कुनै अपशब्द छन्, न कुनै राजनैनिक प्रलाप र बीभत्स गालीगलौज छन्, न त कुनै खण्डन विखण्डनका कुटका कौतुहल छन् यसमा । छन् भने छन् केवल सबल, सार्थक शब्द शैली अभिव्यञ्जित स्पष्ट, खुला चित्रण । निबन्धमा निबन्धकारिताका उद्दीपन छ विचार व्यक्त गर्ने अभिव्यञ्जनाका शिल्पसाधनाका विविध विरुदावली । '१८ सन्तानकी आमा बन्न पुगिन् मुमताज । १७ पटकसम्म बारम्बार पातलिएको, गिजोलिएको, छिदिएको उनको पाठेघरले क्षणभर पनि सुस्ताउने मौका पाएन । फेरि अर्को सन्तानका निम्ति तयार हुनुपयो र सन्तान जन्माउने क्रममै उनको निधन भयो ।' यी पंक्तिहरूका लहरमा कत्रो बीभत्स विरक्तिपन सञ्चार हुन्छन् र भएका छन् ! नारी संवेदना पोखिएर अझै नारीत्व वेदनाका मर्मस्पर्शी संवेग पोखिएका छन् । पढ्दापढ्दै मनभरि विवश नारी मजबुरीका मनोविज्ञानका परिच्छेदहरू पल्टिन्छन् ! स्वच्छन्द, उन्मुक्त, निर्बन्ध निबन्धमा निजी अनुभूतिका संवेगका छनकहरू अनिवार्य अलंकार बन्छन्, बनेछन् । जबजब जहाँजहाँ त्यस्ता संचेतनाहरू लहसिन्छन् तब नै निजात्मकआत्मपरक निबन्धकारिताका सौम्य वैशिष्ट्य उदयमान हुन्छ, हुन थाल्छ । स्वच्छन्द, उन्मुक्त, निर्बन्ध निबन्धमा निजात्मकआत्मपरक संवेग र समवेदनाका अनुभूति सम्मि श्रण हुन पुग्छ । निबन्धकारितामा आयामिकताले उद्दीपन पाउँछ, पाइरहेका हुन्छन् । ताजमहलमा दुई मुमताज शीर्षकले अनायास कौतुहलता खुल्दुली पैदा गर्दछ । साहजहाँका त एकै मुमताज थिइन् । कसरी दुई मुमताज बनेछन् ? खुल्दुलीले कौतुहलताका पिङ मच्चाउन थाल्छ मनभित्र मचामच । कौतुहल मनस्थिति जीवितै रहन्छ निबन्धभरि । आद्योपान्त पढिन्छ जब ताजमहलमा दुई मुमताज भएका भोगाइका अनुभूतिमा आत्मपरकताका सम्प्रेषण भइदिन्छ सार्थक तवरले । 'यो रानी मुमताजप्रतिको उच्चतम सम्मान हो वा भयंकर व्यंग्य ? एकातिर सकीनसकी काँधमा मान्छेको भारी बोकेर हिँडिरहेको यो मुमताज र अर्कोतिर रानी मुमताज, जसले यौवन फक्रिएदेखि यौवन नझर्दासम्म चाहेर नचाहेर साहजहाँका सबैखाले मानसिक र शारीरिक अतिक्रमणलाई बोकेर हिँडिरहिन् । अठारौं पटकसम्मको उनको गर्भ र उनको मृत्युको कारणले चिच्याइचिच्याई यही सत्यको वकालत गर्दछ । कुन्नि किन मलाई यस घडी दुवैका प्रति सहानुभूति उर्लेर आयो  रानी मुमताजप्रति र ऊँट मुमताजप्रति पनि ।' भावनाका तरंगमा तरंगित यो पंक्तिबद्ध पंक्तिमा आत्मपरकताका सशक्त सबुत पढ्न सकिन्छ, पढियो, पढेँ !"
नेपालको नागरिक उड्डयन कालोसूची र नाकाबन्दी,"अन्तर्राष्ट्रिय नागरिक उड्डयन संगठनले विश्वव्यापी नागरिक उड्डयनको हवाई सुरक्षा, व्यवस्थित विकास, प्रवद्र्धन तथा विस्तार र सुदृढीकरणका लागि आवश्यकीय सुरक्षा नियमनलाई स्तरीय र प्रभावकारी बनाउन हरेक सदस्य राष्ट्रहरूले राष्ट्रिय प्रणालीस्तर मै 'सेफ्टीओभरसाइट' संस्थापन गर्ने अवधारणा ल्याएको हो । यसले उडान सञ्चालन र उड्डयन सुरक्षासँग प्रत्यक्ष वा परोक्ष सम्बन्ध रहने प्राविधिक एवं संगठनात्मक विषयहरूमा सम्पूर्ण सदस्य राष्ट्रहरूबीच एकरूपता ल्याउन अन्तर्राष्ट्रिय मापदण्ड निर्धारण गरेको छ । नेपाल हाल आईसीएओबाट कालोसूची र युरोपेली महासंघबाट नाकाबन्धित रहेको दुर्भाग्यपूर्ण स्थितिले नागरिक उड्डयन र पर्यटन क्षेत्रको अतिरिक्त उद्योग व्यवसाय र अर्थतन्त्रमा असर पर्नुको साथै देशको साखमै नकारात्मक प्रभाव पारेको छ । सेफ्टी ओभरसाइट के हो ? राष्ट्रिय उड्डयन प्रणालीलाई आईसीएओले निम्न तीन प्रमुख निर्देशित कार्यहरू : (क) मापन र प्रस्तावित पद्वति (ख) सेफ्टी ओभरसाइट प्रणालीका समीक्षात्मक अवयवहरू र (ग) प्रासंगिक सुरक्षा पद्धति र कार्यविधि सम्पादन गर्ने जिम्मेवारी दिएको हुन्छ । सेफ्टी ओभरसाइटको अर्थ यी कार्यप्रकार्यलाई प्रभावकारिताका साथ कार्यान्वयन गर्नु हो । राष्ट्रिय उड्डयन प्रणाली (प्राधिकरण तथा वायुसेवा कम्पनी र विमानस्थल व्यवस्थापन) को संगठनात्मक एवं प्राविधिक पक्षहरू आईसीएओका निर्देशिकानुसार प्रभावकारी, व्यवस्थित र गुणस्तरीय छन् वा छैनन् भनी संगठनले अनुगमन गर्दछ, जसलाई सेफ्टी ओभरसाइट अडिट भनिन्छ । यो अडिट निरीक्षण निम्न आठ विषयहरू 'नियम कानुनको निर्माण, कर्मचारी प्रमाणपत्र, वायुयान सञ्चालन, विमान उडान योग्यता, नियामक निकाय र सुरक्षा निगरानी, विमानस्थलहरू, हवाई नेभिगेसन सुविधा तथा दुर्घटनाछानबिन' माथि हुने र त्यसको परिपालन, अनुगमन तथा नियमन गर्ने जिम्मेदारी सम्बन्धित राष्ट्रको हुन्छ । कालोसूची लेबल के हो ? मे २००९ मा राष्ट्रिय उड्डयन प्रणालीको निरीक्षण गर्दा नेपालको सेफ्टी ओभरसाइट क्षमतामा कमजोरी रहेको आईसीएओको विश्लेषणपछि प्राधिकरणले विभिन्न निर्देशित क्षेत्रहरू (खासगरी संगठनात्मक, व्यवस्थापिकीय, कार्यविधि र प्रशासनिक) तर्फ निकै सुधार गरेर औसत प्रभावकारिता मूल्यांकन ४३ प्रतिशतबाट वृद्धि गरी ५५ प्रतिशत पुर्याएको भए तापनि ती अन्तर्राष्ट्रिय नागरिक उड्डयनको औसत तथ्यांकभन्दा कमै थियो । दोस्रो अडिटक्रममा प्रगति सन्तोषजनक नदेखिएको भनी नेपाललाई २०१३ मा सार्थक सुरक्षा सतर्कता लेबल लगाएको हो, जसलाई सामान्यत: कालोसूची भन्ने प्रचलन छ । कुल औसत प्रतिशत बेसी देखिए पनि वास्तवमा सेफ्टी ओभरसाइटको निम्ति उडान सुरक्षासँग प्रत्यक्ष सम्बद्ध क्षेत्रहरू प्राधिकरण र सेफ्टी ओभरसाइट, वायुयान अपरेसन र दुर्घटना छानबिनतर्प केन्द्रीभूत नभएको भन्ने भएको तिनको लाञ्छना सहजै अनुमान गर्न सकिन्छ । तर, वायुयान अपरेसनमा १२ प्रतिशत प्रगति हुँदा पनि अपरेसनकै कारण कालोसूचीमा दर्ता गरिएको भने अर्थपूर्ण छ । किनकि, २००९ र २०१३ को निरीक्षण अवधिभित्र नेपालमा स्टल विमान७, एक इन्जिन विमान१ र हेलिकप्टर३ गरी ११ दुर्घटना भएको हुँदा त्यसतर्फ आईसीएओको विशेष ध्यानाकर्षण भएको देखिन्छ । अडिट रिपोर्टलाई सेड्युल उडानक्रममा घटेका दुर्घटनासँग समायोजन गरी त्यसलाई राष्ट्रको 'सुरक्षा स्ट्राटेजी'को प्रभावकारिता तथा सुरक्षा सूचकको रूपमा लिने आईसीएओको प्रचलन छ । नेपालको भौगोलिक स्थितिले गर्दा यहाँ बृहत् रूपमा नियमित स्टल अपरेसन दुर्गम क्षेत्रहरूमा विस्तारित छन्, जुन अन्य देशमा प्राय: छैनन् । दुर्गम उडान प्राविधिक दृष्टिले जटिल हुने हुँदा स्टल सेड्युल उडानको दुर्घटना तथ्यांकलाई अडिटसँग समायोजन गरी हेरिने आईसीएओको प्रचलन नेपालको सन्दर्भमा नीतिगत रूपमै न्यायसंगत वा उपयुक्त देखिँदैन । यसैकारण नेपाल तिनको दृष्टिमा असुरक्षित देखिएको हो, जुन वास्तवमा सत्य होइन । स्टल अपरेसनलाई नेपालमा दिइएका विशेष छुट आईसीएओले स्थापित गरेको मापदण्डअन्तर्गत रहेर सदस्य राष्ट्रले हवाई यातायातसम्बन्धी आफ्नो नियम कानुन बनाउँछ । तर, आफ्नो देशको नितान्त आवश्यकता भएको स्थितिमा तोकिएको मापदण्डमा विशेष छूट दिई त्यसलाई स्थानीय कानुनमार्पत नियमित गर्ने प्रावधान छ । देशको भौगोलिक परिस्थिति, मोटरबाटो नभएको अवस्था तथा दुर्गम पहाडी भेगका जनमानसलाई यातायात सुविधाका साथै विकट क्षेत्रमा स्वास्थ्य, शिक्षा, खाद्यान्नजस्ता अत्यावश्यक आपूर्ति तथा विकास र समृद्धिको पहुँच पुर्याउने अवधारणाले हवाई यातायात नेटवर्किङ कनेक्टिभिटी स्थापित गर्नु देशको नितान्त आवश्यकता भएको हुँदा नेपाल सरकारको निर्णयअनुसार १९७२ मा ध्वजावाहक शानेवानिलाई टुइनअटर ल्याउन लगाई दुर्गम क्षेत्रमा स्टल उडान सञ्चालन सुरु गरिएको हो । नेपालको भूबनावट र वायुमण्डलीय अवस्था युरोपकोजस्तो सहज छैन, यो अत्यन्तै जटिल, विषम र मिश्रित छ । नेपाल जस्तो मुलुकलाई उड्डयन भाषामा 'गर्मी र अग्लो' राष्ट्र भनिन्छ । तापक्रम र उचाइमा विमानको पर्परमेन्स निर्धारित हुने हुँदा आईसीएओले अन्तर्राष्ट्रिय वायुमण्डलीय अवस्थालाई निश्चित मापदण्डको परिकल्पना गरेको छ । युरोपको समुद्र तहको विमानस्थलमा १५ डिग्री सेल्सियस तापक्रम (जुन सामान्य हो) भएकोलाई आईएसए अवस्था भनिन्छ । तापक्रमको वृद्धि वा एयरपोर्टको उचाइ अग्लो भएअनुसार इन्जिन एवं जहाजको पर्फरमेन्स घट्दै जान्छ । हिमालय पर्वत शृंखलाको बीचोबीच गगनचुम्बी अग्ला आठ सय किमि भूभाग नेपाल राष्ट्र हो । संसारमा १४ ओटा हिमाली शिखर आठ हजार मिटरभन्दा अग्ला छन्, जसमध्ये आठवटा नेपालभित्र छन् । आल्पस्मा लगभग ८२ टाकुरा चार हजार मिटरभन्दा अग्ला होलान् । यहाँ दुई सय ४० भन्दा बेसी हिमाली चुचुराहरू ६ हजार मिटरभन्दा अग्ला छन् । देशको ८५ प्रतिशत भूभाग उच्च हिमाल, तिब्बेतियन शृंखला र समथर पठार, भित्री हिमाल, महाभारत शृंखला र सिवालिक पहाड छन् । यिनै उच्च हिमालको भित्री खोचमा लुक्ला, सिमीकोट, डोल्पा, बाजुरा आदि पर्दछन्, तिब्बेतियन पठारमा जोमसोम र महाभारतको शृंखलामा झन्डै तीन दर्जन स्टल एयरपोर्टको नेटवर्क विस्तारित छ । नेपालमा स्टल उडानको विद्यमान वातावरण वास्तवमै भौगोलिक, वायुमण्डलीय एवं विमानको पर्फरमेन्स समेतको त्रिकोणात्मक दृष्टिकोणले प्रतिकूलन छ । यस्तो अप्ठ्यारो तथा विषम परिस्थितिमा आईसीएओको 'स्ट्यान्डर र रिकोमेन्डेट अपरेटिङ प्रोसिड्युयर' अनुसार नेपालको विकट क्षेत्रमा व्यावसायिक वायुयान सञ्चालन सम्भाव्य हुन सक्दैन, किनकि सिमीकोट, लुक्ला, डोल्पा आदि एयरपोर्टबाट मुस्किलले ३४ यात्रुमात्र बोक्न सक्ने विमानको क्षमता रहन्छ । देशको भूभाग र वायुमण्डलीय अवस्था अपरिवर्तनशील हुन्छन्, अत: निर्वाहण वा परिचालन विमानको पर्परमेन्सबाट मात्र सम्भव हुन्छ । 'गर्मी र अग्लो'जस्ता प्रतिकूल परिस्थितिलाई विमानको पर्परमेन्ससँग समायोजन गर्दै सीमितमात्र जोखिम खेप्ने गरी निर्माताले वैकल्पिक अपरेटिङ प्रोसिड्युयर तथा 'स्टल अपरेसन टेक्निक' तर्जुमा गरी वायुयानको प्रभावकारी क्षमता वृद्धि गरेका हुन्छन् । सो 'स्टल अपरेसन प्रविधि'लाई नेपाल सरकारले अनुमोदन गरी कानुनत: स्वीकृत दिएको छ । सोही प्रक्रियानुसार वायुसेवाले नियमित व्यावसायिक उडानद्वारा उपरोक्त स्टलपोर्टबाट १६१७ यात्रु ओसारपसार गरेका छन् । जसको फलस्वरूप एक महिनाको कष्टकर हिँडाइलाई ४० मिनेटको स्टल उडानले विस्थापित गरेको अवस्था छ । नेपालमा स्टल अपरेसनलाई विशेष छुट दिनुको मुख्य तात्पर्य देशको विकट जटिलताको कारण हो । नेपाललाई असुरक्षित देख्नुको थप कारण (क) आईसीएओले 'उच्च जोखिमी दुर्घटना'लाई निम्न तीन श्रेणीमा वर्गीकरण गरेको छ : पहिलो : धावनमार्ग सुरक्षा, दोस्रो : अनियन्त्रित उडान र तेस्रो : नियन्त्रित उडान पहाडमा ठोक्किन । यी वर्गीकरण विश्वव्यापी सेड्युल उडान दुर्घटनाको औसतमा आधारित छन्, जुन नेपालको परिप्रेक्ष्यमा काठमाडौं र ट्रंक रुटका तराई विमानस्थलमा मात्र लागू हुन्छ, स्टल अपरेसनमा होइन । प्राधिकरणले पहिलो पटक 'उड्डयन सुरक्षा रिपोर्ट २०१६' प्रकाशित गरेकोमा २००६ देखि २०१५ सम्मको १० वर्ष अवधिमा घटेका दुर्घटनामध्ये स्टल विमानहरू (दुई इन्जिन टर्वाप्रप११ र एक इन्जिन विमान१) का साथै हेलिकप्टर१३ र अल्ट्रालाइट२ गरी २७ दुर्घटनासमेतलाई उपरोक्त आईसीएओकै दुर्घटना क्याटागोरीमा विश्लेषण गरिएको देखिन्छ । यिनै कारणले अन्तर्राष्ट्रिय स्तरमा कम जोखिमी मानिने धावनमार्ग सुरक्षा (पहिलो दफा) र सीएफआइटी (तेस्रो दफा) मा वर्गीकृत दुर्घटना नेपालको सन्दर्भमा २५ प्रतिशत र ४२ प्रतिशत (समग्रमा ६७ प्रतिशत) देखिन आएको छ । यो भयावह तथ्यांक आफैंमा पूर्णतया भ्रामक हो, वास्तविक होइन । यस अवधिमा नेपालको अन्तर्राष्ट्रिय र ट्रंक रुटका नियमित उडानमा कुनै पनि दुर्घटना भएको छैन । (ख) स्ट्यान्डर एयरपोर्ट र दुर्गम स्टलपोर्टको 'उच्च जोखिमी दुर्घटना' पृथक् हुनुका कारणहरू:  (अ) विश्वभरका स्ट्यान्डर विमानस्थलहरू आधुनिक प्रविधि एवं विभिन्न यान्त्रिक सुविधासाधनद्वारा सुसम्पन्न हुने भएकाले सुरक्षित हुन्छन् । अत: धावनमागमा दुर्घटना न्यून हुन्छ । नेपालका स्टल विमानस्थलहरू आईसीएओको मापदण्ड अनुसारका छैनन्, भौगोलिक कारणले सबै न्यून स्तरका छन् । रन्वे छोटो छ, इन्जिन फेल भए जहाज रोक्न सकिँदैन; प्राय: धावनमार्ग एकतर्फ (दिशा) बाट मात्रै अवतरण गर्नुपर्ने हुन्छ; धेरै रन्वेको सुरु वा पुच्छारमा 'ओभर रन' ठाउँ छैनन्, जुन आपत्कालीन स्थितिमा आवश्यक हुन्छ । पछिल्तिरबाट हावा बहेको अवस्थामा लामो धावनमार्ग चाहिन्छ, रोक्न नसकिएमा कि पहाडमा ठोक्किन्छ या खाल्टोमा खस्छ, अर्को विकल्प हुँदैन । लुक्ला सायद संसारकै नाजुक स्टलपोर्टमध्येको एक नमुना हो । ९३३७ फिट उचाइमा अवस्थित एक हजार सात सय २८ फिटमात्र लम्बाइ भएको धावनमार्गमा झन्डै १०० को उकालो छ, अर्थात् रन्वेको दुई किनाराबीच एक हजार फिट फरक भएकोले एप्रोचमा चालकलाई 'दृश्य र सोचाइ' (आँखाले हेर्दा र मानसिक सोचाइमा सामञ्जस्य) नमिल्ने हुँदा जहाज 'एप्रोच स्लोप' भन्दा उँचा भएको भान हुन्छ । चालक सतर्क नभए वा झुक्किएमा अन्तत: जहाज धावनमार्गभन्दा तल हुन सक्छ । यस्तो घातक दुर्घटनाहरू त्यहाँ नभएका हैनन् । सिमीकोट नियमित उडान भर्नेमध्येको सबैभन्दा अग्लो स्टलपोर्ट हो । यहाँ दुईटा दुर्घटना धावनमार्गमा भएका छन् । दु्रतगतिको हावा चल्ने एवं विमान असाध्य हल्लाउने परिप्रेक्ष्यमा जोमसोम त्यस्तै एउटा कुख्यात उपत्यका हो । गर्मी मौसमका बखत तिब्वतको पठार चाँडो तातिने भएकोले दक्षिणबाट धौलागिरिअन्नपूर्ण हिमालबीचको कालीगण्डकी संसारकै गहिरो खोंचबाट हावा उत्तरतर्प बहन्छ । टुकुचेदेखि कागबेनीसम्म हावा अति तीव्र गतिले बहन्छ र भुँवरीजस्तो भएर विमान नियन्त्रण गर्नै साह्रोगाह्रो हुने गरी असाध्यै हल्लाउँछ । अवतरणका बखत दुईटा विमान कालीगण्डकीमा खसेका थिए । नाइटएन एआईजी अवतरण गर्न नसकी पोखरा डाइभर्ट गर्न पछाडि मोड्ने क्रममा जोमसोमको पत्थरी चट्टानमा ठोकिएको थियो । साँघुरो उपत्यकामा 'स्टिप टर्न' गरी घुमाउँदा विमानको पखेटामा अत्यधिक भार वा बोझ पर्नुको अतिरिक्त हावाको वेग र हल्लाइको असर गुणन हुन गई अनियन्त्रित हुन सक्छ । (ग) नेपालकै दुर्घटनाको तथ्यांकमा आधारित विश्लेषणबाट स्टल अपरेसनको 'उच्च जोखिमी दुर्घटना'को वर्गीकरण गरिनुपर्छ । तबमात्र उच्च जोखिमी अवस्थाको पहिचान हुन्छ । हरेक विमानले एउटा उडान पूरा गर्न ६ ओटा घटना वा उडानक्रम अवस्था पार गर्नुपर्दछ, जस्तै: टेकअफ, क्लाइम, क्रुज, डिसेन्ड, एप्रोच र लैन्डिङ । त्यस सिलसिलामा जहाँनिर उडान क्रमभंग हुन्छ, त्यहाँ दुर्घटना अपरिहार्य हुन्छ । अत: बढी दुर्घटना हुने उडानक्रमलाई ज्यादा जोखिमी मानिने सैद्धान्तिक आधारमा स्टल उडान दुर्घटनाको वर्गीकरण गरिनु मनासिव हुन्छ । एक सय मिनेटको उडान रेखांकन चित्रमा एक घन्टा क्रुज् समय लाग्छ भने अन्य पाँच उडान क्रम पूरा गर्न ४० मिनेट जति लाग्छ, तर त्यसै ४० मिनेटभित्र ८९ प्रतिशत दुर्घटना भएको तथ्यांकले देखाउँछ । हाम्रो यो तथ्यांक संयुक्त राज्य अमेरिकाको सन् १९८५ को दुर्घटना उडानक्रमको अवस्थासँग मिल्दोजुल्दो छ र त्यसैसँग नेपालको स्टल दुर्घटनाको मैले यस अभिलेखमा तुलनात्मक विश्लेषण गरेको छु । अमेरिकाको सन् १९८५ कै तथ्यांक अनुसार २८ प्रतिशत दुर्घटना अवतरण क्रममा र १९ प्रतिशत टेकअफ क्रममा हुने गरेको देखिएको छ । हाम्रो दसवर्षे दुर्घटनाको तथ्यांक पनि योसँग हुबहु मिल्दोजुल्दो छ (क्रमश: २७ र १८ प्रतिशत) । विश्वव्यापी सेड्युल उडानको आधारमा आईसीएओले वर्गीकरण गरेको 'उच्च जोखिमी दुर्घटना' नेपालको स्टल अपरेसनको वास्तविक अवस्थासँग पटक्कै मेल खाँदैन । विकसित देशमा न्यून दुर्घटना हुने टेकअफ, ल्यान्डिङ र 'नियन्त्रित उडान पहाडमा ठोक्किने' जस्तो अवस्थामा नेपालमा भने क्रमश: १८ प्रतिशत, २७ प्रतिशत र १८ प्रतिशत (समग्रमा ६३ प्रतिशत) दुर्घटना भएको उपरोक्त तथ्यांकले देखाएको छ । त्यसैले आईसीएओले आफ्नो दुर्घटना वर्गीकरणको दृष्टिले नेपाल असुरक्षित देखेको हो, जुन सत्य होइन । दुर्घटना मूल्यांकन स्टल उडानमा हुने 'उच्च जोखिमी दुर्घटना'को वास्तविक तथ्यांकमा आधारित हुनुपर्छ । यसरी विश्लेषण गर्दा दुर्घटना मानवीय त्रुटि (चालक वा अन्यको), प्राविधिक परिणाम, साधनसुविधाको अभाव, खराब मौसम एवं भौगोलिक कठिनाइको मि श्रणले जना भएको नाजुक स्थिति तथा परिस्थिति वा सेफ्टी ओभरसाइटका कारणले भएको हो भन्ने वास्तविक तथ्य प्रकाशमा आउँछ । यसले उडानमा सावधानी र सुधारात्मक उपाय अवलम्बन गर्न सहयोग पुर्याउँछ । साथै यस्तो समीक्षाले आईसीएओ एवं युरोपेली महासंघका उड्डयन सुरक्षा निकायका विज्ञहरू समेतलाई यी दुर्घटनाका सत्यतथ्य थाहा भएपश्चात् नेपालमा भएका दुर्घटनाप्रतिको तिनीहरूको नकारात्मक सोचाइमा फेरबदल हुनेमा आशावादी हुन सकिन्छ । अडिट निरीक्षण गर्ने आईकाओका वरिष्ठ चालक र इन्जिनियर असार २० मा आउँदैछन् । ती विज्ञहरूलाई काठमाडौं एयरपोर्ट र विराटनगर विमानस्थल निरीक्षण गराउनुको सट्टा कम्तीमा लुक्ला, सिमीकोट र जोमसोमको 'फिल्ड सर्भे' गराएमा तिनको धारणा जरुर बदलिनेछ । यसबाट नियमित स्टल उडानको दुर्घटनासँग समायोजन गर्नु नेपालको परिप्रेक्ष्यमा उचित छछैन भन्ने ठोस धारणा बनाउन सहज हुनेछ । तबमात्र सार्थक सुरक्षा सतर्कता नेपालबाट हट्ने निश्चित हुन्छ । नेपालमा हेलिकप्टर उद्धार विश्वकै एक नमुना प्राधिकरणको तथ्यांकअनुसार २५ प्रतिशत हेलिकप्टर दुर्घटना; सगरमाथा, धौलागिरी, मकालु, अन्नपूर्ण र आमाडब्लमका १४ देखि १७ हजार फिट उचाइका आधारशिविरमा भएका छन् । यसबाट हेलिकप्टर उडान कति जटिल र कठिन रहेछ, स्वत: थाहा हुन्छ । हेलिकप्टरको रेस्क्यु प्राय: विदेशी नागरिकको निम्ति हो, स्थानीयको आर्थिक औगात हुँदैन । यस लामो अवधिमा कति पर्यटकको उद्धार भयो भन्ने तथ्यांक भने नेपालमा राखिएको छैन । एउटा अविस्मरणीय उद्धार कार्य भने नेपालमा भएको छ, जुन विश्वमै ऐतिहासिक छ । झन्डै दुई दशक पहिले हिमालयमा ठूलो हिमपात परेको थियो, कश्मीरदेखि मकालुसम्म । नेपालमा १४१५ हजार फिटमा क्याम्पिङ गरेका एवं आधारशिविरमा रहेका तीन सय ५८ विदेशी नागरिकलाई तीन चारदिन भित्र नेपाली हेलिकप्टरले उद्धार गरेका थिए । ती चालकलाई नेपाल सरकारले तक्माद्वारा सम्मानित गरेका थिए । यसै हिमपातको सिलसिलामा भारतमा तीर्थयात्रीहरू दुई सय ६२ जनाले ज्यान गुमाएका थिए । किनकि त्यहाँ व्यावसायिक हेलिकप्टर कम्पनी थिएनन् । पदयात्रीका लागि मात्र होइन, हिमाल आरोहीका लागि पनि यहाँ उद्धार कार्य हुने गरेको छ, १८२० हजार फिटको उचाइसम्म । सेफ्टी ओभरसाइटको मूलभूत लक्ष्य राष्ट्रिय सुरक्षा प्रणाली प्रभावकारी तथा उत्तरदायी रहँदा हवाई उडान सञ्चालनका आधारभूत जग मजबुत हुन्छ, तर कुनै एक सदस्य राष्ट्रको सेफ्टी ओभरसाइट नियमन र निगरानीमा कमी वा त्रुटि हुन गए त्यसबाट विश्वव्यापी अन्तर्राष्ट्रिय नागरिक वायुयान सञ्चालनलाई अस्वस्थ्य वा खतरा पर्न सक्छ भन्ने आईसीएओको मान्यता छ अर्थात्, सेफ्टी ओभरसाइटको तिनको प्राथमिकता मुख्यतया अन्तर्राष्ट्रिय उडानको सुरक्षा हो । आईसीएओको अडिट १९९५ देखि सुरु भई १५ वर्षको क्रम विकासपश्चात् २०१० मा हालको सेफ्टी ओभरसाइटको रूप धारण गरेको हो । २००५ मा सुरु भएको यस निरीक्षण प्रणाली सेफ्टी ओभरसाइट अडिटअन्तर्गतको निरन्तर प्रगतिमापन प्रणालीको अभिन्न अंग हो । यसल अडिटसम्बन्धी आफ्नो उद्देश्य, नीति र कार्यविधि प्रस्ट पारेको छ । सदस्य राष्ट्रमा स्थापित उड्डयन प्रणालीको जटिलता र आकारको आधारमा अडिटले लचकता अपनाउने कार्यविधिमा प्रस्ट रहेको अवस्थामा, नेपालको स्टल अपरेसनको वास्तविकता, भौगोलिक विकटता, अतिरिक्त जोखिमीको साथै दुर्गम क्षेत्रमा व्यापक रूपमा विस्तारित स्टल उडान नेपालको बाध्यता भएको तथ्यलाई कमजोर पक्षले आफ्नो कठिनाइ वकालत गर्दै उपरोक्त नियमानुसारको सहुलियतको जोडदार माग गर्नुपर्ने हाम्रो कर्तव्य थियो । अर्को, हाम्रो सबल पक्ष भनेको नेपालको अन्तर्राष्ट्रिय उडान र ट्रंकरुट अपरेसन, जुन आईसीएओको 'उच्च जोखिमी दुर्घटना' समीक्षाअन्तर्गत पर्दछन् । त्यसमा निरीक्षण अवधिभित्र कुनै दुर्घटना नै भएको छैन । वास्तवमा, अडिटले 'नन्स्टल अपरेसन' का दुर्घटनाको मात्र समीक्षा गर्नुपर्दथ्यो । नेपालको विकट क्षेत्रमा घटेका जटिल स्टल उडानको दुर्घटनाबाट विश्वव्यापी अन्तर्राष्ट्रिय नागरिक वायुयान सञ्चालनमा कुनै खतरा सिर्जना गर्ने अवस्थै रहँदैन, जुन आईसीएओको सैद्धान्तिक मुख्य चिन्ताको विषय हो। नेपाल एयरलाइन्समा सन् १९७२ देखि जेट अपरेसन सुरु भएको हो । १९९२ सम्म चार जेट विमान सञ्चालनमा थिए । साढे चार दशकको निगमको जेट अपरेसन अत्यन्त सुरक्षित रहेको छ, कुनै पनि घटना नभएको अवस्था छ । यो उड्डयन इतिहासमै उदाहरणीय हो । विकसित देशमा दर्ता भएका पाँच विदेशी जेट विमानहरू नेपालमा दुर्घटनाग्रस्त भएका छन्, जसमध्ये थाई इन्टरनेसनलको दुई, पाकिस्तान इन्टरनेसनल एयरलाइन्सको एक, लुफ्टानसा कार्गो एयरलाइन्सको एक र टर्किस एयरलाइन्सको एक छन् । जसबाट तीन सय २३ व्यक्तिहरू हताहत भएका थिए । काठमाडौंबाट आवत्जावत गर्ने सबैभन्दा बेसी उडान नै नेपाल वायुसेवा निगमको जेटले भरेको हुन्छ । स्थानीय वायुसेवाको जेट सञ्चालन पूर्ण सुरक्षित हुनु, तर विदेशी ठूला कम्पनीको जेट विमानहरू काठमाडौं र आसपासमै दुर्घटनाग्रस्त हुनु दुर्भाग्यपूर्ण छ । यसप्रति नेपाल प्राधिकरण, आईसीएओ र युरोपेली महासंघको ध्यानाकर्षण हुनु जरुरी छ । 'सार्थक सुरक्षा सतर्कता' लेबल सम्बन्धमा आईसीएओ सर्वज्ञ विज्ञ संगठन भएकोले यसबारे कसैको पनि टिप्पणी हुन उपयुक्त नहोला । अन्तर्राष्ट्रिय संगठनले सदस्य राष्ट्रलाई सुधारात्मक कार्यका निम्ति सतर्क, सचेत वा नसिहत गर्नु तिनको क्षेत्राधिकारभित्रको कुरा हो; तथापि यसैको आधारमा युरोपेली महासंघले एक्कासि ५ डिसेम्वर २०१३ मा 'रातो कार्ड' प्रयोग गरी नेपाललाई खेलमैदानबाट बाहिर गर्दै नेपालका एयरलाइन्सलाई युरोपमा प्रवेशमै बन्देज लगाउनु कत्तिको सान्दर्भिक होला ? विचारणीय छ । हाल नेपालका कुनै पनि वायुसेवा कम्पनीले युरोप उडान सञ्चालन नगरेको अवस्थामा युरोपका २८ मुलुकको भूभागमाथि ओभरफ्लाइट समेत गर्न नपाउने गरी नाकाबन्दीको होहल्ला चलाउनु के आवश्यक थियो ? जबकि, नेपाललाई आईसीएओका अन्य दुई सय ६३ सदस्य राष्ट्रहरूले बन्देज लगाएको छैन । यतिमात्र होइन, इयूले आफ्ना नागरिकलाई नेपाली वायुसेवामा उडान भर्ने गरी अन्य सेक्टरको टिकटसमेत नबेच्न युरोपेली अपरेटर र ट्राभल एजेन्टहरूलाई सचेत गराउँदै यदि यस्तो गरेको फेला परे तिनको टिकट रकम फिर्ता गर्नुपर्ने चेतावनीसमेत दिएको अवस्था छ । यो स्वेच्छाचारी प्रवृत्ति हो । कुनै देशलाई सेफ्टी ओभरसाइट लेबल लाग्दैमा त्यस देशका अन्तर्राष्ट्रिय वायुसेवा कम्पनीलाई उडानमा बन्देज लगाउन मिल्दैन । कालोसूची र नाकाबन्दी अन्तर्निहित विषयवस्तु होइनन् । उदाहरणको लागि, हाल थाइल्यान्डलाई सेफ्टी ओभरसाइट लेबल लागेको अवस्था छ, तर थाई इन्टरनेसनलले युरोपका कैयन सहरमा दैनिक उडान भर्दैछन् । हिमालको दुर्गम भेगमा कठिन र जटिल उडान भर्ने स्टल अपरेसनको दुर्घटनाको कारणले मात्र ४५ वर्षको दुर्घटनाविहीन विशुद्ध इतिहास बोकेको ध्वजावाहक नेपाल वायुसेवा निगमलाई युरोपेली महासंघले कसरी र कुन आधारमा असुरक्षित र कलंकित भन्न मिल्छ ? एकातिर, यसबाट नेपालको ट्राभल ट्रेड व्यवसायले प्रत्यक्ष आर्थिक हानि एवं बदनामी खेप्नु परेको छ भने अर्काेतिर नेपालका अन्तर्राष्ट्रिय विमानसेवाले युरोपमा निर्मित एयरबस प्रमोट गरिरहेको अवस्था छ । नेपाल सरकारले उच्चस्तरमा युरोपेली महासंघ, एयरबसका निर्माता देश एवं एयरबस कम्पनीलगायतसँग कूटनीतिक पहल गर्नुपर्छ बन्देज हटाउन, अन्यथा नेपाल एयरलाइन्सको एयरबस ३३० मार्पत लन्डन गन्तव्य उड्ने निगमको योजना केवल सपनामात्रै हुनेछ ।"
"सडक, ट्राफिक, सुरक्षा र न्याय","काठमाडौं : महानगरपालिका जाँदै थिएँ । सहिद गेट कटेर केही अघि बढेपछि देब्रे मोडिनु थियो । मेरो मोटरसाइकलको गति बढीमा २० हुनुपर्छ । देब्रेपट्टि यात्रु ओराल्ने र उकाल्ने स्टप छ । केही गाडी यात्रु ओराल्न र उकाल्न व्यस्त र हतारोमा थिए । गाडीको भीडले म दाहिनेपट्टि झन्डैझन्डै लेनछेउबाटै अघि बढेको थिएँ । देब्रेपट्टि एउटा बसले सायद प्रतिस्पर्धीलाई जित्न एक्कासि दाहिने मोड्यो । साइड लाइट नबाली एक्कासि मपट्टि ल्याउँदा मैले आफ्नो सुरक्षा खोजेँ । मलाई थाहा छ कि मैले लेन मिच्न हुँदैन । यसअघि पनि म आफैं सचेत छु सडक प्रयोगको मामिलामा । संसद्को विकास समितिमा ट्राफिक प्रहरीसहित सडकसँग सरोकार राख्ने मन्त्रालय र विभागसमेतको बैठकमा उठेका सवाल र ट्राफिकका समस्या र सडकको अवस्था आदिबारे मैले थप ज्ञान लिने अवसर पाएको थिएँ । विकास समितिका सभापति रवीन्द्र अधिकारीले बैठकको निर्णय सुनाउँदै लेन अनुशासन तोड्नेलाई कारबाही गर्न र अझ भीआईपी (विशिष्ट) वा भीभीआईपी (अतिविशिष्ट) जसले लेन क्रस गर्छन् ती सबैलाई ठाउँको ठाउँ कारबाही गर्नू भनी सरोकारवाला निकायलाई निर्देशन दिनु भएको विषय मैले नै समाचार बनाएको हुँ । सडकको परिस्थिति सोचेजस्तो हुन्न, जुन यथार्थ सबैलाई थाहा छ । मैले पनि यी सबै चेतका बाबजुद आफ्नो सुरक्षालाई ध्यान दिनुपर्छ भन्ने यथार्थलाई स्वीकारेँ र लेनभन्दा झन्डै एक भित्तामात्र दाहिनेपट्टिबाट मोटरसाइकल अघि बढाएँ । सांकेतिक रूपमा बनाएको फुच्चे धरहरा छेउमा दुईजना ट्राफिक प्रहरी लेन मिचे नमिचेको विषयको निरीक्षणमा रहेछन् । त्यो मेरो यथार्थ हेरिरहेका एकजना ट्राफिक प्रहरीले सुरुमा 'जे हुनु भइहाल्यो' भन्ठानेर दाहिनेपट्टिबाट अघि जानु भन्ने इशारा गरे । म उनको जायज निर्देशनलाई स्वीकारेर ट्राफिक नियम मान्ने हिसाबले गन्तव्यविपरीत मोटरसाइकल गुडाउन थालेँ । एक्कासि ती प्रहरीले मलाई रोक भने । मैले रोकेँ । लाइसेन्स मागे । मलाई थाहा थियो, मेरो गल्ती थिएन र उनले भनेबमोजिम नै गन्तव्यविपरीत जाँदै थिएँ र पनि लाइसेन्स माग्दा खोस्लान् र चिट काट्लान् भन्ने पनि लागेकै हो । मैले बारम्बार सुनेको र पढेको यथार्थ पनि सम्झेँ, 'प्रहरी मेरो साथी' । लाइसेन्स दिएँ, उनले त फटाफट चिट काटेर हातमा थमाइदिए । उनले देखेकै दृश्यलाई पुनः स्मरण गराएँ तर उनले चिट काटिसकेका थिए । संसद्को विकास समितिको बैठकमा पनि कुरो उठेको थियो, ट्राफिकले प्रतिशत पाउने लोभमा यात्रुलाई अनावश्यक दुःख दिएर रकम असुल्छन् भन्ने । महानगरीय ट्राफिक प्रहरी महाशाखाका प्रमुख प्रहरीनायब महानिरीक्षक मिङ्मार लामाले समितिको बैठकमा भन्नुभएको थियो, 'चिट काटेको भरमा ट्राफिकले पाउने प्रतिशतले समग्र ट्राफिकमै समस्या आयो, बरु त्यसरी खटिनेलाई निश्चित रकमको व्यवस्था होस् ।' लामाले भनेजस्तै व्यवस्था भएको भए सायदै त्यो अवस्थामा मेरो चिट काटिन्थ्यो । ममात्र होइन होला, मजस्ता धेरैले त्यस्तै ट्राफिकबाट पाउने पीडा वा जरिवाना भोगेका होलान् । चिट काट्दा लेन अनुशासन भंग गर्नुको जरिवाना पाँच सय रुपैयाँ तिर्नु पनि खासै ठूलो कुरो र समस्या होइन तर सोबापत लिनुपर्ने एक घन्टाको कक्षा र पाँच सय तिर्ने प्रक्रियाका साथै सोका लागि छुट्याउनुपर्ने समय महानगरभित्र जीवनयापन गर्ने एउटा यात्रुका लागि ठूलो पीडा हो । सडकमा मैले यस्ता धेरै दृश्य देखिरहेको छु तर ट्राफिक मौन छ चुपचाप ती दृश्य हेरिमात्र रहन्छ । संसदको विकास समितिको बैठक बसेर निर्णय गरेकै पाँचौं दिनका दिन हुनुपर्छ । नयाँबानेश्वर चोकमा सबै सवारीसाधन रोकिइरहेका थिए । बिजुलीबजार तर्फबाट भीआईपीका रूपमा आएका सेनाका तीन गाडीले लेन क्रस गरी दाहिनेपट्टिबाट हुइँक्याउँदै मीनभवनतर्फ अघि बढे । ट्राफिकले सुनेको हुनुपर्छ, भीआईपी होस् वा भीभीआईपी, संसद्ले ठाउँमै रोकेर कारबाही गर्नू भनेर निर्णय गरी निर्देशन दिएको । यदि त्यो ट्राफिकलाई थाहा दिएन भने यसको जिम्मेवारी महानगरीय ट्राफिक प्रहरी महाशाखाका प्रमुख प्रहरीनायब महानिरीक्षक मिङ्मार लामाले दिनुपर्छ । होइन भने ती ट्राफिकले किन लेन भंग गर्ने भीआईपीहरूलाई 'स्यालुट' ठोकेर पठाए ? सडकमा सबैभन्दा पहिलो सुरक्षा (सेफ्टी फस्ट) भन्ने नियम थाहा हुँदाहुँदै मेरो लाइसेन्स खोसेर चिट काट्ने ट्राफिक प्रहरी र बानेश्वरमा दर्जनौंसयांै यात्रुका अघि लेन भंग गरेर निर्देशनविपरीत सवारीसाधन दौडाउनेलाई स्यालुट ठोक्ने ट्राफिक प्रहरी, यी दुईलाई ट्राफिक महाशाखाले के कारबाही गयो ? यो मेरोमात्र होइन आमसडक प्रयोगकर्ताको प्रश्न हो । के यसको जवाफ पाउन सकिन्छ ? जो नियम मान्छ उसैलाई कारबाही गर्ने सरकारका कर्मचारीलाई के भन्ने ? कसरी बुझ्ने ? कसरी प्रहरीलाई मेरो साथी भनेर मान्ने ? होइन भने लेन र ट्राफिक नियम उल्लंघन गर्दै, अझ 'पावर सो' गर्दै र सडकमा 'मारौंला' झैं गर्दै मोटरसाइकल र ट्रकट्रिफर हुइँक्याउने युवालाई ट्राफिक प्रहरी किन हेरिमात्र रहन्छ, किन मूकदर्शक बन्छ, किन कारबाही गर्ने आँट गर्दैन ? आमजनता यसको उत्तर जान्न चाहन्छन् ? विदेशबाट फर्किएका एक युवकले झन्डै एक वर्षअघि सुनाएको घटना मेरो मनमा अझै ताजै छ । देश याद भएन तर उनले रातभर ड्युटी गरेर कोठा फर्कने क्रममा निद्राका कारण दाहिने जानुपर्ने सडकमा देब्रे मोडेछन् । झसंग भएर पुनः आफ्नो बाटोबाटै निवास पुगे । सीसी क्यामेराले कैद गरिहाल्यो । त्यो उनलाई अवगत थियो । जरिवाना तोकेर बिल आउँदा उनी खङ्रङ्ग भए । जरिवाना थियो, दुई हजार डलर अर्थात् नेपालको रुपैयाँ हिसाब गर्दा सरदर दुई लाख । मैले तिरेको पाँच सय त्यसको तुलनामा कुनै जरिवाना नै होइन, त्यो मलाई राम्ररी थाहा छ । मेरो गुनासो कहाँनेर हो भने ट्राफिक प्रहरीले नियम र लेन अनुशासन कायम गरोस् यो मेरो पनि चाहना हो र राष्ट्रकै आवश्यकता पनि तर कसैलाई जे गरे पनि स्वतन्त्र छोड्ने र कसैलाई असुलिहाल्ने प्रवृत्ति र नियत आजैबाट बन्द गरियोस् । हालैका दुई दुर्घटनाले सबैलाई तानेको थियो । अनामनगरमा मर्निङ वाक निस्केका पूर्वसचिव र विद्यालय हिँडेकी शिक्षिका सुकेधाराको जेब्राक्रसमा मारिए । सबैलाई चासो भयो, हुनु स्वाभाविक पनि थियो । कम्तीमा कुनै पनि यात्रु जेब्राक्रसमा मारिनु हुँदैन । यात्रुको न्यूनतम अधिकार खोसिनु कसैका लागि पनि न्यायको विषय होइन । तर यो लेख लेख्नकै लागि शुक्रबार बिहान साढे आठ बजे तीनकुनेस्थित अन्नपूर्ण पोस्ट्को कार्यालय आउँदै थिएँ। जडीबुटीबाट कोटेश्वरचोक पुग्ने ठाउँको जेब्राक्रसमा ट्राफिकको इशारापछि दर्जनौं गाडी तीनकुनेतिर तँछाडमछाड गरी दौडिरहँदा पाँचछजना गाडीसँग प्रतिस्पर्धा गर्दै बाटो काटिरहेका थिए । ट्राफिक हेरिरहेका थिए । बीचको भागहुँदै तीनकुनेतिर अघि बढ्दै गरेका तिनै दर्जनौं गाडीलाई रोक्ने असफल प्रयास गर्दै अर्को जेब्राक्रसमा झन्डै १५ जना जतिको समूह पनि त्यस्तै जबर्जस्ती गरिरहेको थियो । चक्रपथतिर मोडिने तीनकुनेको टर्निङ प्वाइन्टमा पनि त्यस्तै दृश्य देखियो । गाडी गुडिरहेकै जेब्राक्रसबाट दुई युवा बलजफ्ती बाटो काटिरहेका थिए, ट्राफिक चुपचाप भेटिए । लाइसेन्स खोसिएपछि म पुतलीसडकस्थित ट्राफिक महाशाखा पुगेँ । जिल्लावासी (झापा, गौरादह) का सरोज घिमिरे भेटिए । 'के भएर खोसियो लाइसेन्स ? ' जिज्ञासा मेट्न प्रश्न गरेँ । उनी पनि सहिद गेटनेर मेरैजस्तो अवस्थामा फन्दामा परेका रहेछन् । ट्राफिक कक्षा लिनुअघि यसरी धेरैजनासँग चिट काटिनुका कारण सोधखोज भए । धेरै गल्तीले सजाय भोग्नुपर्ने भेटिए तर केही बिनागल्ती सजाय भोग्न आएका भेटिए । कक्षामा पस्नासाथ भिडियो देखाउन सुरु भयो । ठूलो टेलिभिजन सेटको माथि लेखिएको थियो, 'सडक सुरक्षा, हाम्रो प्रतिबद्धता' । मलाई झस्का पस्यो, सडक सुरक्षा प्रतिबद्धता हो भने मैले आफ्नो सुरक्षा खोज्दा किन सुरुमा अर्को बाटो जा भनेर तुरुन्तै चिट काटियो ? भिडियोमा देखाइएका दृश्य हेर्दा भने यात्रु र सवारीचालकहरूले सडकमा कति लापरबाही गर्दा रहेछन् भन्ने छर्लंग भयो । फिल्म सुटिङ गर्दा देखाउने दुर्घटनाभन्दा कम थिएनन् राजधानीभित्र घट्का ती यथार्थ दुर्घटना । चालक र यात्रुका लापरबाही हेर्दा लाग्थ्यो, ट्राफिक प्रहरी एकदमै कडा हुनुपर्छ । अनि जरिवाना दुईचार सय होइन, कम्तीमा दुईचार हजार अझ बीस हजारभन्दा माथि हुनुपर्छ भन्ने जो कोहीलाई लाग्छ नै । तर दुर्भाग्य नै भन्नुपर्छ, जति धेरै जरिवाना लगाउने नियम बनाए पनि तिर्ने भनेका ठुला मान्छे होइन, सामान्य नागरिक नै हुन् । यी नागरिकले खै कहाँ सुनाउने सडकका पीडा ? ट्राफिकका अगाडि चालक र यात्रु निरीह नबनुन् अनि चालक र यात्रुका अघि ट्राफिक प्रहरी पनि । विश्वमा प्रतिवर्ष १३ लाख मानिस सवारी दुर्घटनाका कारण मर्ने गर्छन् । नेपालको तथ्यांक पनि कम भयावह रहेनछ । नेपालमा २० लाख सवारीसाधन छन् । यिनको प्रयोगका क्रममा दैनिक १० जना सवारी दुर्घटनाको सिकार हुँदा रहेछन् । ट्राफिकको तथ्यांकमा सरदर ६ जना देखिए पनि बाँकीको तथ्यांक नदेखिने रहेछ । 'यसरी तपाईंजस्तै कक्षा लिनेको संख्या चार लाख पुगिसक्यो तर चेतनाको स्तर बढेको छैन । हो यहाँ कक्षामा तपाईं केही सही मान्छे पनि कारबाहीमा पर्नुभएको छ', कक्षामा एक ट्राफिकले भने, 'हाम्रो प्रयास एउटा परिवारको खुसी जोगाउन सक्यौं भने पनि धेरै हुनेछ ।' ट्राफिकका सबै काम गलत भन्ने होइन, सबै सडक प्रयोगकर्ताले बराबरी न्याय पाऊन् भन्नेमात्र हो ।"
डुब्न लागेको गौरवशाली गोरखा इतिहास,"करिब एक शताब्दी लामो संघर्षपछि ब्रिटिस गोरखा भूतपूर्व सैनिक र उनीहरूको परिवार बेलायतको आवासीय भिसामा बेलायत छिरेको अहिले ११ वर्ष हुन लागेको छ । विसं२०५१ को चुनावपछि बल्लतल्ल त्रिपक्षीय सन्धि गोरखा संगठनलाई हात पर्यो । परराष्ट्र मन्त्रालय र संसद्मा कुरा उठ्यो । तत्कालीन परराष्ट्र मामिला तथा मानवअधिकार संसदीय समितिलाई जिम्मा दिएपछिको नतिजा भने राष्ट्रिय मुद्दा भएको ठहर गरी राज्य र सरकारले पनि चासोका साथ गोरखाहरूको चार सूत्रीय मागलाई अघि बढाएको थियो । चार सूत्रीय मागमा आवासीय भिसा माग गरेको थिएन । काठमाडौंमा भएको दोस्रो अन्तर्राष्ट्रिय सम्मेलनले उपस्थित पीडित भूपूहरूको अवस्था र उमेरलाई हेरी आन्दोलनका माग पूरा गर्ने छिटो छरितो माध्यम मुद्दा भएको ठहर गर्यो । बेलायत छिरेर न्यायिक आन्दोलन सुरु भएपछि बेलायतमा अर्को चलखेल सुरु भयो । अन्तर्राष्ट्रिय मानवअधिकारको माध्यमबाट छिरी बेलायतमा शरणार्थी भएका करिब ६ सय गोरखाहरू र केही त्यही समयमा सेनाबाट अवकाश पाएर बेलायतमै रहेका अंग्रेजी बोल्न सक्नेहरूले ब्रिटिस गोरखा वेल्फेयर सोसाइटी (बीजीडब्लूएस) नामको अर्को संगठन खोले र उनीहरूले आवासीय भिसाको माग राखे । अन्त्यमा बेलायती सरकारले गोरखाहरूका लागि नयाँ नीति ल्यायो । सन् १९९७ पछि अवकाश भूपूले आवासीय भिसा पाउने भए भने भर्ती भएकाले समान तलब र भत्ता पाउने भए । तर १९९७ अघिका एक तहलाई पाउन्डमा नाम मात्रको समान पेन्सन पाउने गोट (गोरखा अफर टु ट्रान्सफर) नियम लागू गरिदियो भने अर्काे तहका लागि भारतीय रुपैयाँमा गोरखा पेन्सन पाउने पुरानै नीति कायम गरिदियो । गोरखा आन्दोलनकारी नेताहरूले चार सूत्रीय मागको मर्मलाई वास्ता नगरी माग सफल भयो भन्दै सवै गोरखाहरूलाई बेलायत जान आह्वान गरे । बूढा भूपूहरू र काम गरिखान सक्ने भूपूहरू जो ९७ अघि अवकाश भएर विभिन्न सर्तले अड्किएका थिए, पछिल्लो पटक तिनीहरूलाई जोनालोम्लेको अभियानले बेलायत जाने बाटो खोलिदियो । वैधानिकतामा आधारित सरकार भएको वा हुनुपर्नेमा केही ध्यान दिइएन । बेलायत सरकारले आउन दियो, नेपाल सरकारले भुटानी शरणार्थीलाई अमेरिका पठाए झैं बेलायत पठाइदियो । आजभोलि घुमाउरो पारामा तिमीहरू एनआरएन नै हौ भने जस्तो सन्देश दिन खोजिरहेको छ । यही पृष्ठभूमिमा आज गोरखा भूपूहरू उभिएर उनीहरूका पुर्खा र उनीहरूले आर्जेको आप्नै इतिहास शिरमा राखेर जन्मभूमि र कर्मभूमिको दुइटा डुंगामा खोलो तर्न संघर्ष गरिरहेका छन् । नेपाल सरकारले गम्भीरताका साथ नलिए यो यात्रा दुर्घटित हुने निश्चित छ । गैरआवासीय नेपाली गैरआवासीय नेपालीसम्बन्धी ऐन नेपाल सरकारले लागू गरेको छ । यही ऐनले परिभाषा गरेअनुसार सार्क देशका विदेशी नेपाली र सरकारले खटाएका कर्मचारीबाहेक विदेशी नेपाली र दुई वर्षभन्दा बढी विदेशमा बसेका नेपाली नागरिक पनि गैरआवासीय नेपाली हुन् भनी उल्लेख गरेको छ । यो परिभाषाले सन् १९४७ को त्रिपक्षीय सन्धिअनुसार विदेशमा बसेका नेपालीका बारेमा स्पष्ट पारिएको छैन । विदेशमा नेपाली विभिन्न किसिम, प्रवृत्ति र कारणहरूबाट प्रवेश गरेका छन् । मानवअधिकारको आधारबाट कति पासपोर्ट वा पहिचानबिना छिरेर विदेशी नेपाली भएका छन् । त्यसरी नेपालको कर्मचारी भएर विदेशमा गई नेपाल नफर्कने पनि छन् । नेपाल सरकारले लगानी गरी पढ्न पठाएकाहरू पनि पढिसकेपछि देशको सेवा गर्नुपर्नेमा उतै बसेर विदेशी नेपाली भएका पनि छन् । बेराजगारले भांैतारिएर झिटीमिटी सबै बेचेर नेपाली राहदानी बोकेर रोजगारीमा आएकाहरू छन् । गैरआवासीय नेपाली भन्नेबित्तिकै विदेशी नेपाली भन्ने स्पष्ट छ । जसको नेपालमा रगतको नाता र नश्लबाहेक आवास छैन । तर जसको नेपाली पासपोर्ट छ र नेपालमा आवास पनि छ, तर भए पनि गैरआवासीय ऐनले गैरआवासीय नेपाली नै बनायो । त्रिपक्षीय सन्धिले जहिले जहाँ रहेबसे पनि नेपाली बनाएको छ । विदेशमा लग्नेले पनि नेपाली बनाएर नेपालमै फर्काउनुपर्ने प्रावधान छ । ऐन र सन्धि सम्झौता र त्यहाँ लेखिएका दफा उपदफाहरू कानुनसम्बन्धी विज्ञको सवालको विषय छँदै छ । तर यहाँ पक्तिकारले गोरखा भूपू र उनीहरूको परिवारलार्ई बेलायतले आवासीय भिसा दिनु र भिसा पाइसकेर गोरखाहरू र उनीहरूको परिवार ह्वारह्वार्ती बेलायत गई बसोबास गर्दा समेत उनीहरूको भावी पुस्ताका लागि वैधानिक राष्ट्रियताको सवालमा नेपालमा रहेका भुटानी शरणार्थीले अमेरिकाको आवासीय भिसा पाएर गएको अवस्था झै नेपाल सरकार मौन रहनु एउटा जटिल प्रश्न बन्न सक्छ या सक्दैन भन्ने जिज्ञासा छ । समानताको मुद्दा सन् २००८ को ३० सेप्टेम्बरमा बेलायतको उच्च अदालतले चार वर्ष सेवा पुगेको गोरखा भूपूले आवासीय भिसा पाउने फैसला गर्यो । तर सरकारले काइते गरिरहेको अवस्थामा अदालतको फैसलाको पक्षमा दिवालजस्तै उभिरहिन् जोना लुम्ले, उनी बेलायती जनतालाई गुहारिरहिन् । तब बेलायत सरकार नीति बदल्न बाध्य भयो । गरी खान सक्ने नसक्ने बूढा भूपूहरू आउन पाए । गेसोले गाउँगाउँ कुनाकुनाका भूपूलाई उठाएर बेलायत ल्यायो । तर बेलायतमा ल्याएर गोरखालाई थुपार्ने काममात्र पर्याप्त थिएन । थुपारिएको गोरखाका आगामी पुस्ताका लागि वैधानिकता र राष्ट्रियताजस्ता गम्भीर सवालका विषयमा काम गर्न बाँकी थियो । ९७ अधिकारको समान पेन्सन र क्षतिपूर्तिको मुद्दा जीवितै थियो । बेलायतको सेवा गरेबापत पाइने निवृत्तिभरण भारतीय रुपैयाँमा पाउने नीतिसम्बन्धी मुद्दा अझ राष्ट्रियताको सवालमा गम्भीर विषय छँदै थियो । तर यस्ता यावत् मुद्दाहरू छाडेर गेसो नेतृत्वले साल्मे डाँडातिर हामफालेपछि संगठित गेसो अनि गेसोप्रति आस्था र विश्वास राख्ने सबैै अन्योलमा परे । यही मौकामा व्यक्तिगत स्वार्थका लागि उठ्ने र जर्मुराउने मौका पाए । अहिले आएर बेलायतमा के हो र के भइरहेको छ भन्ने न कुनै टुंगो छ न कुनैको केही अर्थ छ । यही सेरोफेरोमा हाल आएर यस्तै स्वार्थीहरूले त्रिपक्षीय वार्ता भन्ने कागरूपी ऐरोड्रोन उडाएका छन् । त्यही तमासाले बेलायतमा बेनिफिट पाइखाइबसेका ९७ अघिका बूढा भूपूहरूलाई लन्डनमा भेला भई काग खेद्ने अवसर दिइएको छ । बेलायतमा गोरखा समुदायभित्रका र बाहिरका दुवैले गोरखाहरूको नाम र उनीहरूको समानताको मुद्दालाई मागिखाने भाँडो बनाएको छ । गोरखा समुदाय बाहिरकाले गोरखाको नाम र बहादुरीलाई दुहाइ दिँदै द्विशतवार्षिकी मनाएको विगत सन् २०१४ को अन्त्यदेखि नै हो र आज सन् २०१७ को मार्चसम्म पनि मनाइरहेका छन् । गोरखाहरूको सहभागिता नदेखिए पनि १३१३ गोरखा भीसीहरूको तस्बिर भने भेला स्थानको भित्तामा मात्र होइन उच्च तहका बेलायतीको पहुँचवालाको घर वा डेरामा सजाइएकै हुन्छन् । द्विशतवार्षिक उत्सवलाई गोरखा समुदायले विशेष अवसरको रूपमा यो मौकालाई सकारात्मक ढंगले समानताका मुघासित गाँसेर बेलायती जनताका बीचमा जानु पथ्र्यो । गोरखाहरूको बेलायतमा उपस्थिति रहेको कारण सरकारले पनि उत्सव मनाउन केही रकम स्थानीय सरकारलाई दिएको बुझिएको थियो । बेलायतमा रहेका विभिन्न ठाउँका गोरखा समुदायका समितिले चासोसमेत राखेनन् । केही मूर्धन्य भूपूहरूको नेता हुन् भनी माग्नेहरूले बहिष्कारको नारा लगाए । परिणाम प्रतिउत्पादकमात्र भएन जनमानसमा स्थिति झन्डै दिक्दारीको बन्यो । पाउने शताब्दीको अभियानमा के थोक भएन । दिन चाहने बेलायत सरकारले कुनै समय कुनैसित वार्ता नै नगरी आपसी सरकार प्रमुखहरूको वार्ता र चिठीपत्रकै आधारमा आवासीय भिसा दिने, समानताका हाउगुजी देखाएर एउटै सेनालाई तीन खाले पेन्सन अनि शदीयौं सार्वभौम स्वतन्त्र रहेको राष्ट्रको सर्वभौमिकतालाई पन्साएर त्यहाँको जनताले पाउने निवृत्तिभरण बापतको रकम भारतीय रुपैयाँमा मात्र भुक्तानी पाउने व्यवस्था गर्ने जस्ता कार्य भयो। यो माहोल बनाएर त्रिपक्षीय वार्ताको हावा पिटेर बूढा भूपू गोरखाहरूबाट लेभी असुल्ने नीतिभन्दा अरू केही हँदै होइन । हुन सक्ने योजना र रणनीति देखिँदैन । उनीहरूको भनाइ र गराइमा पनि मुद्दाको चुरो के हो भनी खोजीनीति गरेको पाइएन । उनीहरूसित विषयवस्तुबारे विज्ञहरूको अभावै रहेको र मौकामा मुद्दाको चुरो खुलाउन नसकेको अवस्था विगतमा गठन भएको डोयल प्राइस अध्यक्ष रहेको समितिको प्रतिवेदन र युरोपियन मानवअधिकारवादी अदालतको फैसलाले नै स्पष्ट पारेको छ । समानताको मुद्दामा बेलायती सरकारले अधिकार दिइसकेको छ । तर यो मुद्दा बाँकी पनि छ । यही गाँठो हो । समानताको कुरा उठाएर सुगालाई बोली बोल्न सिकाएको अर्थमा गाँठो फुस्कँदैन । विषयवस्तुको गम्भीरता भनेको ९७ अघिकाले भारतीय रुपैयाँमा पेन्सन पाउने व्यवस्था र भारतीय सैनिक पे कमिसनको निर्णयलाई मान्नुपर्र्ने, यस्ता निर्णयमा नेपाल सरकार मौन रहने हास्यास्पद प्रवृत्ति मूल जडो हो । जुन कुराको अनुसन्धान र खोजको आवश्यक पर्छ । यो विज्ञहरूको सहयोगबिना सम्भव छैन । यो मुद्दा उठाउन सक्षम, नवीन र युवा नेतृत्वमा सम्पूर्ण भूपूहरूको समर्थन र सहयोग आवश्यक छ । ९७ पछिका भूपू र बहालवाला गोरखाले पनि बूढा भूपूहरूको योगदानलाई नबिर्सी उनीहरूको सहयोग, सहभागिता वा समर्थनको आवश्यकता छ । अहिले आएर सहकार्यको ढोल बजेको सुनिन्छ । त्यो आफैंमा नराम्रो होइन । ढिलै भए भनि बुद्धि पलाएको छ । तर नयाँ बोतलमा पुरानो रक्सी हालेर बेच्ने जमाना भने अब छैन । टुंग्याउनी आज बेलायतमा यिनै यावत् कुराको सेरोफेरोमा गोरखा भूपू र उनीहरूको परिवार रुमल्लिएको छ । विशेष मुद्दा अब समानता मात्र नभएर राष्ट्रियतामाथिको वैधानिक सवाल पनि हो । यो माखेजालोमा परिसकेकोे छ । यावत् समस्याहरू जस्ताका त्यस्तै रहनु गोरखा र गोरखाहरूकोे संगठन मुख्य कारकतŒव हो । भविष्यलाई आकलन गर्नु नसक्नु, अरूलाई नसुन्ने र आफूमात्र जान्ने हुँ भन्ने प्रवृत्ति कारण हो । यही अन्योल र असमञ्जसको स्थितिमा धमिलो पानीमा जाल हान्नेको बिगबिगी अर्को घातक रोग हो । यिनै कमजोरी गोरखा समुदायभित्र जडको रूपमा खडा भएर मुख्य साझा समस्यालाई ओझेल पारिरहेको छ । यो घातक रोगलाई नष्ट गरेर गोरखा समुदायभित्र रहेको मूल र साझा समस्या समानता, राष्ट्रियताको सवालमा अघि बढ्न ब्रिटिस गोरखा भूपू सैनिक संगठन (बिगेसो) निरन्तर संघर्षरत छ । बेलायतको परिस्थितिमा समस्याको मूल जड के हो ? समुदायमा यसले कसरी मुख्य सवाललाई ओझेल पारिरहेको छ ? कसरी प्राथमिकता दिएर अघि बढ्नुपर्ने हो ? जस्ता विषयमा गोरखा समुदायको हरेक सदस्य इतिहासलाई सम्झिएर वर्तमानमाथि उभिएर भविष्यलाई होसियारीपूर्वक उभिन सक्नुपर्छ । समस्यालाई जति सक्दो चाँडो सबैको साझा बनाएर प्राथमिकतामा लाग्ने कुरामा सजगता नअपनाउने हो र नियतिले कर्मभूमि र जन्मभूमिको दुई डुंगामाथि उभिएर खोलो तर्न लागेको वर्तमान गोरखा समुदायलाई नेपाल सरकार र राज्यले पनि पन्छाउने हो भने यिनीहरूको आफ्नो र पुर्खाहरूले अर्जेको गौरवमय इतिहास, योगदान, भावी पुस्ता एउटै खोलामा डुब्ने निश्चित छ । वर्तमान अवस्थाका सम्बन्धित भूपू गोरखाहरू र सरकारलाई केही फरक नपर्ला तर यी कर्तुत र अनभिज्ञ अदूरदर्शितताले इतिहासको कठघरामा राज्य र सम्बन्धितले कहिल्यै क्षमा पाउन छैनन् । कुम्ब्रा साउथ वेल्स यूके केन्द्रीय सदस्य बिगेसो"
मानव चेतना र वैदिक विज्ञान,"नक्षत्रको चार चरणमध्ये एक चरणमा मानवको जन्म हुन्छ । २८ नक्षत्र, एक सय आठ अक्षरबाट मानवको धर्तीमा नौ महिनासम्म आमाको गर्भमा रहेर धर्तीमा आगमन हुन्छ । मानव धर्तीमा कसरी आउँछ ? प्रारब्ध कर्म, नियति र भाग्य लिएर जन्मन्छ । नक्षत्रको एक चरण मानव शरीर प्रकृति र पुरुषको समागमबाट प्राप्त अमूल्य धरोहर हो । जसलाई प्राकृतिक नियमको सांगठनिक शक्तिले बनाएको छ । अत: मानव शरीरको रूपमा व्यक्त हुने संरचना, कार्य, शैली, बोली, कर्मजस्ता सबै पक्षहरू प्रकृतिको गतिशीलताका प्रतिबिम्ब हुन् । मानव शरीर विवेकशील भएकाले आफैंलाई चिन्न सक्ने क्षमतास्वरूप स्वभावजन्य गुण राख्दछ । मानव शरीर भन्नाले मानवसँग सम्बन्धित सबै पक्षहरू मानवीय स्वभाव, बुद्धि, ज्ञान, विवेक, चित्त र अहंकारलाई जनाउँछ । ज्ञान सागरजस्तो गहिरो हुन्छ, जसको बाहिरी तह चञ्चल हुन्छ भने भित्री तहहरू गम्भीर प्रकृतिका हुन्छन् । वैदिक ऋषिहरूद्वारा प्रतिपादित ध्यानपद्धतिका विभिन्न पाटाहरू छन् । वैदिक ध्यान पद्धतिअनुसार तन्त्रयोग, भावयोग, लययोग, हठयोग, क्रियायोग भावातित योग आदि रहेका छन् । ध्यानका पनि विभिन्न पद्धति र प्रक्रियाहरू छन्, जसले मानवलाई परमात्मासँग साक्षात्कार गर्न सहयोग पुर्याउँछ । ध्यानद्वारा विवेकशीलताको सूक्ष्म तहसम्म पुगी विश्वचेतनाको अनुभव गर्न सकिन्छ । चेतनाको सूक्ष्म तह भनेको स्वआत्माको अनुभूति हो । मानवभित्र क्रियाशील आत्मा सबै मानवहरूका बाहिरी प्रकृतिका विचार, आकृति, स्वरूप एक शुद्ध ज्ञानको पुञ्ज हो । जो गतिशील र शान्त पनि हुन्छ । यसकारण मानव शरीरको सरल पक्ष आफैंलाई चिन्ने वा जान्ने चेतनाको स्वघोषित गतिशीलतामा हुन्छ । शुद्ध ज्ञानको मुहान पनि शुद्ध चेतनाको तह नै हो । जसले विचार र कार्यको संरचना तयार पार्दछ । विचार पनि सागरको फेदबाट उठ्ने हावा भरिएका पानीका फोकाहरूजस्तै हु्न्छन् । जो, जति बाहिर आयो, उति बढ्दै जाने प्रकृतिका हुन्छन् । मानवचेतना नै मानव जीवनका सबै कार्य, विधि र संरचना तयार पार्ने व्यक्तिगत र सामाजिक सांगठनिक क्षमताको स्रोत हो । अवस्था जाग्रत स्वप्न सुषुप्ति तुरीय शरीर स्थूल सूक्ष्म कारण समष्टि वैश्वानर सूत्रात्मा ईश्वर ब्रह्म व्यष्टि विश्व तैजस प्राज्ञ कोश अन्नमय, प्राणमय, मनोमय, विज्ञानमय, आनन्दमय आदि शरीर विज्ञानका महत्वपूर्ण अवयवहरू हुन् । आधुनिक विज्ञानले पनि यही प्रकृतिको झलकको अनुसन्धान गरेर विगत धेरै वर्षदेखि कार्य गरिरहेको छ । आधुनिक भौतिक विज्ञानको एकीकृत शक्तिपुञ्जको केन्द्रमा, एकीकृत प्राकृतिक शक्तिको रूपमा परिभाषित गरेको छ । यही प्राकृतिक नियममा नै आ िश्रत रहेर विभिन्न अणु, परमाणु, कोष, कोषिकामा मानव तथा अन्य जीवित प्राणीदेखि सम्पूर्ण बह्माण्डमा व्यक्त भएको छ । हाम्रो बह्माण्ड दू्रत गतिमा अघि बढ्दै परिवर्तित अवस्थालाई पनि झेल्दै परिवर्तन भइरहेको छ । ब्रह्माण्डको स्थिर स्वरूपमा गतिशील क्रियाकलापहरूले सम्पूर्ण गतिलाई चलायमान गराएको भाव प्रष्ट हुन्छ । कहिल्यै परिवर्तन नहुने प्रकृतिको मूल नियमलाई वेद र वैदिक वाङ्मयमा आत्मा शाश्वत हो शरीर भने फेरिरहन्छ भनिएको छ । आत्मा नै ब्रह्माण्डको संरचना र गतिशीलताको स्रोत हो । सकारात्मक विचार शुद्ध चेतनाबाट मात्र सम्भव छ । जीवनपद्धति र ज्ञान प्राप्त गर्ने असल माध्यम वैदिक वाङ्मय हो । शारीरिक क्रियाको गतिशीलताको स्वर, प्रकृतिको शाश्वत् नियम, मानवीय चेतनाको अन्तरंग तहसम्म पुग्न वैदिक वाङ्मयको अध्ययन अनिवार्य हो । वेद नै सृष्टिको लिखित प्रतिबिम्ब हो । वेदको संरचना सृष्टिको संरचना हो वेद नै सृष्टि हो । वैदिक ऋषिहरूले आफ्नो वैदिक विज्ञानमा एकताबाट विविधताको प्रक्रियालाई व्याख्या गरेका छन् । एकीकृत शक्ति शुद्ध चेतनाको पूर्ण एकल पक्ष हो । कहीँबाट पनि बाहिरी प्रभाव परेको हुँदैन । यस शुद्ध चेतनालाई बुद्धि पनि भनिन्छ । बुद्धिमा सकारात्मक या नकारात्मकताको अंश हुन्छ । विविधताको जन्म नै यही स्वघोषित बुद्धिको गुणले भएको छ जसले पूर्णभित्र चाल उत्पन्न गराउँदै एक प्रश्न उत्पन्न गर्दछ जब पूर्ण नै शुद्ध चेतनशीलता हो भने चेतना के हो ? वैदिक ऋषिहरूका अनुसार पूर्णतामा सात्विक चेतना हुन्छ । अल्पतामा तामसिक चेतना हुन्छ, न्यूनतामा मूच्र्छित तामसिक चेतना हुन्छ । तामसिक र सात्विक चेतनाको मध्यमा राजसी चेतना हुन्छ । हामी आफ्नो बुद्धिलाई तीन तहमा विभाजन गर्न सक्दछौं : १) परीक्षण २) परीक्षक ३) परीक्षकलाई परीक्षणसँग गाँस्ने प्रक्रिया । पूर्ण शुद्ध चेतनाको स्थितिमा यी तीन तहहरू एकमात्र हुन् । यिनीहरूले त्यही एकल नियमको तीन तहहरूलाई प्रतिनिधित्व गर्दछन् । वैदिक ऋषिहरूले वैदिक विज्ञान जान्नेलाई ऋषि, जान्ने प्रक्रियालाई देवता र जानेकालाई छन्द भन्दछन् भने यी तीनै कुराहरूको एकतालाई संहिता भनिन्छ । जसरी एकबाट तीन बन्दछ, यी तीन तहहरूको अन्तक्र्रिया र त्यसबाट आउने परिणाम, सम्बन्ध अनि अन्तक्र्रियाबाट कहिल्यै नटुंगिने सम्भावनाहरू उत्पन्न हुन्छन् । यी सबै सम्भावना, अन्तक्र्रिया र सम्बन्ध एक पूर्ण रूपमा हुन्छन्, त्यही नै शुद्ध चेतना हो । तान्नेठेल्ने, उतारचढाव, झंकार निस्तब्धता, स्थिर गतिशीलताजस्ता भ्रमपूर्ण कार्यहरूले एक अस्पष्ट संरचना बनाउँदछन् । संरचना प्रकृतिको अटुट सन्तुलनलाई विनाश गर्दा देखिने फलमात्र हो । अर्को शब्दमा शक्तिहरूको अन्तक्र्रियाबाट उत्पन्न हुने प्रतिफल नै संरचना हो । अथर्ववेदमा ब्रह्मलाई अपाद (चरण नभएको द्विपाद, दुई चरण भएको) त्रिपाद (तीन चरण भएको) चतुष्पाद (चार चरण भएको) भनेर वर्णन गरिएको छ । ब्रह्मलाई व्यक्त र अव्यक्त दुई रूपमा विभाजन गरिएको पाइन्छ । ब्रह्मतत्व अव्यक्त र अनिर्वचनीय हो । अपाद भनेको चरण नभएको, अव्यक्त र व्यक्तबाट द्विपाद (दुई चरण भएको) भनिएको हो । व्यक्तको नाम, रूप, दुई भेदले द्विपाद भनिएको हो । यसलाई शास्त्रीय भाषामा परा, पश्यन्ती, मध्यमा त्रिपाद भएको भनिएको हो । वाक्तत्वको चतुर्थ अवस्था वैखरी वाणी हो । यो मनुष्यको कण्ठबाट स्पष्ट रूपमा उच्चारित हुने वाणी हो । परा, पश्यन्ति, मध्यमा र वैखरी गरी वाणीका चार भेद मानिएको छ । परा परा जीवन एक पूर्ण अस्पष्ट तह हो । यो तह प्राकृतिक नियमको गतिशीलतासँग मिल्दो तह हो । व्याकरणअनुसार आदि वाणीलाई संक्षिप्त विवरण यस प्रकार गरिएको छ यावत् ब्रह्म विष्टितं तावती वाक् (ऋग्वेद १०, ११४८) । परा वाणी ज्ञानको शुद्ध ज्ञानरूप विश्वव्यापी हो । यो शान्त समुद्रतुल्य, निश्चल हुन्छ, यो अक्षय हो । यो अवस्थामा आफ्नो शुद्ध ब्रह्मस्वरूप ब्रह्मको रूपमा विद्यमान रहन्छ । यसलाई वाणीको अव्यक्त र सूक्ष्मतम अवस्था मानिएको छ । योगीले मात्र यो शुद्धरूपको साक्षात्कार गर्न सक्छन् । पश्यन्ती यो जीवनको शुद्ध ज्ञान र विवेकको तह हो, अन्तरआत्मा हो । यो तह स्पष्टताको शुद्ध तहसँग मिल्दो छ । जव कुनै पनि विचार या भाव प्रकट गर्ने इच्छा हुन्छ, त्यस समयमा पश्यन्ती वाणीको कार्य प्रारम्भ हुन्छ । शान्त समुद्रमा सानो तरंग तुल्य विचाररूपी तरंग वाक्तत्वमा प्रकट हुन खोज्नु हो । यो विचारको व्यक्त गर्ने भावनाको उदय हुनुजस्तै शान्त समुद्रमा सानो हलचल उत्पन्न हुनुजस्तो हो । विचारको अभिव्यक्तिको प्रक्रिया प्रारम्भ हुनु पश्यन्ती अवस्था हो । यो प्रारम्भिक एवं द्वितीय अवस्था हो । यो मस्तिष्कसम्म नै सीमित रहन्छ । अत: यो अव्यक्त हो । योगी र तपस्वीहरूले मात्र विचारको उदय हुने अवस्थालाई अनुभूति गर्न सक्छन् । मध्यमा मध्यमा सोच्ने तह हो । यो मस्तिष्कमा भएको प्राकृतिक नियमको संरचनाजस्तो छ । सोच, बोली, कार्यजस्ता गतिशील संरचनाहरूलाई स्पष्ट रूपमा प्रस्तुत गर्न सकिने कार्यहरू मध्यमा हुन् । यो तृतीय अवस्था हो । यसले शरीर संयन्त्रमा हलचल प्रारम्भ हुन्छ । नाभीबाट प्राणशक्ति माथि उठ्छ । मस्तिष्क या शिरमा गएर ठोक्किन्छ । स्वरयन्त्रसम्म पुग्छ । अथवा मुखसम्म पुग्छ । वर्णहरूको उच्चारण विचारको अभिव्यक्तिको सम्पूर्ण प्रक्रिया तयार हुन्छ । केवल वर्णको उच्चारणको काम मात्र रहन्छ । यो उच्चारणभन्दा पूर्वको अवस्था हो । यसलाई मध्यमा या मध्यगत वाणी भनिन्छ । बैखरी यो बोलीको तह हो । वाणीको स्पष्ट रूपमा प्रस्तुत भएको तह हो । यो वाणीको चतुर्थ अवस्था हो । वर्ण कण्ठ, तालुसहित स्वरयन्त्रबाट उच्चारण प्रारम्भ हुन्छ । अत: यो विचार या भाव अव्यक्त नभएर र गुप्त पनि नरहेर स्पष्ट प्रकट हुन्छ । बैखरी तहमा प्राणीलाई कोष, कोषिका, अंग, अंगप्रणालीका रूपमा स्पष्ट देखाइएको छ । जसले सम्पूर्ण प्राणीको सिर्जना गर्ने गर्दछ, सारा सृष्टिको सिर्जना हुन्छ । सबै मानवजातिहरू एकीकृत क्षेत्र हुन् बुद्धि, चेतना, ऊर्जा, मस्तिष्क अनि पदार्थ । वेद र वैदिक साहित्यले बुद्धि, विवेक, चेतना, ऊर्जा शक्ति र गतिशीलताको आधारमा मानवशरीर संरचना तयार पारेको देखाएका छन् । मानवशरीरमा आफूलाई चिन्ने र शुद्ध चेतनाको अनुभव गर्न सक्ने सामथ्र्य रहेको हुन्छ । यही सामथ्र्यका कारणले नै मानव जातिहरू ज्ञान र कर्मलाई व्यवस्थापन गर्न सक्षम छन् । यो सृष्टि र ब्रह्माण्डका सबै पदार्थहरू स्थिर नभई निरन्तर रूपमा गतिशील रहन्छन् । त्यसैले अनुभवको क्षण पनि एक गतिशीलताको बिन्दु हो । गतिशीलता नहुने वस्तुहरू स्थिर रहन्छन् । अणुहरू एकीकृत अवस्थामा रहन्छन् । पदार्थलाई ऊर्जामा रूपान्तरण गर्न सकिन्छ । परिवर्तित प्रक्रियाद्वारा मानवमस्तिष्कले एकीकृत क्षेत्रलाई बुझ्न सक्छ भने शुद्ध र अटुट शून्यताको अनुभव गर्न पनि सक्षम हुन्छ । अनुभूतिको पहिलो तह हेर्नेको ध्यान वस्तुतिर केन्द्रित हुनु हो । यसको अर्थ हेर्ने मानिसको असीमित शुद्ध आत्मा र शुद्ध चेतना एक केन्द्रबिन्दुमा आकर्षित हुनु हो । यसबाट के स्पष्ट हुन्छ भने सबै अनुभवहरू वस्तुसँग जोडिएका हुन्छन् । सिस्नु छोएपछि मात्र अनुभव हुन्छ कि त्यसलाई स्पर्श गर्दा के हुन्छ । त्यही कुराको अध्ययन गर्न दर्शक र वस्तु चाहिन्छ । सबै अनुभवहरूमा वस्तुको आवश्यकता हुन्छ । विषय र वस्तुलाई जोड्ने अवलोकन नहुँदा अनुभव सम्भव हुँदैन । यदि कुनै मान्छे सुन्दर फूलअगाडि आँखा बन्द गरेर बस्छ भने उसले फूललाई देख्न सक्दैन तर वासनाको अनुभूति गर्न सक्छ । त्यस्तै ईश्वरीय शक्तिको अन्तरचेतनामा अनुभूति गर्न सक्छ । अवलोकन प्रक्रियामा ध्यानकेन्द्रित हुन्छ र ध्यानले नै हाम्रो अनुभूतिको ढोका खोल्छ । उदाहरणका लागि यदि कोही व्यक्ति पुस्तक पढिरहेको छ भने उसले अरू किसिमका ध्वनिहरू नसुन्न पनि सक्छ । किनकि उसको ध्यान पढ्नमा पूरै केन्द्रित हुन्छ । यसो हुँदा उसका कानहरू भौतिक रूपमा खुला भए पनि सुन्ने प्रक्रिया रोकिएको अवस्थामा हुन्छ । यसैगरी कान बन्द गरेर कसैले केही सुन्न ध्यानकेन्द्रित गर्छ भने पनि उसले केही सुन्न सक्दैन । कान बन्द गरेर शरीरभित्रको मुटुको धड्कन र रक्तसञ्चारलाई आंशिक रूपमा अनुभव गर्न सक्दछ । यसकारण अवलोकन प्रक्रियालाई दुई कुराहरूको आवश्यकता हुन्छ । १) केन्द्रित ध्यान २) खुला पथहरूद्वारा अनुभूत गरिएका संवेगको आवत्जावत् र तिनीहरूको विश्लेषण । सकारात्मक विचार शुद्ध चेतनाबाट मात्र सम्भव छ । जीवनपद्धति र ज्ञान प्राप्त गर्ने असल माध्यम वैदिक वाङ्मय हो । शारीरिक क्रियाको गतिशीलताको स्वर, प्रकृतिको साश्वत् नियम, मानवीय चेतनाको अन्तरंग तहसम्म पुग्न वैदिक वाङ्मयको अध्ययन अनिवार्य हो । बोली पनि हाम्रो शारीरिक क्रियाद्वारा खुलाइएको वा व्यक्त गरिएको स्वरूप हो । ब्रह्माण्डको क्रम र क्रमको नियम अनि मानवशरीर क्रियाको क्रम पनि वेदमा व्यक्त गरिएको क्रमको सिद्धान्त जस्तै हो । मानवशरीरका क्रियाहरू पनि चार फरक वैदिक मूल्य ऋषि, देवता, काण्ड र संहितासँग मिल्दाजुल्दा छन् । १) शरीरका कोष, कोषिका, अंगप्रणालीहरूको कामको अवलोकन, व्यक्त र अनुभूत गरी ऋषिको भूमिकाको रूपमा प्रतिनिधित्व हुन्छन् । २) देवताको प्रतिनिधि शरीरका सबै काम, प्रक्रिया, रूपान्तरण, रसायनिक क्रियाहरूमा व्यक्त हुन्छन् । ३) काण्डहरूको प्रतिनिधित्व शरीरका फुल्ने, सुक्ने, रोकिने, निस्किने, क्रियाहरूमा व्यक्त हुन्छ । ४) संहिताको प्रतिनिधित्व शरीरका सबै क्रियाहरूको समन्वयबाट हुन्छ । मानिसका ज्ञानेन्द्रियहरू भित्री र बाह्य वातावरणसँग मिली प्रकृतिको चक्रलाई सन्तुलित गर्दछन् । ॐ शान्ति, शान्ति, शान्ति ।"
पूर्व युवराज पारस शाह गल्फमा !,"काठमाडौं : हिमालयन बैंक गल्फ प्रतियोगिताको उपाधि विजेतालाई पूर्व युवराज पारस शाहले पुरस्कार वितरण गरेका छन्। प्रतियोगिताका विजेतालाई शनिबार पूर्व युवराज शाहले पुरस्कार दिएका हुन्। प्रतियोगिताको उपाधि ध्रुव थापा र प्रतिमा शेर्पाले जितेका छन् । पार ६८ को रोयल नेपाल गल्फ क्लबमा शनिबार भएको प्रतियोगितामा पुरुषतर्फ ध्रुवले ४० अंक जोडे। महिलामा नेपालकी नम्बर एक महिला गल्फर शेर्पाले ३६ अंक बनाएकी थिइन्। स्टेबलफोर्ड ३४ ह्यान्डिक्याप विधामा सञ्चालित प्रतियोगितामा ३८ अंक बनाएका जीवन लिम्बू दोस्रो भए। बेस्ट ग्रोसको उपाधि आङनोर्बु शेर्पाले जिते। काउन्ट ब्याकका आधारमा च्याम्पियन बनेका शेर्पाले ३२ अंक बनाएका थिए। महिलातर्फ ३४ अंक बनाएकी पवित्रा याकथुम्बा दोस्रो भइन्। सिनियर (६० वर्षमाथि) तर्फ शशिविक्रम सिंह पहिलो भए। सिंहले ३७ अंक बनाएका थिए। ३६ अंक बनाएका गौतम सायमी दोस्रो भए। सुपर सिनियर (७० वर्षमाथि)को उपाधि मनिप्रसाद राईले जिते। राईले ३० अंक बनाएका थिए। पाहुना गल्फरको पुरस्कार पृथ्वी मल्लले जिते। मल्लले ३६ अंक बनाएका थिए। ३५ अंक बनाएका कञ्चन बस्नेत दोस्रो भए। हिमालयन बैंकतर्फ ३४ अंक बनाएका समीर आचार्य पहिलो भए। जुनियरतर्फ विनोद तामाङ पहिलो र शाश्वत प्रधान दोस्रो भए। मोस्ट बर्डीको पुरस्कार मिथुन राईले जिते। राईले चार वर्डी हानेका थिए। लंगेस्ट ड्राइभको उपाधि शैलेष सांघाईले जिते। क्लोजेस्ट टु द पिनको पुरस्कार स्वदेश गुरुङले पाए। विजेतालाई पूर्वयुवराज पारसविक्रम शाह, हिमालयन बैंकका अध्यक्ष हिमालयशमशेर राणा, प्रमुख कार्यकारी अधिकृत अशोकशमशेर राणा, रोयल नेपाल गल्फ क्लबका अध्यक्ष रवीन्द्रमान श्रेष्ठ, पूर्वअध्यक्ष प्रचण्डबहादुर श्रेष्ठ लगायतले पुरस्कार प्रदान गरेका हुन्।"
क्रिकेटमा पाकिस्तानको पुनरागमन,"पाकिस्तानी क्रिकेट र तिनका समर्थकले पछिल्लो झन्डै आठ वर्ष पीडामा बिताए । सन् २००९ मा श्रीलंकन टोलीमाथि पाकिस्तानी राजधानीमा आक्रमण भएपछि अन्य क्रिकेटिङ राष्ट्रहरूले पाकिस्तानमाथि नाकाबन्दीको शैली अपनाए । भारत अझ कडा रूपमा प्रस्तुत भयो ।अन्य देशहरूले पाकिस्तानमा खेल्नमात्र अस्वीकार गरेका थिए । उनीहरू पाकिस्तानसँग पाकिस्तानबाहिरको भेन्युमा दुईपक्षीय शृंखला खेल्न तयार भए । तर, भारतले अन्तर्राष्ट्रिय क्रिकेट काउन्सिल (आईसीसी) को बाध्यकारी प्रतियोगिताबाहेक अन्य कुनै पनि शृंखलामा पाकिस्तानसँग पाकिस्तानबाहिरको भेन्युमा समेत खेल्न अस्वीकार गर्यो । भारत केही समय अन्य देशहरूले पनि पाकिस्तानविरुद्ध पाकिस्तान बाहिरको भेन्युमा समेत दुईपक्षीय शृंखला खेल्न नहुने वकालत गर्दै हिँड्यो ।अन्य कुनै पनि देशले आफ्नो देशमा आएर खेल्न अस्वीकार गरेपछि पाकिस्तानले आफूले खेल्ने स्थान नै सार्नुपर्यो । पाकिस्तानले अहिले पनि संयुक्त अरब इमिरेट्स (यूएई) लाई आफ्नो घरेलु मैदानको रूपमा प्रयोग गर्दै आइरहेको छ । पछिल्लो आठ वर्षको अवधिमा पाकिस्तानले भारत बाहेकका देशहरूसँगको दुईदेशीय घरेलु शृंखला यूएईमै खेल्दै आइरहेको छ । यो अवधिमा पाकिस्तानी क्रिकेट टोलीले आफ्नो देशभित्र अन्तर्राष्ट्रिय प्रतियोगिता खेल्नमात्रै नपाएको होइन, पाकिस्तानले यो अवधिमा आफ्नो देशभित्र कुनै अन्तर्राष्ट्रिय प्रतियोगिताको आयोजनासमेत गर्न पाएनन् । अनि घरेलु समर्थकले आफ्नो राष्ट्रिय टोलीले आफ्नो देशमा अभ्यास गरेको समेत देख्न पाएनन् । पाकिस्तानभित्र क्रिकेट गतिविधि लगभग शून्य भयो । यसबीचमा पाकिस्तान क्रिकेट बोर्ड (पीसीबी) ले अन्य देशलाई पाकिस्तानमा खेल्ने वातावरण बनाउन कुनै कसरत बाँकी राखेन । तर, भारतीय क्रिकेट कन्ट्रोल बोर्ड (बीसीसीआई) को प्रभाव र अवरोधमा पाकिस्तान आफ्नो अभियानमा सफल भएन ।अन्तर्राष्ट्रिय टोलीले पाकिस्तान जान अस्वीकार गरेसँगै पाकिस्तानी टोलीको प्रदर्शन पनि निरन्तर खस्कँदै गयो । एक दिवसीय, टीट्वेन्टी र टेस्ट सबै प्रकृतिको क्रिकेट प्रतियोगितामा पाकिस्तान अन्य टोलीभन्दा निक्कै पछि देखियो । पाकिस्तानले हालै सम्पन्न च्याम्पियन्स ट्रफीमा पनि निक्कै मुस्किलले स्थान बनाएको थियो । आईसीसीको एकदिवसीय वरीयताको शीर्ष आठभित्र रहने टोलीले प्रतिस्पर्धा गर्ने प्रतियोगिताका लागि पाकिस्तानले आठौं स्थानमा रहँदै छनोट सुरक्षित गरेको थियो । दुई वर्षअघि अक्टोबर तीनमा भएको खेलमा पाकिस्तान जिम्बावेसँग पराजित हुन पुगेको थियो । यदि त्यो हार तीन दिनअघिमात्रै भएको भए, पाकिस्तानले च्याम्पियन्स ट्रफीको सहभागिता गुमाउने पक्का थियो । यो वर्षको च्याम्पियन्स ट्रफीमा पाकिस्तानलाई उपाधि दिलाउन २७ वर्षीय ब्याट्सम्यान फखार जमाम र २३ वर्षीय पेसर हसन अलीले उत्कृष्ट प्रदर्शन गरे । निक्कै मुस्किलले छनोट भएको पाकिस्तानले प्रतियोगिमा सुरुवात पनि सुखद गर्न सकेन । समूह चरणको पहिलो खेलमै चिरप्रतिद्वन्द्वी भारतसँग डकवर्थ लेविस नियमका आधारमा एक सय २४ रनले पराजित हुँदै पाकिस्तानले प्रतियोगिता सुरुवात गरेको थियो । त्यसपछिको खेलमा पाकिस्तानले निरन्तर सुधार गर्यो । समूह चरणको अन्य दुई खेलमा दक्षिण अफ्रिका र श्रीलंकालाई पराजित गरेको पाकिस्तानले सेमिफाइनलमा आयोजक इङ्ल्यान्ड र फाइनलमा उही भारतलाई एक सय ८० रनको भारीअन्तरले पराजित गर्दै उपाधि आफ्नो पक्षमा पार्यो, जुन पाकिस्तानले आईसीसीको प्रतियोगिता जितेको आठ वर्ष पछिको पहिलो अवसर थियो । सन् २००९ मा इङ्ल्यान्डमा भएको आईसीसी टीट्वेन्टी विश्वकपको उपाधि जितेयता पाकिस्तानी सिनियर राष्ट्रिय टोलीले आईसीसीको कुनै पनि प्रतियोगिता जित्न सकेको थिएन । यससँगै पाकिस्तानले आफूलाई आईसीसीले सिनियर राष्ट्रिय टोलीका लागि आयोजना गर्ने सबै प्रतियोगिताको च्याम्पियन टोलीको रूपमा उभ्याएको छ । टीट्वेन्टी र च्याम्पियन्स ट्रफीअघि पाकिस्तानले सन् १९८२ मा न्युजिल्यान्ड र अस्टेलियाले आयोजना गरेको ५० ओभरको विश्वकपको उपाधिसमेत जितेको थियो । पाकिस्तानी क्रिकेट टोली र समर्थकका लागि लामो समयपछि प्राप्त उपाधिले जति खुसी दिएको छ, त्योभन्दा बढी खुसी भारतलाई आईसीसीको प्रतियोगितामा आठ वर्षपछि पराजित गर्दाको क्षणले दिएको छ । च्याम्पियन्स ट्रफीको उपाधिसँगै पाकिस्तानीहरूले घरमा अन्तर्राष्ट्रिय प्रतियोगिता फर्कने विश्वास गरेका छन् । कम्तीमा फाइनलमा भारतलाई पराजित गर्दै जितेको च्याम्पियन्स ट्रफीको उपाधिले पाकिस्तानी क्रिकेट समर्थकहरूले पछिल्लो झन्डै आठ वर्षयता सहँदै आएको पीडामा मल्हम लगाउने काम गरेको छ ।उनीहरूको त्यो खुसी राष्ट्रिय टोली इङ्ल्यान्डबाट ट्रफीसहित घर फर्कंदा विमानस्थलदेखि कप्तान सफ्र्रज अहमेदको घरसम्म उपस्थित दर्शकको भीडले प्रष्ट पारेको छ । वर्षामा पाकिस्तानको 'भाग्य' पाकिस्तानले सन् १९९२ मा एक दिवसीय विश्वकपको उपाधि जित्दा र त्यसको २५ वर्षपछि च्याम्पियन्स ट्रफी जित्दा पाकिस्तान एउटै अवस्थाबाट गुज्रिएको छ । १९९२ विश्वकपको सुरुवाती तीन खेलमा लगातार पराजय बेहोरेपछि पाकिस्तानलाई अघि बढ्न बाँकी खेल जित्न ैपर्ने अवस्था थियो । चौथो खेलमा इङ्ल्यान्डविरुद्ध ७४ रनमा अल आउट भएर पनि वर्षाले खेल अवरुद्ध भएपछि एक अंक प्राप्त गरेको पाकिस्तानले त्यसपछिको खेलमा लगातार जित हात पार्दै अघि बढ्यो । सुरुवातका तीन खेलमा पराजय बेहोरेको पाकिस्तानले अन्ततः उपाधि नै जित्यो । यसपटक पनि पहिलो खेलमा भारतसँग पराजित भएपछि पाकिस्तानलाई अघि बढ्न बाँकी खेल जित्नैपर्ने अवस्था थियो । वर्षाले खेल अवरुद्ध गरेपछि दक्षिण अफ्रिकाविरुद्धको खेलमा जित हात पार्न पाकिस्तान भाग्यमानी ठहरियो । त्यसपछिको खेलमा निररन्तर उत्कृष्ट प्रदर्शन गर्दै पाकिस्तान अन्ततः विजेता बन्यो । यसपटक अर्कै संयोग पनि परेको छ । १९९२ मा आयोजक न्युजिल्यान्ड आफ्नो सुरुवाती सात खेलमा अपराजित थियो । तर, समूह चरणको अन्तिम खेलमा अपराजित न्युजिल्यान्डलाई पराजित गर्दै पाकिस्तान अघि बढ्यो । च्याम्पियन्स ट्रफीमा पनि आयोजक इङ्ल्यान्ड सेमिफाइनलसम्म अपराजित थियो । तर, त्यही अपराजित इङ्ल्यान्डलाई सेमिफाइनलमा पराजित गर्दै यस पटक पनि पाकिस्तान उपाधिसम्म पुग्यो । युवा खेलाडीको प्रभाव र आमीरको पुनरागमन यसअघि ५० ओभरको विश्वकपका उपाधि जित्दा पाकिस्तानका लागि २३ वर्षीय युवा खेलाडी इन्जमाम उल हकले उत्कृष्ट ब्याटिङ प्रदर्शन गरेका थिए । सेमिफाइनलमा न्युजिल्यान्डलाई पराजित गर्दा पाकिस्तानका लागि इन्जमामले ३७ बलमा ६० रन प्रहार गरेका थिए । फाइनलमा पनि इञ्जमामले ३५ बलमा ४२ रन जोड्दै टोलीलाई विजयी बनाएका थिए । यो वर्षको च्याम्पियन्स ट्रफीमा पनि पाकिस्तानलाई उपाधि दिलाउन २७ वर्षीय ब्याट्सम्यान फखार जमाम र २३ वर्षीय पेसर हसन अलीले उत्कृष्ट प्रदर्शन गरे । फखारले ६३ को एभरेजमा दुई सय ५२ रनको योगदान दिए । फाइनलमा उनले नै एक सय १४ रनको शतीय पाली खेलेपछि पाकिस्तानले भारतविरुद्ध तीन सय ३८ रनको योगफल खडा गरेको थियो । साथै पेसर हसनले पनि प्रतियोगिताभरि कसिलो बलिङ गरे । उनले प्रतियोगिताभरि सर्वाधिक १३ विकेट लिए । पाकिस्तानको प्रत्येक जितमा निर्णायक देखिएका हसन प्रतियोगिताको सर्वाेत्कृष्ट खेलाडीसमेत चुनिए । पाकिस्तानलाई च्याम्पियन्स ट्रफीको उपाधि दिलाउन प्रतिभाशाली बलर मोहम्मद आमीरको पुनरागमले पनि उत्तिकै सहयोग पुर्यायो । सन् २०१० मा इङ्ल्यान्डविरुद्धको खेलमा स्पट फिक्सिङ गरेको आरोप लागेपछि पाँच वर्षको प्रतिबन्ध कटाएर मूलधारको क्रिकेटमा फर्किएका आमीरले प्रतियोगितामा उत्कृष्ट प्रदर्शन गरे । विशेषगरी फाइनलमा भारतविरुद्ध उनको प्रदर्शन निक्कै सशक्त देखियो । खेलको सुरुवातमै आमीरले भारतका तीन सशक्त ब्याट्सम्यान शिखर धवन, रोहित शर्मा र विराट कोहलीलाई आउट गराएपछि पाकिस्तान खेलमा हाबी देखिएको थियो । प्रतिबन्धबाट फर्किएपछिको पहिलो मुख्य अन्तर्राष्ट्रिय प्रतियोगिताको यो प्रदर्शनले आमीरले आफू अझै सशक्त खेलाडी रहेको पुष्टि गरेका छन् । उनीसँगै युवा खलाडीद्वय फखार र हसनले आफ्नो उपस्थितिमा पाकिस्तानी टोली भविष्य कुनै पनि उपाधि जित्न सक्षम हुने संकेत गरेका छन् । (एजेन्सीको सहयोगमा)"
अन्तर्राष्ट्रिय पदक ल्याउने खेलाडी सम्मानित,"भक्तपुर : अन्तर्राष्ट्रिय प्रतियोगितामा पदक ल्याउन सफल भक्तपुरका चारजना खेलाडी सम्मानित भएका छन्। जिल्ला खेलकुद विकास समिति भक्तपुरले २०७४ सालभित्र भएका अन्तर्राष्ट्रिय प्रतियोगितामा सहभागी भई पदक जित्ने यहाँका चारजना खेलाडीहरुलाई सम्मान गरेको हो। यसरी सम्मानित हुने खेलाडीहरुमा टेबुलटेनिसका नेपाल च्याम्पियन शिवसुन्दर गोथे, एथ्लेटिक्स खेलाडीद्वय कान्छीमाया कोजू र कृष्णेश्वरी सिन्ताकल तथा तेक्वान्दो खेलाडी नम्रता तण्डुकार रहेका छन्। उनीहरुलाई भक्तपुरका प्रमुख जिल्ला अधिकारी द्रोण पोखरेलले ट्रयाकसुट, जुत्तालगायत सम्मानपत्रले सम्मान गरेका थिए। उक्त अवसरमा प्रमुख जिल्ला अधिकारी पोखरेलले व्यक्तिको शारीरिक तथा मानसिक विकास सँगसँगै राष्ट्रिय र अन्तर्राष्ट्रियस्तरमा देशको प्रतिष्ठा बढ्ने खेललाई विद्यालय तहदेखि नै जोड दिनुपर्ने बताए। सम्मानित खेलाडीहरुको तर्फबाट टेबुलटेनिसका नेपाल च्याम्पियन शिवसुन्दर गोथेले खेलाडीहरुको वर्षौंदेखिको मेहनत र परिश्रम एउटा दुर्घटना वा रोगको कारण सकिने बताउँदै खेलाडीहरुको उपचारको लागि कोषको व्यवस्था गर्नुपर्ने धारणा राखे। बाँच्ने आधार नपाउँदा धेरै प्रतिभावान खेलाडीहरुले खेल जीवनबाटै विस्थापित हुनुपर्ने उनको भनाइ थियो। समितिका अध्यक्ष दिलीप केसीले खेलाडीलाई निरन्तर खेलमा लाग्ने हौसला प्रदान गर्न सम्मान गरिएको जानकारी दिए। उनले खेलकुद र खेलाडीलाई प्राथमिकतामा राख्न सम्बन्धित निकाय र सरकारको ध्यानाकर्षण गर्दै आएको बताए।"
