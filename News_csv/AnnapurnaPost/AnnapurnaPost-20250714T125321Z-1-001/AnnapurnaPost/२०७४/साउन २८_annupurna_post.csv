शीर्षक,विवरण
थारू समुदायमा अष्टिम्की अनुष्ठान,"नेपालका थरीथरीका आदिवासी जनजातिमा कृष्णगाथा जीवन्त संस्कृतिका रूपमा रहेको छ । पश्चिमा थारूहरूको अष्टिम्की (कृष्णजन्माष्टमी)मा पनि कृष्णगाथा गाइन्छ । अष्टिम्की शब्दको उत्पत्ति अष्टमी र टीका दुई शब्दबाट भएको हो, जसको अर्थ भदौ महिनाको अष्टमी तिथिमा कान्हा जन्मेकाले उनलाई टीका लगाउनु भन्ने हुन्छ । पश्चिमा थारू समुदायमा हालसम्म संरक्षित भित्तामा कोरिने कला अष्टिम्की चित्र मात्रै हो । अष्टिम्कीको अनुष्ठान विधि अष्टिम्की पूजामा हप्ता दिन अघिबाट वनबाट काठ दाउरा, पात जुटाउन सुरु गरिन्छ । महिलाहरूले नयाँनयाँ लुगा पनि हप्ता दिनअघि नै सिलाइसकेका हुन्छन् । अष्टिम्कीको व्रत बस्ने अघिल्लो बिहान डँट्कट्टन (दर खाने) खाएर यसको सुरुआत हुन्छ । अष्टिम्कीमा व्रत बस्ने बिहान भाले बास्नुभन्दा पहिले डँट्कट्टन (दर खाने) खाइन्छ । यसका लागि दिनभरि माछा मार्ने चलन छ । माछा अरू दिन पनि मारिन्छ तर त्यस दिनको माछा मार्ने कामलाई विशेष मानिन्छ । कारणवश त्यस दिन माछा मार्न सकिएन भने दर नै खल्लो मानिन्छ । कसैले भाले बासेपछि खायो भने ऊ जुठो परेको ठहरिन्छ र व्रत बस्न पाउँदैन । व्रत बसेको दिन बिहानैदेखि चित्र बनाउन सुरु हुन्छ । सूर्यास्तपछि अष्टिम्कीमा व्रत बस्नेहरू चित्र बनाइएको घरमा पूजा गर्न जान्छन् । पूजा विधि साँझ परेपछि व्रत बस्नेहरू नयाँ लुगामा सजिएर अष्टिम्की बनाएको घरमा जान्छन् । उनीहरूको शृंगार अष्टिम्कीसखिया काव्यमा राधाले शृंगार गरेभन्दा कम हुँदैन । अष्टिम्की पूजा गर्न जाने महिलाको पोसाकमा एकरूपता भने हुँदैन । साथमा थालमा एक माना चामल, हरियो काँक्रा, काँक्रा नभए, भोगटे, निबुवा, स्याउ लगायतका फलफूल, थालको चामलमाथि माटोको दियो पनि बालेका हुन्छन् । अष्टिम्की चित्र बनाइएको घरमा गाउँभरिका महिलाहरू जम्मा हुन्छन् । व्रतालु मात्रै नभएर त्यहाँ हेरालुहरूको पनि उस्तै भीड लागेको हुन्छ । सबैजना जम्मा भइसकेपछि त्यस घरकी मूली अगुनियाँले सुरुमा पूजा गर्छिन् । अष्टिम्कीको सबैभन्दा माथि कृष्णको चित्र बनाइएको हुन्छ । टीका लगाउने काम त्यहीँबाट सुरु हुन्छ र क्रमशः सबै चित्रमा लगाइन्छ तर सबैभन्दा तल्लो कोठामा बनाएको बरमुरुवा अर्थात् बाह्र शिर भएको रावणको चित्रमा भने कसैले टीका लगाउँदैनन् । उसलाई टीका लगाएमा रुने खालका बच्चा जन्मिने जनधारणा छ तर पाको उमेर भएकाहरूले भने ठट्यौली पारामा टीका लगाइदिन्छन् । यसरी टीका लगाइसकेपछि अगियारी दिइन्छ । सल्लाको धूप, नौनी मिसाएर आगोमा हवन गर्ने प्रक्रियालाई अगियारी भनिन्छ । कान्हाका बाबु ईसरुले आफंै हलो बनाई खेतीपाती गरेका छन् । उनकी आमा जासु खेतमा खाना पुर्याउन गएकी छन् । यसरी कृष्णगाथालाई थारू समुदायले आफ्नै मौलिक शैलीमा प्रस्तुत गर्ने गरेका छन् । अगियारीपछि लोटाको पानी बिजोडपटक अगियारी क्षेत्रमा घेरो हालिन्छ, जसलाई पर्छना भनिन्छ । अष्टिम्कीमा टीका लगाउनुभन्दा पहिले आफूले ल्याएका चामल त्यहाँ ओछ्याइएको गुन्द्रीमा राख्छन् । चामलको छेउछाउमा काँक्रा र बीचमा दियो हुन्छ । कसैको पूजा नसकिँदै दियो निभ्यो भने व्रत बसेको बेला लुकेर केही खाएको हुनसक्ने अनुमान लगाइन्छ । गाउँका केटाहरू पूजाका लागि ल्याइएको काँक्रा काट्न तयार हुन्छन् । पूजा सकिएपछि उनीहरूले काँक्राको भेट्नो काटेर पातसहित यथास्थानमा राख्छन् । कसैले पश्चिमपट्टिको कुनामा दुई थान जरासहितको मकैको घोगा पनि टिप्छन् । काटिएका काँक्रा पूजा हेर्न आएकाहरूलाई बाँड्छन् र बचेका काँक्रा घर लिएर जान्छन् । फलाहार भोजन अष्टिम्की विशेष गरेर फलाहार पर्व भएकाले यसमा पहिलो दिन फलफूलमात्रै खाइन्छ । जब पूजा सकेर व्रतालुहरू घर फर्किन्छन्, घरमा खानका लागि विभिन्न थरीका फलफूलहरू तयार गरिएको हुन्छ । खानुभन्दा पहिले पनि पूजा गर्नुपर्छ । खाने ठाउँमा गाईको गोबरले लिपपोत गरेर आगो राखिन्छ र त्यसैमा अगियारी दिइन्छ । अगियारी सल्लाको धूप, नौनी र खानलाई तयारी अवस्थामा रहेका सबै वस्तुबाट थोरै निकालेर आगोमा चढाइन्छ र पर्छने काम गरिन्छ । पर्छने कामपछि आफ्ना चेलीबेटीका लागि अग्रासन निकालिन्छ । साँझको भोजनमा काँक्रा, केरा, अम्बा, स्याउ, नासपाती फलफूल तथा दही, दूधलगायत हुन्छ । अष्टिम्कीको गायन सबैले खानपिन सकेपछि पुनः अष्टिम्की बनाएको घर जम्मा हुन्छन् र रातभर अष्टिम्की गीत गाउँछन् । गीत प्रायः महिलाले गाउँछन् । देउखुरी क्षेत्रमा भने पुरुषहरूले मात्रै गाएको देखिन्छ । गीत गाउँदै रातभर जाग्रम बस्छन् । गीत स्थानअनुसार फरक भए पनि सबै क्षेत्रमा सृष्टिकै कथाबाट अष्टिम्की गीतको सुआत हुन्छ । पहिल ट सिरिजल ढरटी मडागिन सिरिजी ट गइल कुस कही र डाभ सिरिजी ट गइल कुस कही डाभ सिरिजी ट गइल री अन्न र पुरुस अर्थात् पहिले सिर्जना भइन् धरती माता, त्यसपछि सिर्जियो कुश, अनि सिर्जिए अन्न पुरुष । यहाँ अन्न पुरुषको रूपमा सृष्टिकर्ताका रूपमा गुर्वावालाई मानिन्छ । गुर्वावालाई थारू समुदायमा ब्रह्मको रूपमा लिइन्छ । दिनभरिको निराहार व्रत फुकाएपछि अष्टिम्की चित्र पूजा गरिएको घरमा महिलाहरू दुई समूह भई अष्टिम्की गीत गाउँछन् । यसमा कुनै बाजाको प्रयोग हुँदैन । सहभागीहरू गुन्द्रीमा वर्गाकार बसाइमा बसेका हुन्छन् । हेर्न आउने सहभागीहरूले पनि स्वर मिलाई साथ दिन्छन् । अष्टिम्कीको मुख्य गायकले गाइसकेपछि दुई समूहमा रहेका सहभागीले पालैपालो दोहर्याउँछन् । कृष्णगाथामा राधा र कान्हाको प्रेमप्रसंग, कंश वधको कथावस्तु त छँदैछ, कान्हाका बाबु ईसरुले आफैं हलो बनाई खेतीपाती गरेका छन् । उनकी आमा जासु खेतमा खान पुर्याउन गएकी छन् । यसरी कृष्णगाथालाई थारू समुदायले आफ्नै मौलिक शैलीमा प्रस्तुत गर्ने गरेका छन् । । व्रत तोडेर बेलुकी वाचन गर्ने बसेका सहभागीहरू बिहान पूजा गर्ने टोली आएपछि त्यो दिनको गीत टुंग्याउँछन् । अर्काे दिन बेलुकी पुनः सुरु गर्छन् । अष्टिम्कीको गीत सबै वाचन गरेर सकाउनुपर्छ, नभए अष्टिम्कीको गीत जति बाँकी हुन्छ, दसैंको सखिया नाचका सहभागीहरूले त्यहीँबाट जोडेर गीत गाउँछन् । अस्राई जैना (विसर्जन) महिलाहरूले एकाबिहानैदेखि अष्टिम्की विसर्जनका लागि टपरी तयार पार्छन्, जुन साधारण टपरीभन्दा विशेष प्रकारको हुन्छ । टपरीमा पातकै पाँच या सातवटा दियो जोडिएको हुन्छ । अघिल्लो दिन बिहान सबै जम्मा भइसकेपछि आफ्नो चामलमाथि राखिएको काँक्रोको भेट्नो र पात पनि त्यही टपरीमा राख्छन् र पुनः दियो पनि बाल्छन् । अगुन्या आफ्नो सबै सामान तयार गरेर निस्किएपछि अरू पनि सँगै घाट, नदी, कुलामा विसर्जनका लागि लाग्छन् । यस विधिलाई अस्राई जैना भनिन्छ । पूजाविधि सेलाएर आउने सदस्यहरू घर फर्किंदासम्म भोजन तयार भइसकेको हुन्छ । चेलीबेटीहरूलाई अग्रासन (कोसेली) दिन टाढा टाढा जानुपर्ने भएकाले पूजाविधि सेलाएर आउने सदस्य आउनेबित्तिकै बिहानको फरहार (फलाहार भोजन) चाँडै गर्छन् । फरहार पूजा विसर्जनपछि आआफ्नो घरमा खँरिया, फुलौरी, पोँइ र झिलंगीको गेडागुडी, सुकेको माछा, भात तयार गर्छन् । सबै पकवान तयार भएपछि फरहार गर्छन् । फरहारको शाब्दिक अर्थ फलाहर भए पनि बिहानको खानामा दाल, भात, तरकारी हुन्छ । फरहार गर्ने बेला पनि साँझमा झैं खानुअघि अगियारी दिई आफ्ना चेलीबेटीका लागि अग्रासन निकाल्ने चलन छ । अग्रासन (कोसेली) चेलीबेटीहरूको नाममा निकालिएको खानेकुरालाई अग्रासन भनिन्छ । बिहानको फरहार खाएर सकिएपछि आफ्ना चेलीबेटीहरूलाई अग्रासन दिन जान्छन् । धेरै दिनपछि दिदीबहिनीसँग दाजुभाइको भेटले सद्भाव, आत्मीयता बढाउँछ । चेलीहरू आफ्ना दाजुभाइलाई मीठोमसिनो ख्वाई सम्मान गर्छन् । भेटघाटबाट मनमा लागेको पीरव्यथा सुन्ने सुनाउने अवसरका रूपमा पनि लिइन्छ । टुंग्याउनी अष्टिम्की मनाउने विधिमा धेरै फेरबदल भइसकेको छ । अरू चाडपर्वजस्तै यो पर्व पनि विकृत बन्दै गएको छ । धेरैले आधुनिकताको नाममा फजुल खर्च गर्ने, सम्मानको नाममा महँगा पेय पदार्थ, रङहरूको प्रयोग, मौलिक परिकारभन्दा बाह्य परिकार बनाउने चलन बढेको छ । अष्टिम्की चित्र नबनाएर पोस्टर टाँसेर पूजा गर्ने चलनको सुरुआत भएको छ । गीत गाउने परम्परा पनि हराउन थालेको छ । त्यसैले अष्टिम्की चित्र बनाउने गोष्ठी, कार्यशाला, जागरण अभियान चलाइनु जरुरी देखिन्छ । खुसीको कुरा, केही वर्षयता काठमाडौंमा पनि सामूहिक ढंगले अष्टिम्की मनाइन थालिएको छ ।"
"बिप्लवलाई चुनौती:प्रमाणित गर,फाँसीमा झुण्डिन तयार छु","मैले पार्टी परित्यागको घोषणापछि विभिन्न मिडिया र सामाजिक सञ्जालहरुमा आम पार्टी कार्यकर्ताहरुलाई गुमराहमा पार्न अनि जनतामा भ्रम सिर्जना गर्न नेकपाले संस्थागत रुपमा नितान्त अराजनीतिक र मेरो व्यक्तिगत चरित्र हत्या गर्न गोयवल्स शैलीमा प्रचार गरिरहेको छ । यसबाट नेकपाको नेतृत्व रन्थनिएको कुरा प्रष्ट बुझ्न सकिन्छ । मैले यो कुरा बुझेर नै नेकपाका नेता कार्यकर्ताहरु निकै तल गिरेर मिथ्या आरोपहरुमा केन्दित हुदाँ समेत खासै प्रतिवाद गरिन । किनकी मैले राजनितिक वैचारिक तहमा देखिएका गैर सर्वहारावादी प्रवृत्तिहरुलाई उजागर गर्दै, त्यसले पार्टी संगठन निर्माण र संघर्षमा देखिएको दिशा हिनताको समस्यालाई प्रष्ट गर्न खोजेँ । जो कुरा यस अघिको विज्ञप्ति मार्फत स्पष्ट ढंगबाट बुझ्न सकिन्छ । अथवा मेरो वक्तव्य अराजनैतिक र व्यक्ति केन्दित थिएन । यो सबैले बुझेको कुरा भयो । यसबाट नेकपा र यसका नेता कार्यकर्ताहरु यति धेरै छट्पटिनु जरुरी छैन । किनकी यो पार्टीका कार्यकर्ताहरुबाट मात्र होइन, पार्टीको मूल नेतृत्वबाट भौतिक रुपमा बाँकी नराख्ने सम्मका धम्की आउदा समेत मैले धैर्यता गुमाएको छैन । तथापि नेकपाका नेता कार्यकर्ताहरुले जसरी मेरो नितान्त अराजनैतिक र चरित्र हत्या गर्ने खालका आरोपहरु लगाएपछि त्यसको खण्डन गर्नै पर्ने बाध्यता सिर्जना भयो । १ कथित सुचना बेचेको आरोपबारे यो मालेमावादी चिन्तन र बिचारबाट च्यूत भएका पाखण्डीहरुको आरोप हो भन्दा अतियुत्ति हुने छैन । किनकि मलाई सुचना बेच्ने के हो ? कसरी बेचिन्छ ? म एउटा अनविज्ञ कार्यकर्ता हुँ । न मेरो कुनै मिडियासंग चिनजान छ न त सम्पर्क नै बरु यो तिमीहरुको पार्टी भित्रको जब्बर समस्या हो । न स्थायी कमिटीका निर्णय बाँकी रहे न पिवी कै । बैठक सकिएकै हुदैनथ्यो तिम्रा दस्ताबेज र निर्णयहरु बग्रेल्ती मिडिया र छापाहरुमा निस्कन्थे । अहिले पनि आइरहेका छन् । यो समस्या तिमी भित्र खोज । आरोपहरुमा अलिकति सत्यता हुनु पर्ने होइन र ? पाखण्डीहरुलाई थाहा हुनुपर्ने हो यसरी झुठको साहरा लिएर गुजारा कति दिन चल्छ ? २ पार्टीका नाममा चन्दा उठाएर करोडौं सम्पत्तिको मालिक बनेको कथित आरोप बारे । मैले चन्दा कति उठाएँ र कसरी को को बाट उठाएँ? म कार्यरत क्षेत्रका कार्यकर्ता र चन्दादाताहरुलाई थाहा छ । मैले चन्दा संकलन गर्दा एक्लै डील गरेर पैसा उठाएको एउटा तथ्य सार्वजनिक गर । मैले जसरी र जत्ति आर्थिक संकलन भयो संस्थागत गरेँ । यसको लागि यथेष्ट तथ्यहरु मसंग सुरक्षित छन् । तिमी पूर्वाग्रहीद्धारा ग्रसित मनुवाहरुलाई थाहा नभए पनि मसंग कति करोडको सम्पत्ति छ मेरो परिवार समाज र जिल्लाबासीलाई थाहा छ । मेरो नेपालगञ्जमा घर, फेन्सी पसल र धन्दाको कुरा छ । तिमीहरुले दुनियाँलाई देखाउन सक्छौ ? घर र फेन्सी कहाँ नेर छ ? र अरु धन्दाहरु कहाँ कहाँ छ सार्वजनिक गर्न चुनौती दिन्छु यी पाखण्डी आरोपहरुमा कुनै तुक छैन । मैले मेरो जन्म थलो आफ्नो गाँउभन्दा बाहिर घर र पसलको त के कुरा एक आना जमिन म मात्र होइन मेरा परिवारका सदस्यहरुको नाममा कतै देखिएछ भने तिमीहरुले दिने फाँसीको सजाय स्वीकार्य छ । हो मैले पार्टी भित्र आर्थिक सांस्कृतिक अराजकता र मुख्यत अपारदर्शीताको विरुद्धमा लामो समय संघर्ष गरे । कैयन सिसिएमहरु आशकित हुनु हुन्छ । अपर कर्णाली, एनसेल प्रकरण, चितवनको जग्गा बिक्री, जबस नेतृत्व र केही सिसिएम्हरुले बुझाएको पैसा केन्दको आयमा जम्मा भएन भनेर नेतृत्व प्रति रोस प्रकट गरेको कुरा मेरो दिमागमा ताजै छ । म पनि यस्तो कुराबाट प्रभावित नभएको होइन । तर पनि व्यक्तिगत टिका टिप्पणीमा अहिले सम्म लागेको थिइन । हिजो पनि जे गरे संस्थाकै हितमा बोले र गरेँ । तर तिमीहरु जस्तै गिरेर आरोप लगाउने हो भने सयौं आरोपहरु तथ्य सहित पेश गर्न सकिन्छ तर म अझै संयम छु । अर्को कुरा तिम्रा कर्तूत र धन्दा त खुल्दै जालान् जनताले धैर्य मात्र गर्दै जानु पर्छ । तर यतिबेला भन्नै पर्ने कुरा के छ भने तिमीहरुका जीवनशैली जनतासंग त दाँज्नै सकिदैन बरु सम्भ्रान्त परिवारसंग पो मेल खान्छन् त । एउटा कुरा तिमीले देश र विदेशमा आफ्ना छोरा छोरीहरुलाई डाक्टर, इन्जिनियर, पढाइरहेका छौ, तिमी महलमा बस्छौ र प्राडो पजेरो चढ्ने गर्छौ । स्रोत के हो कमरेड ? तिमीहरुका छोरा छोरी बुलेट बाइकमा सवार हुन्छन् यसको जवाफ दिनुपर्छ । अरुलाई भन्न कति सजिलो हुन्छ है, आफूतिर फर्केर हेर त अनि गमेर पढ त आफुलाई । तिम्रा आदर्श र व्यवहारमा आकाश जमिनको फरक देख्नेछौ । त्यसैले तिमीहरुले म माथि लगाएका आरोपहरु घोर संकृणता र पूर्वाग्रहीबाट ग्रसित केही मान्छेहरुका आरोप मात्र हुन् जो निन्दनिय छन् । तिमी र तिम्रा कार्यकर्ताहरुले लगाएका आरोप र प्रयोग गरिएका भाषा र शैली हेर्ने हो भने तिमीहरु कम्युनिष्ट होइन जब्बर सामान्ती युगमा भएको आभास मिल्छ । मैले यी बिषयहरुमा सामाजिक सञ्जाल मार्फत खण्डन मात्र गरेको छैन, पुष्टि गर्न समेत चुनौती दिईसकेको छु । ३ पार्टीकै दलित नेताको अपमान गरेको कथित आरोप बारे । खण्डन गर्न धेरै शब्द खर्चिनु आवश्यक छैन । तर वर्गीय उत्पीडन र सामाजिक विभेदको लडाँईमा बषौं लडेको मान्छे हुँ र अझै जीवन पर्यन्त लड्नेछु । विभेदकारी सोच र संकृणताले ग्रसित तिमीहरु पो छौ त । दुश्मन नै किन नहोस् मिथ्या आरोप र जंगली भाषाको प्रयोग किमार्थ गर्न सक्दिन म । तिमीहरुको झुठो आरोप र असभ्य भाषाबाट तिम्रो चरित्र र संस्कार मज्जाले बुझ्न सकिन्छ । हो, मैले पार्टी भित्रका खराब प्रवृत्तिका बिरुद्ध लडे र कैयन कमरेडहरुलाई गलत प्रवृतिको शिकार नबन्न आग्रह गरे । यसो गर्दा मेरा केही स्वाभाव जन्य कमजोरी रहन गए होलान् तर कोही बाबु साब र दलित भनेर कहिल्यै विभेद गरिएन । केही अराजकताको सिमा नाग्नेलाई कारबाही समेत गरियो जो पार्टीको हितको निम्ति सामुहिक निणर्य थियो । कैयन ठाँउमा तिम्रो पार्टी र कार्यकर्ता बद्नाम छन् । यसले पार्टीको हित पनि गर्दैन । तर केही भ्रष्ट कार्यकर्ताको व्यवहार र नेतृत्वको सोचमा भएको अनौठो मेल मैले बुझ्न सकिन । नेतृत्वको दिमागमा क्रान्तिको सुस्पष्ट खाका र क्रान्तिको नेतृत्व गर्न लायक पार्टी निर्माण सम्बन्धि स्पष्ट वैज्ञानिक सोच हुने हो भने जनताबाट अनुमोदित भएका कार्यकर्ता र पार्टी निर्माण गर्न धेरै समय कुर्नु पर्दैनथ्यो । यही विश्वासका साथ स्टेप चाल्दा नेतृत्व यति धेरै पूर्वाग्रही होला भन्ने कल्पना नै गरेको थिएन । जसका कारण आज क्रान्तिका नायक भनिनेहरु द्धारा लगाइएका संगीन आरोपहरुको सामना गर्दैछु । ४ रविन्द शाहको हत्याको मुख्य योजनाकार भनेर लगाइएको कथित आरोप बारे । धिक्कार छ प्रतिशोधी मानसिक रोगबाट ग्रस्त संकिर्ण र पूर्वाग्रही महान् क्रान्ति नायकहरुलाई । रविन्द शाहको हत्याको कुरा मेरो कल्पना भन्दा बाहिरको कुरा थियो । मृतक रबिन्द शाह र हाम्रा साथीहरु बीचको हात हालाहालको स्थिति बनेपछि तत्काल बदला लिने प्रतिशोधी भावनाहरु उठ्नु पनि अस्वाभाविक थिएन । जो क्रमशः मथ्थर हुदै गइरहेका थिए । यो घटनाको कैयौ महिनापछि रबिन्द शाहको हत्याको घटना घट्यो । जसले हामी सबै जाजरकोट बासीलाई स्तव्ध बनायो । प्रहरीको अनुसन्धानबाट हाम्रै साथीहरुलाई अभियुक्तको रुपमा जिल्ला अदालत पेश गरी कारबाही चलेको स्थिति हो । भ्रष्ट र बद्नामहरुलाई देशै भरी र हाम्रो व्युरो अन्तर्गतका जिल्लाहरुमा पनि जनकारबाही गर्ने कुरा नभएको होइन । तर पार्टीको व्यक्ति हत्या गर्ने नीति नभएको कुरा स्पष्ट गरियो । मैले जिल्लाका जिम्मेवार कमरेडहरुलाई बुझ्दा हामीले त्यस्तो कुरा सोचेकै होइन भन्ने जवाफ पाएँ । केही साथीहरुलाई हप्काइयो पनि । अर्को कुरा प्रहरीबाट पनि व्यापक अनुसन्धानको प्रकृया सुरु भयो । मेरै विषयमा पनि प्रहरीले गहिरो अनुसन्धान गरेको र कुनै तथ्य प्रमाण नभेटिएको कुरा कानुनी अधिवक्ता ज्यु मार्फत बुझेँ । प्रहरीको अनुसन्धानपछि रविन्द शाहको हत्याको योजना नभएको र कुटपिट गर्ने क्रममा अधिक वल प्रयोग भई रविन्दको ज्यान गएको कुरा जिल्ला सरकारी वकिलको रह्यो । करिब यो सत्यताको नजिक जस्तो लाग्यो । यो घटनामा संलग्न भनिएका मान्छेहरु पनि व्यवस्थित योजना बनाइ गएको कुरा बुझिदैन भने कथित हत्याको योजनामा मेरो सहभागिताको त प्रश्नै आएन । जिल्ला अदालतबाट पनि फैसला होला, त्यो हेर्न बाँकी नै छ । तर यहाँ क्रान्तिका महानायक कहलिएका महासचिव र उहाँका कारिन्दा प्रबक्ताको आरोप हेर्दा कति निच र घटीया मनोवृत्तिका मान्छे रहेछन् भन्ने कुरा जनताले बुझ्न समय लाग्ने छैन । आरोपहरुमा केही आधारहरु पनि त हुनु पयो । यदि म हत्याको मुख्य योजनाकार हुँ भने सहयोगी सलंग्नहरु को को हुन् ? के प्रहरीले किटान गरेका अभियुक्तहरु सबैजना हत्याको उद्देश्यद्धारा प्रेरित थिए त ? जवाफ देऊ । कुरा यति मात्र होइन यदि रबिन्द शाहको हत्या तिमीहरुले भने जस्तै योजना बद्ध थियो भने के तिमीले दोषी देखेका मान्छेहरुलाई कारबाही गर्न र मृतकका परिवारहरुलाई न्याय दिन सक्छौ ? तर, पार्टी भित्र विवादको चुरो कुरो अर्कै थियो । राजनितिक ढंगले उठाएको विषयमा अराजनैतिक ढंगले आरोप लगाइसकेपछि जनताको बिचमा सत्य उद्घाटन गर्नै पर्छ । वास्तविक विवादको कुरा यस्तो छ पार्टीका सबै साथीहरु प्रहरीको निगरानीमा थिए, यही कारण जाजरकोटको पार्टी अस्तव्यस्त थियो । पश्चिमी व्युरो संयुक्त प्रशिक्षणको सन्दर्भमा जिल्लाका जिम्मेवार साथीहरुलाई लिएर महासचिवसंग भेट्न गयौ । सबै साथीहरुले रिपोर्ट राखिसकेपछि महासचिवले विषय राख्दै गर्दा भन्नु भयो मान्छे खराब रहेछ ठिकै भयो उसका कुकृतिहरु केके हुन् उल्लेख गरेर पर्चा निकालेर जिम्मा लिनु पर्छ भनेर भन्नु भयो । विषय अनौठो लाग्यो । साथीहरु मुखामुख गर्न थाल्नुभयो । हाम्रो अपेक्षा थियो यस्तो के गरेको पार्टी नीति विपरीत भनेर हप्काउनु होला र सम्भाउनु होला जे होस् गलत परिणाम आयो सामना गरेर जाऔ भन्नु पर्ने हो । महासचिवको जिम्मा लिने कुरा पछि मैले ठाडै असम्भव भनेर तिरस्कार गरे । अझै उहाँले मतिर इंगित गरेर जिम्मा लिने कुरा गरिसकेपछि मैले भने न पार्टीको व्यक्ति हत्या गर्ने नीति छ,न व्युरोको योजना, न त निर्देशन मैले किन जिम्मा लिने भनेर प्रतिवाद गरेँ । २०७४ बैशाख १४ को मित्र पार्टी प्यालेसको केसको वैठकमा पनि यस्तै यस्तै प्रतिवाद पछि जिम्मा तपाई नलिने हो भने म लिन्छु भनेर महासचिवको धम्की पछि म केसको वैठकबाट बाहिरिए । विवादको चुरो कुरो यही हो । यो सच्चाईलाई कमरेड माहासचिवले जस्तोसुकै तिक्डम र कुतर्क गरे पनि ढाकछोप गर्न सक्नु हुन्न । यसका साक्षी सबै सिसिएम्हरु जिउदै हुनुहुन्छ । महासचिव जस्तो मान्छेले यस्तो मूर्खता पूर्ण कुरा किन गर्नु भयो त ? कुरा बुझ्दै जादाँ जोसुकै मारियुन् र जोसुकै जेल जाउन् कुनै संवेदनशीलता नै देखिएन । उहाँको उद्देश्य भालुको मन कोदो माथि भनेझै हत्याको जिम्मा मातहतका पार्टीले लियो भने देख्यौ यसरी फटाहाहरु मारिदै छन् भनेर प्रचार गर्ने र केही कुत्सित राजनीतिक प्रभाव बिस्तार गर्ने र अथाहा आर्थिक संकलनको मार्ग फराकिलो बनाउने । केही लाखको ठाँउमा केही करोडको संकलन गर्ने अर्को कुरा हामीलाई मुद्दामा भिडाएर पूर्वाग्रही पनि साँध्न पाइयो । यो भन्दा अरु उद्देश्यबाट जिम्मा लिने कुरा उहाँले उठाएको जस्तो लाग्दैन यो उहाँको आफ्नो आंकक्षा पुरा गर्ने प्रतिशोधी मनोवृति हो । यस्ता घटिया र अराजनैतिक आरोप लगाउने हो भने चाहे जनयुद्धकालमा होस चाहे शान्तिकालमा पार्टी भित्र ब्यक्ति सफायका विषयमा बहस हुँदा मैले जहिले पनि ब्यक्ति हत्याको बिरुद्धमा मेरो मत जाहेर गरेको कुरा इतिहास साक्षी छ । यसबाट तिनिहरुले लगाएको हत्याको अभियोग संकिर्ण चिन्तनबाट ग्रसित पूर्वाग्राही मानसिकताको उपज हो । आज तिमीहरुले लगाएका संगीन आरोपबाट निश्चित रुपमा मेरा शुभचिन्तक र आफन्त भ्रमित हुनुभएको छ । मेरा परिवारका सदस्यहरु मेरो श्रीमती र छोरीहरुले आँखाबाट पिडा र आक्रोसका आँसु झार्दै प्रश्न गरिरहेका छन् । के रविन्द शाहको हत्यारा तपाई हो ? अनि तपाईले त्यो करोडौको सम्पत्ति कहाँ राख्नु भएको छ र नेपालगञ्जमा घर र फेन्सी पसल कहाँ छ भनेर प्रश्न गरिरहेका छन् । मैले जवाफ दिने गरेको छु छोरी यी अशत्ति र दुष्टहरुका आरोप नसुन र यसको कुनै पर्वाह नगर । ५ बैठकमा अनुपस्थित भन्ने कथित आरोपबारे । केन्दले बोलाएको सबै बैठकहरुमा उपस्थित हुदै आएको छु । पछिल्लो केसको बैठकमा औपचारिक ढंगले नबोलाएपछि जाने दुश्साहस गरिन । अन्तमा क्रान्तिकारी राजनितिको आवरणमा म माथि लगाइएका आरोपहरु प्रतिशोधी भावनाद्धारा ग्रसित अपराधिक मनोवृत्तिका उपज हुन् । म मान्छे हुँ र मानविय कमजोरी नहुने कुरा भएन । तर फेरि पनि म तिमीहरुले लगाएका आरोपहरु एउटा मात्र पुष्टि गर तिमीले दिने भनिएको फाँसीको सजायमा लट्किन तयार छु । (लेखक नेत्रवित्रलम चन्द नेतृत्वको नेकपा छोडेर केही समय अगाडि मात्रै वाहिरिएका नेता हुन् ।)"
योगासन र स्वास्थ्य,"सत्ययुगमा भगवान् शिवबाट रचना गरिएको सम्पूर्ण वेदान्तको सार पाशुपत योग हो। यस योगमा यम, नियम, आसन, प्राणायाम, प्रत्याहार, धारणा, ध्यान तथा समाधि समतावस्थालाई पाशुपत अष्टांगयोग भनिएको छ। चित्र वृत्तिहरूलाई निरोध गर्दै मात्र परमेश्वरमा एकचित्तता नै योग हो। अनेक जन्मको संस्कार बल बन्धन रूपपाशमा आबद्ध जीवात्मा' पाशुपत योग साधनाद्वारा पाशबाट मुक्त हुँदा तत्क्षण परमात्मा'बन्न पुग्छ। पाशुपत व्रत अहिंसा, सत्य, अस्तेय, ब्रह्मचर्य, दया, क्षमा, सरलता, धृति, मिताहार, पवित्रता, तप, सन्तोष, आस्तिकता, दान, ईश्वरपूजन, लज्जा, जप, मति, व्रत, सिद्धान्त श्रवण यी पाशुपत व्रतको विशेष अंग हो। यसमा एकमात्र अंगको छुट हुन गएमा यस योगको व्रत लुप्त हुन जान्छ। यी बीस व्रतको अंगहरूबाट युक्त साधकले मात्र पाशुपत व्रतलाई धारण गर्नसक्छ। योग साधकहरूका लागि यो आवश्यक छ कि उसले सम्पूर्ण अनुशासनका साथै नियमित रूपले योगासनको अभ्यास गर्नुपर्छ। आसन, प्राणायाम, हठयोग अति पवित्र एवं कल्याणकारी विद्या हो। योगविद्यानुसार आसनहरू चौसारी लाख छन्। यिनीहरूमा सिद्धासनहरू चौरासी मानिन्छ। त्यसमध्ये यहाँ सर्वोत्तम पद्मासन, वज्रासन र शवासनको विधि र लाभ वर्णन गरिएको छ। जुन साधकले आसनहरूलाई जित्छ, त्यसले सम्पूर्ण त्रिलोकलाई आफ्नो वशमा राख्छ। पद्मासन यो पद्मासन परम पवित्र सर्वोत्तम आसन हो। योग शास्त्रमा यसलाई शुद्ध, शान्ति, आनन्द र मुक्त चेतनको प्रतीकको रूपमा दर्शाइएको छ। यस आसनमा भगवान् शिव नै नित्य ध्यानस्थ छन्। अनेकानेक सिद्धयोगीहरूले पनि यो आसलाई सिद्ध गरेका छन्। यो आसनमा बसेर भजन, कीर्तन, एवं देवआरती गर्दा उत्तम फल प्राप्त हुन्छ। यो आसनमा मन्त्र जप, नाडी शोधन, प्राणायाम, प्रत्याहार, धारणा, ध्यान तथा समाधिसम्मका साधना गर्नका लागि सर्व श्रेष्ठ पद्मासन हो। विधि  बसेर दुवै खुट्टालाई सीधा पसारिदिने।  बायाँ घुँडालाई बङयाएर (मोडेर) खुट्टाको पञ्जालाई दायाँ तिघ्रामाथि राख्ने। दायाँ घुँडा मोडेर खुट्टाको पञ्जालाई बायाँ जाँघमाथि राख्ने।  दुवै हातलाई एकअर्काको माथि नाभीस्थान तल काख वा दुवै घुँडामाथि हल्कासँग राख्ने।  कम्मर, मेरुदण्ड र गर्धनलाई सीधा राख्ने।  गहिरो श्वास लिने। जति सकिन्छ रोक्ने र आज्ञाचक्रमा ध्यान केन्द्रित गर्ने र विस्तारै श्वास छोड्ने। तीनपटक यस्तो गर्ने। लाभ  चौसारी लाख आसनमा पद्मासनलाई सर्वोत्तम आसनको संज्ञा दिइएको छ। यसको अभ्यासले चित्तशुद्धि गराई, आत्मसाक्षात्कारको ढोका खोलिदिन्छ। परमआनन्दको झलक मिल्दछ। दुःख, डर, त्रास जलन र मृत्युसँग भय व्याप्त हुँदैन।  यो आसन समस्त व्याधिहरू विनाशक छ। बज्रासन महाबलि हनुमानले बज्रासनलाई सिद्ध गरेका थिए। यो आसनमा नियमित रूपले बस्नाले त्यस साधकको शरीर बज्रसमान बलियो हुन्छ। यो आसनमा बस्दा पराक्रमी पुरुषभावले बस्नुपर्छ। यो आसन मन्त्र जप, प्राणायाम, एवं ध्यान अभ्यासका लागि उपयोगी छ। भोजन लिएपछि लगत्तै यस आसनमा करिब पाँच मिनेटसम्म बस्नुपर्छ। यो क्रियाले खाएको आहारलाई आमाशयमा खाँदी पाचनप्रणालीलाई सुन्दर र सुस्ती राख्छ। विधि  दुवै घुँडालाई पछाडितिर दोबारेर आफ्नै खुट्टाको कुर्कुच्चामाथि बस्ने।  पछाडि दुवै खुट्टाको बूढी औंलालाई सँगै टसाउने।  श्वास भर्दै दुवै हातलाई घुँडामाथि राखी मेरुदण्ड तन्काउने। गर्धन सीधा पार्दै भित्री कुम्भकमा केही बेर रहने।  श्वासलाई छोड्दै शरीरलाई फेरि सामान्य स्थितिमा ल्याउने। लाभ  पेटको भारीपन हटाउँछ।  मानसिक सन्तुलन ल्याई थकान वा तनाव हटाउन यो आसन अचुक छ।  घुँडा तथा तिघ्रालाई बज्र समान बलियो बनाउँछ। महावीर हनुमानले यसै आसनलाई आफ्नो जीवनकालमा सिद्ध गरी यसको अपूर्व लाभ प्राप्त गरेका थिए।  पाचनप्रणाली दुरुस्त राख्छ। शवासन परम सिद्ध आसनहरूमा शवासनले अत्यन्त महत्ववपूर्ण स्थान राख्छ। शवको अर्थ निश्चल शरीर' हो। प्राण गइसकेपछि जसरी शरीर निश्चल हुन्छ, त्यसरी नै यस आसनमा पनि शरीरलाई निश्चल गराउँदै आफ्नो चेतनालाई पूर्ण सचेत राखिन्छ। यो पूर्ण आरामको स्थिति हो। स्मरण रहोस्, श्री कालीशक्ति जगन्माता भगवान् शिवको छातीमा विकराल रूप धारण गरी उभिनु यसै आसनको प्रतीक हो। शिवको अर्थ ज्योतिस्वरूप र कालीको अर्थ चैतन्य चेतनशक्ति हो। पवित्र साधकले भक्तिपूर्वक हृदयकमलमा शिवशक्तिलाई ध्यान गर्दै शयनकक्षमा शवासनमा सुत्नु उत्तम हुन्छ। विधि  शव समान पिठ्यूँको बलले लम्पसार परेर आरामपूर्वक भूमिमा सुत्ने।  आफ्ना दुवै हातलाई जाँघको केही दूरीमा दुवैतिर सुस्त गराएर छाडिदिने।  शान्तिपूर्वक दुवै आँखा बन्द गर्ने।  गोडाको पञ्जालाई दुवैतिर फैलाउने।  श्वासप्रश्वास सामान्य छाड्ने।  शरीरका अंगप्रत्यंगलाई निश्चल र फितलो छोड्ने।  ध्यानलाई श्वासप्रश्वासमा केन्द्रित गर्ने।  एकाकारको स्थितिबाट विस्तारै शून्यमा प्रवेश गर्ने र हृदयाकाशमा आनन्द अनुभव गर्ने। लाभ  थकावट र मनको चञ्चलता हटाउँदछ।  चिन्ता, दुःख, छटपटाहट, अस्थिरता एवं तनावमुक्त राख्छ।  तीनै गुणहरू (सत्व, रज, तम) बाट टाढा रही आत्मा आनन्दका लागि यो आसन अत्यन्त पूज्य र लायक छ। अचल विशुद्ध स्थिति नै परम सिद्धि हो।  निद्रा नलाग्ने रोग हटाउँछ। राति सुत्नुअगाडि यो आसन गर्ने र यसैबाट निद्रामा प्रवेश गर्ने।"
पुरातत्वको पानामा सभ्यताको बिस्कुन,"प्राचीन मानवले छाडेर गएका भौतिक अवशेषहरूको अध्ययन गरी अतीत सभ्यताको अध्ययन गरिने विषयलाई पुरातत्व भन्ने गरिएको छ । मानव सभ्यताको विकासक्रमको लामो समयपछि मानवले लेखन कलाको सुरुवात गर्यो । लेखनकलाको थालनी भएपछिको ऐतिहासिक घटनाक्रमलाई विश्लेषण गर्न प्राप्त साक्षहरूले सहयोग गर्छन् तर लेखन कलाको सुरुवात हुनुभन्दा हजारैां वर्ष पुरानो मानव सभ्यताको इतिहासलाई वैज्ञानिक अध्ययन गर्न पुरातात्विकप्रमाणहरूको नै महत्वपूर्ण भूमिका हुन्छ। प्रागःमानवको संस्कृति, जीवन पद्धति, आस्था, विश्वास, सामाजिक विकासक्रमको प्रक्रिया र यसको ढाँचा, तात्कालीन वातावरण र पर्यावरणमा आएको परिवर्तन र त्यस परिवर्तनले मानवको शारीरिक तथा मानसिक विकासक्रममा पारेको प्रभाव आदि विषयहरूको प्रामाणिक अध्ययन गर्ने आधार पुरातत्व हो । मूलत प्रागःइतिहासको अध्ययनको महत्वपूर्ण आधार प्रागःमानवले प्रयोग गरेका ढुंगेउपकरण र औजारहरू नै हुन् । साधारण दृष्टिकोणमा प्रस्तरपाषाण या ढुंगाको रूपमा लिन सकिने प्रस्तर उपकरण प्रागःमानवको महत्वपूर्ण हतियार हुन सक्छ । पुरातत्व अतीत सभ्यताको पूर्णनिर्माण गर्ने आधार हो । प्राप्त सीमित पाषाण हतियारको आधारमा प्राचीन मानव सभ्यताको विश्लेषण गर्नु साधारण अन्दाजमा दुस्साहस र हास्यास्पद हुन सक्छ । तर योबाहेक अरू कुनै विकल्प पनि छैन भन्ने प्राज्ञिक सीमिततालाई स्वीकार गर्नुपर्ने बाध्यता छ । भनिन्छ, कि इतिहासशास्त्रले इतिहासको एक प्रतिशतमात्र अध्ययन गर्छ भने पुरातत्व विज्ञानले इतिहासको ९९ प्रतिशतको अध्ययन गर्छ । पुरातत्व विषय आफैंमा पूर्ण विषय र विधा होइन । यसले मानविकी र विज्ञानका अन्य विविध विषयहरूको सहयोगमा आफूलाई पूर्णता प्रदान गर्ने भएकोले यसलाई विज्ञान केन्द्रित मानविकी वा कला विषयको रूपमा व्याख्या र विश्लेषण गर्ने गरिएको पाइन्छ। जमिनमुनि दबिएर रहेका पुराना दरबार, मन्दिर, घर, पर्खाल वा अरू मानव निर्मित भौतिक संरचनाको वैज्ञानिक विधिले अन्वेषण र उत्खनन गरी प्राचीन सभ्यताको विश्लेषण गर्नु निश्चय नै कठिन कार्य हो । प्रागः मानवले छाडेर गएका अन्य भौतिक वस्तुहरूको अवशेषको आधारमा प्राचीन सभ्यताको विश्लेषण गर्ने पद्धति र विधिहरू छन् । प्राचीनकालको कुनै एउटा सिक्काको आधारमा त्यस समयको सामाजिक, आर्थिक र धार्मिक इतिहासको गहन अध्ययन गर्न सकिन्छ । कुनै एउटा मूर्ति वा प्रतिमाको विश्लेषण गरेर तत्कालीन सभ्यताको विविध विषयहरूको जानकारी हासिल गर्न सकिन्छ । उत्खनन एउटा यस्तो अज्ञात दिशाको अन्वेषणात्मक यात्रा हो जुन यात्रामा यात्रीले प्राचीन सभ्यतालाई आलोकित गर्ने पुरातात्विक प्रमाणहरू प्राप्त गर्छ । यस्ता पुरातात्विकप्रमाणहरूको आधारबाट सभ्यताको पुनर्निर्माण गर्न सकिन्छ । भूगोलको भौगोलिकको प्रक्रियाअनुसार जमिनमुनि भौगोलिक स्तरहरू बनेका हुन्छन् । मानव सभ्यताको विकास चरणमा त्यहाँ विभिन्न समूहका मानिसहरूको आवत्जावत भई नै रहन्छ । यो क्रम निरन्तर चलिरहँदा अघिल्लो समूहले आफूलाई काम नलाग्ने वस्तुहरू छाडेर जान्छन् । अन्ततः ती छाडिएका वस्तुहरू प्राकृतिक वा अन्य मानवीय (अन्य प्राणीको गतिविधिको कारण समेत) कारणले जमिनमुनि पुरिन गई एक सांस्कृतिक स्तर बन्न जान्छ, यो प्रक्रिया चलिनै रहँदा जमिनमुनि अनेकौं सांस्कृतिक तहहरू बन्न जाने हुन्छन्, जस्को परिणाम जमिनमुनि नै विभिन्न जाति र प्रजातिहरूको एउटा सांस्कृतिक शृंखला तयार भएको हुन्छ । यसरी तयार भएका विभिन्न सांस्कृतिक स्तरहरूलाई कुशल पुरातत्वविद्ले उत्खननबाट पत्ता लगाउँछन् । मानव सभ्यताको पाइला परेको जमिनको तहसम्म अध्ययन गर्नु पुरातत्वको परिधि हो । त्यसपछिको जमिनको प्राकृतिक तहहरूसँग पुरातत्वको कुनै सम्बन्ध र सरोकार रहँदैन । ती भिन्नभिन्न कालखण्डमा बसाइ सरिआउने भिन्नभिन्न जाति समूहले छाडेर गएका वस्तुहरूको आधारबाट त्यस सभ्यताको अध्ययन गर्ने आधार मिल्छ । वैज्ञानिक पद्धति र विधिबाट उत्खनन गरिएका यस्ता सांस्कृतिक शृंखलाहरूको विश्लेषण गरी त्यो सभ्यताको निर्माण कहिले र कस्ले गरे ? तिनीहरू त्यस ठाउँमा कहिले आए ? ती को थिए र तिनको सभ्यता कसरी पतन भयो भन्ने प्रमाण र अन्य सम्बन्धित पौराणिक र ऐतिहासिक सन्दर्भ सामग्रीहरूको तथ्य प्रमाण जुटाएर विश्लेषण गरी निष्कर्षमा पुगिन्छ । प्रागऐतिहासिक सभ्यताको कुनै लिखित दस्तावेज हुँदैन । तर तिनले छाडेर गएका भौतिक वस्तुहरू नै हाम्रा लागि पुरातात्विकव्याकरण बन्दछन् । यिनै पुरातात्विकव्याकरणको सहयोग लिएर (उत्खननकर्ता) पुरातत्वविद्ले प्राचीन सभ्यताको पहिचान र विश्लेषण गर्छ। पुरातत्व विशुद्ध प्राविधि केन्द्रित प्राज्ञिक विधा हो । यो जहिले पनि धर्म, संस्कृति, जातिगत मूल्य र मान्यताभन्दा माथि उठेर अध्ययन अनुसन्धानको कार्य गर्छ । त्यस विपरीत गर्नु हुँदैन । यदि कसैले त्यस्तो गर्छ भने त्यो पुरातत्वको आचरण र नैतिक परिधिभन्दा बाहिरको कार्य हो । पुरातत्वले प्राप्त प्रमाणलाई आधार मान्दछ । सम्बन्धित संस्कृतिको भावनात्मक मूल्यसँग यसले कुनै सरोकार राख्दैन । जस्तो कुनै जातिले हजारौं वर्षदेखि मानिआएको मूर्त र अमूर्त जीवन्त सांस्कृतिक पर्व र परम्पराहरू भएको ठाउँमा उत्खनन गर्दा, उक्त स्थानको प्राचीनतालाई प्रमाणित गर्ने कुनै पुरातात्विकआधार प्राप्त भएन भन्दैमा त्यस ठाउँको मूल्य र गरिमा घट्ने गरी आमसञ्चारको माध्यममा सम्प्रेषण गर्नु हुँदैन । यदि यस्तो कार्य गरिएमा सामाजिक द्वेष आउन सक्ने सम्भावना रहन्छ र त्यस ठाउँको आस्था र गरिमा माथि नकारात्मक प्रभाव पर्ने खतरा रहन्छ । नेपालमा यस्तो प्रकारका समस्यासँग सामना गर्नपर्ने परिस्थितिहरू नआउँलान् भन्न सकिन्न । यस सन्दर्भमा पाटन स्थित पटुकोद्योलाई लिन सकिन्छ । किराँतकालीन ढिस्को मानिएको यस स्थानमा उत्खनन गर्दा किराँतकालीन सभ्यतालाई प्रमाणित गर्ने कुनै प्रमाणहरू फेला नपरेका तथ्य सुन्न पाइन्छ यद्यपि यस स्थानको अनु श्रुति भने अहिलेसम्म पनि कायम छ । नवलपरासीस्थित रामग्राम विश्वप्रसिद्ध बौद्ध पुरातात्विकस्थलको रूपमा विश्वभरि नै प्रख्यात छ । यसको ख्याति र प्रसिद्धिलाई सदाकालसम्म कायम राख्नु राष्ट्रको प्रमुख दायित्व र जिम्मेवारी हो । भगवान् बुद्धको अस्थि धातु राखिएको भन्ने जनविश्वास र बौद्ध साहित्यहरूमा उल्लेखित सन्दर्भलाई सम्मान र सम्बोधन गर्दै यस ठाउँमा उत्खनन गर्दा विशेष ध्यान दिनुपर्छ । अझ जमिनमुनि मानव पाइला नपरेको तह अर्थात् प्राकृतिक तहसम्म उत्खनन गरिनु हुँदैन किनभने यदि उक्त स्थानमा कथंकदाचित महामानव गौतम बुद्धको अस्थि अवशेष भेटिएन भने यसको मूल्य र गरिमा घट्न सक्ने डरलाग्दो सम्भावना रहन्छ । यस्को परिणाम उक्त स्थानको मूल्य र गरिमा सदाको लागि गुम्न गई कुनै पनि मूल्यमा यसको गरिमालाई क्षतिपूर्ति गर्न नसकिने हुन्छ । त्यस अर्थ यस्ता सम्भावित समस्याहरूलाई समेत सम्बोधन गर्दै उत्खनन प्रतिवेदनमा मात्र प्राप्त तथ्यको विश्लेषण गर्ने गरिन्छ । कानुनभन्दा माथि संस्कृति हुने भएकाले कतिपय अवस्थामा यस्ता जीवन्त सांस्कृतिक परम्परा रहेका पुरातात्विकस्थलहरूमा उत्खनन गर्दा स्थानीय संस्कृतिसँग सम्बन्धित सरोकारवाला पदाधिकारीहरू, पत्रकार, वुद्धिजीवी र राजनैतिक व्यक्तित्वको रोहवरमा उत्खनन गर्ने गरिएको पाइन्छ। उत्खनन गरिसकेपछि प्राप्त सामग्रीहरूको विस्तृत अभिलेखीकरण, संरक्षण र संवद्र्धन गर्ने नैतिक दायित्वसमेत उत्खननकर्तामा रहन्छ । अझ उत्खनन गरिसकेपछि प्रतिवेदन प्रकाशन गर्नुपर्ने प्राज्ञिक दायित्व उत्खननकर्ता वा त्यससँग सम्बन्धित संस्थासँग रहन्छ । उत्खनन कार्य अत्यन्त संवेदनशील र जटिल विधा हो । इतिहास संस्कृति र सभ्यतासँग सम्बन्धित यस विधालाई एक अपरेसन थियटरसँग तुलना गर्न सकिन्छ । जमिनमुनिको सभ्यता उजागर गर्ने क्रममा सानो एउटा गल्तीले पनि इतिहास र संस्कृतिको शृंखलालाई हजारौं वर्षको तलमाथि पार्न सक्ने सम्भावना रहन्छ । उत्खनन एउटा यस्तो अज्ञात दिशाको अन्वेषणात्मक यात्रा हो जुन यात्रामा यात्रीले प्राचीन सभ्यतालाई आलोकित गर्ने पुरातात्विकप्रमाणहरू प्राप्त गर्छ । यस्ता पुरातात्विकप्रमाणहरूको आधारबाट सभ्यताको पुनर्निमार्ण गर्न सकिने भएकाले पुरातत्वविद्लाई सभ्यताको विश्लेषक भनिएको हो । उत्खननबाट प्राप्त साधारण माटाका भाँडाकुँडाहरूको अध्ययनबाट त्यतिबेलाको सांस्कृतिक शृंखलाको जानकारी हुनुको साथै तत्कालीन समाजभित्र रहेको वर्गीय चेतनाको जानकारी हुन्छ । प्राचीन मानवको कुनै अस्थि अवशेषबाट त्यस मानवको जाति र प्रजातिको मानवशास्त्रीय विश्लेषणको लागि मानवशास्त्रलाई पुरातत्वको अपरिहार्य आवश्यकता पर्न जान्छ । सिन्धुसभ्यता र मेसोपोटामियाजस्ता विश्वको प्राचीन सभ्यताहरू उत्खननबाट नै प्रकाशनमा आएका हुन् । आज वैदिक सभ्यतालाई प्रमाणित गर्ने पुरातात्विकप्रमाण हामीसँग नभएता पनि यसको खोजी कार्यको लागि पुरातत्वविद्हरू लागिपरेका छन् । भारतको पुरातत्वविद्हरूले रामायण र महाभारतकालीन सभ्यताको उत्खननमा जुटिरहेका छन् । नेपालमा पुरातत्वको माध्यमबाट लुम्बिनी र कपिलवस्तुबाट बौद्धकालीन सभ्यताको उजागर भइसकेको छ भने उत्तरी हिमाली भूभागमा विशेषगरी हिमाली गुफाहरूमा १६औं शताब्दी ईशापूर्वदेखि १६औं शताब्दी ईश्वीसम्मका सांस्कृतिक शृंखलाहरूको निरन्तरता रहेको तथ्यलाई पुरातत्वविद्हरूले उजागर गरेका छन् । मानव सभ्यताको प्राचीन इतिहासलाई प्रकाश पार्ने भौतिक अवशेषहरू अतीतको दर्पण र सभ्यताको बिस्कुन हुन भन्नेमा अतिशयोक्ति नहोला । राज्यको पहिचानको आधार सभ्यता र संस्कृति पनि हो । सभ्यता र संस्कृतिले नै राष्ट्रको गरिमालाई उँचो बनाइरहेको हुन्छ । राज्यको सामाजिक तथा सांस्कृतिक संरचनामा अतीत संस्कृति र इतिहासले प्रभाव पारिरहेको हुन्छ । आज हामीले खोजिरहेको सांस्कृतिक पहिचानको लागि पुरातत्वले प्रभावकारी भूमिका खेल्न सक्दछ । हाम्रो इतिहास कति पुरानो भन्ने सन्दर्भमा संस्कृतिलाई प्रमाणित गर्ने पुरातात्विकप्रमाणहरूबिना पहिचानको प्रश्नहरूलाई मजबुत बनाउन सक्ने सम्भावना कम रहन्छ । हिन्दु धर्म र दर्शनले प्रतिपादन गरेका सिद्धान्तहरूलाई अनुसरण गर्ने आर्य जातिका अनेकौं शाखा प्रशाखाहरू, बौद्ध धर्म मान्ने जाति, जनजाति र तिनका अनेकौं सांस्कृतिक अभ्यास, र अन्य अनेकौं प्रकृतिपूजक जाति र जनजातिले फल्ने र फुल्ने सुरक्षित आधार रहेको सांस्कृतिक त्रिवेणीको रूपमा परिचित नेपाल पुरातत्वको लागि खुल्ला संग्रहालय हो । पुरातत्वका पानाहरूमा पुर्खाको इतिहास खोज्दै पहिचानको प्रश्नलाई अझ सशक्त रूपले उठाउन सक्ने आधार पुरातत्व भएकाले यसको महत्व र गरिमालाई स्वीकार गर्नुपर्ने आजको आवश्यकता हो । लिखित प्रमाणबिनाको इतिहास हजुरआमाको दन्त्यकथा जस्तै हुन्छ भने झैं पुरातात्विकप्रमाणले प्रमाणित गर्न सकेमा पौराणिक अनु श्रुति पनि सत्य र तथ्य इतिहास बन्न सक्ने सम्भावनालाई नकार्न मिल्दैन।"
जरामा लुकेको सम्पदा,"सम्पदास्थल कहाँ ? कुन वस्तुतत्व मात्र सम्पदा तत्व ? सम्पदाका गर्भगृह कस्तो हुँदो रहेछ ? तीनै जिज्ञासाले जिज्ञासु बनाइदिन्छ यो चेतलाई ! चेत त त्यस्तो तत्व रहेछ अदृश्य, अस्पृश्य, दुर्बोध; तर बोधगम्य ! बोधगम्य अमूर्त ! तीनै अदृश्य, अस्पृश्य, दुर्बोध, अमूर्त सम्पदा गर्भमाथि विचरण गर्न पुग्छु । एक विचरण यो ! अनेक चरण उचालिँदै उचालिँदैका रफ्तार ! निरन्तर लगन ! लगनसंकल्प ! संकल्प प्रतिबद्ध प्रण ! प्रतिबद्ध प्रण अनवरत लगाव ! अनवरत लगावका संकल्प आफ्नै मनमा कसिने लगाम ! आत्मनियन्त्रण ! आत्मनियन्त्रण संकल्पित मनका प्रतिबद्धता ! यिनै तत्वबोधमा सम्पदा गर्भगृहका घुनो मिल्दो रहेछ भन्ठानी यस्तै बुझ्न थालेँ । अदृश्य, अस्पृश्य, बोधगम्य तर दुर्बोध अमूर्त वस्तुतत्व सरोकार बन्न पुग्यो मेरो ! मेरो भन्नु कहाँ सब थोक मेरै बनाउने, सोहोर्ने जमर्को हुनु ? मेरो भन्नु त म जस्तै आम महरूकै मेरो बनाउने चेष्टा न हो ? हुँदै हैन कुनै वस्तु तत्व निजी आफ्नैमात्र ! निहित निजी केही हुन्न । हुनै सकेन यहाँ ! खोइ र शक्तिशाली शासकहरूका बागडोर सदाबहार बनेका ? कहाँ सुनिएका छन् र अचुक बोलीका हुकुम परमांगी आदेश, परमादेशको ठोकुवा, हुकुमहरू प्रतिध्वनित भइरहेका ? कहाँ गए ती शाहनशाही नौलखा जुहाराती नवरत्ने हारमाला ? कतिलाई त अत्तोपत्तो नै हुन्न । त्यस लखनवी लुटको उपजनौलखा नवरत्ने हार ! जे दृष्टि गोचर बने देखिए, भेद्य बने । जे भेद्य बने स्पर्श गरिए, भए । मूर्त रहे, बने । जे लुप्त रहे दुर्भेद्य बने । जे दुर्भेद्य बने अमूर्त रहे । अमूर्तलाई छुन, देख्न पाइन्न । सकिन्न पनि कुनै सुरतले पनि । अमूर्त मूर्त पार्न अन्तर चेतका चैतन्य चाहिएको हुन्छ । सामान्यतः समाज सबल छ दार्शनिकहरू अमूर्त वस्तुतत्व सार दुहुन्छन्, चाख्छन्, बताउँछन्, व्याख्यान दिन्छन् । सत्य कुरो सरासर यो ! दार्शनिकहरू ब्रह्मविवेक उपयोग गर्छन् । जहाँ विवेकशील ब्रह्म प्रस्फुरण हुन्छन्, त्यहाँ अन्तरचेत उघ्रन्छन् । जहाँ अन्तरचेत उघ्रन्छन्, त्यहाँ आत्मदर्शन हुन थाल्छन् । आत्मदर्शनमै त खुल्छन् विश्वदर्शनका आयामहरू । तिनै दर्शनका आयाम हुन् अमूर्तताभित्रका मूर्तमान अवस्थाका यी पर्दाहरू ! हामी तिनै मूर्त र अमूर्त परिवेशका रुप, रंग, ढाँचाकाँचाविहीन जराजुरी माथिको विमर्शमा छौं । जरामा लुकेको सम्पदा कसैको सजीव सरोकारी बहस बन्यो । तिनमा मन पसालेँ, पोखिरहेछु । जराजुरी सुकेका निर्जीव रूखका बुटाबुटी, हाँगाबिँगाका बेढंगी अवशेष ! बेपर्वाह फालिएका मुढामुढीका अवशेषअवशान ! धेरै असंख्यहरूका अनास्थाका आख्यान बनेका ! बेहद असरोकारी सरोकारका वस्तु ! तिनमाथि केही माझ एक श्रेष्ठ नरेन्द्रबहादुर श्रेष्ठका चिन्तन चेतका सरोकारी सम्पदा स्रोत बन्न पुग्छन् । क्या पागलपनका प्रलापझैं । लाग्न सक्छ, जो कसैलाईजसलाई चिन्तन चेतका चमकदमकका व्याख्या आउन्न । जसलाई धूलोको पनि धूलोअणु जो दुर्भेद्य छ अणुको पनि महाअणुभित्र महाशक्तिमान विकिरण व्याप्त रहन्छन् । क्या अकथनीय आख्यानमाथि अर्थको बोधितत्व विज्ञान मनोज्ञान ! विज्ञान गर्भ बहुलठ्ठीपनको अस्पष्ट, किरमिर रेसा जसले रेखाकार हुन्नन् पाउन सकेका; तिनबाटै उद्भव हुन्छन् चमत्कारी उज्ज्वल विज्ञानसम्मत सिर्जनाहरू ! इतिहास बक्छन् सबैसबै रसमय सृजनाका सम्पदा सारगर्भित आख्यान यस्तै छन्, हुन्छन् ! यिनै र यस्तै विश्लेषणका धारहरूले चोख्याइरहन्छ यी चिन्तन चेतका धारलाई ! पौडिरहेछु यस घडी ! जराजुरीमा प्राण छैन, हुन्न ! निष्प्राण, निस्तेज जराजुरीमा जीवनदान दिनुको नाम कलाकारिता ! प्राण उस्तै उस्तो ! मौनता ध्यानमग्नताका प्रज्ञापन । ध्यानमग्नता चिन्मय अवस्था ! ध्यानमग्नताएकाग्रता । जहाँ एकाग्र आसन छ; त्यहाँ एकान्त आ श्रम बन्छ । कुटी योगी ऋषिमुनिका एकान्त ध्यान, उपासनास्थल केन्द्र ! तपस्यास्थल जहाँ तपस्वीका तेज टुसाउँछ, पलाउँछ, झाँगिन्छपीपलबोट जत्तिकै । गुरुकुल पद्धति अनुरूपका प्राकृत कुटी कस्दैनन् एकाइसौं शताब्दी अचेल ! नरेन्द्रका कुटी आफैंले बनाएको घर आफ्नै ! राष्ट्रकवि माधव घिमिरे अक्षरांकन गर्छन् श्रेष्ठका जरामा अर्थ खोज्दै नियालेर । कलाले भरिएको नक्सालस्थित उनको घरलाई मैले त मन्दिर नै भन्ने गरेको छु । उनको कलामा आफ्नो युगको तस्बिर छ । कुनैमा राजनस्तिक नेताको अनुहार छ त कुनैमा आध्यात्मिक चेत छ । कस्तो विलक्षण आँखा होला उनको ? प्रसंगवश राष्ट्रकविज्यूले उल्लेख गर्नुभयो, कला लाभका निम्ति होइन, कलाकै निम्ति समर्पण हो भन्ने उनको दर्शन हो । आफू स्वयं कलाकारसाहित्यकार भएकोले ओझेल परेका प्रतिभालाई प्रकाशमा ल्याएका छन् उनले । यो उनको साहित्यकलाप्रतिको अनुराग हो कविज्यूले नरेन्द्रका कलाप्रतिका अनुरागी चेत उजागरेर कला दर्शन उघारिदिनुभएको छ । कला कलाकै निम्ति समर्पणभन्दा अगाडि पनि सर्छ; सरिरहेको हुन्छ । एकै कलाकारद्वारा कुँदिएका कलाकृति उनकै कला र कलाकारितामा मात्र आबद्ध रहिरहन्नन् । कलाकारका कलाकृति कलाकारबाट उन्मुक्ति पाएर समाज, राष्ट्र र अन्तर्राष्ट्रसम्म नै व्याप्तिन पुग्छन् । त्यस स्थिति, परिवेश र परिस्थितिमा क्रमशः कलाकारका ती कलाकृतिहरू वैयक्तिक कला सर्जककलाकारका एकल पहल, समुदाय, समाज, राष्ट्र र अन्तर्राष्ट्रसम्म नै व्याप्तिन पुग्छन्, पुगिरहेका हुन्छन् । यस परिप्रेक्ष्यमा नियाल्दा कला लाभका निम्ति होइन, कलाकै निम्ति समर्पण हो हेतुमै सीमाबद्ध कसरी रहन्छ ? यसरी नियाल्दा कला जीवन बन्न थाल्छ । समुदाय बन्न पुग्छ । समाजको चाहना, रुचि र अपैक्षा बनिसकेको हुन्छ ! हुन्न र ? कला जीवन दर्शन गर्ने सिर्जना बन्न पुग्छ । यस परिवेशमा ! जीवन दर्शनका सीप, शैली, अभिव्यक्ति अभिव्यञ्जना त हो कलाकारका कलाकृति ! आफू र आफ्ना समुदाय, समाजका चक्ला पार नगरी राष्ट्रव्यापी बन्न पुगोइन्न । आफ्नै सानु परिधि पार गरी अर्को अर्को घेरामा पुग्न र प्रवेश गर्ने प्रयाण बहुविधीकरणगुणात्मक प्रयासका जमर्को कसो नहुँदो हो ? बहुविधीकरण निम्ति गुणात्मक प्रयास अवश्यम्भावी छ । गुणात्मक प्रयासमै बहुविधीकरण सम्भव हुन्छ । कला र कलाकारिताका बहुविधीकरण कला संरचनाका प्रविधि, शिल्पशैलीको अभिव्यञ्जनामा प्रयुक्त विधिविधानका वैविध्य भित्रबाट उद्भव हुन्छ, भइरहन्छ । कला साधनामा जीवनदर्शन त्यहीँ गर्न सकिन्छ जहाँ कलाकृतिले यथार्थलाई शिष्ट, सौम्य र शालीन शिल्पशैली प्रयुक्त गर्न सकेका हुन्छन् । नरेन्द्रका शिल्प साधना यतै कतै अभिमुख छन्, उन्मुख रहेको आभास पाइरहेछु, स्वाद लिइरहेछु । कलाकारको स्वस्थ कल्पना र तर्कमा जराजुरी, मुढामुढी, ठुटाठुटी र प्राणहीन शुष्क हाँगाबिँगामा नवजीवन सञ्चार हुन थाल्दो रहेछ । सुकेका, आफालिएका सिङ न पुच्छरका कसिंगर टुसाउन थाल्छन् । निरन्तरका लगनशीलतामा कलाकारका आत्मविश्लेषणभरि सिर्जना मूर्त रूप लिन पुग्छन् । कतिपय उनका कलाकृति मूर्त रहेर पनि सबै आँखाका नानीमा ती उत्तिकै मूर्तता पाउन सकिरहेका हुन्नन् । मूर्त नै अमूर्त भइरहन्छन् । मूर्त रूपका आकारहरूमा अमूर्तता बल्झिएर अमूर्त कला बन्न पुग्दो रहेछ । मूर्तमान र अमूर्तमान बीचका अस्पष्ट रेखाका मिहिन रेसा यसरी लत्पतिएको हुँदो रैछ कि तिनका भेउ पाउन पनि हम्मेहम्मे पर्दो हुँदो छ । यसका लागि कलाकारका साधनाका मूल तत्व, उनलाई प्रभावित आमूल वातावरणजन्य प्रभाव र त्यसबाट उब्जेका चिन्तन चेतहरूमाथि मनन, विश्लेषण गर्नुपर्ने नै हुन्छ । नरेन्द्रका जराजुरी, ठुटामुढाको विवेचना युक्त सिर्जनाले हामीजस्ता सर्वसाधारण अवलोकनकर्तासित गरिरहेका अपेक्षा यिनै नभए पनि यस्तै यस्ता त होलान् अनुमानका हनुमान भाब्न सकिँदो हो । श्रेष्ठ, नरेन्द्रबहादुरका बहादुरी उनीभित्रका कलाअनुराग, प्रयोगधर्मितामा, मूर्तिएका जराजुरी, ठुटाठुटी, मुढामुढीभित्रबाट प्रस्फुटित हुन्छन्, भएका छन् । तिनबाट प्रस्फुटन भएका काष्ठकारिताका अनुपम आकृति, अनुहारका सजीवन अनुभूति प्राप्त हुन थाल्छ हेर्दाहेर्दै गहिरिएर । गहिरिएर हेर्नु गहिरिएर हेर्नु देख्नुको लगनशील चिन्मय चिन्तका आधार बन्दो रहेछ । गहिरिएर हेर्नु देख्नसक्ने दक्षता बढाउने मूलभूत प्रविधि बनेको छ । लाग्छ, नरेन्द्रका कलाकारीमा यिनै तत्वमाथि चिन्तन चेतको बाहुल्य अन्तरनिहित छ, पक्कै । एकै चेतभित्र अनेक आयामिक विवेच्य, जराजुरी बटुलबाटुल गर्नसक्ने क्षमता सन्निहित रहनु ईश्वरीय देन बन्छ । उनका कवित्ववान खुबीसित भावनात्मक उन्मेषहरू प्रस्फुटन हुन्छन् । काष्ठकलाका कारिगरितामा पूर्वीय जीवनगाथाका सूत्रधुर सम्मि श्रण पाइन्छन् । उनका रंगकर्मी धर्मितामा सौर्य किरणका सप्तरेखा केलाउने प्रशस्ती भेटिन्छन् । कलाकारी क्षमताविहीन बनेर नि कला समीक्षण अपूरो हुनु अनौठो बनोइन, सम्भवतः !"
साहित्यकार र राजनीति,"साहित्यकार चोखो हुनुपर्छ र उसले राजनीतिमा प्रवेश गर्नु हुँदैन भन्ने महोदयहरू तथा महोदयाहरू हाम्रो समाजमा यथेष्ट सङ्ख्यमा भेटिन्छन् । तर साहित्यजस्तो सामाजिक उत्थानमा पूर्ण रूपले समर्पित विषयलाई सीमित गर्नु निकै नै अनुत्तरदायी र अनुपयुक्त सोचाइ हो, किनभने राष्ट्रको इतिहास, त्यसभित्रका जनताका धार्मिक, सामाजिक तथा सांस्कृतिक उत्थानका कुराहरू राजनीतिको विशिष्ट अध्ययन, अन्वेषण र आलोचनाबिना थाहै पनि पाइँदैन । त्यसै हुनाले साहित्यकारले समाजको समष्टिगत चित्रण गर्दा राजनीति त्यसभित्र पर्छ पर्छ । हो, यहाँ राजनीति भन्ने विषयलाई अचेलका कतिपय व्यक्तिहरूले स्वार्थमा लिप्त सङ्कीर्ण मनोवृत्तिका समूहहरूका गतिविधिहरूलाई नै सोचेका हुन्छन् । आजभोलि प्रशासनको लगाम समातेर राजनीतिलाई घोडाजस्तै निहुरिन बाध्य तुल्याउँदै र त्यसमाथि निर्धक्क चढ्दै सामान्य जनतामाथि निर्धक्क कुदाउँछन् अनि जनताको शोषण गरेर मनपरि शासन गर्छन् । सर्वसाधारण जनताको उत्थानमा गर्नुपर्ने खर्च ठाडै प्रशासनका धूर्त समूहको रामरमितोमा प्रयोग गरी राष्ट्र र जनताको उछित्तो काढ्दै हाम्रो समाजका शठहरू राइँदाइँ मच्चाइरहेका छन् । हो, यहाँ जनतालाई झुक्याउने, उनीहरूको काँध चढेर स्वार्थी वर्ग वा समूहको पक्ष लिँदै तथा साधारण जनतालाई खाल्डामा छिराएर सामन्त र ठूलाठालु भनाउँदाहरूलाई नयाँनयाँ गाडीमा चढाउने, विदेश घुमाउने र बहुमूल्य हीरामणिमाणिक्यले सिँगार्ने धूर्तहरूको शासनलाई यहाँ पूर्ण रूपले अस्वीकार गरेमा मात्र राजनीतिले सर्वसाधारण नेपाली जनताको पक्षमा बाटो देखाउन सक्छ । हाम्रा महान् पुर्खा पृथ्वीनारायण शाहले साह्रै हृदय पगाल्ने गरी जनताका पक्षमा उद्गार पोखेका थिए, मेरा साना दुःखले आज्र्याको यो मुलुक होइन यो त सबै थर, जात र जातिको साझा फूलबारी हो ।' नेपाल यहाँका समस्त जातजातिको साझा स्नेहस्थल हो, फूलबारी हो र यहाँ सबै समान छन् । हाम्रो वैदिक धर्मले पनि हामीलाई सगर्व सिकाएको छ, माता च पार्वतीदेवी, पितादेवो महेश्वर, बान्धवा मानवा सर्वे स्वदेशो भुवनत्रयम् अर्थात् माता हुन् पार्वती हाम्री, पिता हाम्रा महेश्वर, सबै मानवबन्धु हुन् दाजुभाइ सबैतिर । राजनीतिलाई उक्त स्नेहमय अर्थमा साहित्यले ग्रहण गर्नुपर्छ भन्ने मेरो हार्दिक धारणा छ । राजनीतिले साहित्यलाई बाटो देखाउने कुरो प्रशासनिक कुचक्रको र्याइँर्याइँ हो । मेरो विचरामा साहित्यले नै धर्म, संस्कृति, कला, मानवीय उत्थान तथा प्रगतिमा मार्गदर्शन गर्नसक्छ । अङ्ग्रेजीमा एउटा उखान छ मुसा मार्ने साँचो निर्माण गर्ने मान्छे जंगलको बीचमा घर बनाएर बसेछ भने पनि जनताले उसको घरदैलासम्म बाटो खनेर पुर्याउँछन् । भनाइको अर्थ के भने कुनै लेखकले आफ्नो प्रतिभाको सदुपयोग गरेर जनताले मन पराउने कृतिहरू जन्मायो भने उसलाई सबैले ठूलो आदर गर्नेछन् । हाम्रा जनता पनि आफ्ना जनप्रिय साहित्यकारहरूको सम्मान गर्न कहिल्यै पछि परेका छैनन् । लेखकले सर्वप्रथम हाम्रो राष्ट्रिय हित वा कर्तव्यप्रति सचेत हुनु र सम्मान गर्नुपर्छ । समाजलाई तपाईं केही दिन सक्नुहुन्छ भने पहिले नै मर्यादा नखोज्नुहोस् । समाजलाई दिनुहोस्, सकेसम्म सेवा गर्नुहोस् अनि हेर्नुहोस् तपाईंप्रति समाजको कस्तो दृष्टिकोण हुँदो रहेछ । आफ्नै मात्र हितका कुरा गरेर, आफ्नै मर्यादा खोजेर र आफूले मात्रै अधिकार लिन तम्सेर समाजमा डम्फु बजाइहिँड्नु साहित्यिक कर्तव्य होइन । लेखकले कर्तव्य पूरा गर्नुपर्छ, उत्तरदायित्व इमानदारीसाथ वहन गर्नुपर्छ र राष्ट्र तथा विश्वलाई पनि केही दिन सक्नुपर्छ । त्यसपछि मात्र हितको कुरो उक्काउनु श्रेयष्कर हुनेछ । साहित्यिक सभामा राजनैतिक उच्च ओहदाका मानिसहरूलाई डाकेर भाषण दिन लगाउने चलनलाई पनि विश्लेषण गर्नुपर्ने देखिन्छ । कुनै समय थियो जब सोभियत सङ्घमा त्यसका नेता स्तालिनलाई देवता मानिन्थ्यो । उनी भाषामा पुस्तक लेख्थे, प्रशासनमा विशेषज्ञता देखाउँथे, राजनीतिमा सिद्धान्तका व्याख्याहरू छपाउँथे । फलामे अनुशासनमा बाँधिएका उनका शिष्यहरू विश्वभरि स्तालिनका भनाइलाई वेदवाक्य भनी प्रचार गर्थे र पछ्याउँथे । केहीपछि चीनमा माओत्सेतुङ निक्ले जसको रातो पुस्तक' साम्यवादको गीता हुन पुग्यो । बाटामा हिँड्दाहिँडदै मोटरको इन्जिन बन्द भयो भने चालकले माओको राजनीतिक रातो पुस्तक' उचित निर्देशनका लागि पल्टाउँथ्यो । वायुयान उड्दाउड्दै इन्जिन बन्द भएका बेला पनि रातो पुस्तक' पल्टाई उद्धार खोज्नेहरू पनि थिए होलान् ? तिनको के गति भयो होला हामी आज कल्पना गरेर हाँस्न सक्छौं । एउटै व्यक्तिलाई सम्पूर्ण विषयको विशेषज्ञ वा सर्वज्ञ मान्ने यस्तो परम्परा घृणित निरङ्कुशताका तानाशाही पारा हो र साहित्यमा यस्तो निरङ्कुशताको निर्देशन पस्यो भने सुकेनाशका कीटाणुले फोक्सो सिध्याएझैं हुन के बेर ? मन्त्री हुनेबित्तिकै जे विषयमा पनि भाषण र निर्देशन फलाक्नु हास्यको पात्र मात्र हुनु हो । अनि यस्तो हास्यको सिर्जना गर्न तम्सनेहरू सिर्जनशीलताका विरोधी र ताक परे तिवारी नत्र गोतामेहरू हुन् जो साहित्यजस्तो उच्च विषयलाई पनि समसामयिक स्वार्थान्धतावश राजनीतिकरण गरिरहेछन् । साहित्यको विकास व्यक्तिगत स्वतन्त्रताको विकास हो, प्रतिभा र बुद्धिको विकास हो र मानवता तथा हार्दिकताको विकास हो । यस क्षेत्रमा फगत प्रतिभा र लगनशीलताको नेतृत्व हुनुपर्छ, प्रशासन वा राजनीतिको प्रवेशले हृदयमा डढेलो लाग्छ, मस्तिष्कमा पैरो जान्छ र बुद्धिमा कीरा पर्छ । जसले चौबीस घण्टाभित्र एक सेकेन्डसम्म पनि साहित्यका विषयमा ध्यान दिएको हुँदैन वा जसले साहित्यको नाउँमा स' लाई पनि चिनेको छैन त्यस्ता प्रधान अतिथिका भाषण सुनेर र त्यस्तालाई सम्मान गरी साहित्यका महारथीहरूलाई अपमान गर्दै लेखकको हित गरेँ भन्नु माथि भनेझैं इन्जिन बन्द हुँदा मोटरबाट ओल्र्हेर के कारणले इन्जिन बन्द भएको रहेछ भन्ने बुझ्न र त्यस बाधालाई हटाउनतिर नलागेर निर्देशक महोदयको रातो पुस्तक' पल्टाई रामवाण ओखती खोज्नुजस्तै हो, अथवा राजनीतिको लौरो टेकेर पद पड्काई प्रज्ञाको अवहेलना गर्नु र जनताका आँखामा छारो हाल्नु पनि हो ।"
नेमारको डेब्यु खेल आइतबार,"पेरिस विश्वकीर्तिमानी रकममा स्पेनी क्लब बार्सिलोना छाडेर फ्रान्सेली क्लब पेरिस सेन्ट जर्मन (पीएसजी) पुगेका ब्राजिलियन स्ट्राइकर नेमारले आगामी आइतबार आफ्नो नयाँ क्लबबाट डेब्यु खेल खेल्ने भएका छन् । पीएसजीले शुक्रबार नेमारको स्थानान्तरणको विषयमा बार्सिलोनाबाट अनुमतिपत्र प्राप्त गरेकाले उनी आइतबार नयाँ क्लबबाट खेल्न स्वतन्त्र भएका हुन् । यसअघि स्पेनिस फुटबल महासंघले स्थानान्तरण पूरा भएकोबारे अन्तर्राष्ट्रिय फुटबल महासंघ (फिफा) मार्फत बनाउनुपर्ने अन्तर्राष्ट्रिय स्थानान्तरणसम्बन्धी प्रमाणपत्र नपठाएका कारण पीएसजीमा नेमारको डेब्यु खेल अन्यौलमा परेको थियो । सोही प्रमाणपत्र प्राप्त नभएका कारण नेमारले फ्रान्सेली लिगमा पीएसजीको पहिलो खेल गुमाएका थिए । लिगअन्तर्गत आगामी आइतबार हुने गुइनगाम्पविरुद्धको खेलमा डेब्यु गर्न अब नेमार स्वतन्त्र छन् । नेमार यसै साता बार्सिलोनाबाट २२ करोड २० लाख युरोमा पीएसजीमा आबद्ध भएका हुन् । उनको अनुबन्धसँगै हौसिएका पीएसजीका फ्यानले नेमारलाई अहिलेसम्म मैदानमा देख्न पाएका छैनन् । पीएसजीले गत शनिबार नेमारको अनुपस्थितिमै एमिन्सलाई २० गोलले पराजित गरेको थियो । २५ वर्षीय नेमारले उक्त खेल मैदानबाहिर बसेर हेरेका थिए । स्थानान्तरण पूरा भएकोबारे फिफाले दिएको प्रमाणपत्र स्पेनिस फुटबल महासंघमार्फत फ्रान्सेली फुटबल महासंघाई प्राप्त भएको छ । फ्रान्सेली फुटबल महासंघले फ्रान्सेली लिग वान फुटबल आयोजना गर्ने फ्रेन्च प्रोफेसनल फुटबल लिगलाई उक्त पत्र उपलब्ध गराएपछि नेमार हाम्रो क्लबबाट खेल्न स्वतन्त्र छन्, पीएसजीका एक अधिकारीले भनेका छन् । नेमारलाई भित्र्याउन पीएसजीले ठूलो रकमको प्रस्ताव गरेसँगै बार्सिलोनाले त्यसको विरोध गर्दै आएको थियो । पीएसजीले युरोपेली फुटबल महासंघ (यूईएफए) को फाइनान्सियल फेयर प्लेको बन्देज तोडेको आरोप बार्सिलोनाले लगाउने गरेको छ । बार्सिलोनाले त्यस सम्बन्धमा आफूले पीएसजीविरुद्ध यूईएफएमा उजुरी गर्ने चेतावतीसमेत दिएको थियो । यूईएफएको फाइनान्सियल फेयर प्ले नियमअनुसार कुनै पनि क्लबले नयाँ खेलाडी भित्र्याउँदा आफ्नो आम्दानीले भ्याउनेभन्दा बढी रकम खर्च गर्न पाइँदैन । राम्रो खेलाडी भित्र्याउन क्लबहरूले ऋणमा समेत ठूलो रकम खर्च गर्दा खेलाडी र अन्य कर्मचारीलाई तलब दिन नसक्ने तथा क्लब नै धराशयी हुने अवस्था आएपछि यूईएफएले फाइनान्सियल फेयर प्लेको बन्देज लगाएको हो । पीएसजीले भने आफूले नियमभित्र रहेर नै नेमारको स्थानान्तरण प्रक्रिया सम्पन्न गरेको दाबी गरेको छ ।"
करोडौं डलरका युवा 'नेइमार',"राम्रा खेलाडीलाई भित्र्याउने दाउमा क्लबहरूले जति पनि रकम खर्च गर्ने परिपाटीले आर्थिक रूपमा क्लब नै धराशायी बन्न थालेपछि यूईएफएले क्लबहरूलाई फाइनान्सियल फेयर प्लेको बन्देज लगाएको हो। तपाईं हाम्रो कुरा नगरौं। यी युवाको कुरा गरौं जसको मूल्य हजारमा होइन, लाखमा पनि होइन, करोडमा, त्यो पनि डलरमा पक्का गरिएको छ। ब्राजिलियन युवा स्ट्राइकर नेमार स्पेनी क्लब बार्सिलोना छाडेर फ्रान्सेली क्लब पेरिस सेन्ट जर्मन (पीएसजी)सँग अनुबन्ध भएका छन्। नेमारलाई पेरिस ल्याउन पीएसजीले बार्सिलोनालाई मात्रै १९ करोड ८० लाख पाउन्ड तिरेको छ, जसको नेपाली मूल्य २६ अरब २९ करोडभन्दा बढी हुन्छ। त्यसबाहेक नेमारले प्रतिसाता पाउने पाँच लाख ९६ हजार पाउन्ड र अन्य भत्ता थप्दा पीएसजीले नेमारमाथि खर्च गर्ने रकम अझै करोडौं नाघ्नेछ। त्यसअघि नै २५ वर्षीय यी ब्राजिलियन युवा विश्वकै सर्वाधिक महँगा फुटबलर बनिसकेका छन्। नेमारको पीएसजी अनुबन्ध गत वर्ष विश्वकीर्तिमान बनाएको फ्रान्सेली पल पोग्बाको युभेन्टसबाट म्यान्चेस्टर युनाइटेडको अनुबन्धभन्दा एक सय १७ मिलियन युरोले बढी महँगो बन्यो। पीएसजीले एकजना नेमारमाथि खर्च गरेको यो रकमबाट विश्वमा के मात्रै सम्भव छैन ? यत्ति पैसाले हार्वर्ड विश्वविद्यालयका चार हजार एक सय ५७ विद्यार्थीलाई आवास, खाना, ट्युसन फीलगायत सम्पूर्ण खर्च बेहोरेर एक वर्षसम्म पढ्न पुग्छ। नामिबियाका प्रत्येक जनतालाई एकएक थान कफी टेबल किनिदिन पुग्छ। अमेरिकाको ओहियो राज्यका प्रत्येक नागरिकलाई एकएक पप्पी किनिदिन पुग्छ। नेपालीका लागि त यो रकमले अझ धेरै कुरा किन्न सम्भव छ। युरोपमा नेमारको यो दोस्रो क्लब हो । उनी स्पेनी लिगपछि यो सिजनबाट युरोपको अर्को प्रतिष्ठित फ्रान्सेली लिग वान खेल्ने छन्। सन् २०१३ मा घरेलु क्लब सान्तोषबाट बार्सिलोनासँग अनुबन्ध हुँदा पनि नेमारको अनुबन्ध रकम ठूलै थियो। त्यस बेला उनी चार करोड ८६ लाख पाउन्डमा आफ्नो बाल्यकालदेखिको क्लब छाडेर युरोपतर्फ लागेका थिए। उनको यो अनुबन्ध विश्वकै महँगो अनुबन्धमध्ये छैटौं स्थानमा पर्छ। त्यति बेलै नेमारका लागि अर्काे स्पेनी क्लब रियल म्याड्रिडले बार्सिलोनाको भन्दा निकै धेरै रकमको प्रस्ताव गरेको थियो । रियलको प्रस्तावले त्यति बेलै नेमारलाई विश्वकै सर्वाधिक महँगा खेलाडी बनाउने थियो। यद्यपि नेमारले थोरै रकमको बार्सिलोनाको प्रस्ताव स्वीकार गरेका थिए। पीएसजीले अन्तर्राष्ट्रिय फुटबलका यी कुशल खेलाडीमाथि खर्चिएको रकमले युरोपेली फुटबल बजारमा ठूलो तरंगमात्रै ल्याएन, धेरै सन्देश पनि दिएको छ । यसले नेमारमाथि पैसाका लागि क्लब परिवर्तन गरेको आरोपसमेत लागेको छ। सन् २०१३ मा स्पेन आउँदा नेमारले रियलको ठूलो रकमको प्रस्ताव अस्वीकार गर्दै आफूले पैसाभन्दा पनि फुटबललाई रोजेको सन्देश दिन खोजेका थिए । यसपटक उनले ठूलो रकमका लागि त्यही बार्सिलोना त्यागेका छन्। नेमारले यसको जवाफ त दिइसकेका छन्। उनले आफूले पैसाका लागि पीएसजी नरोजेको स्पष्टोक्ति दिइसकेका छन् । यद्यपि, उनका आलोचकहरूको चित्त अझै बुझेको छैन। नेमार पक्षका आलोचकहरू भने अझै पनि उनले फुटबलकै लागि क्लब रोजेका तर्क पेस गर्छन्। नेमार पक्षधर आलोकहरूको तर्क छ बार्सिलोनामा नेमार लियोनल मेसीको छायामा परे। चार वर्षअघि क्रिस्टियानो रोनाल्डोको छायामा पर्ने डरले रियल म्याड्रिड नजान सुझाव दिनेहरू बार्सिलोनामा पनि नेमार मेसीको छायामा परेको तर्क गर्छन् । त्यसैले उनीहरू भन्ने गर्छन्रियलमा क्रिस्टियानो रोनाल्डो र बार्सिलोनामा मेसीको जस्तो छवि पीएसजीमा नेमारको हुनेछ र नेमारको नेतृत्वमा पीएसजी चाँडै नै युरोपकै शक्तिशाली क्लब बन्नेछ । पीएसजीको महत्वाकांक्षा र नेमार फ्रान्सेली लिग वान युरोपकै प्रतिष्ठितमध्येको लिग हो, जहाँ पीएसजी अहिलेसम्मकै सर्वाधिक सफलमध्येको टोली मानिन्छ। यद्यपि फ्रान्सबाहिरको प्रतिस्पर्धामा भने पीएसजी केही पछि नै छुटेको छ। सन् २०११ बाट हो पीएसजीले अन्तर्राष्ट्रिय प्रतिस्पर्धामा पनि आफ्नो बलियो दाबेदारी प्रस्तुत गर्न सुरु गरेको, जुन बेला कतारी व्यापारीहरूको संस्था कतारी स्पोर्ट्स इन्भेस्टमेन्टले पीएसजीको आधाभन्दा बढी स्वामित्व किनेको थियो। कतारी स्पोर्ट्स इन्भेस्टमेन्ट र अध्यक्ष नसर अल खेलइफीले नेतृत्व लिएपछि पीएसजी फ्रान्सको मात्रै होइन, विश्वमै धनीमध्येको क्लब बनेको छ। लगानी बढेसँगै खेलइफीले क्लबको उदेश्य पनि प्रस्ट पारेका छन्, दुईचार वर्षभित्रै टोलीलाई घरेलु लिगको च्याम्पियन र युरोपेली च्याम्पियन्स लिगको उपाधि दाबेदार टोली बनाउने। कतारी स्पोर्ट्स इन्भेस्टमेन्ट्सले नेतृत्व लिएको तेस्रो वर्षबाट घरेलु लिग जित्न सुरु भएको पीएसजीले निरन्तर चार उपाधि जितिसकेको छ। साथै गत वर्ष सशक्त प्रदर्शन गर्दै युरोपेली च्याम्पियन्स लिगको प्रिक्वार्टर फाइनलसम्म पुगेको पीएसजीले पहिलो लिगको खेलमा बार्सिलोनालाई ४० ले पराजित गरेको थियो । दोस्रो लिगमा ६१ ले पराजित भएपछि मात्रै पीएसजी त्यहाँभन्दा माथि उक्लिनबाट रोकिएको थियो। घरेलु लिगमा निरन्तर दबदबा कायम गर्ने उद्देश्यमा सफल दखिए पनि पीएसजीलाई युरोपेली क्लब प्रतियोगिताको उपाधिविहीन यात्राले भने अझै सताउन छोडेको छैन । त्यसमाथि युरोपेली फुटबलमा रियल, बार्सिलोना वा म्यानचेस्टर युनाइटेडले हात पारेको सफलता र त्यो प्रतिष्ठा युरोपेली उपाधि नजिती प्राप्त गर्न नसकिने पनि उसले बुझेको छ। त्यसैले गत वर्ष आफ्नो टोलीलाई असम्भव प्रायः मानिएको अवस्थाबाट च्याम्पियन्स लिगको प्रिक्वार्टरफाइनलबाटै घर फर्काउन निर्णायक प्रदर्शन गरेका नेमारमाथि पीएसजीले ठूलो रकम खर्च गर्यो। अनुबन्ध सफल भएपछि क्लब र नेमार दुवैले च्याम्पियन्स लिगको उद्देश्य पूरा गर्ने दाबी गरेका छन् । क्लबले भनेको छ, युरोपकै सशक्त टोली बन्ने र उपाधि जित्ने टोली बन्ने उद्देश्यमा नेमारको आगमनले उद्देश्य नजिक पुगेको अनुभव भएको छ।' त्यसमा नेमारले थपेका छन्, मेरा सहकर्मी र टोलीलाई ममाथि गरेको अपेक्षाअनुसार सबै उपाधि जित्न मेहनत गर्नेछु। क्लबलाई अझै सफल बन्न सहयोग गर्नेछु।' पीएसजीको प्रस्ताव स्पेन पुग्दा बार्सिलोनाले शंका व्यक्त गरेको थियो। कम्तीमा यति ठूलो रकममा पीएसजीले युरोपेली फुटबल महासंघ (यूईएफए)को फाइनान्सियल फेयर प्लेको बन्देजलाई पार गर्नेमा बार्सिलोना र स्पेनी लिगको शंका थियो। राम्रा खेलाडीलाई भित्र्याउने दाउमा क्लबहरूले जति पनि रकम खर्च गर्ने परिपाटीले आर्थिक रूपमा क्लब नै धराशायी बन्न थालेपछि यूईएफएले क्लबहरूलाई फाइनान्सियल फेयर प्लेको बन्देज लगाएको हो, जहाँ क्लबहरूले आफ्नो आम्दानी र त्यसले आवश्यक खर्च धान्ने गरी मात्रै खर्च गर्न दिने गरेको छ। पीएसजीले भने यीलगायत सबै बाधा पार गर्दै अघिल्लो साता नेमारलाई राजधानी पेरिसमा सार्वजनिक गर्न सफल बन्यो । सिजन सुरु हुनुपूर्व नै पीएसजीले आफ्ना समर्थक र शुभचिन्तकलाई खुसी बन्ने गतिलो कारण दियो। स्पेनी लिग र बार्सिलोनाको शंका चिर्दै पीएसजीले युरोपेली फुटबल बजारमा अर्को सन्देश पनि दिएको छ, कुनै पनि अर्थमा पीएसजीले चाँडै नै युरोपेली फुटबलमा राज गर्दैछ।"
