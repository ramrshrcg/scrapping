शीर्षक,विवरण
म बिरामी मार्न चाहन्नँ,"रातको दुई बजेको छ । म मेरो अस्पतालको ड्युटी रुमको झ्यालबाहिर हेर्दै टोलाइरहेकी छु । मनमा अनेक कुरा खेलिरहेको थियो । केही समयअघिको कुरा हो । त्यतिबेला चिकित्साशास्त्रको पाँचबर्से पढाइ र असाध्यै कठिन परीक्षा उत्तीर्ण गरेर प्रयोगात्मक अभ्यासको लागि इन्टर्नसिप सुरु गरेकी थिएँ । दैनिक आउँथे नयाँनयाँ चुनौती र अनुभव । त्यतिबेलाको एउटा घटना म कहिल्यै बिर्सन सक्दिनँ । एक दिन ३० वर्षआसपासका अप्लास्टिक रक्तअल्पताका एक बिरामी पुरुष मकहाँ आइपुगे । उनी हरेक तीन महिनामा आफ्नो शरीरमा रगत चढाउँदा रहेछन् । त्यसको लागि हरेक तीन महिनामा उनी १२ घन्टाको लामो दूरी तय गरेर तराईबाट हाम्रो अस्पतालमा आउँदा रहेछन् अनि रगत चढाएर फर्किंदा रहेछन् । उनको रगत रिपोर्ट हेरें । उनको हेमोग्लोबिन जम्मा ३२ जीएमडीएल (सामान्य अवस्थामा हुनुपर्ने : १३५१५५) अनि प्लेटलेट जम्मा ४००० र कम (सामान्य अवस्थामा हुनुपर्ने : १५००००५०००००) रहेछ । प्लेटलेटको संख्या साह्रै न्यून भएकाले बिरामी उच्च जोखिममा थिए । उनको शरीरमा कुनै पनि बेला आन्तरिक रक्तस्राव हुनसक्ने खतरा बुझाउँदै उनलाई भर्ना हुन र कुरुवालाई रगतको जोहो गर्न अनुरोध गरें । उनले मलिन स्वरमा भने, 'हमारे साथ कोही नहीं है । हम अकेले आए हैं । खुन खुद लेकर आएंगे ।' आफूसँग कोही नभएकाले रगत आफैं लिएर आउने गरेको पनि उनले बताए । अस्पतालमा कुरुवाबिनाका बिरामीलाई भर्ना गरिँदैनथ्यो । उनी उभिएर बोलिराखेका थिए । त्यसमाथि उनको अवस्था कति गम्भीर थियो भने उनमा जुनै बेला पनि मस्तिष्कघात जस्तो गम्भीर जटिलता आइपर्न सक्थ्यो । मैले उनलाई 'कोही साथीभाइ भए फोन गर्नुस्' भनेर अनुरोध गरें । उनी झर्किए, 'क्या बात करते हैं डाक्टर सा'ब ! कल तक तो मैने खुद बोझ उठाया था । इतना लम्बा सफर करके आए हैं ।' उनको भनाइ थियो, 'हिजोसम्म म भारी उठाउँदै थिएँ र उति लामो बाटो तय गरेर यहाँसम्म आइसकेका छु ।' एक्लै अस्पताल भर्ना हुन र ब्लड बैंकसम्म पुगेर रगत ल्याउन उनलाई के समस्या ! मेरा सिनियर डाक्टरले उनलाई भर्ना गर्न मानेनन् र भने, 'कुरुवा छैन भने भर्ना हुन मिल्दैन । तपाईंलाई केही भयो भने भोलि तपाईंका आफन्तप्रति हामी जवाफदेही हुन सक्दैनौं । जानुस्, कुरुवा लिएर आउनुस् ।' ती बिरामी मुर्मुरिएर बाहिरिए, तर मेरो मनले मानेन । म उनको पछिपछि लागें अनि विनम्र भएर सोधें, 'तपाईंको कोही न कोही त होलान् नि काठमाडौंमा !' 'मेरा कोही भी नहीं है । होता तो लाता न ! माँ घर पे है । वह आँख भी नहीं देख सकती । उनको कैसे लाऊँ ? ' उनले काठमाडौंमा आफ्नो कोही नभएको बरु आफ्नो आँखासमेत नदेख्ने आमा तराईमै रहेको विवशता सुनाए । आखिरमा जति धेरै बिरामी बचाउन सकियो, उति धेरै आत्मगौरव र चर्चा हुने हो चिकित्सकको पनि । आफ्नो प्रतिष्ठा गुमाउन को चाहन्छ ? आफ्नो हातबाट मरोस् भनेर कुन डाक्टरले चाहला ? मैले उनलाई एकछिन पर्खाएँ र सिनियर डाक्टरसँग सल्लाह गर्न गएँ । 'सर, यी बिरामी धेरै टाढाबाट आएका रहेछन् । यसपटक भर्ना गरिदिऊँ । रगत मै लिएर आउँला । अर्को पटकदेखि उसले कुरुवा ल्याउला नि त ।' उनले मप्रति सदासयता देखाउँदै भने, 'नानी, तिम्रो उमेरमा म पनि त्यस्तै सोच्ने गर्थें ।' तर नेपालमा कसैलाई उपकार गरौं भन्ने सोच राखियो भने अर्कै दु:ख मात्रै पाइँदैन, अपजस पनि भोग्नुपर्दो रहेछ । यो बिरामीलाई हामीले उपचार गर्दागर्दै केही होस् त, आज त उसको कोही छैन, भोलि पूरा गाउँ नै आइपुग्न बेर छैन । त्यतिबेला उनीहरूले तिमीले गरेको प्रयास कत्ति पनि देख्ने छैनन्। तिमीलाई समयले सिकाउनेछ । जाऊ, इच्छा लागेको कुरा गर । त्यतिखेर मेरो मस्तिष्कमा गुन्जिरह्यो 'जाऊ इच्छा लागेको कुरा गर ।' मैले पनि आफ्नो अन्तरआत्माले देखेको गरें । ती व्यक्ति त्यहीं थिए । मैले भनें, 'जानुस्, भर्ना हुनुुस्, रगतको व्यवस्था म गर्छु ।' उनी आफ्नै मानसिक तनावमा भएर होला, उनले कत्ति पनि कृतज्ञता व्यक्त गरेनन् । सम्भवत: उनलाई यस्ता औपचारिकताका कुरा थाहा पनि थिएन होला । उनले सीधै मेरो हातबाट कागज खोसे अनि गए । सोचें, मलाई महिनावारी हुँदा त कस्तो झर्को लाग्छ । बिचरा यिनलाई त यस्तो रोग छ, नेभरमाइन्ड। त्यो रात मैले ती बिरामीका आफन्त र डाक्टर दुवैको भूमिका निर्वाह गरें । चार पोका रगत चढाएपछि उनले भने, 'हम अब घर जाएंगे । और कुछ नहीं करना ।' रगत हालेपछि सीधै घर जान चाहे उनले । वर्षौंदेखि रगत चढाइरहेका ती पुरुषलाई आफ्नो रोग, जटिलता र उपचार पद्धति सबै थाहा थियो । एउटा डाक्टर भएर हेर्दा त्यस्तो गम्भीर अवस्थामा जान दिन नमिल्ने भए पनि उनको भावनाविपरीत जाने इच्छा भएन । मैले 'लिभ अगेन्स्ट मेडिकल अड्भाइस' (अस्पतालमा बस्नुपर्ने हुँदाहुँदै पनि बिरामीका अनेक समस्याका कारण बिरामीलाई छुटकारा दिने) को कागज बनाएर पठाइदिएँ । जाने बेलामा उनले 'आपको याद करेंगे, शुक्रिया !' भनेर पहिलोपटक मुस्कुराए । मेरो मन आनन्दित भयो । त्यतिबेला न म बिरामीको कुरुवाबाट पीडित थिएँ, न त हचुवा र गैरजिम्मेवार मिडिया रिपोर्टिङको । खुला मनले सेवा गर्न कत्ति पनि डर लागेन मलाई त्यतिखेर । तर आज मेरा ती सिनियर डाक्टरका शब्द बारम्बार याद आउँछन् । साँच्चै यो देशमा डाक्टर भएर सेवा दिन असाध्यै गाह्रो रहेछ । बिरामीका माग, कतिपय अवस्थामा कुरुवा र आफन्तको चेपाइ र एकांगी समाचार सामग्रीसँग जुध्दाजुध्दै दिन बित्छ । हरेक दिनजसो डाक्टरको खेदो खनिएका समाचार आइरहेका हुन्छन्, मानौं अस्पतालमा डाक्टर होइन, यमराज उपचार गरिरहेका छन् । सोसियल मिडियामा भाइरल भएका भिडियो र समाचार अनि त्यसमा आम जनताले पूरा कुरै नबुझिदिने अत्यन्त सतही प्रतिक्रिया । उफ ! अस्पतालको चौथो तलाबाट एउटा बिरामी हाम फालेर आत्महत्या गर्छ, 'चिकित्सकको लापरबाहीका कारण बिरामीले गुमाए ज्यान', 'झ्यालबाट खसेर बिरामीको मृत्यु' जस्ता शीर्षक बनाएर समाचार छापिन्छ । एउटी आमाले अस्पतालमा बच्चालाई दूध खुवाउने क्रममा सर्किन्छ । चिकित्सकले त्यस्तो बेला अत्यन्त जरुरी प्रक्रिया, कार्डियोपल्मोनरी रिससिटेसन गरेर बच्चालाई बचाउने भरपूर प्रयास गर्दछ र असफल हुन्छ । तर 'चिकित्सकले बच्चाको छाती थिचेर बिरामीको मृत्यु' भनेर समाचार सम्प्रेषण गरिन्छ । एउटा चिकित्सकको आफ्नो बिरामीप्रति कति सद्भाव हुन्छ भन्ने कुरा सायद चिकित्सकबाहेक अरू कसैले बुझ्दैनन् । ड्युटी सकेर घर आउँदा मनमा भर्ना भएका बिरामीलाई अलि सञ्चो भयो कि भएन भन्ने पिर लागिरहन्छ चिकित्सकलाई । आखिरमा जति धेरै बिरामी बचाउन सकियो, उति धेरै आत्मगौरव र चर्चा हुने हो चिकित्सकको पनि । आफ्नो प्रतिष्ठा गुमाउन को चाहन्छ ? आफ्नो हातबाट मरोस् भनेर कुन डाक्टरले चाहला ? तर नेपाली समाजले चिकित्सकबाट हुने 'लापरबाही', 'उपचारको जटिलता' र 'रोगको जटिलता' मा फरक छुट्ट्याउन जरुरी देख्छु । मैले जानेसम्म चिकित्सकले कुनै पनि बिरामीप्रति दुर्भाव राखेर या नियतवश उसको स्वास्थ्यमाथि खेलबाड गर्दैन । साँच्चै त्यस्तो गरिन्छ भने दोषीलाई कारबाही हुनैपर्छ । तर सत्यतथ्य नबुझी अन्तिम अवस्थामा ल्याइएको बिरामीलाई डाक्टरको लापरबाहीको संज्ञा दिएर बद्नाम गर्ने, पैसा असुल गर्ने र मानसिक तनाव दिने किसिमका विकृति भने हट्नैपर्छ । यस्ता घटनामा डाक्टर दोषी भए कारबाही हुनुपर्छ अनि आफन्तलाई क्षतिपूर्ति दिनुपर्छ । तर जब एक निर्दोष डाक्टर आक्रोशित जमातको खलपात्रको रूपमा चित्रित हुन्छ, उनको इज्जत, मानसम्मान तथा आफन्तमा पुग्ने मानसिक क्षतिको जिम्मा कसले लिने ? डाक्टर बन्ने इच्छा मेरो सानैदेखिको हो । कुनै पनि प्राणीका दु:ख, पीडा कम गर्दा प्राप्त हुने सुख यो पेसामा जति छ, त्यति अरूमा कहाँ छ ? घरपरिवार र साथीभाइभन्दा पनि रातको त्यो दुई बजे आउने बिरामी नै अहिले मेरो पहिले प्राथमिकता भएको छ । पढ्न उत्तिकै गाह्रो, काम भने त्यति नै अपजसी । त्यस्तो अवस्थामा हाम्रो अथक् परि श्रम र सेवालाई न्यायपूर्ण ढंगले कसले हेरिदिने ? तर पहिल्यैदेखि मेरो एउटै अठोट छ म चिकित्सक हुँ, म सबै बिरामीलाई बचाउन चाहन्छु । कसैलाई मार्न चाहन्नँ ।"
मधेस चुनावको नतिजाले दिएको सन्देश,"उम्मेदवार मनोनयनअघि नै वीरगन्ज बजार क्षेत्रमा मधेस आन्दोलनताका बजाइने गीतहरू बज्न थालिसकेका थिए, चुनाव प्रचारको लागि । बजारमा संघीय समाजवादी फोरमका मेयर उम्मेदवार विजय सरावगीको चुनाव प्रचारको लागि गाडी गुड्दा दुई वर्षअगाडिको मधेस आन्दोलनको झल्को दिन्थ्यो । दुई वर्षअघि संविधानको विरुद्धमा भएको ६ महिना लामो मधेस आन्दोलनमा वीरगन्जदेखि जनकपुरसम्म थरीथरी भोजपुरी र मैथिली गीतहरू चर्चित थिए । चुनावी प्रचारप्रसारमा राष्ट्रिय जनता पार्टी (राजपा) नेपाल र समाजवादी फोरमका उम्मेदवारहरूले ती गीत प्रयोग गर्न थालेपछि बाहिरबाट तराईमधेस पुग्नेलाई आन्दोलनको समय सम्झाइदिन्थ्यो । दलहरूले उम्मेदवारी मनोनयनको अन्तिम तयारी गरिरहँदा २१ भदौको बिहान वीरगन्जमा यस संवाददातासँग त्यहाँका एकजना नागरिक अगुवा पन्नालाल गुप्ता भन्दै थिए, हेर्नुस्, चुनाव कसले जित्छन् र हार्छन् भन्ने कुराले मधेसको भविष्य निर्धारण गर्दैन । बरु मधेसमा जे भइरहेको छ, त्यसले यहाँको भविष्य आकलन गर्न सकिन्छ । गुप्ताले दोस्रो संविधानसभा निर्वाचनको नतिजा केलाउँदै यो संवाददातासँग भने, आखिर जितेका त प्रमुख (राष्ट्रिय) पार्टीहरूले नै थिए, तर मधेस आन्दोलन त भयो नि ? उनले चुनावमा हुने विभिन्न खेलदेखि संगठन निर्माणसम्मको कुरामा मधेसी पार्टीहरू अहिले पनि पछाडि नै रहेको तर्क गर्दै भने, तर निर्वाचन प्रचारका क्रममा मधेसी पार्टीहरूलाई कसैले कमजोर आँक्न सक्दैन । मनोनयनको ठीक एक हप्तापछि अन्तिम चुनावी प्रचारको लागि नेपाली कांग्रेस सभापति एवं प्रधानमन्त्री शेरबहादुर देउवासहित केन्द्रीय टोलीले जनकपुरमा चुनावी सभा गरेको थियो । त्यहाँ कांग्रेसका सबैजसो नेताहरू एमाले तथा अर्को कम्युनिस्ट पार्टी माओवादीविरुद्ध खनिएको देखियो । कांग्रेस, एमाले र माओवादीको विजय ती दलहरूको संगठनमा आधारित छ भने राजपा र फोरमको मत मधेस आन्दोलनसँग जोडिएको छ । जनकपुरस्थित रामस्वरूप रामसागर बहुमुखी क्याम्पसको चौरमा आयोजित उक्त सभाको प्रमुख वक्ताको रूपमा प्रधानमन्त्री देउवाले पाँच मिनेटजति मात्रै सम्बोधन गरे । उनले पनि आफ्नो सम्बोधनको अधिकांश समय एमालेलाई गाली गर्नमै खर्चिए । मधेसी पार्टीहरूको सन्दर्भ जोड्न खोज्दा उनी अल्मलिए । उनले कांग्रेस पनि मधेसी पार्टी भएको दाबी गर्दै भोट मागे । मधेसकेन्द्रित पार्टीहरूका बारेमा खरो टिप्पणी गर्न नसकेपछि वीरगन्जका नागरिक अगुवा गुप्ताको विश्लेषण सम्झना आयो । उनले भनेका थिए, व्यक्त गरून् या नगरून्, सबै प्रमुख पार्टीहरूलाई मधेसको राजनीतिले हल्लाइदिएको छ । मधेसकेन्द्रित मनोविज्ञान महिना दिनअघिसम्म राजपा नेपाल निर्वाचनमा भाग लिने वा नलिने विषयमा अनिर्णीत हुँदा मधेसमा निर्वाचनलाई लिएर व्यापक अन्योल छाएको थियो । भदौको दोस्रो हप्तामात्रै राजपाले निर्वाचनमा जाने निर्णय गरेपछि निर्वाचन माहोल बन्यो । २ असोजमा भएको निर्वाचनको परिणाम आउने क्रम जारी छ । १३६ वटा स्थानीय तहमा तेस्रो चरणमा भएको निर्वाचनको अन्तिम परिणाम आउन अझै केही समय लाग्ने भए पनि दलहरूको हैसियतबारेमा टीकाटिप्पणी सुरु भइसकेको छ । गौरका अग्रणी समाजसेवी विजयकिशोर झा भन्छन्, अन्तिम परिणाम जे भए पनि प्रमुख दलहरूभित्र मधेसबारेमा बहस सुरु भइसकेको देखिन्छ । यो निर्वाचनपश्चात् झनै बढ्नेछ । कांग्रेस, एमाले र माओवादी केन्द्रजस्ता प्रमुख राष्ट्रिय दलहरूले प्रदेश नम्बर २ को निर्वाचनलाई प्रतिष्ठाको विषय बनाएका थिए । कांग्रेसले एमाललाई मधेसविरोधी देखाएर आफ्नो पक्षमा मधेसी मत पार्न खाजेको देखिन्थ्यो भने माओवादीले जनयुद्धले संघीयता र स्वायत्तताको मुद्दा उठाएको कुरालाई भजाउन खाजेको देखियो । एमालेले सुरुदेखि नै संविधानमा लिँदै आफ्नो अडानलाई सही सावित गर्न हरसम्भव प्रयास गर्यो । मधेस आन्दोलनताका आन्दोलनकारीहरूको निशानामा परेको एमाले र अध्यक्ष केपी ओली चुनाव प्रचारप्रसारको लागि भित्री मधेस छिर्न सकेनन् । राजमार्ग क्षेत्रमा पर्ने पथलैया, चन्द्रपुर र बर्दिबासमा एक दिन मात्र देखिए ओली । प्रदेश नम्बर २ का आठै जिल्ला पूर्वमा सप्तरीदेखि पश्चिममा पर्सासम्म कांग्रेस, राजपा, एमाले, माओवादी केन्द्र र फोरम नेपाल बीचमा मुख्य चुनावी प्रतिस्पर्धा देखिएको थियो । सबैले यो क्षेत्रमा पहिलो पार्टी बन्ने दाबी गरे पनि मधेसको मैदानमा घुम्दा पहिलो स्थानको लागि कांग्रेस र राजपाबीच कडा प्रतिस्पर्धा हुने देखिएको थियो । त्यसपछि एमाले, माओवादी र फोरम नेपालका बीचमा पनि तेस्रो, चौथो र पाँचौं स्थानका लागि कडा प्रतिस्पर्धा हुने आकलन निर्वाचनपूर्व स्थानीय जानकारहरूले गरेका थिए । सांगठनिक रूपमा कांग्रेस र एमाले बलियो भए पनि पछिल्लो मधेस आन्दोलनले उनीहरूप्रति जनताको मनोविज्ञान फेरिँदै गएको थियो । यद्यपि पहिलो मधेस आन्दोलनबाटै उदाएको फोरम नेपालको अवस्था पहिलाजस्तो राम्रो देखिएको थिएन । सबै पार्टीहरूमा आन्तरिक असन्तुष्टिका कारण ती पार्टीका कार्यकर्तामा व्यापक असन्तुष्टिसमेत देखिएका थिए । शुक्रबार साँझसम्म आएको मतपरिणाम हेर्ने हो भने प्रदेश नम्बर २ का नगरसहित गाउँदेहातका चलनचल्तीका बजारमा मधेसवादी पार्टीहरूले राम्रो गरिरहेको देखिन्छ । केही ठाउँमा कांग्रेस र एमालेले टक्कर दिइरहेका पनि छन् । वीरगन्ज, जनकपुर, कलैया, जितपुर सिमरामा मधेसवादी दलहरू कांग्रेस र एमालेबीच प्रतिस्पर्धा देखिएको छ । शुक्रबार साँझसम्म निर्वाचन आयोगले सार्वजनिक गरेको मतपरिणामअनुसार कांग्रेस पहिलो स्थानमा छ भने दोस्रोमा राजपा र माओवादीबीच प्रतिस्पर्धा छ । चौथौमा फोरम नेपाल देखिएको छ भने पाँचौंमा एमाले छ । माओवादी र फोरमलाई अप्रत्यासित गएको सोमबार भएको निर्वाचनको मतगणना परिणाम मंगलबारदेखि आउन थालेको हो ।शुक्रबारसम्म आएको नतिजाअनुसार माओवादी दोस्रो स्थानको दाबेदार बनेको छ । त्यसैगरी फोरम नेपालले पनि आशा गरिएभन्दा बढी सिटहरूमा विजय हासिल गरिरहेको छ । यसअघि भएको दुई चरणको निर्वाचनमा फितलो प्रदर्शन गरेका फोरमको प्रदेश नम्बर २ मा समेत राम्रो अवस्था थिएन । यद्यपि उम्मेदवार छनोटको अन्तिम समयमा भएको दलबदल खेलले फोरमलाई फाइदा पुगेको देखिन्छ । यसैगरी माओवादीको सफलतालाई धेरैले आश्चर्यजनक भएको विश्लेषण गरेका छन् । हुन त निर्वाचन प्रचारमा माओवादी अध्यक्ष प्रचण्ड आफैं मधेसका चौकचौकमा पुगेर आम नागरिकसँग संवाद मात्रै गरेका थिएनन्, मधेसमा बलियो प्रभाव भएका नेताहरूलाई समेत माओवादीमा भित्याएका थिए । सप्तरीमा अनिश अन्सारी, जनकपुरमा रामचन्द्र झा, महोत्तरीमा रामकुमार शर्मा, सर्लाहीमा रामेश्वर राय यादवजस्ता नेताहरू मओवादी प्रवेश गरेका थिए । जसको प्रभाव चुनावी नतिजामा समेत देखिएको कतिपय जानकार बताउँछन् । राजपाको साख शुक्रबार बेलुकीसम्म राजपाले प्रमुख, उपप्रमुखसहित वडास्तरमा गरी दुई सयभन्दा बढी सिटमा जित हात पारिसकेको उक्त पार्टीले जनाएको छ । जनकपुरमा राजपा सुरुदेखि नै फराकिलो मतले कांग्रेसभन्दा अगाडि देखिएको छ भने जलेश्वर, सिरहा, राजविराज र वीरगन्जसम्म उक्त दलका उम्मेदवारहरू कडा प्रतिस्पर्धामा छन् । सुरुका दुई चरणको निर्वाचन बहिस्कार गरेको राजपाको हैसियतलाई लिएर काठमाडौंमा विभिन्न विश्लेषण भइरहँदा उक्त दल प्रदेश नम्बर २ का सहरी मतदाता आकर्षित गर्न पनि सफल भएको छ । राजनीतिशास्त्री नवीन मि श्र यसलाई मधेस आन्दोलनको मनोविज्ञानसँग जोडेर हेर्छन् । मि श्र भन्छन्, कांग्रेस, एमाले र माओवादीको विजय ती दलहरूको संगठनमा आधारित छ भने राजपा र फोरमको मत मधेस आन्दोलनसँग जोडिएको छ । मि श्र राजपा र फोरम नेपालले प्रदेश नम्बर २ को निर्वाचनमा पाएको विजय महत्वपूर्ण भएको विश्लेषण गर्छन् । उनी भन्छन्, अहिलेसम्म पार्टी संगठनलाई संस्थागत गर्न नसकेका मधेसवादी दलहरू स्थानीय तहमा जित्दा उनीहरू गाउँस्तरमा संस्थागत हँुदैछन् भन्ने बुझ्नुपर्यो । अधिकांश मधेसवादी पार्टीहरू गाउँनगर तहसम्म पुग्न सकेका थिएनन् । गएको वैशाखमा तत्कालीन मधेसी मोर्चामा आबद्ध ६ वटा पार्टीबीच एकीकरण भएर राष्ट्रिय जनता पार्टी नेपाल बनेपछि मधेसमा सकारात्मक सन्देश गएको थियो । यद्यपि राजपाभित्रै केन्द्रीय तहमै देखिएका केही विवादले पार्टी सोचेजस्तो बलियो संरचनामा तल्लो तहसम्म पुग्न सकेन । बरु उम्मेदवार मनोनयनका क्रममा देखिएको समस्याले राजपाभित्र हलचल नै ल्याइदियो । वीरगन्जदेखि राजविराजसम्मै प्रभावशाली नेताहरूले पार्र्टी परित्याग गरे । राजपाभित्रै रडाको मच्चिएपछि धेरैले उक्त दल कमजोर हुने आशंका गरेका थिए । तर उक्त दलले प्रदेश नम्बर २ को समग्रमा लोकप्रिय मत र खासगरी सहरी क्षेत्रका मतदातालाई पनि आकर्षित गर्न सफल भएपछि धेरैले त्यसलाई महत्वपूर्ण भन्न थालेका छन् । तेस्रो चरणको निर्वाचन मतपरिणाम सार्वजनिक हुन थालेपछि मधेसमा दलहरूको पकडलाई लिएर विश्लेषणहरू हुन थालेको देखिन्छ । खासगरी एमाले र मधेसवादी दलहरूको हैसियतबारे टीकाटिप्प्णी हुन थालेको देखिन्छ । वीरगन्जका अधिवक्ता वीरेन्द्र यादव एमालेले सोचेजस्तो सफलता नपाउनुमा संविधान संशोधनको विरोधलाई देख्छन् । यादव भन्छन्, यसले मधेसी जनमानसमा संविधान संशोधनको मुद्दालाई कति बलियो तरिकाले हेरिएको थियो भन्ने दर्शाउँछ । यादव मधेसी मतदाताले एमालेलाई नपत्याएको तर कांग्रेस र माओवादीलाई पूरै पत्याएको भनेर बुझ्न नहुने बताउँछन् । उनी भन्छन्, कांग्रेस र माओवादी संविधान संशोधनको पक्षमा देखिएकाले ती दलहरूप्रति केही सहानुभूति भने अवश्य देखियो । तर मधेसको लोकप्रिय मतमा मधेसवादी दलहरूको बढ्दै गएको अनुपातले उनीहरूले उठाएका एजेन्डालाई मधेसबाट थप स्वीकारोक्ति बढेको देखिन्छ । उनी थप्छन्, यो मतादेशले भविष्यमा काठमाडौंलाई जतिबेला पनि चुनौती दिन सक्छ ।"
सर्वस्वीकार्य राष्ट्रवादको चाह,"संविधान दिवसको अघिल्लो दिन २ असोजमा प्रदेश नम्बर २ मा भएको स्थानीय तहको निर्वाचन परिणाम आउन थालेका छन् । अहिलेसम्मको निर्वाचन परिणाम हेर्दा कांग्रेस प्रदेश नम्बर २ को सबैभन्दा ठूलो राजनीतिक शक्ति बन्ने प्रस्ट भएको छ । दोस्रो, तेस्रो, चौथो र पाँचौं स्थानका लागि राष्ट्रिय जनता पार्टी नेपाल, संघीय समाजवादी फोरम, माओवादी केन्द्र र एमालेबीच प्रतिस्पर्धा हुने देखिएको छ । पहिलो र दोस्रो चरणमा ६ वटा प्रदेशमा भएका स्थानीय तहका निर्वाचनमा पहिलो भएको एमाले पाँचौं स्थानमा झर्न सक्ने सम्भावनासमेत देखिएको छ । ३ असोज २०७२ मा संविधानसभाबाट नेपालको संविधान जारी भएपछि मधेसकेन्द्रित दलहरूले संविधानले मधेसी, थारूलगायत सीमान्तकृत वर्गमाथिको विभेद हटाउनुको साटो संस्थागत गर्ने जनाएका थिए । उक्त संविधानको विरोधमा मधेसमा लामो समय सडक र नाकाकेन्द्रित आन्दोलन भएको थियो । काठमाडौं र पहाडमा भारतबाट भित्रिने इन्धनलगायत अत्यावश्यक वस्तु रोकेर 'काठमाडौं' लाई दबाब दिने मधेसकेन्द्रित दलहरूका क्रियाकलापमा भारतले समेत अघोषित नाकाबन्दी लगाएर सहयोग गरेको थियो । संविधान कार्यान्वयन सन्दर्भमा महत्वपूर्ण निर्वाचनमा उनीहरूको सहभागिता महत्वपूर्ण छ । यो निर्वाचनको प्रारम्भिक परिणामले विभिन्न राजनीतिक सन्देशहरू प्रवाह गरेको छ । फुर्किनु पर्दैन कांग्रेस हालको प्रदेश नम्बर २ को तराईमधेस कांग्रेसको परम्परागत गढ नै हो । कांग्रेसको स्थापना र उसले सञ्चालन गरेका हरेक आन्दोलनहरूमा मधेसको महत्वपूर्ण योगदान थियो । राणाकाल र पञ्चायतकालमा कांग्रेसको नेतृत्वमा भएका आन्दोलनमा मधेसको महत्वपूर्ण योगदान रहेको थियो । अरू प्रदेशका स्थानीय तहका निर्वाचनमा कांग्रेस एमालेभन्दा कमजोर भए पनि प्रदेश नम्बर २ मा कांग्रेसले यो स्थानीय तहको निर्वाचनमा त्यो प्रदेशमा सबैभन्दा ठूलो शक्ति बन्ने अवसर पाएको छ । मधेसले कांग्रेसको साखलाई जोगाइदिएको छ । २०४८ सालको प्रतिनिधिसभा निर्वाचनदेखि नै कांग्रेसको मधेस बलियो थियो । संविधान संशोधनबारे मधेसको मागलाई समर्थन गर्दा पहाडमा अराष्ट्रिय तत्व र लम्पसारवादीको ट्याग लगाइएको भए पनि कांग्रेसले संशोधनमा निरन्तर प्रतिबद्धता देखाएको छ । त्यसैले अहिलेसम्म कांग्रेसलाई मधेसमा एमालेलाई झैं 'निषेध' गरिएको छ्रैन । कांग्रेसले पञ्चायतकालीन पहाडी राष्ट्रवादको नारा उरालेको एमाले र मधेसमा छुटै राष्ट्र बन्नको लागि सम्पूर्ण संरचना रहेको भनेर बारम्बार भनिरहने राजपा प्रवृत्तिबीच मध्यमार्गी भूमिका खेलेको छ । यो कांग्रेसको 'प्रोएक्टिभ' भन्दा पनि परिस्थितिले निम्त्याएको प्रतिक्रियात्मक भूमिका मात्र हो । यस्तो भूमिकाले कांग्रेसलाई राम्रै गरेको यो निर्वाचनले देखाएको छ । मधेस, संविधान, संघीयतालगायत देशका जल्दाबल्दा मुद्दामा कांग्रेसको एजेन्डा तय गर्ने विचार र रणनीतिहरू नभएकाले उक्त पार्टीमा यथास्थिति कायम रहने हो भने मधेसमा उसको भोटबैंकमा पहिरो जान धेरै समय लाग्दैन । अहिले मधेसमा सबैभन्दा ठूलो पार्टी बनेकोमा कांग्रेसले फुर्किनु भने पर्दैन । सैद्धान्तिक विचलन, विचारविहीनता र गतिशीलताको कमीले थलिएको कांग्रेस मधेसमा मात्र होइन, समग्र देशमै कमजोर बन्दै गइरहेको छ । राजनीतिलाई विचारले तरगिंत पार्ने कुरामा कांग्रेस नराम्रोसँग चुकेको छ । मधेस, संविधान, संघीयतालगायत देशका जल्दाबल्दा मुद्दामा कांग्रेसको एजेन्डा तय गर्ने विचार र रणनीतिहरू नभएकाले उक्त पार्टीमा यथास्थिति कायम रहने हो भने मधेसमा उसको भोटबैंकमा पहिरो जान धेरै समय लाग्दैन । वामपन्थीलाई अप्ठेरो मधेसमा कम्युनिस्टहरूको बलियो उपस्थिति हुन नदिन मधेसकेन्द्रित दलहरू र भारतको समेत रुचि रहेकाले वामपन्थीहरूको संगठन विस्तारलाई भौतिक रूपमै पनि अवरोध गर्ने प्रयत्न भए । भारतले तराईलाई 'बफ्फरभित्रको बफ्फर' भनेको छ र भारतसँग जोडिएका क्षेत्रमा भारतको सुरक्षामा असर पुर्याउन सक्ने शक्तिहरूको उपस्थित नहोस् भन्ने चाहेको छ । तराईमधेसमा वामपन्थीहरूको बलियो उपस्थितिको प्रभाव भारतको हिन्दीभाषी मुख्यभूमि उत्तर प्रदेश र बिहारमा पर्नसक्ने उसको बुझाइ छ। मधेसकेन्द्रित दलहरूलाई भारतको कार्डमात्रै हुन् भन्नु उचित होइन, तर ती दलहरूमा भारतको प्रभाव भने छ, विभिन्न सांस्कृतिक र राजनीतिक कारणले । नाकाबन्दी प्रकरणले यो तथ्य प्रस्ट पारेको छ । त्यसैको फलस्वरूप होला 'भारतविरोधी' एमालेले संगठन विस्तार र कार्यक्रम पनि स्वतन्त्र रूपले गर्न नपाउने परिस्थिति बन्यो । यस्तै परिस्थिति माओवादीले सशस्त्र संघर्ष र खुला राजनीति गरेको केही वर्षसम्म झेल्नुपरेको थियो । अहिले माओवादी केन्द्र मधेसकेन्द्रित दलहरूले उठाएका मागमा सहानुभूति राखिदिएकाले मधेसमा प्रभाव विस्तार गर्न सफल भएको छ । यसपालिको तेस्रो चरणको स्थानीय तहमा उसको आशा गरिएभन्दा बढी सफलता यसैकारण मिलेको आकलन गर्न सकिन्छ । अस्वीकृत विभाजनकारी राष्ट्रवाद चुनावका प्रारम्भिक नतिजा हेर्दा एमाले अप्ठेरो स्थितिमा पुगेको छ । एमालेले सत्ताधारी दलहरूले चुनावलाई प्रभाव पार्न सकेसम्मका हर्कत गरेकाले अनपेक्षित परिणाम बेहोर्नुपरेको जनाएको छ । एमालेलाई संगठन विस्तार गर्न र स्वतन्त्रतापूर्वक कार्यक्रम गर्न नदिएर भौतिक अवरोध गरिएकै थियो, जुन निन्दनीय छ । यो कारण एमालेको लागि अनपेक्षित परिणाम आउन केही हदसम्म जिम्मेवार होला, तर एमाले र त्यसका अध्यक्ष केपी शर्मा ओलीले भजाएको पहाडी र पञ्चायतकालीन मानकहरूमा परिभाषित राष्ट्रवाद उक्त पार्टीको कमजोर प्रदर्शनको लागि उत्तिकै जिम्मेवार छ । अहिले एमाले मुलुकको सबैभन्दा गतिशील र विचारबाट निर्देशित दल हो, तर पहाडी क्षेत्रमा चुनाव जित्ने उद्देश्यले प्रयोग गरिएको 'राष्ट्रवादी कार्ड' कै कारण एमालेलाई मधेसमा धक्का लागेको हो । एमालेको 'राष्ट्रवाद' ले मुलुकलाई अप्ठेरो ध्रुवीकरणतर्फ लगेको अहिलेको निर्वाचन परिणामले देखाएको छ । पहाड र हिमालका जिल्लामा र मधेसमा पनि पहाडिया समुदायको बढी बसोवास भएको क्षेत्रमा एमालेको 'राष्ट्रवादी' कार्डकै कारण स्थानीय तहको पहिलो र दोस्रो चरणको चुनावमा एमालेले जित्न सफल भएको हो । पहिलो शक्ति हुनुको मनोवैज्ञानिक फाइदासहित तेस्रो चरणको निर्वाचनमा गएको एमाले चौथो या पाँचौं शक्ति हुन पुग्नुले मुलुकको विद्यमान राजनीतिक ध्रुवीकरणलाई प्रतिविम्बित गर्छ। यो तेस्रो चरणको निर्वाचनमा एमाले पहिलो (जुन अब सम्भव छैन) या दोस्रो शक्तिकै रूपमा उदाएको भए पनि एमालेको एजेन्डाको सफलता मान्न सकिँदैनथ्यो । किनकि कांग्रेस, माओवादी, राजपा नेपाल, संघीय समाजवादी फोरम, लोकतान्त्रिक फोरमलगायत 'लम्पसारवादी' र 'राष्ट्रिय हितविरोधी' हरूको समग्र मत जोड्ने हो भने एमालेले अगाडि सारेको 'राष्ट्रियता' को परिभाषा र डिस्कोर्सलाई प्रदेश नम्बर २ ले नराम्रोसँग अस्वीकार गरेको देखिन्छ। सर्वाधिक जनसंख्या भएको, नेपालको अर्थतन्त्रको मेरुदण्ड मानिने र सामरिक दृष्टिले समेत महत्वपूर्ण प्रदेश नम्बर २ लाई अस्वीकार्य राष्ट्रियताको परिभाषा र बुझाइ खोटपूर्ण छ । मुलुकको कुनै क्षेत्रका जनताले रुचाएको तर त्यही मुलुकका अर्को क्षेत्रको जनताले अस्वीकार गरेको राष्ट्रियताको परिभाषा विभाजनकारी छ । यसले जनतालाई राष्ट्रिय एकताको मालामा उन्न सक्दैन, उल्टै धु्रवीकरण बढाउँछ । मधेसवादीको बढ्दो प्रभाव मधेसकेन्द्रित दलहरूलाई काठमाडौंमा केही 'राष्ट्रवादी' हरूले अवमूल्यन गरेको भए पनि उनीहरू अब मधेसमा निर्णायक शक्तिका रूपमा उपस्थित भएको यो निर्वाचन परिणामले पनि देखाएको छ । संघीय समाजवादी फोरम, राजपा नेपाल, फोरम लोकतान्त्रिकजस्ता दलहरूको समग्र मत हेर्ने हो भने अब उनीहरूले भ्रम फैलाएर मात्र चुनाव जितेको भन्न नसकिने अवस्था भएको छ । जनकपुर उपमहानगरमा राजपाको उम्मेदवारको अरू दलहरूसँगको विशाल मतान्तर र बीरगन्ज महानगरपालिकामा राजपा र कांग्रेसका उम्मेदवारको कडा प्रतिस्पर्धाले मधेसमा मधेसकेन्द्रित दलहरूको फैलिँदै गएको प्रभाव देखाउँछ । भरतपुर महानगरपालिकामा माओवादी केन्द्रकी मेयरकी उम्मेदवारलाई जिताउन तेस्रो ठूलो दलले महाभारत नै गर्नुपरेको थियो, तर जनकपुर र वीरगन्जमा मधेसकेन्द्रित दलको परिणामले मधेसका सहरका सचेत मतदातामा समेत यी दलप्रति आकर्षण बढेको देखाउँछ । उनीहरू बेवास्ता गर्न नसकिने स्थितिमा पुगेका छन् ।"
