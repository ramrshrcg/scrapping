शीर्षक,विवरण
सडकमा मात्रै होइन गोठमै मारिन्छन् गाईबाच्छा,"दुई साताअघि काठमाडौंको एकताबस्ती मण्डिखाटारस्थित लोयल्टी एकेडेमीमा पालिएका दुहुना गाईका दुई कलिला बाच्छा पशुपति मन्दिरपरिसरमा ल्याएर छाडिए । त्यसरी बाच्छालाई बेवारिसे अवस्थामा छोड्ने लोयल्टीका दुई लोयल कर्मचारीलाई पशुपति क्षेत्र विकास कोषका सदस्य सचिव डा प्रदिप ढकाललगायतले पक्राउ गरी प्रहरीसमक्ष बुझाइदिए । बाच्छा छोडेर बिचल्ली पारेको आरोपमा ती कर्मचारीलाई दुई दिन हिरासतमा राखेर प्रहरीले केरकार गर्दा उनीहरूले यसअघि पनि बूढानीलकण्ठ क्षेत्रमा लगेर त्यसरी नै बाच्छा छोडेको पाइयो । त्यतिबेला ती बाच्छाले बाटो पत्ता लगाएर स्कुलमै फर्किएको पनि ती कर्मचारीले बताए । किन्डरगार्टनदेखि कक्षा १२ सम्म पढाइ हुने सो स्कुलले विद्यार्थीलाई ताजा दूध खुवाउन स्कुलमै गाई पालेको हो। पशुपति क्षेत्र विकास कोषका सदस्य सचिव डा प्रदिप ढकालले नाफाका लागि गाईवस्तु पाल्ने र तर काम नलाग्ने बाच्छा सडक, मन्दिर तथा सार्वजनिक स्थानमा ल्याएर छोड्ने काम गम्भीर अपराध भएको बताए । स्कुलका प्रिन्सिपल पछि आएर भूलवश यस्तो हुन गएको भन्दै मुद्दा नचलाउन आग्रह गर्नुभयो । पशुपतिमै रहेका अन्य गाईलाई दानापानीका लागि केही रकम दान गर्न लगाएर हिरासतमा राखिएका व्यक्तिलाई हामीले छोड्यौं । तर आइन्दा कसैले पशुपति क्षेत्रमा गाईबाच्छा छोडेको भेट्टाएमा हामी त्यस्ता व्यक्तिविरुद्ध सार्वजनिक स्थान ओगट्न, बिगार्न र नास गर्न खोजेको आरोपमा मुद्दा हाल्छौं । अहिले लोयल्टीले बाच्छा फिर्ता लगेको छ र पशुअधिकारकर्मीले ती बाच्छाको नियमित अनुगमन गर्ने भनेका छन् । गाई दुहुनो तर बाच्छाबाच्छी खै ? पशुअधिकारकर्मी प्रमदा शाह काठमाडौंवरपरका कतिपय व्यावसायिक रूपमा गाईपालन गरिएका ठाउँमा दुहुना गाई हुने तर बाच्छा नहुने अनौठो अवस्था रहेको बताउँछिन् । उनको प्रश्न छ, बाच्छाबाच्छी नजन्मी त गाई दुहुनो हुँदैन होला ! टन्न गाई पालेका ठाउँमा समेत एकदुईवटा मात्र बाच्छा हुन्छन् र कसैले गाईधनीलाई बाच्छा खोई भनेर सोधे ती अकमकिन्छन् । यसैबाट थाहा हुन्छ गाईपालनको अँध्यारो पाटो । विगतमा सडकमा भेटिएका केही गाईवस्तुलाई नगरपालिकाको कान्जी हाउस मा लगेर राखिने र पछि त्यहाँमार्फत टेन्डर खुलाएर बेचिने गरेको शाह बताउँछिन् । बेचिएका गाई र बाच्छा झापाको काँकडभिट्टा कटाउने र त्यसरी सीमा कटाइएका बाच्छाहरू भारतका वधशालामा पुग्ने हुँदा नेपालका गाई फार्मले अन्ततः बाच्छाको मासु उद्योगमा योगदान गरेको शाहको तर्क छ । उसो त दार्जिलिङ र सिक्किमका कतिपय ठाउँमा खुलेआम गाईबाच्छा काटिने गरेका कारण त्यहाँ नेपालबाट लगिएका तिनीहरूलाई सहजै बेचिनु स्वाभाविक पनि छ । संस्कृतिविद्, पशुअधिकारकर्मी तथा पशुपति क्षेत्र विकास कोषका पूर्व सदस्य सचिव डा गोविन्द टण्डन झापाको काँकडभिट्टा कटाएपछि एउटा जिउँदो गाईलाई दलालहरूले पचास हजारदेखि एक लाख रुपैयाँसम्म बेच्ने गर्ने गरेको बताउँछन् । नगरपालिकाको कान्जी हाउस भन्ने निकाय वधशालाभन्दा फरक छैन । भोकभोकै गाईवस्तु थुनेर मात्र राखिन्छ त्यहाँ उनको आरोप छ, सरकार गाई फार्मलाई प्रोत्साहन त गर्छ, तर गाईमार्फममा बाच्छा पनि जन्मिन्छ भन्नेतर्फ उसलाई थाहा छैनजस्तो छ । फार्म कसरी चलाउने, त्यहाँ जन्मेका बाच्छाबाच्छीको व्यवस्थापन गर्नेबारे टुंगो नभईकन फार्म सञ्चालनको अनुमति दिनु गलत हो। शाह भन्छिन्, सडकमा भोक र तिर्खाले छट्पटिएका बाच्छाबाच्छी देख्दा मलाई त नेपालमा गाई पालनको धन्दा नै रोक्नुपर्छ भन्ने लाग्छ । कुनै मापदण्डविना सञ्चालन गरिने गाईपालनभन्दा भैंसीपालन नै ठीक छ । कमसेकम पाडालाई त सडकमा ल्याएर भोकभोकै मारिँदैन । गाईफार्मको मापदण्डको कुरा गर्दा गत असारमा काठमाडौंको गोकर्णेश्वरमा भएको भयावह आगलागीको घटना पनि उल्लेख गर्नुपर्ने हुन्छ । ७५ वटा दुहुना, २२ ब्याउने र बाच्छाबाच्छी गरी एक सय २२ गाईवस्तु रहेकोमा सो फार्मका सबैजसो गाईबाच्छा मरे । सुरक्षा मापदण्डको विषयमा हेलचक्र्याईं गरिएको कारण गोकर्णेश्वरको घटना भएको थियो । गोकर्णेश्वरको घटनामा सरकारले व्यवसायीलाई राहतसमेत उपलब्ध गराएको थियो । सवारी दुर्घटनाका कारक आफूले पालेका गाईलाई सडक र सार्वजनिक स्थानमा चर्न छोड्ने र बेलुका डोर्याएर घर लाने चलन उपत्यका र देशैभरका अन्य सहरबजारमा भए पनि दुई दशकअघिसम्म सडकमा आजका दिनमा जसरी दुधेबाच्छा छोड्ने प्रचलन थिएन । तर पछिल्लो समय यो समस्याले देशभरका सहर बजार र सडक सञ्चालनमा वाधा पर्ुयाएको छ । काठमाडौं उपत्यकामा मात्रै महिनाको सालाखाला ३५ बाच्छा मर्ने गरेबाट उपत्यकाका तीन नगर र वरपरका नगरपालिकामा छाडिएका बाच्छाको संख्या हजार होइन लाखभन्दा बढी नै भएको अनुमान गर्न सकिन्छ । घरबाट नजिकै बाच्छाबाच्छी छोड्दा पुनः बाटो पहिल्याउँदै गोठमा फर्कने भएकाले दुग्ध व्यावसायीहरूले रातको समयमा आँखामा पट्टी बाँधेर लामो दूरीको फरकमा सहरको अर्को कुनामा लगेर छोडिदिने गर्छन् । यसरी सडकमा बाच्छा छोड्दा यसले सडक र यातायात सञ्चालनमा अप्ठ्यारो बनाएकै छ, कतिपय अवस्थामा गाईबाच्छाकै कारण गम्भीर सडक दुर्घटना हुने गरेको छ । महानगरीय ट्राफिक प्रहरी महाशाखा, रानीपोखरीका प्रवक्ता उमेश रञ्जितकार सवारी दुर्घटनामा कतिपय अवस्थामा छाडा गाईबाच्छा कारक भएको बताउँछन् । उनले महानगरपालिकालाई ती गाईबाच्छा हटाउन अनुरोध गर्नेबाहेक आफूहरूसँग विकल्प नभएको बताए । उनी भन्छन्, सडक अवरोध गर्न आइपुग्ने जनावरलाई व्यवस्थापन गर्ने र राख्ने ठाउँ ट्राफिक प्रहरीसँग छैन । हामीले तिनलाई कहाँ राख्ने ? बाँचेकाको व्यवस्थापन गर्न कठिन भए पनि महानगरपालिकाले मरेका गाईबाच्छा भने उठाउँछ। सडकमा मरेको मर्यै काठमाडौं महानगरपालिका, वातावरण व्यवस्थापन विभागकी उपनिर्देशक सरस्वती पोखरेलका अनुसार २०७३ साउनदेखि गत असोजसम्म मात्रै काठमाडौं महानगरपालिकामा चार सय ७२ बाच्छा र साँढे मारिएका छन् । सवारीले किचेर, रोग, प्यास र भोकले तिनको मृत्यु भएको हो । निजी खर्चमै उपत्यकाका छाडा, घाइते र रोगी कुकुरहरू आफ्नो सेल्टरमा ल्याएर उपचार गर्ने स्नेहाज् केयरकी स्नेहा श्रेष्ठ काठमाडौं उपत्यकाभित्र रहेका कुकुर, बिरालो र छाडा गाईवस्तुको मानवीय व्यवस्थापन भयावह रहेको बताउँछिन् । यदाकदा घाइते गाईबाच्छा, बिराला र चरासमेत ल्याएर आफ्नो सेल्टरमा उपचार गर्ने गरेको बताउँदै उनी भन्छिन्, उपत्यकाभित्र हजारौं होइन, लाखभन्दा बढी छाडा प्राणी छन् र ती भोकै छन् । भोक सहन नसकेर ती प्लास्टिकसमेत खान्छन् । श्रेष्ठका अनुसार भोका गाईबाच्छा कहिलेकाहीं सहरवरपरका खेतमा पस्छन् र किसानले यिनलाई धपाउने नाममा गम्भीर यातनासमेत दिन्छन् । पछिल्लोपटक पुच्छर नै काटिएको एउटा बाच्छालाई मैले उपचार गरें । शरीरको कुनै पनि ठाउँमा घाउचोट लाग्यो भने धपाउने साधन नै काटिएपछि त्यो विचरा के गरोस् ? श्रेष्ठ सडकमा आएका प्राणीलाई मानिसहरूले पानी मात्रै खुवाए पनि ठूलो धर्म हुने बताउँछिन् । गोठमै मारिन्छन् पाँच वर्ष पहिलेसम्म दुग्ध व्यवसाय गरेका काठमाडौं साङ्लाखोलाका कृषक हरि फुयाल रातको समयमा छाडिने मात्र होइन, गोठमै नवजात बाच्छाहरू मारिने गरेको पनि बताउँछन् । आफ्ना गोठमा जन्मेका बाच्छा व्यवस्थापन गर्न कठिन भएपछि मैले दूधको धन्दा नै छोडें, बाच्छाको व्यवस्थापनको असहजताले नै व्यवसाय छोडेका उनी भन्छन्, अहिले त दूधको लोभमा कतिपय व्यवसायीले बाच्छा मार्नेसमेत गरेका छन् । कलिलो बाच्छो मारेर मलखाल्डामा हालिदिएपछि कुरै खत्तम । फुयालको भनाइलाई पुष्टि गर्न कहीं जानुपर्दैन, एकदुई हप्ताको सुत्केरी गाईको गोठमा गएर नियाल्दा बाच्छो नदेखिए बुझनुपर्छ त्यस गाईको बाच्छोलाई जन्मनेबित्तिकै उसको आमालाई नदेखाई गोठभन्दा परको अँध्यारो कोठामा लगेर थुनेर मारियो । फुयाल भन्छन्, दुईतीनदिनसम्म दूधै खान नदिएको बाच्छालाई नुन खुवाइदिएपछि भुत्तुक्कै मर्ने रहेछ । पर्दैन उजुरी नेपालको मौजुदा कानुनअनुसार गाईबाच्छा मारेमा १२ वर्षसम्म कैद सजाय हुने व्यवस्था छ । तर सडकमा गाडीले हानेर होस् या दुग्ध व्यवसायीले मार्दा बिरलै रिपोर्ट पर्ने गरेको छ । मरेका बाच्छाबाच्छीका कारण सडक सञ्चालनमा अवरोध भएपछि मात्रै ट्राफिक प्रहरीले स्थानीय तहलाई जानकारी गराउँछ । मरेको अवस्थामा मात्रै काठमाडौं महानगरपालिकाले उठाउँछ । नत्र भने घाइते बाच्छाबाच्छी सकडमै छट्पटिँदै कष्टपूर्ण ढंगले मर्न बाध्य हुन्छन् । पशुपति क्षेत्रभित्र नन्दी आ श्रम सञ्चालन गर्दै आएका आरबी न्यौपाने गाईबाच्छा मारिँदासमेत प्रहरी प्रशासनले वास्ता नगरेकोमा आश्चर्य व्यक्त गर्छन् । तीव्र गतिमा गाडी चलाउँदा त हो नि त्यसरी गाईवस्तु गाडीमा ठोक्किने, त्यसरी ठोक्किने मान्छे हुँदा के हुँदो हो ? गाई मारेको आरोपमा कतिपय ठाउँमा मान्छेहरू पक्रिइँदै गर्दा सडकमा गाईबाच्छा मारिइँदा प्रहरीले किन कारबाही गर्दैन ? सडकमा भोक र तिर्खाले छट्पटिएका बाच्छाबाच्छी देख्दा मलाई त नेपालमा गाई पालनको धन्दा नै रोक्नुपर्छ भन्ने लाग्छ । प्रमदा शाह, पशुअधिकारकर्मी नेपाल प्रहरीका प्रवक्ता मनोज नेउपाने बेवारिसे रूपमा मरेका र मारिएका गाईबाच्छाको हकमा त्यसको कारकसम्म पुग्न कठिन हुने बताउँछन् । सवारीमा ठोक्किएर गाईबाच्छाको मृत्यु हुँदा त्यसमा प्रायः सवारी ऐन आकर्षित हुन्छ । मार्ने आशयले नै मार्दा भने हामीले मुलुकी ऐनको चौपाया महलअनुसार कारबाही चलाउने गरेका छौं । पहाडी र हिमाली जिल्लामा यदाकदा गाई मारेकै आरोपमा विभिन्न व्यक्तिलाई कारबाही चलाउने प्रहरी प्रशासनले उजुरी र आरोपीको अभावमा सडकमा कलिला गाईबाच्छा भोकभोकै वा दुर्घटनामा पारेर मर्न बाध्य तुल्याउनेहरूप्रति भने कुनै कारबाही चलाएको पाइँदैन । स्मरणीय छ, अघिल्लो वर्षको पुस महिनामा कञ्चनपुरको वेदकोट नगरपालिकाले यस्तै छाडा गाईगोरुको व्यवस्थापन गर्ने भन्दै बजारबाट उठाएर गोदावरी वनमा पुर्याएर छोड्दा २५ गाईगोरुको मृत्यु भएको थियो । त्यस विषयलाई लिएर हिन्दुवादी संघसंस्थाले सुदूरपश्चिम बन्दसमेत गरेका थिए । एकाध घटनामा भावनात्मक भएर उर्लने यस्ता संघसंस्थाले पनि विरलै बाच्छाबाच्छीको संरक्षणमा योगदान पुर्याएका छन् । नेपाल शाकाहारी संघका महासचिव सुरेश शर्मा गाईभैंसीका दही दूधलाई अमृत भनेर खाने हिन्दु र हिन्दुवादीहरूले गाईवस्तुको बिचल्लीलाई उपेक्षा गरेको बताउँछन् । गाईको फोटोमा ढोग्ने तर घरका दुधे बाच्छालाई डाँडा कटाइदेऊ भनेर दुईचार सय दिनेहरू ढोंगी हुन् । दूध खानु र कलिलो बाच्छाको मासु खानुबीच फरक रहेन । असली हिन्दुहरूले राष्ट्रिय जनावरका रूपमा पुजिने गाईबाच्छाविरुद्ध भएको यस्तो गम्भीर अपराधविरुद्ध केही गर्नैपर्छ । पशुव्यवहारका प्रावधान पशुपक्षी विकास मन्त्रालयले तयार पारेको पशु कल्याण निर्देशिका २०७३ मा पशुधनीले आफ्नो पशुपक्षीको जिम्मा आफैं लिनुपर्ने र भोक, प्यास र कुपोषणले ग्रसित हुन दिन नहुने उल्लेख गरेको छ । त्यतिमात्रै होइन, निर्देशिकाले प्रयोजन सकिएका गाईवस्तु, गधालगायतका जुनसुकै जनावरलाई पनि पशुधनीले काम नलाग्ने भएपछि र उमेर पुगेपछि पशुहरूको आवश्यक हेरचाह तथा व्यवस्थापन गर्नुपर्ने उल्लेख छ । त्यस्तै निर्देशिकामा पशुलाई छाडा छोड्दा त्यसप्रति निर्दयी व्यवहार गरेको ठहरिने उल्लेख छ । निर्देशिकामा पशुधनीले पशुलाई स्थानीय निकायमा दर्ता गर्ने कुरा पनि उल्लेख छ । निर्देशिकाअनुसार छाडा गाईवस्तुको जिम्मेवारी स्थानीय तहको हो । त्यस्तै अन्य अधिकारप्राप्त निकाय र सरोकारवालासँगको सहकार्य वा संयोजकत्वमा जनचेतनामूलक कार्यक्रम गर्ने र गराउने उल्लेख छ । के गर्छन् स्थानीय तह ? देशैभरका स्थानीय तहका लागि छाडा गाईबाच्छाको व्यवस्थापन ठूलो चुनौती हो । काठमाडौं महानगरपालिकाका प्रवक्ता ज्ञानेन्द्र कार्की गाईबाच्छा छोड्ने काम सामाजिक अपराध भएकाले त्यस्ता व्यक्ति र गाई फार्मलाई नै कारबाही नगरी छाडा गाईवस्तुकोे समस्या समाधान नहुने बताउँछन् । छाडा वस्तुको व्यवस्थापनबारे महानगरपालिका के गरिरहेको छ भन्ने प्रश्नमा उनी भन्छन्, हरेक शनिबार काठमाडौंबाहिरका जिल्ला, नुवाकोट, धादिङ र चितवनसम्म लगेर त्यहाँका स्थानीय किसानलाई हामीले बाच्छा वितरण गर्ने गरेका छौं । तर कार्कीको भनाइ सही हो भनेर पत्याइहाल्न सकिन्न । गाउँघरमै विस्थापित हुँदै गरेको र खेती गर्नेले पनि टिलर र ट्र्याक्टर प्रयोग गरेर खेतबारी खनजोत गर्न थालेको अवस्थामा सहरमा छाडिएका सबै बाच्छा किसानले पछि जोत्ने प्रयोजनका लागि किन्ने भनाइ विश्वास गर्न गाह्रै छ । त्यसो हुँदा यहाँबाट जिल्लाबाहिर पुर्याइएका बाच्छा कि त फेरि सडक र सहरमै आइपुग्छन् या त फेरि भारतका मासु उद्योगमा पुग्छन् । गौशालाको अवधारणा काठमाडौं उपत्यकामा पहिले गाई पाल्ने गोपालवंशीहरूले शासन गरेको इतिहासकार बताउँछन् । ज्ञानमणि नेपालजस्ता पाका इतिहासविद्ले गोपालवंशीले नै नेपालको स्थापना गरेको समेत उल्लेख गरेका छन् । गाई पाल्नेहरूले नै स्थापना गरेको राज्यमा पहिले गाईहरू खुला चौरमा चर्न पाउँथे र बेलुका मात्रै तिनलाई गोठमा राखिने प्रचलन थियो । अहिले पनि हिमाल, पहाड र तराईका कतिपय ठाउँमा गाईभैंसी खुला चौरमा चर्न पाउँछन् । टण्डनले बताएअनुसार राणाकालीन समयमै कतिपय उमेर पुगेका र छाडा गाईवस्तुको बिचल्ली देखेर त्यतिखेरका मारवाडी समुदायले गौशाला बनाउन जग्गा मागे र सोहीअनुरूप जुद्धशमशेरले नौ आना जग्गा छुट्याइदिए । अहिले पनि गौशालाकै नामले पुकारिने त्यो क्षेत्रले १२ रोपनी क्षेत्रफल ओगटेको छ । तर अहिले गौशालामा सडकका पीडित गाईवस्तु ल्याइन्न । यहाँका बाच्छा र उमेर पुगेका गाईलाई भने धादिङको धार्केमा लगेर व्यवस्थापन गर्ने गरेको बताइन्छ । पशुपति धर्मशालाका नाममा सञ्चालित यो गौशालामा हाल विदेशी नश्लका होलिस्टिन र जर्सी गाई पालिएका छन् । यहाँबाट दैनिक ७० लिटर दूध पशुपतिनाथ मन्दिरका लागि चढाइने प्रचलन छ । यहाँ एक सयको हाराहारीमा दुधालु गाई रहेका छन् र यहाँबाट दूधसमेत बेचिन्छ । उसो त पशुपति मन्दिरभित्रै पनि अर्को एक गाईबाच्छा संरक्षण गर्ने केन्द्र छ । स्वयंसेवी आरबी न्यौपानेले सानो क्षेत्रमा सञ्चालन गरेका उक्त नन्दी आ श्रम मा डेढ सय हाराहारीमा गाईबाच्छा र नन्दी साँढे छन् । हिन्दु मान्यताअनुसार साँढे (नन्दी) शिवजीको वाहन हो । काठमाडौंको गोकर्णमा दुई स्वयंसेवी गिरिशकुमार र नवरतन पण्डितले पनि सडकका त्यागिएका गाईबाच्छाको आ श्रयस्थल सञ्चालन गरेका छन् । यहाँ ४० को हाराहारीमा गाईबाच्छा राखिएका छन् । देशको महानता र नैतिक विकास त्यस देशको जनावरप्रतिको व्यवहारले झल्किन्छ भन्ने महात्मा गान्धीको भनाइ उद्धृत गर्दै टण्डन भन्छन्, दुःख पाएका सबै प्राणीका लागि देशका विभिन्न भागमा आ श्रयस्थल बनाइनुपर्छ । साँढे छोड्ने परम्परा बन्द गरौं पशुपति विकास कोषका सचिव डा ढकालका अनुसार पशुपतिनाथमा वार्षिक रूपमा १३ वटा साँढे छोड्ने परम्परा छ । सरकारअन्तर्गतको गुठी संस्थानले यहाँ ल्याएर साँढे छोड्ने गर्दछ । तर अब साँढे छोड्ने परम्परा पनि बन्द गरिनुपर्छ । धर्मका नाममा प्राणीमाथि हुने कुनै अत्याचार अब स्वीकार्य छैन । दूधमुखे बाच्छालाई ल्याएर खुला आकाशमुनि छोडेर के धर्म हुन्छ ? टण्डनले वार्षिक १३ वटा साँढे छोड्ने नाममा गुठी संस्थानका कर्मचारीले कतिपय आफन्तले भनसुन गरेकै आधारमा अरू किसानका बाच्छा ल्याएरसमेत छोडिदिने गरेको बताए । सर्वसाधारणले अज्ञानताका कारण साँढे मात्र नभएर बोका र आँखा नपलाएका कलिला परेवासमेत छोड्न ल्याउन गरेको भन्दै अहिले त्यस्तो गर्न रोकिएको सदस्य सचिव ढकालले बताए । पशुपति क्षेत्र विकास कोषका प्रशासकीय अधिकृत गौरीशंकर अधिकारी कतिपय व्यक्तिले पशुपतिमा बाच्छा र बूढाखाडा गाईवस्तु दाम्लासहित ल्याएर छोडिदिने व्यक्तिको पहिचान गरेर कारबाही गर्ने प्रक्रियामा आफूहरू रहेको बताए । उनी भन्छन्, पशुपति शिवजीको मन्दिर हो । पशुकै मन्दिरमा ल्याएर पशुकै बिचल्ली बनाउनेहरूलाई अब कानुनी कारबाही गरिन्छ । समाधान के ? टण्डन देशभरका गाई फार्म र गाईधनीहरूको मात्र नभएर उनीहरूले पालेका गाईको तथ्यांक राख्ने गरेमा रातिराति सडकमा उपयोग सकिएका गाईबाच्छा छोड्ने क्रम कम हुने बताउँछन् । पशुकल्याण निर्देशिका ले नै छाडा चौपाया र पशुको व्यवस्था स्थानीय निकायले गर्ने भनेको छ । स्थानीय सरकारले सबै फार्म र गोठका गाई र बाच्छाबाच्छीको लगत राख्नुपर्छ । त्यस्ता गाई र बाच्छाबाच्छीलाई ट्यागिङ गर्नुपर्छ । शाह पनि सो कुरासँग सहमित छिन् । भन्छिन्, माइक्रोचिप्सवाला ट्याग लगाएपछि गाईवस्तु सडकमा आइपुग्दा पनि ती कसका हुन् भनेर पहिचान गर्न मिल्छ । यसो भएमा किसानले रातविरात बाच्छा छोड्न सक्ने थिएनन् । उसो त कृत्रिम गर्भाधारणले पनि यस्तो समस्या न्यूनीकरण हुने दुवैजनाको तर्क छ, विश्वका कतिपय मुलुकमा बाच्छी मात्रै जन्मने गरी एआई अर्थात् कृत्रिम गर्भाधारण पनि प्रचलनमा छ । त्यसले पनि समस्या समाधानमा योगदान गर्न सक्छ । गाईपालक किसानसँग निश्चित कर लगाएर विभिन्न जिल्लामा गौशाला खोलेर उमेर पुगेका र त्यागिएका गाईवस्तुको पुनस्र्थापना गर्न सकिने सुझावसमेत छ टण्डनको । उनी भन्छन् , मलमूत्रमा डुबाएर प्राणीलाई दुःख दिएर दूध खानुको के मज्जा ? शाह उपत्यका बाहिरका कतिपय पहाडी जिल्लाका घाँसे पहाड र मैदानमा गाईपालन गरेमा मात्र ताजा दूध खान पाइने बताउँछिन् । नत्र नालीमा डुबेका, साना गोठमा बाँधिएका, हर्मोन र आधुनिक दाना खुवाइएका गाईको दूध खानुको कुनै स्वाद छैन । नेपाल शाकाहारी संघका उपाध्यक्ष कृष्ण गुरुङ भने गाईबाच्छाबाट प्राप्त हुने दूध नखाएर पूर्ण शाकाहारी (दूध दहीसमेत नखाने) हुनु नै सबैभन्दा उत्तम हुने बताउँछन् । गुरुङ भन्छन्, प्रसूतिका लागि प्रयोग हुने ओक्सिटोसिनजस्ता हर्मोन खुवाएर हुर्काइएको जनावरको मासुमात्रै होइन, दहीदूध पनि नखानु नै सबैका लागि हितकर हुन्छ । वनस्पतिबाटै सबै खालका पोषण प्राप्त हुने कुरो प्रमाणित भइसकेपछि खानपिनसम्बन्धी पुरानै मान्यतामा अल्झिनु आवश्यक छैन । टिप्पणी : स्थानीय सरकारले गर्नुपर्छ व्यवस्थापन"
वृद्धभत्तामा ब्रह्मलुट,"हुम्लामा सामाजिक सुरक्षा भत्तामा धेरै अनियमितता हुन्छ भन्ने थाहा पाएपछि हामीले यो मामिला खोतल्ने सोच बनायौं । तत्कालीन जिल्ला विकास समिति (हाल जिल्ला समन्वय समिति) हुम्लाका तत्कालीन ६ गाविसका १० वटा वडामा वितरण गरेको सामाजिक सुरक्षा भत्ताको विवरण लियौं । अनि भत्ता पाउनेहरूको सूची लिएर ती गाउँका वडाहरूमा गयौं र वास्तविकता परीक्षण गर्यौं । हामीले हुम्लाको उत्तरमा पर्ने तत्कालीन डाँडाफया, मध्य क्षेत्रमा पर्ने लाली र राया अनि दक्षिणी क्षेत्रमा पर्ने मैला, श्रीनगर र कालिका गाविसका १० वटा वडाको विवरण परीक्षण गरेका छौं । यो रिपोर्ट त्यसैको सार हो । गाउँ पुगेपछि हामीलाई थाहा भयो सामाजिक सुरक्षा भत्तामा हामीले अनुमान गरेभन्दा धेरै दुरुपयोग रहेछ । मुख्यतया दुई किसिमको अपराध रहेछ । पहिलो वर्षौंअघि मरेका मानिसका नाममा समेत गाविस सचिव र कर्मचारीले पैसा निकालेर खाँदा रहेछन् । दोस्रो गाउँगाउँमा नक्कली व्यक्ति सिर्जना गरेर उसका नाममा सामाजिक सुरक्षा भत्ता निकालेर सचिवहरूले खाने प्रवृत्ति व्यापक रहेछ । ल्याप्चे र हस्ताक्षरमा जिउँदै २०६८ सालदेखि वृद्धभत्ता पाउँदै आएका हुम्ला खार्पुनाथ गाउँपालिका ३ का गिठे रावत (६७) को ७ कात्तिक २०७३ मा निधन भयो । तर रावतको मृत्युपछि पनि उनको नाममा सामाजिक सुरक्षा भत्ता वितरण भइरहेको छ । जिल्ला समन्वय समिति हुम्लाको लेखा शाखाका गाविस सचिव मेघनाथ शाहीले २०७४ सालमा वृद्ध भत्ता बुझाएको भनेर पेस गरेको सूचीमा रावतको पनि हस्ताक्षर छ। साविक राया गाविस (हालको खार्पुनाथ गापा) का पूर्व अध्यक्ष प्रेम बुढाको मृत्यु भइसकेका व्यक्तिको रकम गाविस सचिवले निकालेर खानु यहाँ सामान्य जस्तै भएको बताउँछन् । बुढा भन्छन्, सचिव र मुखिया हतारहतार गरेर गाउँ आउँछन् । आफूले बनाएको सूचीअनुसार रकम बाँड्छन् । अरूलाई थाहै हुन्न, मनपरी छ । सचिवहरूले कस्तोसम्म गर्छन् भन्ने गुह्य खोल्दै बुढाले भने, भत्ता पाउनुपर्नेलाई समेत उनीहरूले तपाईंको नाम सूचीमा छैन भनेपछि चुपचाप बस्नुपर्छ । अनि त्यो रकम उनीहरूले खान्छन् । कुरा यही हो । २०७३ मै मृत्यु भएका गिठे रावतको नाममा अहिले पैसा कसरी निस्कियो ? सचिव मेघनाथ शाहीले मृत्यु भएकाको नाममा आएको रकम गाउँमै मिलान गर्ने गरेको गोलमटोल जवाफ दिए । पटकपटक प्रश्न गरेपछि उनले भने, गाउँमा रकम पाउने उमेर भएका तर रकम पाउने लिस्टमा नाम नभएकाहरूलाई पनि चित्त बुझाउन सुरक्षा भत्ताको पैसा दामासाहीले वितरण गर्ने गरिएको छ । सचिव र मुखिया हतारहतार गरेर गाउँ आउँछन् । आफूले बनाएको सूचीअनुसार रकम बाँड्छन् । अरूलाई थाहै हुन्न त्यो भनाइ उनको आफ्नो बद्मासी छोप्ने प्रयास मात्रै थियो । पहिलो कुरा, मृत्यु भएका मानिसको नाम तत्काल सामाजिक सुरक्षा पाउने सूचीबाट हटाउनुपर्छ । मृत्यु भएका व्यक्तिको नाममा पैसा निकाल्नै पाइँदैन । त्यसैले उनले त्यो पैसा अरूलाई दामासाहीले वितरण गरें भन्नु झन् ठूलो ठगी हो । दोस्रो उनले त्यसरी दामासाहीले वितरण गरेका हुन्होइनन् भनेर हामीले बुझ्दा त्यो पनि झूटो भएको पत्ता लाग्यो । किनकि उनले भने जसरी दामासाहीले वितरण गरेको रकम पाउने कुनै पनि व्यक्ति गाउँमा छैनन् । तीन वर्षअघि मृत्यु भइसकेको व्यक्तिले ल्याप्चे लगाएर सुरक्षा भत्ता बुझेको अर्को उदाहरण भेटियो । अदानचुली गाउँपालिका १ का सुरजित लुवारको मृत्यु भएको तीन वर्ष भयो । तर २०७४ साउनमा साविकको श्रीनगर गाविस हालको अदानचुली १ का वडा सचिव तुलसी भण्डारी र टक्कदत्त प्याकुरेलले वितरण गरेको सामाजिक सुरक्षा भत्ता पाउनेको सूचीमा सुरजित लुवारको नाम पनि छ । अहिले पनि संघीय मामिला तथा स्थानीय विकास मन्त्रालय केन्द्रीय पञ्जीकरण विभाग बबरमहलले रुजु गरेको सूचीको ६१२३००००७४५२३७७ कोड नम्बरमा लुवारको नाम छ । अन्तिम किस्तावापत २०७३ चैतदेखि २०७४ असार मसान्तसम्म महिनाको दुई हजारका दरले सुरजितले ल्याप्चे लगाएर पैसा बुझेको अभिलेखबाट देखिन्छ । यसबारे प्रश्न गर्दा सचिव भण्डारीले पनि शाहीले जस्तै तर्क गरे । उनले भने, मरेका ज्येष्ठ नागरिकको नाममा आएको रकमबाट उमेर पुगेका तर रकम पाउनेको सूचीमा नाम नभएकालाई वितरण गर्ने गरेका छौं । उनले दाबी गरेअनुसारको यो अनधिकृत काम पनि गरेका हुन् या होइनन् भनेर बुझ्न खोज्यौं । उनले अदानचुली गाउँपालिका १ कल्खेका तीनवटै गाउँमा रकम वितरण गरेको सूची सदरमुकाम पठाएको भनेर टारे । तर जिल्ला समन्वय समितिको लेखा शाखाबाट हामीले मृत्यु भएका र गाउँमै नभएकाहरूका नाममा रकम निकालिएको भर्पाइ देखाएपछि सचिव भण्डारीले बोल्न आनाकानी गरे । कुनै प्रतिक्रिया दिन मानेनन् । सहारा नभएका ज्येष्ठ नागरिक, आफन्त गुमाएका एकल महिला, जातीय भेदभावको सिकार भएका दलित समुदायका नागरिकलाई सरकारले प्रदान गरेको सामाजिक सुरक्षा भत्तामा गाविस सचिवले मनलाग्दी गरेका छन् । कतिसम्म भने उनीहरू गाउँमा हुँदै नभएका मानिसको हस्ताक्षर र ल्याप्चे हानेर पैसासमेत निकाल्छन् । अर्को झन् रोचक उदाहरण छ । साविकको राया गाविस ४ को सामाजिक सुरक्षा भत्ता लिने ज्येष्ठ नागरिकको कोड नम्बर ६१२१००००१४३११२३ मा ८४ वर्षीय हौइजाली टमटाको नाम छ । उनको मृत्यु भएको १० वर्ष भयो । २०७४ साउनमा गाविस सचिव मेघनाथ शाहीलगायतको टोलीले वितरण गरेको भनिएको सामाजिक सुरक्षा भत्ता लिनेको सूचीमा स्वर्गीय टमटाले अन्तिम चौमासिकवापत आठ हजार बुझेर औंठाछाप लगाएको देखिन्छ । २०७४ कात्तिक अन्तिम साता साविकको राया गाविसको गुम्बाधारा गाउँमा भेला भएका गाउँलेसामु हामीले सामाजिक सुरक्षा भत्ता खाने ज्येष्ठ नागरिकको सूची पढेर सुनायौं । यो सुनेपछि मनवीरे कामीले १० वर्षअघि मरेकी आफ्नी आमा सम्झे । सूचीमा उनको पनि नाम थियो । मनवीरेले थाहा पाएसम्म ११ वर्षअघि गाविस सचिवले उनकी आमाको नागरिकता लिएर गएका थिए । मनवीरे भन्छन्, कालो अक्षर भैंसी बराबर छ । लेखेको केही चिन्दिनँ, सचिवले भनेको मान्नैपर्यो । दुई वर्षयता साविकको श्रीनगर गाविसकोे ६, ७ र ८ वडाका जिरू थापा, हिरू महतारा, सुरजिते लुवार, किन्नकला महतारा, समन्दे महताराको मृत्यु भइसकेको छ । तर उनीहरू पाँचजना र अरू केहीका नाममा दुई वर्षयता मात्रै एक लाख ४४ हजार सामाजिक सुरक्षा भत्ताबापत निकालिएको छ । अहिले पनि उनीहरूको नाम सामाजिक सुरक्षा भत्ता पाउने सूचीबाट हटाइएको छैन । कर्णाली अञ्चलका बालबालिकालाई कुपोषणबाट जोगाउन सरकारले बाल अनुदान भनेर महिनामा दुई सय रुपैयाँ दिन्छ । घरघरमा नपुगी यसमा हुने ब्रह्मलुट पत्ता लगाउन सजिलो छैन । किनकि बालबालिकाको नाम के हो भनेर थाहा पाउन उसको घर वा विद्यालयमै पुग्नुपर्छ । मान्छेविनै औंठाछाप साविकको लाली गाविस ५ मा हाल सामाजिक सुरक्षा भत्ता पाउनेको सूचीमा बुद्ध कामीको नाम छ । तर यो नाम गरेको मानिस त्यो गाउँमै छैन । जिल्ला समन्वय समितिको लेखा शाखामा रहेको नगदी भर्पाइको क्रमसंख्या ९३ मा बुद्ध कामीले औंठाछाप हानेर चार हजार बुझेको देखिन्छ । साविकको श्रीनगर गाविसको वडा नम्बर ६ को भत्ता वितरण सूचीको कोड नम्बर ६१२३००००५८१८३६७ र परिचय पत्र नं २०१००४०३००४२४? भएकी रुप्सिला बुमी नाम गरेको व्यक्तिको नाम छ । गाउँमा त्यो नाम गरेको व्यक्ति कोही पनि छैन । जिल्ला समन्वय समितिमा पेस भएको नगदी भर्पाइमा चाहिँ ल्याप्चे हानेर रकम बुझेको देखिन्छ । यसैगरी त्यो गाउँमै नभएका मुन भण्डारी, मौकी महतारा, बज्जीर बुमी, हाँसकला बुढाको नाममा ६० हजार निकालिएको छ । रकम बुझेको यो सूची जिल्ला समन्वय समितिको लेखा शाखामा साविकका गाविस सचिव तुलसी भण्डारी र हालको अदानचुली गाउँपालिका १ का वडा सचिव टक्कदत्त प्याकुरेलले पेस गरेका हुन् । साविकको कालिका गाविसमा त झन् अत्यासलाग्दो अवस्था देखियो । यस गाविसमा मात्रै मृत्यु भएका र हुँदै नभएका ८३ जनाको नाममा नियमित रूपमा भत्ता निकासा भइरहेको छ । यी कथित ज्येष्ठ नागरिक र एकल महिलाको नामबाट आर्थिक वर्ष २०७३७४ मा मात्रै नौ लाख ९६ हजारको भर्पाइ गरेको फेला परेको छ । अहिले पनि त्यो विवरण जिल्ला समन्वय समितिमा सुरक्षित छ । सोही गाविसको वडा नम्बर ७ र ८ (हालको अदानचुली गाउँपालिका वडा नम्बर ४) मा मात्रै ज्येष्ठ नागरिकको सूचीमा २८ जनाको फर्जी नाम छ । गाउँमै नभएका क्रमसंख्या १८० का चुच्या सिंह, १९२ का जक्ते छत्याल, १९६ का धनबहादुर शाही, १९८ का काले सिंह, १९९ का हंसविरे सिंह, २०८ की सुनरुपा छत्याल, ११२ का ग्यामे सिंह, ११३ का मानसिंगे छत्याल, २२० को कलुवा शाही, २३२ का नन्धा सिंह, २३३ को विष्णुबहादुर छत्याल, २३६ को बलरुव रावल, २३७ को धनसिंह ऐडी, २४० का कोइली ऐडी, २४५ का लोला टमटा, २५१ को पृथ्वी शाही, २५४ को जयसरा रावल, २५५ का पुने रावल छन् । त्यसैगरी क्रमसंख्या २५६ को अमरसिंह बोहरा, २६१ को गम्भीरे सार्की, २६५ को चन्द्रे रावल, २६९ को सिद्ध टमटा, २७२ को अमरसिंह बुढा, २७५ को जंग बोहरा, २७६ को गौगोरा लुवार, २७७ का सिंहरूप कामी, २८० का सुन्दर्या टमटा, २८१ का दलबहादुर ऐडी छन् । यी कसैलाई पनि वडावासीले चिन्दैनन् । यी मानिसलाई नियमित रूपमा भत्ता वितरण भइरहेको छ । जिल्ला समन्वय समितिमा सामाजिक सुरक्षा भत्ता पाउनेको सूची बोकेर गाउँ जाँदा हामीले साविक राया गाविसको वडा नं २, ३ र ४ मा मात्रै ५९ जनाको विवरण नक्कली भेट्टायौं । जिल्लाको विवरणसँग भिडाउँदा तीमध्ये केहीको पहिल्यै मृत्यु भइसकेको र केहीको फर्जी नाम राखेको पाइयो । तर अहिलेसम्म पनि उनीहरूका नाममा रकम निकासा भइरहेको छ । नक्कली व्यक्ति खडा गरेर सामाजिक सुरक्षा भत्ता झिकेका उदाहरण प्रशस्तै भेटिए । जस्तै राया २ की ६७ वर्षीया मौरा शाही, ६९ वर्षीया लालिरा शाही, उमेर सिंह बुढा, राया ४ का ६१ वर्षीय रग विक नाम गरेका व्यक्ति त्यो गाउँमै छैनन् । उनीहरूले २०७३ सालको अन्तिम किस्तावापत क्रमशः चार हजार, आठ हजार, चार हजार र चार हजार बुझेर भर्पाइमा ल्याप्चे लगाइदिएको विवरण जिल्ला समन्वय समितिको लेखा शाखामा छ । शाखामा गाविस सचिवले पेस गरेको भर्पाइको पेज नम्बर ३ को क्रम संख्या १, ९, ११ र पेज नम्बर ५ को क्रमसंख्या १४ मा उनीहरू चारैजनाले ल्याप्चे लगाएर पैसा बुझेको देखिन्छ । राया गाविसका पूर्व गाविस अध्यक्ष प्रेम बुढाले अचम्म मान्दै भने, थुप्रै पैसा पो सकेछन् ! कर्मचारीको मनमौजी प्रवृत्तिले पनि सीधासाधा नागरिक ठगिएका छन् । सदरमुकाम सिमकोट गाउँपालिका ७ मा पर्ने डाँडाफयाकी ६५ वर्षीया नानीकला शाहीले सामाजिक सुरक्षा भत्तावापतको रकम नपाएको तीन वर्ष भयो । गाउँमा सचिव आएका बेला रकम माग्दा सरकारले यो वर्ष माथिबाटै रकम नदिएको बताए । नानीकलाले भनिन्, कहिले दिने कहिले नदिने गरेर सरकारले हाम्रो बानी बिगार्यो। सरकारले कहिले दिने कहिले नदिने गरेको थिएन । साविकको गाविसका सचिवहरूले त्यो पैसा आफैं खाने, केही समय चलाएर ढिलो गरी दिने प्रवृत्ति हुम्लामा व्यापक छ । त्यसैको मारमा परेकी हुन् नानीकला । २०६८ सालदेखि सामाजिक सुरक्षा भत्ता खाँदै आएकी नानीकलाको साविकको जिल्ला विकास समितिको रेकर्डमा नियमित रूपमा सामाजिक सुरक्षा भत्ता बुझेको देखिन्छ । डाँडाफया गाविसभरिमा सामाजिक सुरक्षा भत्ता खानेको सूचीको ३१ नम्बरमा उनको नाम छ । जिल्ला समन्वय समितिबाट उनको नाममा महिनाको दुई हजारका दरले रकम निकासा भएको देखिन्छ । यस्तै साविकको राया गाविसको वडा नम्बर ४ की ६६ वर्षीया लुफा रावलले गएका चार वर्ष लगातार सामाजिक सुरक्षा भत्ता पाइरहेकी थिइन् । तर पछिल्लो वर्ष गाविस सचिव मेघनाथ शाहीले, यो वर्ष माथिबाटै पैसा आएन भने । उनले विश्वास गरिन् । तर हामीले तपाईंका नाममा पैसा निकालिएको छ भनेर जिल्ला समन्वय समितिले दिएको विवरण देखायौं । भोलिपल्ट उनी जिल्ला समन्वय समिति गइन् । त्यहाँ सचिवले पेस गरेको भर्पाइको २ नम्बर पेजको क्रमसंख्या ११ मा उनको नाममा ल्याप्चे लाएर चार हजार बुझेको भेटियो । आक्रोशित लुफाले भनिन्, गरिबको नाममा सरकारले दिएको पैसा खाने ? यस्ता त पाप लागेर मर्नुपर्ने हो ! हुम्ला जिल्लामा सामाजिक सुरक्षा भत्ता वितरणमा भएका अनियमितताका केही उदाहरण हुन् यी । सहारा नभएका ज्येष्ठ नागरिक, आफन्त गुमाएका एकल महिला, जातीय भेदभावको सिकार भएका दलित समुदायका नागरिकलाई सरकारले प्रदान गरेको सामाजिक सुरक्षा भत्तामा गाविस सचिवले मनलाग्दी गरेका छन् । त्यसबाहेक यहाँ उनीहरूको यतिविघ्न मनपरी चल्छ कि गाउँमा हुँदै नभएको मानिसको हस्ताक्षर र ल्याप्चे हानेर उनीहरू पैसा निकाल्छन् । यसो गर्न उनीहरूलाई कुनै डरत्रास भएको देखिन्न । हुम्लाका साविकका ६ गाविसमा हामीले गरेको अध्ययनले सरकारले प्रदान गर्ने सामाजिक सुरक्षा भत्तामा व्यापक मात्रामा दुरुपयोग र अनियमितता भएको देखिन्छ । हुम्लाका साविक २७ गाविसमा सामाजिक सुरक्षा भत्ता कतिसम्म दुरुपयोग भएको छ र यसमा कोको कर्मचारी संलग्न छन् भन्ने सम्बन्धमा गतिलो छानबिन जरुरी देखिन्छ । सामाजिक सुरक्षा भत्ता वितरण गर्न सरकारले कार्यविधि पनि बनाएको छ । भत्ता प्राप्त गर्न स्वयं व्यक्ति उपस्थित हुनुपर्छ, सम्भव भए बैंक खातामार्फत दिनुपर्छ, नत्र घरमा गई भुक्तानी गर्नुपर्ने कानुनी व्यवस्था छ । भत्ता प्राप्त गर्न स्थानीय निकायबाट परिचयपत्र प्राप्त व्यक्तिलाई पहिलो चौमासिक १ असोजमा, दोस्रो १२ माघमा र अन्तिम १५ जेठमा वितरण गर्नुपर्छ । सामाजिक सुरक्षा कार्यक्रम सञ्चालन कार्यविधि २०६९ को दफा १३ मा यो व्यवस्था छ । त्यसैगरी कार्यविधिले बैंकमार्फत भत्ता वितरण गर्न भनेको छ । कार्यविधिको दफा १४ (१) मा भनिएको छ नयाँ परिचयपत्र पाएका र परिचयपत्र नवीकरण भएका लाभग्राहीहरूको अद्यावधिक नामनामेसी, ठेगाना, परिचयपत्र नम्बर, नागरिकताजन्म दर्ता प्रमाणपत्र नम्बर, बैंक खाता नम्बरसहितको विवरण र संख्या गाउँ विकास समितिनगरपालिकाले जिल्ला विकास समितिमा पठाउनुपर्नेछ । यसरी विवरण अद्यावधिक गर्दा आफैं उपस्थित भई रकम बुझ्न नसक्ने व्यक्तिहरू, पूर्ण असक्त, अपांग र अरूको सहाराविना हिँडडुल गर्न नसक्ने, ओछ्यानमै बसी अरूको सहयोगले मात्र उठ्न र बस्न सक्ने वा बैंकसम्म आफंै आउन नसक्ने अवस्थाका लाभग्राही र बालबालिकाको पहिचान गरी त्यस्ता लाभग्राहीको हकमा यस कार्यविधिको दफा ७ को उपदफा (१) बमोजिम उल्लेख भएको इच्छाएको व्यक्तिअभिभावकसंरक्षकको विवरणसमेत अद्यावधिक गरी जिल्ला विकास समितिमा पठाउनुपर्नेछ । अब कडाइ हुन्छ १६ साउन २०७४ मा हुम्ला जिल्ला अदालतले सामाजिक सुरक्षा भत्ता अनियमिततासम्बन्धी उजुरीमा ताँजाकोट गाउँपालिका (साविकको मैला गाविस) लाई ताकेता गर्यो । तत्कालीन मैला गाविसका सचिव नराकोट २ जुम्लाका कालीबहादुर हमालविरुद्ध अख्तियारमा अनियमितताको उजुरी परेको थियो । अख्तियारले चलाएको मुद्दामा उनलाई १८ चैत २०७३ मा विशेष अदालत काठमाडौंले साविकको कालिका गाविसको १२ लाख २० हजार दुई सय र मैला गाविसको २२ लाख ७६ हजार चार सय बिगो भराउने फैसला गरेको थियो । सो फैसला कार्यान्वयन गर्ने क्रममा जिल्ला अदालत हुम्लाले ताकेता गरेको थियो । साविककै मैला र कालिका गाविसमा यसअघिका सचिवले पनि रकम वितरण नगरेको भनेर स्थानीय वासिन्दाले जिल्ला समन्वय समितिमा उजुरी गरेका थिए । उजुरीका आधारमा २०७४ असोज अन्तिम साता तत्कालीन गाविस सचिव गोपाल लामालाई जिल्ला प्रशासन कार्यालयमा बोलाइयो । जिल्ला समन्वय समितिका सचिव लोकबहादुर सुनार र तत्कालीन प्रमुख जिल्ला अधिकारी धनकृष्ण शर्मा पौड्यालले सचिव लामालाई पन्ध्र दिनभित्र पैसा जम्मा गरी गाउँका सम्बन्धित व्यक्तिलाई वितरण गर्न भन्ने कागज गराएर छोडे । तर लामाले अहिलेसम्म पनि झन्डै ५५ लाख बुझाउन बाँकी छ । महालेखा परीक्षकको प्रतिवेदन २०७३ मा पनि सचिव लामाको नाममा ५५ लाख बेरुजु देखाइएको छ । लगातार दुई वर्षसम्म साविकको डाँडाफया गाविसको सामाजिक सुरक्षावापतको रकम वितरण नगरेर घर खर्च चलाएको भन्ने उजुरी परेपछि तत्कालीन जिविसले तीन सदस्यीय टोली नै गठन गरेर तत्कालीन डाँडाफया गाविस सचिव रामप्रसाद देवकोटाले गरेको अनियमितताबारे छानबिन गरेको थियो । अध्ययनमा सचिव देवकोटाले अनुदान रकमले आफ्नो व्यवसाय चलाएको देखिएपछि समितिले ६ महिना लगाएर उक्त रकम असुलेको थियो । तर २०७४ असार मसान्तसम्म उक्त रकम वितरणको जिम्मा त्यसपछिका सचिव रामलाल पाण्डेले पाए । पाण्डेले पनि सो रकम सम्बन्धित व्यक्तिलाई नबुझाई आफूसँग राखेपछि तत्कालीन जिल्ला विकास समितिले छापा मारेर ६ लाख सचिव पाण्डेको कोठाबाट बरामद गर्यो । बाँकी दुई लाख २७ हजार उनको तलबबाट असुलउपर गरी स्थानीय जनप्रतिनिधिलाई जिम्मा लगाइएको जिल्ला समन्वय समितिका लेखा अधिकृत विशाल बोहोराले बताए । हरेक चौमासिकमा सम्बन्धित व्यक्तिलाई दिनुपर्ने भनेर जिल्ला समन्वय समितिबाट निकास हुने तर सचिवले त्यो पैसा मनपरी गर्ने प्रवृत्ति व्यापक छ । जिल्ला समन्वय समिति हुम्लाका लेखापाल विशाल बोहोरा भन्छन्, सचिवहरू भत्ताको पैसाले आफ्नो गर्जो टार्ने गर्छन्, रकम वितरण पारदर्शी छैन । केन्द्रबाट आएको अख्तियारीका आधारमा जिल्ला समन्वय समितिले सकेसम्म हरेक चौमासिकमा सबै स्थानीय सरकारका नाममा रकम निकासा गरेको बताउँछन्, बोहोरा । उनले भने, जिल्लाबाट रकम वितरण गर्ने भन्दै जिल्ला समन्वय समितिले निकासा गरेको एक सातामै सबैजसो सचिवले बैंकबाट पेश्की भनेर निकाल्छन् । त्यो पैसा गाउँ लगेर वितरण नगरी केही महिना आफ्नो काममा लगाउँछन् । बोहोराले भने, समस्या विकराल बन्दैछ । नियन्त्रण गर्न हामीले पनि खासै केही गर्न सकेका छैनौं। सामाजिक सुरक्षा कार्यक्रम सञ्चालन कार्यविधिको दफा ९ को उपदफा ९ च को १ मा प्रत्येक गाउँ विकास समितिनगरपालिकामा भत्तावृत्ति वितरण गर्दा कम्तीमा पाँचजना स्थानीय राजनीतिक दल एवं समुदायमा आधारित संघसंस्थाका प्रतिनिधि र स्थानीय भद्रभलाद्मीको रोहबरमा वितरण गरेको मुचुल्का तयार गर्नुपर्ने उल्लेख छ । त्यसरी तयार गरेको मुचुल्का एकएक प्रति गाउँ विकास समितिनगरपालिका कार्यालयको सूचनापाटीमा टाँस गर्ने र एक प्रति लेखा परीक्षणको लागि भर्पाइसँग राख्ने कानुनी व्यवस्था छ । तर कर्मचारीले यो कानुनी व्यवस्थालाई वास्तै गर्दैनन् । सिमकोटका राजबहादुर रोकाया भन्छन्, सचिवलाई गाउँका हरेक राजनीतिक दलको संरक्षण हुन्छ । कानुन किन मान्नुपर्यो ? कसले गर्ने कारबाही ? कार्यविधिको दफा ९ को उपदफा ९ च को (४) ले उल्लेख गरेअनुसार प्रत्येक चौमासिकमा भुक्तानी गरेको रकमको भर्पाइ भुक्तानी गरेको सात दिनभित्र पेश्की फस्र्योटको लागि जिल्ला विकास समितिमा पठाउनुपर्ने व्यवस्था छ । तर यस्ता सबै कागजात सचिवले समयमै ल्याई नपुर्याउँदा आफूले राम्रोसँग अनुगमन गर्न नसकेको जिल्ला समन्वय समिति हुम्लाका सचिव लोकबहादुर सुनारले बताए। उनले भने, अब कडाइ हुन्छ । खोज पत्रकारिता केन्द्रका लागि"
सडकका गाईबाच्छाले कयौँ दिनसम्म पानी पनि खान पाउँदैनन्,"शोभा शाक्य, पशु अधिकारकर्मी तथा स्वयंसेवी दुई वर्षअघि बाटोमा हिँड्दै गर्दा मूल सडकमा एउटा मरेको बाच्छो देखें। त्यसलाई अर्को बाच्छाले चाटिरहेको थियो। मृत बाच्छोको मुखभरि झिँगा भन्किरहेको थियो। त्यो दृश्यले मलाई एकछिन रोक्यो। त्यो दुःखद दृश्य मैले एकोहोरो हेरिरहें। आमा पनि भएकीले बढी भावुक भएछु र एक्कासि भक्कानिएछु। त्यस दिनपछि बाटोमा बिचल्लीमा पारिएका गाईबाच्छाप्रति मेरो विशेष सेवाभाव रहन गयो। त्यसपछि मैले दही दूध खानै छोडें। प्राणीले पाएको कष्ट देखेर पाँच वर्षअघि मैले मासु खान छोडिदिएँ। पहिले पनि आक्कलझुक्कल रूपमा सडकमा भेटिएका घाइते जनावरलाई उपचार गराउने प्रयास गर्थें। दुई वर्षसम्म एक्लैले बेवारिस घाइते गाईबाच्छाका औषधिमूलो र सेवा गरें। अघिल्लो वर्षको हिउँदमा करुण मन भएका केही साथीहरूले पानीको अभावमा मर्ने अवस्थामा पुगेका राजधानीको रानीपोखरीका माछालाई सार्ने अभियान चलाए। म त्यसमा सक्रिय रूपमा सहभागी भएँ। पछिल्लो समय काठमाडौंका छाडा गाईपशुका हकमा पशु रेडक्रस खोल्ने र भेट्टाएसम्म सडकमै पुगेर घाइते, असक्त र बिरामी पशुहरूलाई तुरुन्त प्राथमिक उपचार गर्ने भन्ने सोचका साथ केही साथीहरू मिलेर एब्यान्डन्ड एनिमल एड एक्ट (आफ्फा) कार्यक्रम चलाएका छौं। यो कार्यक्रममा सत्गुरु सेवा कुटुम्ब संस्थाले सहयोग गर्ने गरेको छ। यो कार्यक्रम सत्गुरु सेवा कुटुम्ब गुरुकुल आ श्रमबाट चालाउने निर्णय गरियो। यो संस्था आध्यात्मिक संस्था भएकाले हामीलाई पशु सेवासम्बन्धी काम गर्न सजिलो हुने भयो। पूर्वीय दर्शनले अरूको उपकारलाई धर्म भनेको छ। यसमा पनि मान्छेको भाषा बुझ्न नसक्ने प्राणीको सेवा र त्यसमा पनि गौ सेवालाई पुण्य काम मानिएको छ। धेरै आध्यात्मिक व्यक्तिहरूको निकट रहेकाले पनि मैले त्यस्तो महसुस गर्न पाएकी छु। गाईको फोटोमा ढोग्ने तर तिनका दुधे बाच्छालाई डाँडा कटाइदेऊ भनेर दुईचार सय दिनेहरू ढोंगी हुन्। दूध खानु र दुधेबाच्छाको मासु खानुबीच फरक रहेन। राष्ट्रिय जनावरका रूपमा पुजिने गाईबाच्छाविरुद्ध भएका गम्भीर अपराधविरुद्ध केही गर्नैपर्छ। हामीले काठमाडौं उपत्यकामा छाडिएका र त्यागिएका अवस्थामा रहेका खासगरी गाईबाच्छालाई प्राथमिक उपचार दिलाई उनीहरूका दुःख र पीडा कम गर्ने र सम्बन्धित ठाउँमा जानकारी गराई उद्घारमा सहजीकरण गर्ने प्रयास गरेका छौं। तर हाम्रो यो प्रयास हात्तीको मुखमा जिरा झैं भइरहेको छ। दैनिक कैयौं संख्यामा सडकमा पछारिइरहेका गाईबाच्छाको व्यवस्थापन त्यति सहज छैन। हामीले त पशुका बारेमा काम गर्ने संस्थाहरूसँग समन्वय गरी उद्घारका लागि योगदान गर्ने मात्र हो। यसै वर्षको कात्तिकको दोस्रो हप्ताबाट औपचारिक रूपमा सुरु गरेका हौं र यसबीचमा हामीले ६० भन्दा बढी गाईवस्तुका उपचार गर्यौं। अधिकांश छाडा गाईबाच्छाको घाउका कारण भएको इन्फेक्सनले खुर र शरीरको अन्य अंग कुहिने भएको भेटाएका छौं। खाना र पानी नपाएर अधिकांश गाईबाच्छा सुकेनास र कुपोषणले ग्रस्त छन्। कतिलाई नाम्ले भएको छ त कतिलाई निमोनिया। पहाड, भीर, खोलामा हिँड्न सक्ने गाईवस्तु बलिया प्राणी हुन्। तर सहरबजारमा भेटिएका अधिकांश गाईबाच्छा निर्बल छन्। शरीरमा किर्नाजस्तै परजीवीले टोकेर तिनको त्यस्तो अवस्था भएको छ। सडकमा भेटिएका गाईबाच्छाले खाना त परै छोडौं, कैयौं दिनसम्म पानी खान पनि पाउँदैनन्। हामी यो कार्यक्रमलाई सम्भव भएसम्म सबैतिर लैजाने प्रयास गर्दैछौं। तर स्थानीय सरकारसँग ठूलो धनराशि र जनशक्ति भएको अवस्थामा र सरकारले नै यस्ता छाडा चौपायाको व्यवस्थापन गर्ने भनेर तोकेपछि स्थानीय तहहरूले नै पहिलो जिम्मेवारी लिनुपर्छ। तत्कालका लागि किसानलाई कानुनी रूपमा कस्दै गाईबाच्छालाई ट्यागिङ गर्नु नै सबैभन्दा उचित हो। तर अहिले सडकमा आएकाको पनि मानवीय आधारमा व्यवस्थापन गर्नुपर्छ। गाई फार्मलाई करोडौं अनुदान दिन तयार केन्द्रीय र स्थानीय सरकारले गाईका लागि सेल्टर निर्माण गर्नैपर्छ। स्थानीय सरकार अघि लागेपछि मात्रै हामीजस्ता स्वयंसेवीलाई सजिलो पर्छ। सडकमा मात्रै होइन गोठमै मारिन्छन् गाईबाच्छा"
नेपाल सेमिफाइनलमा,"काठमाडौं : नेपाल इन्टरनेसनल सेरिज ब्याडमिन्टन प्रतियोगिताको मिक्स डबल्समा नेपाली खेलाडी दिपेश धामी र शोभा गौचनको तथा तामाङ दिदीभाइ रत्नजित र नङसलको जोडीले सेमिफाइनलमा स्थान बनाएका छन् । धामी र गौचनको जोडीले माल्दिभ्सका एच जयन साहिद र एफ अब्दुल रजाकको जोडीलाई २११५, २११० ले पराजित गरे । यसैगरी अर्को क्वार्टरफाइनलमा तामाङ दिदीभाइ रत्नजित र नङसलको जोडीले पनि सेमिफाइनलमा स्थान बनाए । उनीहरुले भारतका तुसार शर्मा र सरुनी शर्माको जोडीलाई २११५, २११५ को सेटमा पाखा लगाए । पुरुष एकलमा भने भारतीय खेलाडीले दबदबा कायम गरेका छन् । शुक्रबार भएको खेलमा विजय हासिल गर्दै भारतका तीन खेलाडीले सेमिफाइनलमा स्थान बनाएका छन् । शुक्रबार विहान भएको प्रिक्वार्टरफाइनलमा विजय हासिल गरेका नेपालका दिपेश धामी क्वार्टरफाइनल खेलमा भने पराजय बेहोरे । उनी भारतीय खेलाडी राहुल भारद्वाजसँग २११४, २१११ पराजित भए । त्यसैगरी भारतकै एल सारङले भियतनामका फामलाई २२२०, २२२० ले स्तब्ध बनाए भने भारतकी एस जयसवालले भारतकै ए यादवलाई २११०, २२२० मा पाखा लगाए । अर्को क्वार्टरफाइनलमा भियतनामका ली डक फातले इन्डोनेसियाका मार्टिनलाई २११८, १६२१, २११८ को सेटमा पराजित गर्दै सेमिफाइनलमा स्थान बनाए । त्रिपुरेश्वरस्थित राष्ट्रिय खेलकुद परिषद्को कभर्डहलमा जारी प्रतियोगिताको महिला एकलमा भियतनामकी थी थ्राङले भारतकी इरा शर्मालाई १७२१, २४२२, २११८ को सेटमा पराजित गर्दै सेमिफाइनलमा स्थान बनाइन् । त्यसैगरी हङकङकी डेङ जोय जुजानले पनि भारतकै शैली रेनलाई २११३, २११५ को सोझो सेटमा पराजित गर्दै सेमिफाइनलमा स्थान बनाइन् । महिला युगलमा भारतकी बी बैयलपुदी र भासा बेल्वाडेको जोडीले मलेसियाका दर्सिनी भासिगरान र जयसिनी भासिगरानको जोडीलाई १६२१, २१११, २१२० को सेटमा पराजित गर्दै सेमिफाइनलमा स्थान बनाए। नेपाल ब्याडमिन्टन संघको आयोजनामा सञ्चालित पाँचदिने प्रतियोगितामा विभिन्न १९ देशका दुई सय ५० खेलाडीको सहभागिता छ । प्रतियोगितामा नेपालका ३२ खेलाडीले भाग लिएका छन् ।"
ईपीएलमा विराटनगर वारियर्सको लगातार जित,काठमाडौं : एभरेष्ट प्रिमियर लिग(ईपीएल)को शनिबारको पहिलो खेलमा पारस खड्काको कप्तानीमा रहेको विराटनगर वारियर्स विजयी भएको छ । शरद भेषवाकरको कप्तानीमा रहेको विराट भैरहवा ग्लाडिएटर्सलाई ३५ रनले हराउँदै विरानगर लिगमा चौथो जित निकाल्न सफल भएको हो । भैरहवा ग्लाडिएटर्सले टस जितेर विराटनगरलाई व्याटिङको निम्ता दिएको थियो । विराटनगरले निर्धारित २० ओभरमा ६ विकेट गुमाएर १४९ रन बनायो । विराटनगरका लागि हङकङका अन्सुमान राथले ५७ र बाबर हयात ३६ रन बनाए भने कप्तान पारस खड्काले १५ रन मात्रै बनाउन सके । १५० रनको विजयी लक्ष्य पाएको भैरहवा ग्लाडिएटर्सले निकै राम्रो सुरुवात गरे पनि लगातार विकेट गुमाउँदा हार व्यहोर्न बाध्य भयो । १८२ ओभरमा ११४ रन बनाउँदा सबै विकेट गुमायो । भैरहवाका लागि प्रदिप ऐरी र हरिशंकर साहले १८१८ रन बनाए भने पुनित विष्टले १५ रनाबनाउँदा कप्तान शरद ३ रनमै आउट भए । भैरहवालाई अलआउट गर्ने क्रममा विराटनगरका लागि करण केसी र श्रीलंकाली खेलाडी वेलाडेज अप्पुहामीले ३३ विकेट लिए भने अविनाश कर्णले १ विकेट लिए । हालसम्मका चारै खेल जितेको विराटनरग ८ अंकसहित शीर्ष स्थानमा रहेका छ । तीन खेलमा २ जित निकालेको भैरहवा ४ अंकसहित तेस्रो स्थानमा छ । समान ४ अंक रहेको पोखरा राइनोज रनरेटका आधारमा दोस्रो स्थानमा छ ।
एल क्लासिकोः घरेलु मैदानमै रियल मड्रिडको लज्जास्पद हार,काठमाडौँः यो सिजनको पहिलो एल क्लासिकोमा रियल मड्रिडले घरेलु मैदानमै लज्जास्पद हार ब्यहोरेको छ । स्पेनिस ला लिगा अन्तरगत यस सिजनको पहिलो एल क्लासिकोमा पनि बार्सिलोनाले रियल मड्रिडमाथि ३० को सहज जित निकालेको हो । पहिलो हाफमा बार्सिलोनामाथि दबाब दिए पनि दोस्रो हाफमा रियल कम्जोर बन्यो । त्यसको फाइदा उठाउँदै बार्सिलोनाका लागि उत्कृष्ट पासको तालमेलमा खेलको ५४ औँ मिनेटमा लुइस स्वारेजले गोल गरे । त्यसपछि खेलको ६४ औँ मिनेटमा मेसीले पेनाल्टीबाट गोल थपे । काउन्टर एट्याकमा बार्सिलोनाका खेलाडीले प्रहार गरेको बललाई डिफेन्डर कार्भाहलले डि एरियाभित्र हातले रोकेपछि रातो कार्ड खाँदै मैदान छाडेका थिए । कार्भाहलले हातले बल छेकेपछि पाएको पेनाल्टीलाई खेलको ६४ औँ मिनेटमा गोलमा परिणत गरेपछि बार्सिलोना २० ले अगाडि बढ्यो । २ गोलले अग्र्रता बनाएपछि पनि बार्साले १० खेलाडीमा सीमित रियलमाथि निरन्तर दबाब दियो । खेलको अन्तिम समयमा बार्सिलोनाका लागि एलेइक्स भिदालले गोल गर्दै ३० को जित पक्का गरे । आजको खेलमा मेसी र स्वारेजले उत्कृष्ट तालमेल गर्दै नेयमारको अभाव महसुस हुन दिएनन् । अर्कातिर रियलमा रोनाल्डो र बेन्जेमाको तालमेललाई बार्साले पटक पटक विफल बनाइदियो । यो जितपछि १७ खेलबाट बार्सिलोना ४६ अंकसहित लिगको शीर्ष स्थानमा छ । १६ खेल खेलेको रियल मड्रिड भने ३१ अंकसहित चौथो स्थानमा छ । रियल बार्सिलोना भन्दा १४ अंकले पछि परेको छ ।
एभर्टनसँगको बराबरीले चेल्सीको उपाधि यात्रा कठिन,काठमाडौँ । डिफेन्डिङ च्याम्पियन चेल्सी यो सिजनको इङ्लिस प्रिमियर लिगको उपाधि होडबाट टाढिँदै गएको छ । शनिबार साँझ एभर्टनसँग गोलरहित बराबरी खेलेपछि चेल्सीको उपाधि होड कम्जोर बन्दै गएको हो । एभर्टनको मैदान गुडिसन पार्कमा भएको खेलमा चेल्सीले गतिलो प्रदर्शन गर्न नसक्का उपाधि रक्षाको यात्रा कम्जोर बनेको हो । सिजनको १९ खेल बराबरीमा सकेपछि चेल्सीले ३९ अंक जोडेको छ । त्यसैगरी एभर्टनले समान खेलबाटै २६ अंक जोडेको छ । १८ खेल खेलेको म्यानचेस्टर सिटी ५२ अंकसहित लिगको पहिलो स्थानमा रहँदा ४१ अंकसहित म्यानचेस्टर युनाइटेड दोस्रो स्थानमा छ । चेल्सी भने तेस्रो स्थानमा खुम्चिएको छ ।
बार्सिलोनारियल म्याड्रिड भिडन्त आज,"म्याड्रिड : विश्व क्लब फुटबलमा दुई स्पेनिस पावर हाउस बार्सिलोना र रियल म्याड्रिडबीच हुने भिडन्तको आफ्नै महत्व छ । विश्वभरका लाखौं फुटबलप्रेमीको ध्यान तान्न सफल यी दुई महारथीबीचको भिडन्तले स्पेनिस ला लिगामा त झनै ठूलो अर्थ राख्ने गर्छ । जारी सिजनको ला लिगा तालिकामा हालसम्मको अंकको जोडघटाउलाई हेर्ने हो भने त यी दुई टोलीबीचको आगामी भिडन्त झनै रोचक हुने सहजै अनुमान गर्न सकिन्छ । यस्तै परिवेशबीच शनिबार साँझ रियल म्याड्रिड र बार्सिलोना एल क्लासिको भिडन्तका लागि मैदानमा ओर्लंदै छन् । रियल म्याड्रिडको मैदानमा खेलिने उक्त भिडन्तमा एकातिर घरेलु टोली आफ्नो चिरप्रतिद्वन्द्वीलाई पराजयको स्वाद चखाउँदै अंक दूरी घटाउने अभियानमा हुनेछ भने अर्कोतिर लिग लिडर बार्सिलोना सिजनको मध्यतिर नै रियल म्याड्रिडसँग ठूलोअन्तरको अग्रता लिने प्रयासमा रहनेछ । हालसम्म १६ खेल खेलेको अर्जेन्टिनी स्टार लियोनल मेसीको टोली बार्सिलोना ४२ अंकसहित तालिकाको पहिलो स्थानमा छ भने एक खेल कम खेलेको पोर्चुगिज स्टार क्रिस्टियानो रोनाल्डोको टोली रियल म्याड्रिड ३१ अंकहित तालिकाको चौथो स्थानमा आसीन छ । हाल यी दुई टोलीको बीचमा दोस्रो स्थानमा रहेको एट्लेटिको म्याड्रिडको ३६ र तेस्रो स्थानमा आसीन भ्यालेन्सियाको ३४ अंक छ । एट्लेटिको र भ्यालेन्सिया दुबैले १६१६ खेल खेलिसकेका छन् । विश्व फुटबलमा एल क्लासिको भिडन्तको आफ्नो विशेष महत्व त छँदैछ तर, शनिबार साँझ हुने भिडन्त भने रियल म्याड्रिडका अर्का प्रभावशाली खेलाडी गारेथ बेलका लागि अझ ठूलो परीक्षाको क्षण सावित हुनेछ । इन्जुरी समस्याका कारण जारी सिजनमा क्लबका लागि आशातित प्रदर्शन गर्न नसकेपछि २८ वर्षीय यी अनुभवी खेलाडी पछिल्लो केही समययता समर्थकमाझ आलोचित पनि बन्दै आएका छन् । वेल्सको राष्ट्रिय टोलीका प्रभावशाली सदस्य बेलले इन्जुरी समस्याका कारण जारी सिजनको अधिकांश समय मैदानभन्दा बाहिरै बिताएका छन् । पटकपटक स्वास्थ्य समस्याले पिरोलेपछि उनको क्लब रियल म्याड्रिडसमेत बेललाई बिक्री गर्ने योजनामा अघि बढ्ेको गाइँगुइँ पनि सुनिन थालेको छ । त्यसैले पनि शनिबार साँझ हुने एल क्लासिको भिडन्त बेलका लागि आफूलाई प्रमाणित गर्ने उपयुक्त अवसर बन्न सक्छ । समग्रमा भन्नुपर्दा व्यावसायिक फुटबलमा बेलका लागि यो निराशाजनक सिजनको रूपमा दरिन पुगेको छ । रियल म्याड्रिडका फ्रान्सेली प्रशिक्षक जिनेदिन जिदान अझै पनि बेलप्रति आशावादी देखिँदै आएका छन्, यद्यपि शनिबारको एल क्लासिको मा उनले बेललाई अवसर दिन्छन् वा दिँदैनन् भन्ने कुरा अझै स्पष्ट भइसकेको छैन । जारी सिजनमा क्लबका लागि १२ खेल खेलेका बेलले केवल चार गोल गर्न सकेका छन् । उसो त अघिल्लो सिजन पनि स्वास्थ्य समस्याकै कारण क्लबका लागि बेलको प्रदर्शन सन्तोषजनक थिएन । अघिल्लो सिजन पनि उनले रियल म्याड्रिडका लागि २७ खेल खेल्दै नौ गोलमात्र गरेका थिए । यसैगरी सन् २०१५१६ मा क्लबका लागि ३१ खेल खेल्दै १९ गोल गरेका बेलले सन् २०१४१५ सिजनमा ४९ खेल खेल्दै १६ गोल गरेका थिए । सन् २०१३१४ सिजनमा उनको प्रदर्शन ४० खेलमा २२ गोल थियो । अघिल्लो सिजन रियल म्याड्रिडले स्पेनिस ला लिगा, च्याम्पियन्स लिग, यूईएफए कप, स्पेनिस सुपर कप र फिफा क्लब विश्वकप गरी पाँचवटा महत्वपूर्ण उपाधि चुम्दासमेत बेलको खासै गतिलो भूमिका देखिएन । मैदानमा अधिकांश समय उनको स्थान स्पेनिस खेलाडी इस्कोले लिँदै आएका छन् । तिघ्रा र पिँडुलाको समस्याका कारण बेलले यो सिजन पाँचवटा घरेलु लिगमा मात्र सहभागिता जनाउन सकेका छन् । सन् २००७ देखि सन् २०१३ सम्म इङ्लिस प्रिमियर लिग क्लब टोट्टनहाममा बिताएर रियल म्याड्रिडमा आबद्ध भएयता बेल २४ पटक घाइते भइसकेका छन् । पटकपटक घाइते हुने गरेकाले पनि एकपटक क्लबका मालिकले बेललाई सिसाबाट बनेको मान्छे को संज्ञासमेत दिन भ्याएका थिए । त्यसैले पनि पछिल्लो समय आफूप्रति बढ्दो आलोचनालाई गतिलो जवाफ दिन बेलका लागि शनिबार साँझ हुने एल क्लासिको भिडन्त गतिलो अवसर बन्न सक्ने अनुमान गरिएको छ ।"
जुम्ल्याहा दिदीबहिनीलाई उपाधि,"काठमाडौं : जुम्ल्याहा दिदीबहिनी मायांका र माहिका राणाले १५औं जयकर स्मृति राष्ट्रिय जुनियर लनटेनिस प्रतियोगिताको यू१८ महिला युगल उपाधि जितेका छन् । सातदोबाटोस्थित टेनिस कम्प्लेक्समा शुक्रबार भएको फाइनलमा राणा दिदीबहिनीको जोडीले अभिलाषा विष्ट र विजिशा श्रेष्ठको जोडीलाई ६३, ६३ को सोझो सेटमा पराजित गरे । सोही स्पर्धाको पुरुष युगलमा दाजुभाइ संरक्षणभूषण र सम्यकभूषण वज्राचार्यको जोडीले उपाधि जिते । फाइनलमा दाइभाइको जोडीले प्रणव खनाल र आदित सुवेदीको जोडीलाई ६३, ६४ को सीधा सेटमा पराजित गरे । त्यसैगरी यू९ छात्रा एकलमा सुनिरा थापा च्याम्पियन बनिन् । सुनिराले उपाधि भिडन्तमा प्रशंसा मोक्तानलाई ४१, ५३ ले पन्छाइन् । त्यसै स्पर्धाको छात्रमा सक्षमविक्रम शाह पहिलो भए । उनले फाइनलमा आयुषमानहजुर घलेमाथि ४२, ४० को सहज जित दर्ता गरे । यू१० छात्रा एकलमा इभा अधिकारी पहिलो भइन् । इभाले फाइनलमा सुनिरा थापालाई ६०, ६३ ले पाखा लगाउँदै सुनिरालाई दोहोरो चुम्नबाट वञ्चित गरिन् । सो स्पर्धाको छात्र फाइनलमा आरभसम्राट हाडाले प्रणव मानन्धरलाई ६०, ६३ को सोझो सेटमा निराश पार्दै स्वर्ण जिते । अभिलाषा विष्ट यू१४ छात्रा एकलमा पहिलो भइन् । फाइनलमा अभिलाषाले ईशा श्री शाहमाथि ६४, ६४ को जित निकालिन् । त्यस स्पर्धाको छात्रमा आदित सुवेदी पहिलो भए । उनले फाइनलमा निशान श्रेष्ठलाई ६०, ६० ले सहजै पन्छाए । प्रतियोगिताको अन्तिम दिन शनिबार यू१८ पुरुष र महिला एकलको फाइनल खेल हुनेछ । पुरुषमा संरक्षकभूषण वज्राचार्यले प्रणव खनालको सामना गर्नेछन् भने महिलामा मायांका राणाले प्रेरणा कोइरालाविरुद्ध प्रतिस्पर्धा गर्नेछिन् ।"
