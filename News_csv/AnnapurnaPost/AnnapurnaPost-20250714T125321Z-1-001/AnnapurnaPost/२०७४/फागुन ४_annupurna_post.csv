शीर्षक,विवरण
वाम सरकारको सफलताका पाँच आधार,"अप्रत्यासित, अकल्पनीय र अविश्वसनीय तरिकाले वाम गठबन्धन बनेसँगै संविधान कार्यान्वयनको अनिवार्य आधार निर्वाचन शंकाको घेरामा परेको मान्नेहरू कम थिएनन्। पूर्वराजा ज्ञानेन्द्र शाहबाट प्राप्त अक्षम को पगरी मिल्काउने अवसरलाई सदुपयोग गर्दै शंकालाई मिथ्या सावित गर्नबाट निवर्तमान प्रधानमन्त्री देउवा चुकेनन्। करिब सम्पूर्ण देशवासीलाई चकित बनाउँदै सम्पन्न निर्वाचन परिणामले उनको पार्टी कमजोर भए पनि लोकतन्त्रलाई सबल बनाएको जस पाउँदैछन् देउवाले। थुप्रै कमजोरी, विषम परिस्थिति र अनेक घेराबन्दीबीच सम्पन्न निर्वाचनपश्चात् वाम गठबन्धनको पोल्टामा पर्न सफल सत्ताबाट वाम सपनाहरू कसरी र कहाँबाट सुरु गरिनेछन् भन्ने कूतुहलता दिनप्रतिदिन बढ्दैछ। विगतमा राजनीतिक अस्थिरताको कारक बन्दै गरेको गिरिजा र देउवा प्रवृत्तिबाट थकित जनतामा वाम गठबन्धनको अपिलपछि जागेको उत्साह, उमंगलाई जीवित राख्दै वाम सरकारले केही काम गर्यो भने सरकार सफल हुन सक्छ। पार्टी एकता निर्वाचनपूर्व माओवादी केन्द्र र एमालेबीच चुनावी मोर्चा बनाउने र निर्वाचनपश्चात् पार्टी एकता गर्ने उद्घोषका साथ निर्माण गरिएको वाम गठबन्धनलाई जनताले मतादेशमार्फत अनुमोदन गरी दिएको मान्न दुवै वाम दल राजी छन्। सैद्धान्तिक रूपमा मिल्न मिलाउन बाँकी थुप्रै एजेन्डालाई थाँती राख्दै हतारमा बनाइएको गठबन्धनलाई पार्टी एकतासम्म लैजान असम्भव नभए पनि कठिन भने अवश्य छ। राजनीतिक स्थिरता, शान्ति र समृद्धिका निम्ति अपरिहार्य मानिएको सुसंस्कृत राजनीतिको निम्ती थोरै र गुणस्तरीय राजनीतिक पार्टी हुनु अनिवार्य मानिएको समयमा आम जनताको समृद्धिको सपना साकार पार्न वामपन्थीका नाममा खुलेका असंख्य नाङ्लेपसल घटाउने जिम्मेवारी गठबन्धनका सूत्रधारहरूले महसुस गर्नैपर्दछ। राष्ट्रवादकेन्द्रित सहकार्य पृथ्वीनारायण शाहको नेतृत्वमा असंख्य नेपालीले रगतपसिना बगाउँदै निर्माण गरेको देश नेपाल नरहे कसैको पनि अस्तित्व नरहने कुरालाई नेपाली राजनीतिज्ञले स्वीकार गर्नु अनिवार्य छ। देशभित्रका राजनीतिक दलहरू, विश्व राजनीति र छिमेकी देशसँग सहयोगभन्दा सहकार्यलाई सर्वोपरि बनाउनु उचित र उत्कृष्ट उपाय हुनेछ। सम्पूर्ण नेपाली दलहरू र जनतालाई एक सूत्रमा बाँध्ने आधार राष्ट्रियतालाई बनाउनुपर्ने आवश्यकता छ, नेपालको भौगोलिक अवस्थितिका कारणले पनि। देशको भूगोलसँग परिचित हुँदै विशाल छिमेकी मुलुकको सुरक्षा संवेदनशीलतालाई मनन गर्दै राष्ट्रवादकेन्द्रित सहकार्य वाम सरकारको अनिवार्य कदम हुनुपर्छ। ठोस विकास र पुनर्निर्माण अनेकौं जटिलता पार गर्दै नेपाल समाजवादउन्मुख संविधान ल्याउन सफल भयो। त्यसपछि भएका आन्दोलनले भने मुलुकलाई घाटा नै पुर्यायो। जनताका असंख्य सपना भएकाले कहाँबाट सुरु गर्ने भन्दै अन्योलमा पर्ने सुविधा र समय वाम गठबन्धनसँग छँदै छैन। ०४६ को परिवर्तनपछि उदार आर्थिक नीतिअन्तर्गत समाप्त गरिएका राज्यद्वारा सञ्चालित उद्योगहरू निजी क्षेत्रले समेत चलाउन नसकेको वा नरुचाएको अवस्था हाम्रोसामु उपस्थित छ। सडक, विद्युत् र पर्यटनमार्फत उकासिने जनताको जीवनस्तरका निम्ति अत्यावश्यक भइसकेको मझौला र केही ठूला प्रोजेक्ट तत्काल सुरु गरे वाम सरकार अनेकौं झमेलाबाट जोगिन सफल हुनेछ। नेपालको तराईमधेसलाई राजनीतिक, आर्थिक र सामाजिक रूपले राजधानीसँग जोड्नुका साथै स्वदेशी तथा विदेशी लगानीकर्तालाई उत्साहित बनाउने पूर्वाधारहरूको न्यूनतम तीन काम फास्ट ट्र्याक (निजगढदेखि काठमाडौं), अन्तर्राष्ट्रिय स्तरको निजगढ विमानस्थल र बूढीगण्डकी हाइड्रो प्रोजेक्ट पाँच वर्षभित्र जुनसुकै मूल्यमा सम्पन्न गर्नु वाम गठबन्धनको अग्निपरीक्षा नै हुनेछ। निजी क्षेत्र र अन्तर्राष्ट्रिय शक्तिभित्र जागेको शंका निरुत्साहित गर्दै लगानीलाई प्रोत्साहन गर्न प्रमुख प्रतिपक्षी दलसँग सहकार्य गर्दै अगाडि बढेमा वाम सरकार सफल हुनेछ। दोस्रो प्राथमिकतामा चीन, भारतको व्यापार र सुरक्षा संवेदनशीलतासँग जोडिएको रेलमार्गलाई नेपाली जनताको इच्छा, चाहना र आवश्यकतासँग जोड्न सके वाम सरकार घोषणापत्रसँगै हिँडेको मानिनेछ। मध्य पहाडी लोकमार्ग र त्यसमा निर्माण गरिने स्मार्ट सिटीलाई समेत प्राथमिकतामा राखिनुपर्छ। तराईको उर्वर भूमिलाई चाहिने सिँचाइको व्यवस्था पुर्याउन पनि ध्यान दिनुपर्छ। स्वास्थ्यमा सरकारी लगानी बढाउँदा समाजवादउन्मुख अर्थतन्त्र निर्माणको कोसेढुंगा हुनुपर्छ भन्ने भुल्नु हुँदैन। साथै भूकम्पबाट पीडित जनताको घर निर्माणबाट भाग्ने छुट वाम सरकारलाई हुने छैन। नेपालको शान बनेर रहेका जीर्ण मठमन्दिर, दरबारहरू र भूकम्पले ढलेका धरोहरको पुनर्निर्माण पनि कम महत्वमा पर्नु हुँदैन। सामाजिक सुरक्षा कार्यक्रम संविधानले स्थापित गरेको तीन तहका सरकार पाल्न आवश्यक पर्ने अतिरिक्त भारले थोपरिने करको कारण जनतामा जाग्न सक्ने वितृष्णा रोक्न पनि वाम सरकारले थुप्रै सामाजिक सुरक्षाका कार्यक्रम बजेटमार्फत ल्याउन अनिवार्यजस्तै छ। ०५१ सालमा मनमोहन सरकारले घोषणा गरेको वृद्धभत्ता कार्यक्रमपछि तमाम वृद्धहरूले आत्मसम्मानको महसुस गरे। अब बन्ने वाम सरकारले सामाजिक सुरक्षाका यस्ता अन्य कार्यक्रम ल्याउन उत्तिकै आवश्यक छ। पद्धतिको संस्थागत विकास वर्तमान संविधानमै आफूलाई ट्रेड युनियन मा आबद्ध गराउन सफल कर्मचारीतन्त्रले वाम सरकारलाई सजिलोसँग काम गर्न दिन्छ भनेर विश्वास गर्न गाह्रो छ। ०४८ देखि ०७४ सम्म बनेका सबै सरकारसँग गरेको सहकार्य हेर्दा नेपालको कर्मचारीतन्त्र अल्छी, चाकडीबाज, स्वार्थी र परम्परागत भेटिन्छ। सुख (सुब्बा र खरदार) ले पकड जमाएको वर्तमान कर्मचारीतन्त्रबाट क्रान्तिकारी काम सम्पन्न गर्नु, गराउनु चमत्कार नै हुनेछ। विगतको सरकारबाट आफ्नो वृत्ति विकासमा रोकावट हालिएको भन्दै मालदार स्थानको माग अचानक बढ्ने तथ्यलाई मनन गर्दै तमाम कर्मचारीको वृत्ति विकासलाई समान अवसर दिन प्रक्रिया र पद्धतिको संस्थागत विकास गर्न वाम गठबन्धन सजग हुनै पर्दछ। निजी क्षेत्र र अन्तर्राष्ट्रिय शक्तिभित्र जागेको शंका निरुत्साहित गर्दै लगानीलाई प्रोत्साहन गर्न प्रमुख प्रतिपक्षी दलसँग सहकार्य गर्दै अगाडि बढेमा वाम सरकार सफल हुनेछ। ०४८ पछि केवल सत्ताका लागि खेलिएका खेल सदाका लागि अन्त्य गर्न दलहरूबीच एकता र सहकार्यको अझ खाँचो छ। संविधानले परिकल्पना गरेको राजनीतिक स्थिरता कायम गर्न कोसिस हुनुपर्छ।"
वाम एकीकरण र स्थायित्व,"वाम शब्दलाई गम्भीरताका साथ लिई, सिद्धान्तको एकता, संगठन निर्माण र सिद्धान्त निर्माणको हिसाबले अहिलेको एकता वाम एकीकरण होइन। वाम एकीकरण भन्नयोग्य यसमा त्यस्तो कुनै चरित्र छैन। पोलेमिकल रूपमा यसलाई खाम एकीकरण भन्दा फरक नपर्ला। एकीकरणका धेरै कुरा पर्दापछाडि, अँध्यारो कोठामा र ढोकाभित्र भइरहेका छन् र आधारभूत रूपले दुई पार्टीमा रहेका सत्ता, तिनका अध्यक्ष र तिनको वरिपरि रहेको गुटको सुदृढीकरण र विस्तार कसरी गर्न सकिन्छ भन्ने स्वार्थलाई केन्द्रमा राखेर काम भइरहेका छन्। आलोपालो पद बाँडफाँट गर्ने या सहअध्यक्ष हुने प्रक्रियाका कुरा छन् तर सिद्धान्त, सिद्धान्त निर्माण र भोलि संगठन कस्तो हुन्छ भन्ने प्रश्नमा अलिकति पनि संवाद र तयारी गरिएको छैन। त्यसरी तयारी गरियो भने त दुई पार्टीका प्रमुख सत्ताको स्वार्थ र आफूलाई बलशाली बनाउने कुरा छायाँमा पर्ने निश्चित छ। दुई गुट कमजोर हुने निश्चित छ। त्यसैले सिद्धान्त, संगठन निर्माण र संगठन व्यवस्थापनको प्रश्नलाई योजनाबद्ध रूपमा अहिले छायाँमा राखिएको छ। विचार अघि बढाउँदा त पार्टीभित्र दुई सत्ताको एकाधिकार घट्ने या खारेज हुने सम्भावना हुन्छ। वाम भन्ने चीजको विस्तार, सुधार र एकीकरण हुन्छ। यसर्थ अहिलेको एकीकरणलाई वाम एकीकरण भन्न मिल्दैन। किनभने योभन्दा बाहिर पनि कतिपय वाम शक्ति छन्। यसलाई दुई पार्टीको सत्ताबीचको एकीकरणभन्दा बढी जायज होला। दुई पार्टीका मुखियाको एकीकरण र सुदृढीकरण हो अहिलेको प्रक्रिया। एकीकरणमा फलानोलाईढिस्कानोलाई स्वागत छ र फलानोचाहिँ नआइदिए हुन्थ्यो भन्ने चर्चा सुनिएको छ अहिले। कुन सिद्धान्त र संगठनको प्रणालीमा एकीकरण हुने भन्ने विषय उठको छैन। व्यक्ति बोलाउने, तिनलाई शक्तिसत्ता दिने र बाँडीचुँडी खाने विषय प्राथमिक छ। यति धेरै संगठन र कार्यकर्तालाई कुन सिद्धान्त र विधिवत् प्रणालीमार्फत व्यवस्थित र परिचालित गर्ने भन्ने कुरो बहसमा आएकै छैन। तपाईं आउनुस्, मेरो फलानो पद हुनेछ, म पनि पद लिएर त्यहाँ त्यसरी बस्नेछु तर फलानो नइदियोस् यस्तो चिन्तन छ। फलानो पार्टीमा आए मेरो विद्यमान पदका लागि चुनौती बन्नेछ भन्ने चिन्तन, व्यवहार र कार्यशैली छ, अहिलेका शीर्ष भनिएको नेतृत्वमा। यो दुःखद हो। वाम आन्दोलन, यिनका प्रवृत्ति र विगत दसपन्ध्र वर्षको यिनको इतिहास हेर्दा यी पात्रबाट योभन्दा बढी राम्रो अपेक्षा गर्ने ठाउँ छैन। अहिलेको एकीकरणलाई वाम एकीकरण भन्न मिल्दैन किनभने योभन्दा बाहिर पनि कतिपय वाम शक्ति छँदैछन्। यसलाई दुई पार्टीको सत्ताबीचको एकीकरण भन्दा जायज होला। दुई पार्टीका मुखियाको एकीकरण र सुदृढीकरण हो अहिलेको प्रक्रिया। पूर्वमा साम, दाम, दण्डभेद र पश्चिममा मेकियाबेली अथवा हब्सको सिद्धान्त पढ्दा राज्यसत्तालाई सुदृढ गराउन जेसुकै गर्ने प्रक्रियाको औचित्य सावित हुन्छ। आफ्नो सत्तालाई पार्टीभित्र सुदृढ गर्न षड्यन्त्र गर्ने, अरूलाई जुटाउनेफुटाउने, पैसाको तागत प्रयोग गर्नु, झुक्याउने, छलकपट जेसुकै गर्ने कुरालाई उचित ठान्छ यो चिन्तनले। हाम्रो पौराणिक कथामा पनि देवीदेउताले छलकपट गरेको दृष्टान्त छँदैछ। सबै गर्नुहोस् र आफ्नो व्यक्तिगत सत्तालाई सुदृढ गर्नुहोस्। सिद्धान्त र संगठनको प्रश्नलाई एकदमै किनाराकरण नगरीकन जाली र छलकपटयुक्त राजनीतिलाई अघि ल्याउन कठिन छ। यसो भन्दाभन्दै पनि दुई पार्टी एकीकरण हुँदै गर्दा त्यसभित्रका वाम चरित्रका मानिसहरूको मिल्ने ठाउँ भने छ। त्यो ठाउँ तत्काललाई कमजोर देखिन्छ। तर त्यो ठाउँ विस्तारित र विकास हुने प्रक्रिया फेरि सुरु हुन सक्छ। तर यसरी सामान्यतयाः कम्युनिस्ट पार्टी निर्माण हुँदैन। केही वैज्ञानिकताका आधारमा भन्न सकिन्छ, स्वार्थका आधारमा बनेको सम्बन्ध छिटै संकटमा पर्छ। शक्तिको स्वार्थ मिलुन्जेल एक ठाउँमा रहेकाहरू स्वार्थमा संकट आएपछि र स्वार्थको स्रोतहरूमा अभाव सुरु भएपछि भाँडिन थाल्छन्। यसरी बन्ने पार्टीले र चलाएको सरकारले समाज र राष्ट्रलाई के दिन्छ ? सिद्धान्तहीनतामा टेकेर हुँदै गरेको तथाकथित एकता, यसले चलाउने सरकार, राज्य र पार्टी लामो समयसम्म टिक्छ भन्न कठिन छ। एउटा विन्दुमा पुगेर यो प्रक्रिया विघटित हुन्छ। हरेक कालो बादलमा चाँदीको घेरा हुन्छ भने झैं कोल्याप्स हुने प्रक्रियामा रहेका असली वाम शक्तिले आफूलाई स्थापित गर्ने प्रक्रिया सुरु गर्न सक्छन्। वाम शक्ति निर्माण, सुदृढ हुने प्रक्रिया स्थानीय, राज्य र केन्द्रीय तहमा अभिव्यक्त हुनुपर्नेछ। यसमध्ये आज विद्यमान संघीय संरचना कसरी प्रभावकारी ढंगले कार्यान्वयन हुन्छ भन्नेमा महत्वपूर्ण रूपले निर्भर गर्दछ। नेपालमा संघीयता जसरी आयो, जस्ता संघहरू राज्य बने, जसरी राज्यको सिमांकन गरियो, संघीयताका लागि जहाँबाट र जुन विधिबाट दबाब आयो, त्यो हिसाबले संघीयता व्यवस्थित, सुसंगठित तरिकाले र साँच्चै नेपाली जनताको ठूलो बहुमतको चाहनाले आएको हो कि होइन भनेर प्रश्न गर्ने ठाउँ छ। अहिले नै संघीयताले खर्च धान्न सक्दैन भन्ने खालका बहस सुरु भइसके। कति अव्यवस्थित ढंगमा संघीयता ल्याइएछ भन्ने कुराको द्योतक हो त्यो। नेपालमा जसलाई राज्यको पुनर्संरचना (यद्यपि राज्यको पुनर्संरचना होइन त्यो) या संघीयता भनियो, आधारतभूत रूपले यसलाई विश्वव्यापी पुँजीवादी प्रक्रियाभित्र बुझ्नुपर्छ। यो पुँजीवादी प्रक्रियाभित्र पनि भारतीय पुँजीवादको चाहना, स्वार्थ, हित र उसको एकाधिकारवादी मनोविज्ञानभित्र राखेर यी प्रक्रियालाई हेरियो भने मात्र हाम्रो संघीयता बुझ्न सकिन्छ। संघीयता लागू गर्ने जुन संक्रमणकालीन अवस्थामा हामी छौं, यो कसरी लागू हुन्छ भन्ने हेर्न अझै बाँकी छ। तर संकेतहरू उति राम्रा छैनन्। संघीयता हाम्रा लागि अप्ठ्यारो हुन सक्छ। संघीयता व्यवस्थित गरियो भने राष्ट्रका लागि हितकारी पनि हुन्छ। तर यसरी निर्माण भएको संघीयता कस्तो संघीयता हो भन्ने विषय फेरि पनि महत्वपूर्ण छ। संघहरूमा अहिले वामहरूकै वर्चस्व छ, त्यहाँ वामकै कार्यक्रम लागू हुन्छन्। तिनले जनताका आकांक्षा र आवश्यकतालाई कसरी आपूर्ति गर्छन् ? संघीयता, संघ या राज्य जनताबीच लोकप्रिय भयो भने ती संघ बलियो हुन्छन्। नभए त्यसप्रति असन्तुष्टि र वितृष्णा सुरु हुन्छ। माक्र्सवादी दृष्टिकोणबाट हेर्दा एउटा सिंगो राज्य, संघीयता र राज्यको खास किसिमको आर्थिक प्रणाली बाँचिरहने कुरा त्यसले जनताका माग कसरी सम्बोधन गर्छ भन्नेमा निर्भर रहन्छ। संसारमा जहाँजहाँ संघीयताले जनअपेक्षालाई सम्बोधन गरेको छ, त्यहाँ संघीयता बाँचेको छ, अन्यत्र संघीयता संकटमा छन्। त्यस्तै, प्रदेशको भूमिकाका बारेमा पनि बहस सुरु भएका छन्। यद्यपि, संविधानमार्फत हामीले प्रादेशिक संरचनाको निर्णय गरिसकेपछि यसको प्रयोग हेर्नुबाहेक हामीसँग अर्को विधि छैन। आलोचनात्मक र समीक्षात्मक भएर त्यसलाई हेर्नुपर्छ। त्यसरी हेर्दा अहिलेका स्थानीयदेखि प्रादेशिक र केन्द्रीय सरकार आवश्यक थिए कि थिएनन् ? त्यहाँ शक्ति र स्रोतको बाँडफाँटले समस्या आउँछ कि आउँदैन भन्ने प्रश्न अझै बाँकी छ। भारतमा त्यस्ता टन्नै समस्या छन्। राज्यराज्यबीचका समस्या, केन्द्रको हस्तक्षेप, हस्तक्षेपले झनै समस्या सिर्जना भएका र कतिपय राज्यमा स्वतन्तत्राको माग गर्दै सामान्यदेखि सशस्त्र आन्दोलन भएका छन् त्यहाँ। संघीयताले विकास र राष्ट्रिय एकता ल्याउँछ; यसको कुनै निश्चितता छैन। एकीकृत राज्यले विकास ल्याउँदैन र निरंकुश हुन्छ; कुरो यो पनि होइन। नागरिकसम्म अधिकार र उत्तरदायित्वलाई कस्ता संरचनामार्फत पुर्याउन सकिन्छ भन्ने कुराका आधारमा कुनै चीज कति लोकतान्त्रिक छ भन्ने निर्णय हुन्छ। संघीयता चौपट भएका उदाहरण छन् विश्वमा। भारतका राज्यहरूमा भएको असमान विकासले संघीयताको सफलताको संकेत गर्छ कि असफलताको ? कस्मिर, मणिपुर र गोर्खाल्यान्डलगायतका समस्या त्यहाँको संघीयताका चुनौती हुन् कि होइनन् ? सबैभन्दा ठूलो त राज्यहरूबीचको असमान विकास नै हो। त्यो नै त्यहाँको दुःखद पक्ष हो। यसर्थ संघीयताले विकास र राष्ट्रिय एकता ल्याउँछ भन्ने तर्क लुते र फितलो तर्क हो। यसो हुँदाहुँदै पनि तल्लो तहसम्म आर्थिक स्रोत पुग्ने कुरो समस्या होइन। तर तलको राज्यको निकायको नेतृत्व पार्टीहरूले गर्छन् र पार्टीहरू आधारभूत रूपले पुँजी र दलाल पुँजीको कब्जा, प्रभाव, स्वार्थ र संघर्ष वरपर घुमेका छन्। गत चुनावहरूमा टिकट पाउने धेरैजसो व्यक्ति, चुनावी खर्च र चुनाव जित्ने पात्रहरू हेर्दा त्यो प्रमाणित छ। तिनका हातमा अब स्थानीय स्रोत जाने कुराले समस्या निम्तेको छ। आम नागरिकको हित हुने गरी नीति बनाउने खालका पात्र त्यहाँ नपुगेसम्म परिवर्तनको सम्भावना कम छ। राम्रो नीतिसहित नेतृत्व आउने हो भने थोरै पैसाले पनि स्थानीय तहमा र मानव विकासमा धेरै काम गर्न सकिन्छ। भारतकै कतिपय राज्यले त्यस्तो प्रमाणित गरेका छन्। केरलाजस्ता गरिब ठानिएका राज्य मानव विकास सूचकांकमा अन्य राज्यभन्दा धेरै माथि छन्। तर धेरै स्रोतसाधन भएका दिल्लीजस्ता राज्य त्यो तहको मानव सूचकांकमा छैनन्। त्यसैले थोरै पैसालाई पनि व्यवस्थित ढंगले चलाउँदा तलको तह वा संघीयता प्रभावशाली हुनसक्छ। तर अहिले नै त्यस्तो देखिँदैन। अहिलेको राजनीतिमा जुन पँुजीको प्रभाव र वर्चस्व छ, त्यसबाट आमूल परिवर्तनको सम्भावना छैन। प्रसाईंले द स्टेट युनिभर्सिटी अफ न्युयोर्क अमेरिकाबाट दर्शनशास्त्रमा विद्यावारिधि गरेका छन्।"
बेपत्ता छानबिनका यथार्थ भ्रम,"नेपालमा २०५२ सालदेखि चलेको सशस्त्र द्वन्द्व अन्त्य गरी मुलुकमा दिगो शान्ति कायम गर्न राज्य पक्ष र द्वन्दरत पक्ष नेकपा (माओवादी) बीच २०६३ मंसिर ३ मा विस्तृत शान्ति सम्झौता भएको थियो। सम्झौताका सर्तहरूमा द्वन्द्वकालमा भएका मानव अधिकारका गम्भीर उल्लंघनका घटनाबारे सत्य अन्वेषण गर्न तथा समाजमा मेलमिलापको वातावरण निर्माण गर्न उच्चस्तरीय सत्य निरूपण तथा मेलमिलाप आयोग गठन गर्ने विषय पनि एक थियो। उक्त सहमतिलाई मूर्तरूप दिन तत्पश्चात् बनेको नेपालको अन्तरिम संविधान, २०६३ ले यसका लागि आयोग बन्ने र त्यसैको प्रतिवेदनका आधारमा त्यस्ता व्यक्तिहरूका पीडित परिवारलाई राहत उपलव्ध गराउने प्रत्याभूति दिएको थियो। यसै उद्देश्य पूरा गर्न २०७१ वैशाख २८ मा बेपत्ता पारिएका व्यक्तिको छानबिन, सत्य निरूपण तथा मेलमिलाप आयोग ऐन जारी भई सोही सालको माघ २८ मा अध्यक्षसहित पाँच सदस्यीय बेपत्ता पारिएका व्यक्तिको छानबिन आयोग गठन भएको थियो। यसलाई मुख्यतः सशस्त्र द्वन्द्वकालमा व्यक्ति बेपत्ता पारिएको घटनाबारे छानबिन गरी सत्यतथ्य जनसमक्ष ल्याउने, त्यस्तो घटनामा संलग्न व्यक्तिलाई कानुनी दायरामा ल्याउने, पीडित परिवारलाई उपलब्ध गराउने, राहतको सिफारिस गर्ने तथा यस किसिमका घटना पुनः नदोहोरिने उपायहरू पत्ता लगाउनेसमेतका कार्यादेश दिइएको थियो। आयोगको कार्यावधि दुई वर्षको हुने र सो अवधिमा काम पूरा हुन नसकेको कारण जनाई आयोगले म्याद थप मागेमा नेपाल सरकारले एक वर्षसम्मको म्याद थप गरिदिन सक्ने व्यवस्था ऐनमा थियो। थप गरिएको एक वर्षको म्यादसमेत गरी तीन वर्षको अवधि यसै वर्षको माघ २७ गते पूरा भएको छ। यो तीन वर्षको अवधिमा एउटा मात्र उजुरीमा पनि छानबिन गरेर सत्यतथ्य पत्ता लगाउन आयोगले सकेको छैन। त्यही पनि आयोगको म्याद ऐन बनाएर एक वर्ष थपिएको छ। सशस्त्र द्वन्द्वका क्रममा भएका मानव अधिकारका गम्भीर उल्लंघनका घटनाको छानबिन गरी घटनाको सत्यतथ्य पत्ता लगाउने कार्य द्वन्द्वलाई शान्तिमा रूपान्तरण गर्ने कार्यको अन्तिम पाटो हो। शान्ति प्रक्रियालाई टुंगोमा पुर्याउने कार्य सो कामका लागि गठित दुईवटै आयोगहरूको सफलतासँग समेत जोडिएको छ। समयमै काम हुन नसक्नाको कारण सरकारले नियमावली जारी गर्न ढिलाइ गरेको, व्यक्ति बेपत्ता पार्ने कार्यलाई कसुर कायम गर्ने ऐन नल्याएको तथा आफूले ऐन संशोधन गर्न पठाएको विषयमा चासो नदेखाएको भनी विभिन्न औपचारिक तथा अनौपचारिक कार्यक्रमा आयोगले आफ्नो धारणा राख्ने गरेको पाइन्छ। तर व्यक्ति बेपत्ता पारिएको घटनाको छानबिनको सुरुवात उजुरीको अलावा जुनसुकै स्रोतबाट प्राप्त जानकारी र आयोगले छानबिन गर्न उपयुक्त सम्झेका आधारमा पनि गर्न सक्ने तथा छानबिन गर्ने सम्बन्धमा आयोगलाई अदालतलाई भएसरहको अधिकार प्रयोग गर्न पाउने व्यवस्था ऐनमा गरिएको छ। तसर्थ नियमावलीको अभावमा छानबिनको कामै रोकिन गएको अवस्थाचाहिँ होइन। यसैगरी बेपत्ता पारिएका व्यक्तिहरूको कानुनी हैसियत स्पष्ट हुनुपर्ने, पीडितलाई अन्तरिम राहत दिन पाउने व्यवस्था हुनुपर्ने तथा पीडितले पाउने क्षतिपूर्ति, सुविधा वा सहुलियत कानुनमा भएको व्यवस्थाबमोजिम निजको परिवारको नजिकको सदस्यले पाउने व्यवस्था रहेको छ। परिवारको नजिकको सदस्यलाई मात्र दिँदा वास्तविक पीडितलाई मर्का पर्न सक्ने भन्दै एकभन्दा बढी व्यक्ति पीडित भएको अवस्थामा सबै पीडितले पाउने गरी कानुनमा व्यवस्था हुनुपर्ने आयोगले नेपाल सरकारसमक्ष पेस गरेको अन्तरिम प्रतिवेदनमा समेत उल्लेख छ। तर यस किसिमको संशोधन नभएको कारण छानबिन गर्ने कार्यमा आयोगलाई कुनै पनि अप्ठ्यारो भने परेको छैन। थप गरिएको एक वर्षको म्यादसमेत गरी तीन वर्षको अवधि गत माघ २७ गते पूरा भएको छ। तीन वर्षको अवधिमा एउटामात्र उजुरीमा पनि छानबिन गरेर सत्यतथ्य पत्ता लगाउन बेपत्ता आयोगले सकेको छैन। निश्चय पनि व्यक्ति बेपत्ता पार्ने कार्यलाई कसुर कायम गर्ने ऐनको कमी खट्किँदो विषय हो। यसको अभावमा पीडित पक्ष न्याय पाउनेमा विश्वस्त नहुनु स्वाभाविकै हो। यस किसिमको कानुनी व्यवस्था भएको भए घटना घटाउनमा को कसको केकस्तो संलग्नता रह्यो खुल्ने गरी छानबिन गर्न सजिलो हुन्थ्यो। तर त्यस्तो ऐन नभएकै कारण अनुसन्धान कार्यले गति लिनै नसक्नेचाहिँ होइन। उक्त कानुनको अभावमा पनि राष्ट्रिय मानव अधिकार आयोगले व्यक्ति बेपत्ता पारिएका कैयौं घटनाको सत्यतथ्य पत्ता लगाउने कार्यमा सफलता हासिल गरेको यथार्थ हाम्रोसामु छ। छानबिनबाट सत्यतथ्य पत्ता लागेको अवस्थामा कानुन बनाएर पीडकलाई कारबाही गर्नुपर्ने भनी नेपाल सरकारलाई प्रतिवेदन दिन सकिने हुँदा यसलाई अत्तो थाप्ने विषय बनाउन मिल्दैन। त्यसो त उजुरीहरूमाथि छानबिन गरी प्रतिवेदन दिने चरणसम्म आइपुग्दा आयोगलाई अप्ठ्यारो पार्ने केही पेचिला प्रावधान ऐनमा छन्। केही समस्या आयोगको संरचनाको हिसाबले उत्पन्न भएको देखिन्छ भने केही समस्या सशस्त्र द्वन्द्वका क्रममा घटेका घटनाका सम्बन्धमा दुईवटा आयोगहरू गठन भएका कारण यी आयोगहरूको क्षेत्राधिकारसँग सम्बन्धित छन्। केही समस्या भने छानबिनसँग सम्बन्धित रहेका छन्। आयोगको सफलताको लागि यसको संरचनामै पनि परिवर्तन गर्नुपर्ने देखिन्छ। हालको व्यवस्थाअनुसार अध्यक्षलगायतका पाँचैजना सदस्यहरूको नियुक्ति राज्य पक्षबाट हुन्छ। पीडितका तर्फबाट कुनै प्रतिनिधित्व नहुनु आयोगको कमजोर पक्ष हो। सशस्त्र द्वन्द्वमा परी पीडित हुन पुगेकाहरूलाई एउटा पक्ष मान्ने हो भने राज्यको तर्फबाट नियुक्त व्यक्तिहरू पनि राज्य पक्षका हुन्। यसलाई सन्तुलित बनाउन र पीडितहरूलाई आयोगप्रति अपनत्व दिलाउन तथा आयोगबाट गरिने छानबिनका क्रियाकलापमा पीडित पक्षलाई सरिक हुने वातावरण तयार गर्नसमेत उनीहरूको तर्फबाट पनि प्रतिनिधित्व हुनुपर्ने अहिलेसम्मको अनुभवबाट देखिन आएको छ। यसो भएमा आयोग सन्तुलित र पीडितहरूप्रति जवाफदेही हुने सम्भावना बढ्छ। यसैगरी कुनै पनि आयोगले सफलता हासिल गर्न आयोग र सचिवालयबीच समन्वय हुन जरुरी हुन्छ। आयोगमा नेपाल न्याय सेवाको विशिष्ट श्रेणीको कर्मचारी सचिवको रूपमा रहने प्रावधान ऐनले गरेको छ। लामो समय नेपाल न्याय सेवाको विशिष्ट श्रेणीको अधिकृतलाई प्रचलित कानुनअनुसार आर्थिकलगायत आयोगको प्रशासनिक जिम्मेवारी मात्र दिइएको छ। यसरी नेपाल सरकारको सचिवलाई सहयोगीको भूमिकामा मात्र सीमित गरिएकाले आयोगको गठन प्रक्रिया यो हिसाबबाट पनि मिलेको देखिँदैन। तसर्थ सचिव आयोगको पदेन सदस्य हुने व्यवस्था भएमा आयोग र सचिवालयबीच समन्वय एवं सन्तुलन तथा आयोग र नेपाल सरकारका विभिन्न निकायबीच समन्वय कायम हुनेछ। आयोगको काम प्रभावकारी रूपमा अघि बढ्न सघाउ पुग्न जाने देखिन्छ। बेपत्ता पारिएका व्यक्तिको छानबिन, सत्य निरूपण तथा मेलमिलाप आयोग ऐन, २०७१ ले हत्या र अपहरणलगायतका घटना सत्य निरूपण तथा मेलमिलाप आयोगले हेर्ने र बेपत्ताचाहिँ बेपत्ता पारिएका व्यक्तिको छानबिन आयोगले हेर्ने व्यवस्था गरेको छ। पक्राउ गरेर लगिएको व्यक्तिलाई प्रचलित कानुनबमोजिम हिरासतमा राख्न पाउने अवधिभन्दा बढी थुनेर राखेको तर त्यस्तो व्यक्ति सकुशल फर्किएको घटना कुन आयोगको क्षेत्राधिकारभित्र पर्ने भन्ने प्रस्ट छैन। यो अवस्थालाई अपहरण मान्ने हो भने सत्य निरूपण तथा मेलमिलाप आयोगको क्षेत्राधिकारभित्र पर्ने हुन्छ भने मुद्दा हेर्ने अधिकारीसमक्ष उपस्थित नगराएका कारण बेपत्ता पारिएको मान्ने हो भने बेपत्ता छानबिन आयोगको क्षेत्राधिकारभित्र पर्न जाने हुन्छ। यसैगरी प्रचलित कानुनबमोजिम हिरासतमा राख्न पाउने अधिकतम अवधिसम्म मात्र थुनामा राखेको तर मुद्दा हेर्ने अधिकारीसमक्ष उपस्थित पनि नगराएको तर सकुशल फर्किएको अवस्थामा पनि कुनचाहिँ आयोगको अधिकार क्षेत्रभित्र पर्ने हो भन्ने प्रस्ट छैन। व्यक्ति बेपत्ता पार्ने कार्य निरन्तरताको कसुर भएकाले अपहरण गरेर बेपत्ता पारी हत्या गरेको घटनामा तीनवटै विषय एकसाथ बेपत्ता छानबिन आयोगले नै हेर्नुपर्ने हो। तर ऐनको व्यवस्थाले भने यसलाई जटिल बनाएको छ। बेपत्ता सम्बन्धमा मात्र छानबिन गरी बाँकी विषयमा छानबिन गर्न अर्को आयोगमा पठाउने हो भने छानबिन गरी आयोगको म्याद सकिने बेलामा आफ्नो क्षेत्राधिकारभित्र नपर्ने देखिन आई अर्को आयोगमा पठाइएको अवस्थामा त्यस्तो उजुरीको हकमा समयाभावको कारण छानबिन नै हुन नसक्ने अवस्था आउँछ। यस्तो अवस्था खासगरी प्रभावशाली व्यक्ति व्यक्ति बेपत्ता पार्ने कार्यमा संलग्न भएको, अत्यन्त जटिल, बढी संवेदनशील तथा व्यक्तिगत स्वार्थ गाँसिएको घटनाको छानबिनमा आउन सक्ने सम्भावना रहन्छ। कुनै व्यक्तिलाई अपहरण गरी लगी मुद्दा हेर्ने अधिकारीसमक्ष उपस्थित नगराई मारी गाडेको वा जिउँदै गाडेर मारेको भन्ने पुष्टि हुन आएको अवस्थामा अहिलेको कानुनअनुसार त्यस किसिमको कार्य बेपत्ताको कसुर नभई हत्याको कसुर हुने र सत्य निरूपण तथा मेलमिलाप आयोगको कार्य क्षेत्रभित्र पर्ने देखिन्छ। तसर्थ यस्ता व्यक्तिहरूको शव उत्खनन गर्ने कार्य सत्य निरूपण तथा मेलमिलाप आयोगको क्षेत्राधिकारभित्र पर्ने हुन्छ। त्यसरी अपहरण गरी हत्यासमेत गरी गाडेको विषय बेपत्ता पारिएका व्यक्तिको छानबिन आयोगकै क्षेत्राधिकारभित्र पर्ने मान्ने हो भने सत्य निरूपण तथा मेलमिलाप आयोगको क्षेत्राधिकारभित्र कुन प्रकृतिको हत्या हो। त्यसलाई पनि कानुनमै प्रस्ट गर्नुपर्ने देखिन्छ। यसबाहेक दोहोरो भिडन्तमा मारिएको भन्ने खुल्न आएको तर लासचाहिँ नदिई बेपत्ता पारेको अवस्थालाई बेपत्ता मान्ने कि नमान्ने ? पीडितको परिवारले नै आफ्नो मानिसलाई मारिएको हो भनी स्वीकार गरी मृत्यु दर्ताको प्रमाणपत्र लिई त्यसवापत राज्यबाट पाउने राहत रकम लिइसकेकोमा त्यस्तो अवस्थालाई हत्या भन्ने कि नभन्ने ? त्यस्तै उजुरवालाले बेपत्ता भन्छ भने बेपत्तातर्फ र हत्या भन्छ भने हत्यातर्फ नै छानबिन गर्ने वा के गर्ने हो भन्ने पनि गम्भीर प्रश्न छ। यस सम्बन्धमा मृत्यु दर्ता प्रमाणपत्र लिएका व्यक्तिहरूका हकमा हत्यातर्फ छानबिन गर्न भनी बेपत्ता पारिएका व्यक्तिको छानबिन आयोगले सत्य निरूपण तथा मेलमिलाप आयोगमा फाइल पठाएको भन्ने विषयमा पीडित परिवारका तर्फबाट असहमति जनाई सामाजिक सञ्जालहरूमार्फत प्रतिक्रियाहरू पनि आएका थिए। घर व्यवहार मिलाउन सम्पत्ति हक हस्तान्तरण गर्ने प्रयोजनको लागि मृत्युदर्ताको प्रमाणपत्र अनिवार्य भएकाले मात्र त्यस्तो प्रमाणपत्र बाध्यतावश बनाएको भन्ने पीडित पक्षको भनाइ पनि रहेको पाइन्छ। यस्तै समस्या माओवादी प्रतिकार समितिले बेपत्ता पारेको घटनाका हकमा पनि पर्न सक्ने देखिन्छ। त्यसतर्फ पनि ऐनमा स्पष्टताको जरुरी देखिन्छ। त्यसैगरी बेपत्ता पारिएको भनिएका कुनै व्यक्तिलाई सरकारले नै सहिद घोषणा गरेको अवस्थामा त्यस्तो व्यक्तिको छानबिन कुन आयोगको क्षेत्राधिकारभित्र पर्ने हो ? स्पष्ट हुनु जरुरी छ। किनकि यी विषयमा कानुनले नै प्रस्ट नगरी आयोगलाई आफूखुसी निर्णय गर्न लगाउने हो भने आयोग प्रारम्भमै विवादमा पर्ने र कामै गर्न नसक्ने अवस्थामा पुग्ने सम्भावना हुन्छ। बेपत्ता पारिएका व्यक्तिको छानबिन आयोग गठन हुनुपूर्व व्यक्ति बेपत्ता पारिएको घटनाको छानबिन गर्ने काम राष्ट्रिय मानव अधिकार आयोगले गर्ने गरिआएको थियो। यस क्रममा उक्त आयोगले कतिपय व्यक्ति बेपत्ता पारिएका घटनाका सम्बन्धमा सफलतापूर्वक छानबिन गरी सरकारसमक्ष प्रतिवेदनसमेत पेस गरेको थियो। यस्तो हुँदा राष्ट्रिय मानव अधिकार आयोग राष्ट्रिय तथा अन्तर्राष्ट्रिय मान्यताको सवालमा, साधन, स्रोत, जनशक्ति, क्षमता, पहुँच तथा अनुभवको हिसाबले समेत वजनदार छ। अहिलेको कानुनमा बेपत्ता आयोगले यस्तै किसिमको काम गर्न प्रचलित कानुनबमोजिम स्थापित वा सरकारबाट गठित आयोग वा निकायसँग समन्वय गरी काम गर्न सक्ने व्यवस्था रहेको भए पनि यो प्रावधान पर्याप्त छैन। वास्तवमा राष्ट्रिय मानव अधिकार आयोगलाई कुनै न कुनै रूपमा कानुनमा नै अनुगमनकारी र समन्वयकारी भूमिका दिनु उपयुक्त हुन्छ। यस्तो शक्तिशाली निकायबाट आयोगको कामकारबाहीको प्रभावकारिता मूल्यांकन हुनु पनि त्यत्तिकै जरुरी देखिन्छ। उजुरीमाथि आयोगले छानबिन गर्ने क्रममा पीडकलाई उपस्थित हुन अनिवार्य गर्ने प्रावधान छैन। आयोगमा बयान दिन आउने वा नआउने, अनुसन्धान कार्यमा सहयोग गर्ने वा नगर्ने कुरा पीडकको निगाहमा भर पर्ने हालको व्यवस्था अनुसन्धानको दृष्टिबाट उपयुक्त छैन। पीडक भागी जाने अवस्था भएमा निजलाई रोक्न पासपोर्ट रोक्का गर्न सक्ने अधिकार आयोगलाई छैन। बयान दिन आए पनि बयान नसकिन्जेल तारिखमा राख्नसम्म पनि नसकिने कानुनी व्यवस्थाले अनुसन्धान कार्यलाई अपेक्षाकृत रूपमा सहयोग गर्ला भन्न सकिन्न। आयोगले गरेको छानबिनबाट कुनै व्यक्ति बेपत्ता पार्ने कार्यमा संलग्न भएको देखिन आएमा मुद्दा चलाउन महान्यायाधिवक्तासमक्ष लेखी पठाउने व्यवस्था रहेको छ। यसरी आयोगले मुद्दा चलाउन भनी लेखी पठाएकोमा अनुसन्धान मिसिल अध्ययन गर्दा थप प्रमाण बुझ्नुपर्ने अवस्था देखिन आएमा महान्यायाधिवक्ताले त्यस्तो गर्न पाउने नपाउने निश्चित छैन। पाउने भए कुन निकायमार्फत प्रमाण बुझ्न लगाउने, आयोग विघटन भएको अवस्था भए के गर्ने भन्ने विषय पनि प्रस्ट छैन। आयोगले समयभित्रै काम सम्पन्न गर्नु त परै जाओस्, एउटा उजुरीका सम्बन्धमा पनि छानबिन गरी बेपत्ता पारिएको भनिएको व्यक्तिको अवस्था यकिन गर्न नसक्नु दुःखद अवस्था हो। पीडित, मानव अधिकारवादीहरू र पीडितसँग सरोकार राख्ने सस्थाहरूको आग्रहलाई बेवास्ता गरी सरकारले अध्यादेशमार्फत ऐन सशोधन गरी एक वर्ष म्याद थप गरेको छ। वास्तवमा आयोगले कामै गर्न नसक्नाको कारण पत्ता लगाई सोहीअनुसार अघि बढ्नुपर्ने थियो। यथास्थितिमा म्याद थपिएका कारण पीडितहरूको पीडा अझै पनि लम्बिने अवस्था देखिन्छ। तसर्थ माथि उल्लेख गरिएका विषय र तिनको सान्दर्भिकतामा आउने अन्य प्रश्नहरू भनाइलाई बेवास्ता गर्दै यसैगरी आयोगको म्याद मात्रै थप्दै जाने हो भने छानबिन एवं परिपूरणको प्रक्रिया आगामी दिनहरूमा झन्झन् कठिन हुँदै जानेछ। आयोगले कुनै पनि उपलब्धि हासिल गर्न नसक्ने र अन्ततोगत्वा पीडित परिवारको पीडा अरू थपिँदै जाने प्रस्टै छ।"
अन्तरनगर मेयर कप पुरुष भलिबल : लिग चरण पूरा,"भक्तपुर : भक्तपुर नगरपालिकाद्वारा आयोजित अन्तरनगर मेयर कप पुरुष भलिबल प्रतियोगिताअन्तर्गत शुक्रबार लिग चरणका खेलहरु सकिएका छन्।भलिबलको नेपाली राष्ट्रिय टोलीका कप्तान इम रानामगर नेतृत्वको ललितपुर महानगरपालिका टीमले रुपन्देहीको तिलोत्तमा नगरपालिकालाई हराएसँगै लिग चरणका खेल सकिएका हुन्। इम नेतृत्वको टोलीले आफ्नै समकक्षी प्रेम भण्डारी नेतृत्वको तिलोत्तमा नपा टोलीलाई हराउँदै ललितपुर महानगरपालिका समूह विजेता भएर प्रिक्वार्टरफाइनलमा पुग्न सफल भएको हो। ललितपुरले पहिलो खेलमा काभ्रेको पनौती नपालाई हराएको थियो। शुक्रबार नै भएको अर्को खेलमा तिलोत्तमा नपाबाट पराजित भएपछि पनौती नपा लिग चरणबाट बाहिरिएको छ। ललितपुरबाट पराजित भए पनि तिलोत्तम समूहको उपविजेता बन्दै प्रिक्वार्टरफाइनलमा पुग्न सफल भएको छ। त्यस्तै वीरगञ्ज महानगरपालिका पनि लिगचरणबाटै घर फर्किएको छ। वीरगञ्ज महानगर शुक्रबार आयोजक भक्तपुर र काठमाडौंको कीर्तिपुर नपासँग पराजित भएको हो। उक्त समूहबाट भक्तपुर विजेता र कीर्तिपुर उपविजेता बन्दै अन्तिम १६ मा पुगेका छन्। शुक्रबारको अन्तिम लिगमा पराजित भएपछि हेटौंडा उपमहानगरपालिका टीम पनि लिग चरणबाटै घर फर्कन बाध्य भएको छ। बिहीबार भक्तपुरको मध्यपुर थिमी नपासँग पराजय भोगेको हेटौंडा शुक्रबार कैलालीको गोदावरी नपासँग हारेको थियो। शुक्रबारसम्ममा रामधुनी नपा र धुलिखेल नपा पनि लिग चरणमै प्रतियोगिताबाट बाहिरिएका छन्। रामधुनी नपा पहिलो खेलमा ललितपुरको गोदावरी र दोस्रो खेलमा बनेपासँग हारेको थियो। बिहीबार थाहासँग पराजित धुलिखेलले शुक्रबार जनकपुर धामसँग हार व्यहोरेको थियो। प्रतियोगितामा सहभागी हुने निश्चित गरेर पोखरा लेखनाथ महानगरपालिका र रामग्राम नपा शुक्रबार मैदानमा आएनन्। जसस्वरुप भक्तपुरको सूर्यविनायक नपा र भोजपुर नगरपालिका खेल नै नखेली सीधै प्रिक्वार्टरफाइनलमा पुगेका छन्। प्रतियोगिताका विजेताले उपाधिसँगै एकलाख ५१ हजार रुपैयाँ हात पार्ने भक्तपुर नपाले जनाएको छ। त्यस्तै उपविजेताले ७५ हजार, तेस्रो हुनेले ३० हजार र चौथो हुनेलाई २० हजार रुपैयाँ नगद पुरस्कार प्रदान गरिने प्रतिायोगिताका संयोजक एवं भनपा १ वडाका अध्यक्ष श्यामकृष्ण खत्रीले जानकारी दिए।"
