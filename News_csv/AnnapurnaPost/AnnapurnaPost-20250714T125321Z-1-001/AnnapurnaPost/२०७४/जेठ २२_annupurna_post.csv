शीर्षक,विवरण
न्यायको दियो,"सर्वोच्च अदालत नियमावली, २०७४ को मस्यौदाबारे बार वृत्तमा चर्चा छ । त्यसैले नेपाल बारबाट प्राप्त मस्यौदालाई आधार बनाई टिप्पणी गर्ने प्रयास गरिएको छ । यो आलेखको आशय न्यायपालिका र बारबीच असमझदारी बढाउनु होइन । केही समययता देखिएको आश्चर्यजनक अदालती व्यवहारलाई समर्थन गर्नु पनि होइन । अदालतको नाम प्रयोग गरी अनुचित फाइदा उठाउन लागिपरेका व्यवसायीको हित रक्षा गर्नु पनि होइन । मूलतः यो लेख स्वतन्त्र, सक्षम र इमानदार न्यायपालिका र बारको पक्षमा हो । मस्यौदाको परिभाषा खण्डबाट निमित्तलाई पनि कायममुकायमसरह बनाइएको छ, कानुन व्याख्यासम्बन्धी ऐनामा लिखतका दुइटा परिभाषा हुँदाहुँदै बिना नयाँपन अपूर्ण परिभाषा राखिएको छ, पूर्ण इजलास दुई ठाउँमा परिभाषित छ । शब्दहरू न वर्णानुक्रम न त अग्रानुक्रमअनुसार नै परिभाषित छन् । प्रधानन्यायाधीशलाई एक ठाउँमा सम्माननीय भनिएको छ, अन्यत्र भनिएको छैन । मुख्य रजिस्ट्रारलाई न्यायाधीकरणको पनि प्रशासनिक प्रमुख बनाउन खोजिएको छ । (७(१) यस्तै अन्य न्यायिक निकायमाथि पनि मुख्य रजिस्ट्रारको अख्तियारी हुने देखियो । यस्तो अख्तियारी ऐनले दिनुपर्ने हुन्छ । संविधानको धारा १२८(३) ले गरेको निरीक्षण, सुपरिवेक्षण र निर्देशनको कुरा प्रशासनिक अधिकारीलाई नभई न्यायाधीशलाई दिइएको हो । प्रशासकीय कार्यमाथि न्यायिक नियन्त्रण भनेको मुख्य रजिस्ट्रारले नियन्त्रण, निर्देशन र अनुगमन गर्ने भन्ने होइन । न्यायाधीकरण र न्यायिक निकायलाई मुख्य रजिस्ट्रारमातहत राख्ने कुरा उचित होइन । नियम १५ मा प्रधानन्यायाधीशबाट इजलास गठनको विषय उल्लेख छ । नेपालमा बेलाबेलामा र केही वर्षयता इजलास गठन समस्याको विषय बनेको छ । हिँड्ने बेलामा कतिपय प्रधानन्यायाधीशले योसमेत अधिकारको गलत प्रयोग गरेको आशंकामा बारले कतिपय प्रधानन्यायाधीशलाई बिदाइ नगरेको सुनिने गरेको हो । त्यसैले यसको लागि सफ्टवेयर बनाई मुद्दा तोक्ने व्यवस्था गर्नु उपयुक्त हुनेछ । न्याय प्रदान गर्नु र त्यसमा सहयोग गर्नु अदालत र कानुन व्यवसायीको कर्तव्य हो । कुनै तात्कालिक आग्रहका कारण दुई संस्थाबीच टकराव सिर्जना गर्न मनासिव हँदैन । कुनै तात्कालिक घटना वा एकदुई व्यक्तिलाई दृष्टिमा राखेर पद्धति र कानुन बिगार्नु मनासिव हँदैन । मानिस आउँछन्, जान्छन् तर संस्थाहरूले निरन्तर 'न्यायको अखण्ड दियो जलाइरहनुपर्छ ।' नियम ३३(४) मा पक्षले प्रत्यार्थी नबनाएको व्यक्तिलाई अदालतले प्रत्यार्थी बनाउन सक्ने छ । अदालतले झगडिया कायम गर्न व्यक्ति खोज्दै हिँड्नु उपयुक्त होइन । केही समययताका अदालती व्यवहारले झन् शंका पैदा गर्छ ।नियम ३४ मा बन्दी प्रत्यक्षीकरणको निवेदनमा अवस्थाअनुसार हाजिर जमानी र धन जमानीमा छोड्न आदेश दिन सक्ने भनिएको छ । ती अवस्था कानुनमा प्रस्ट गर्नुपर्छ । नियम ३८ मा झूटो जबाफ दिएमा अवहेलनामा सजाय गर्न सक्ने कुरा छ । अवहेलना र झूटा अभिव्यक्ति दिएमा सजाय गर्ने (पर्जुरी) फरक विषय हुन् । अपराधको परिभाषा र सजाय नियमबाट होइन, ऐनबाट हुनुपर्छ । विधायिकाले गर्ने काम घुमाएर अदालत आफैंले गर्न खोजेको देखियो । संविधानको धारा ५६ मा शक्ति पृथकीकरण लबज लेखिएकोमा हेक्का रहोस् । अवहेलनासम्बन्धी विधेयक विधायिकाबाट जनतामा गएको पनि सम्झनामा रहोस् । समग्रमा नियमबाट कसुर कायम गरी सजाय गर्नु कदापि उपयुक्त होइन । अदालतले यसो गरे भोलि कार्यकारिणीले गर्न पनि गर्न सक्ला, ख्याल रहोस् । सार्वजनिक सरोकारको विवादमार्फत विदेशी गैरसरकारी संस्था र अन्य दाताका एजेन्डा न्यायपालिकाबाट लागू गराउने कार्य रोक्न नियम ४०, ४२ र ४३ मा आवश्यक व्यवस्था गर्नुपर्ने देखिन्छ ।नियम ४४ मा प्रधानन्यायाधीश, न्यायाधीश वा अदालतको अधिकृतले सार्वजनिक सरोकारको विवादमा प्रतिवेदन दिई विवाद सुरु गर्न सकिने उल्लेख छ । अदालतले आफैं मुद्दा सिर्जना गर्ने, आफैं प्रतिवादी कायम गर्ने, आफैं निर्देशनात्मक वा अन्य आदेश दिने कुराले अदालतलाई न्यायपालिकाबाट झगडियामा रूपान्तर गर्ने खतरा हुन्छ । एकजना न्यायाधीशले प्रतिवेदनको नाममा उजुर गरेकोमा अर्कोले उनको प्रतिवेदनविपरीत आदेश गर्लान् त ? अदालतले नियमबाट न्यायाधीश प्रायोजित मुद्दाको कल्पना गर्नु मनासिव हुँदैन । अझ दाताको एजेन्डामा काम गर्ने न्यायाधीश परे भने त वित्यास पार्न सक्छन् । यो कार्यकारिणी र विधायिका विरुद्ध औजारको रूपमा प्रयोग हुन सक्छ । अमेरिका र भारतको संविधानमा सार्वजनिक सरोकारको विवादबारे हाम्रोजस्तो व्यवस्था नभएकाले न्यायिक सक्रियताबाट यसलाई अगाडि बढाइयो । हामीकहाँ संविधानले नै यस प्रकारको उपचारको व्यवस्था गरेकाले न्यायाधीश र अधिकृत निवेदकसरह बन्न आवश्यक छैन । यो अधिकार क्षेत्र प्रदान गर्ने संविधानको धारा १३३ ले न्यायाधीश र अधिकृतलाई झगडिया (पक्ष) बन्ने अख्तियारी दिएको देखिँदैन । यो असंवैधानिक, स्वतन्त्र न्यायपालिकाको मान्यताविपरीत र आपत्तिजनक व्यवस्था हो । यस्तै मुद्दाको पक्षले निजी हकको रूपमा दायर गरेको मुद्दालाई पक्षको अनुमतिबिना सार्वजनिक सरोकारको विवादमा रूपान्तरण गर्नुपर्ने किन ? सार्वजनिक सरोकारका विवादलाई न्यायाधीशको सरोकारका विवाद बनाउने कल्पना संविधानले गरेको छैन, तर नियमावलीबाट यसो गर्न खोजेको देखियो । नियम ६१(७) मा अदालतको अवहेलनासम्बन्धी मुद्दाको कारबाही र किनारा गर्दा अदालतले उपयुक्त ठानेको कार्यविधि अपनाउने कुरा उल्लेख छ । नियमावली कार्यविधि कानुन भएको र कार्यविधिबारे नागरिकलाई अग्रिम जानकारी प्राप्त गर्ने हक हुने हुँदा अवहेलनासम्बन्धी सबै कार्यविधि स्पस्ट उल्लेख गर्न जरुरी हुन्छ । कार्यविधिमा पनि विवेकाधिकार मनासिव हुँदैन । नियम ७९ मा वारेस वा कानुनव्यवसायी हाजिर नभए पनि मुद्दाको सुनुवाइ स्थगित नगरिने भनिएको छ । पक्ष, वारेस वा कानुन व्यवसायी उपस्थित नभएमा कसको सुनुवाइ नरोक्ने भनेको हो ? सुनुवाइ भनेको पक्षलाई आफ्नो कुरा राख्ने मौका दिनु हो भने निजको अनुपस्थितिमा कसरी सुनुवाइ हुने हो ? लिखित बहस नोट पेस भएकोमा बाहेक यसो गर्नु उपयुक्त होला त ? अदालतमा बहस व्यवस्थापन निश्चय नै समस्याको विषय छ । राजनीतिप्रेरित, अदालत र बारबीच मनमुटाव भएका, विदेशी गैरसरकारी संस्थाबाट प्रायोजित र कतिपय सार्वजनिक सरोकारका विवादमा वकिलहरूको ताँती लाग्छ । कनिष्ठहरूले पर्याप्त समय नपाउने गरेको गुनासो गर्छन् । निर्णय गर्नुपर्ने प्रश्न तय नगरी कथावाचक प्रवृत्तिका र इजलासको सहयोगको लागिभन्दा पक्षलाई सुनाउन बहस गर्ने पनि छन् । तसर्थ बहस नोट पेस भएको मुद्दामा कम समय दिने व्यवस्था गर्ने, बहस व्यवस्थापनको लागि मुख्य वकिल र इजलासले समय तय गर्ने र समय र बहसका बुँदा बाँडफाँट गर्ने प्रबन्ध गर्न सकिन्छ, अन्यथा तय भएमा बाहेक मुख्य वकिलले कानुनी प्रश्न र कनिष्ठले तथ्यको प्रश्नमा बहस गर्ने व्यवस्था गर्न सकिन्छ । संवैधानिक प्रश्न समावेश भएको विवादमा बहस नोट अनिवार्य गरी बहस समय कम गर्न सकिन्छ । बहस र न्यायाधीशका बहसकालीन प्रतिक्रियालाई रेकर्ड गर्ने, निर्णयमा बहसका प्रत्येक बुँदालाई आधार लिने वा खण्डन गर्ने, बहसको रेकर्ड पक्ष र कानुन व्यवसायीलाई उपलब्ध गराउने, एकपटक बहस रेकर्ड गराएपछि सोही दिन निर्णय हुन नसके पुनः बहस नगरी सोही रेकर्डको प्रयोग गर्नेजस्ता व्यवस्था मिलाउन सकिन्छ । श्रव्यदृश्य रेकर्ड गर्नु अझ उपयुक्त हुनेछ । (नियम ८६(८९) अदालतले निर्णय सुनाउने मिति तोक्दा कुन संवैधानिक वा कानुनी प्रश्न जटिल लागेकाले यस्तो मिति तय गर्नुपरेको हो सो कुरा आदेशमा खुलाउनुपर्छ । (नियम ९२)कुनै राष्ट्र सेवकले अन्यथा गरेकोमा अख्तियारवालासमक्ष लेखी पठाउने जस्तै कुनै न्यायाधीशले अन्यथा गरेको पाइएमा न्याय परिषद्मा लेखी पठाउने व्यवस्था पनि गर्नुपर्छ । सरकारी कर्मचारी र कानुन व्यवसायी मात्र होइन, न्यायाधीशलाई पनि जिम्मेवार बनाउनुपर्छ । (नियम ९४)फैसला वा अन्तिम आदेश गर्दा सबभन्दा पहिले कनिष्ठ न्यायाधीशले राय दिने, त्यसपछि क्रमशः वरिष्ठ हँदै वरिष्ठतमले राय दिने व्यवस्था राख्नुपर्छ । अदालतको निर्माण र खरिदसम्बन्धी कार्यमा न्यायाधीश संलग्न हुनु हँदैन । मातहतका अदालतको लागि सर्वोच्च अदालतबाट खरिद गरी सामान पठाउने व्यवस्था बन्द गरी तत्तत् अदालतको रजिस्ट्रार वा प्रशासकीय प्रमुखले प्रचलित कानुन, मापदण्ड र नीतिअनुसार खरिद गर्ने व्यवस्था गर्नु उपयुक्त हुनेछ । किनकि खरिद न्यायिक कार्य होइन र खर्चको अख्तियारी पाएको व्यक्तिलाई नै जिम्मेवार बनाउनुपर्छ । निजामती कर्मचारीले खरिदमा अन्यथा गरे जाँचबुझ र कारबाहीका लागि लेखिपठाउने व्यवस्थासमेत राख्नुपर्छ । समितिहरूमा प्रधानन्यायाधीशले तोक्नेभन्दा वरिष्ठता क्रमअनुसार पहिलो, दोस्रो भन्ने व्यवस्था गर्नु मनासिव हुन्छ । विश्वविद्यालयका प्रतिनिधि प्रधानन्यायाधीशले छान्ने नभई सम्बन्धित डिनले पठाउने व्यवस्था गर्नुपर्छ । नागरिक समाजबाट मनोनयन गर्दा दाताबाट रकम लिई संस्था चलाउने र सार्वजनिक सरोकारका मुद्दा दायर गरेको व्यक्तिलाई मनोनयन नगर्ने व्यवस्था गर्नुपर्छ । (नियम ११३(११७) समितिको खर्च खास समय अन्तरालमा वेबसाइटमा राख्नु पारदर्शिता मैत्री हुनेछ । संविधानको धारा ५१(घ)(११) ले विदेशी सहायता राष्ट्रिय आवश्यकता र प्राथमिकता क्षेत्रमा राष्ट्रिय बजेटमा समाहित हुने गरी लिने भनेको छ । धारा ५१ (ञ)(१४) ले अन्तर्राष्ट्रिय (विदेशी) गैरसरकारी संस्थालाई राष्ट्रिय आवश्यकता र प्राथमिकताका क्षेत्रमा मात्र भूमिका दिने व्यवस्था गरेको छ । यस्तै संविधानको धारा ५९(६) ले वैदेशिक सहायता र ऋण लिने अधिकार नेपाल सरकारको हुने व्यवस्था गरेको छ । संविधानअनुसार अदालतले विदेशी दाता परिचालन गर्ने र दातासँग रकम माग्दै हिँड्ने होइन । यसो गर्नु असंवैधानिक र कार्यकारिणी कार्यमा प्रत्यक्ष हस्तक्षेप हो । तसर्थ नियम ११६(२)(झ) बाट सोसम्बन्धी व्यवस्था हटाउनुपर्छ । अदालतले केकस्ता विषयमा निर्देशनात्मक आदेश दिने र केकस्ता विषयमा नदिने भन्नेबारे कानुनी व्यवस्था गर्न सकिन्छ ? यसबारे छलफल चलाउनु र सकिने भए कानुनी व्यवस्था गर्नु उपयुक्त हुन सक्छ । (नियम १२४, १२६)नेपालमा इजलास छान्ने रोग केही वर्षयता बढेको छ । प्रमाण नहुने तर हल्ला वा खासखुस हुने रोगका कारण पक्षहरू पनि शंका व्यक्त गर्छन् । केही वकिलहरू पर्दापछाडि बसी अरूलाई बहस गर्ने वकिल चयन गराउँछन् भन्ने चर्चा आम छ । खास न्यायाधीशका बोलीवचन र व्यवहार, पहिले त्यस्तै विषयमा गरेका निर्णय र हल्ला वा खासखुस सुनिने कुराका कारण पनि पक्षहरूले मुद्दा हटाउन दबाब दिएका हुन सक्छन् । न्यायको लागि सबैतिर इमानदारी जरुरी छ । कानुन व्यवसायी इजलासमा उपस्थित नभएको वा आफ्नो हितविपरीत केही गरेको भन्ने विषयमा अदालतले उजुरी लिनु मनासिव हुँदैन । पक्षले कानुन व्यवसायी परिषद्मा उजुर गर्न सक्छन् । अदालत उजुरी संकलन केन्द्र बन्न आवश्यक हुँदैन । यस्तै रजिस्ट्रारलाई यस विषयमा अर्धन्यायिक प्रकृतिको जाँचबुझ गर्ने, मुनासिव देखे (विवेकाधिकार प्रयोग) लेख्ने र भनाइ राख्ने मौका दिने कार्य नियमले तय गर्ने विषय होइन । यस्तो अर्धन्यायिक अधिकार ऐनले दिनुपर्छ । ऐनले कानुन व्यवसायी परिषद्लाई दिएको कर्तव्य नियमबाट रजिस्ट्रारलाई हस्तान्तरण गर्न सकिँदैन । भोलि सरकारले नियम बनाएर अधिकार क्षेत्र हस्तान्तरण गर्न थाल्यो भने के होला ? अदालतले गर्न हुने कार्यकारिणीले गर्न किन नहुने भन्ने तर्क कसरी खण्डन गर्ने ? (नियम १४०)वकालतनामा पक्ष र कानुन व्यवसायीबीचको करार पनि हो । वकालतनामाबाट पक्ष र कानुन व्यवसायीबीच केकस्ता दायित्व सिर्जना हुने भन्ने कुरा उनीहरूबीचको कुरा हो । त्यसलाई कानुनले नियमित गर्नुपर्ने (फैसलाको जानकारी दिनुपर्ने कर्तव्यसमेत) भए कानुन व्यवसायी परिषद् ऐनले व्यवस्था गर्नुपर्छ । आजसम्म फैसलाको जानकारी लिने जिम्मेवारी पक्षको र दिने कर्तव्य अदालतको थियो । के अदालतले आफ्नो कर्तव्य वकिलमा सार्न खोजेको हो ? हो भने किन ? कानुन व्यवसायीले फैसला हुने दिन बहस गर्छन्, तसर्थ सोही दिन थाहा पाउँछन् । फैसला तयार हुन समय लाग्छ । अब वकिलले थाहा पाएको मितिबाट म्याद कायम हुने हुँदा फैसला तयार नहँदै म्याद सकिने सम्भावना हुन्छ । के न्यायमा पहुँचको मर्म यही हो ? यस्तो व्यवस्था उच्च र जिल्ला अदालतका नियमावलीमा राखियो भने अझ खतरनाक हुनेछ । फैसलाको प्रति तयार नहुँदै म्याद सकिनाले पुनरावेदन गर्न दुरुह हुन सक्छ । (१४०) म्याद र हदम्याद फरक कुरा हुन् । फैसला कार्यान्वयन र धरौटी फिर्ताको लागि हदम्याद आकर्षित हुने होइन । यसको लागि म्याद दिइन्छ । हदम्याद त सुरु तहमा मुद्दा दर्ता गरिसक्नुपर्ने समय हो । (१४०) अदालतले कारण देखाऊ आदेश जारी गर्दा वा नगर्दा वा यस्तै प्रकारका आदेश गर्दा ढाँचाको फाराम भरी पठाउनुको सट्टा कारण खोली आदेश गर्नुपर्ने व्यवस्था गर्नुपर्ने देखिन्छ र यस्तै बन्दीप्रत्यक्षीकरणबाहेकको रिट वा सार्वजनिक सरोकारको विवादमा विधायिकी कानुनले दिएको थाम्ने म्याद हरण गर्ने अख्तियारी अदालतले स्वेच्छाले प्रयोग गर्नु हुँदैन । देवताले दिने पितृले हर्ने कार्यलाई व्यवहारमा पनि राम्रो मानिँदैन । त्यस्तो गर्न आवश्यक भए ऐनबाट अपवाद सिर्जना गर्नुपर्छ । न्याय प्रदान गर्नु र त्यसमा सहयोग गर्नु अदालत र कानुन व्यवसायीको कर्तव्य हो । कुनै तात्कालिक आग्रहका कारण दुई संस्थाबीच टकराव सिर्जना गर्न मनासिव हँदैन । कुनै तात्कालिक घटना वा एकदुई व्यक्तिलाई दृष्टिमा राखेर पद्धति र कानुन बिगार्नु मनासिव हँदैन । मानिस आउँछन्, जान्छन् तर संस्थाहरूले निरन्तर 'न्यायको अखण्ड दियो जलाइरहनुपर्छ ।' (स्व गणेशराज शर्माको कथन)"
फ्रेन्च दार्शनिक रुसो र हाम्रो नियति,"माओवादी केन्द्रका अध्यक्ष पुष्पकमल दाहाल, 'प्रचण्ड' ले इमानदारीपूर्वक नौ महिनापछि आफ्नो पदबाट राजीनामा दिए । लोकतान्त्रिक व्यवस्थामा यसरी राजीनामा घोषणा गर्ने ठाउँ भनेको संसद् नै हो । तर यसपटक प्रमुख प्रतिपक्ष एमालेले संसद् अवरुद्ध गरेकाले प्रचण्डलाई यो अवसर प्राप्त भएन । उनले पत्रकार सम्मेलन गरेर राजीनामा घोषणा गरे । नयाँ बन्ने प्रधानमन्त्रीलाई पुरानो प्रधानमन्त्रीले प्रस्ताव गरेको सायद यो पहिलो घटना होला अब पालो नेपाली कांग्रेसका अध्यक्ष शेरबहादुर देउवाको हो । उनलाई सात दिनभित्र नयाँ प्रधानमन्त्री बनाउने क्रम सुरु भइसकेको छ । सहमति भएपछि जे गरे पनि हुने नेपालमा दलहरूले उनको विरोध गर्दैनन् होला । सबैलाई सरकारमा मन्त्री भागबन्डा र ठेक्कापट्टा जो चाहिन्छ ! प्रचण्डले राजीनामा घोषणा गर्दा 'एउटा सफल प्रधानमन्त्री' का रूपमा पद छोड्दै छु भनेका छन् । उनी सफल या असफल भन्ने टिप्पणी त जनताले गर्ने हो, आफैंले होइन । प्रधानमन्त्रीले आफ्ना सफलता र असफलता दुवैको समीक्षा गर्नुपथ्र्यो । म यीयी विषयमा सफल भएँ र यीयी विषयमा असफल भन्न सक्नुपर्थ्यो । उनको सफलता भनेको झन्डै २० वर्षपछि पहिलो चरणको स्थानीय निर्वाचन गराउन सक्नु हो । मधेसी मोर्चाले निर्वाचन हुन नदिन भरमग्दुर प्रयास गरे पनि निर्वाचन गर्न सक्नु उनको सफलता हो । प्रधानमन्त्रीबाट उनले राजीनामा दिनुभन्दा केही समयअघि दोस्रो चरणको निर्वाचनअगावै स्थानीय तहको संख्या र सीमा हेरफेर गर्ने भन्ने अव्यावहारिक र गैरकानुनी कार्य गर्न निर्वाचन आयोगलाई सल्लाह दिएर दोस्रो चुनावलाई नै अन्योलमा पार्ने कुरा गरे । निर्वाचन आयोगले सरकारको यो आग्रहलाई ठाडै अस्वीकार गरिदियो । यो सरकारमा बसेकाहरूसहित प्रधानमन्त्रीको सोचको अभाव थियो यो । सर्वोच्च अदालतले सर्वस्वसहित कैदको सजाय सुनाएका प्रचण्डकै दलका बालकृष्ण ढुंगेललाई समातेर कारबाही नगर्ने सरकारलाई कसरी सफल मान्ने ? उनले केही समय पर्खेर सबै व्यवस्था मिलाएर शेरबहादुर देउवालाई प्रधानमन्त्री बनाएपछि छोडेको भए राम्रो हुने थियो, तर जिम्मेवार प्रधानमन्त्रीले निर्वाचन समयमै गर्ने वातावरण नबनाई अचानक राजीनामा दिँदा परिस्थिति झन् अन्योलपूर्ण भएको छ । मधेसकेन्द्रित दलहरू अझै संविधान संशोधन उनीहरूको आग्रहअनुसार नभए आन्दोलन गर्ने चेतावनी दिन छोडेका छैनन् । यसलाई सफलता मान्ने कि नमान्ने ? यिनकै पालामा प्रधानन्यायाधीशमाथि लगाइएको महाभियोग प्रस्ताव आफैं फिर्ता लिने स्थिति आउनुलाई कुन सफलता मान्ने ? संसदभित्र हचुवाको भरमा काम हुँदो रहेछ भनेर किन नभन्ने ? कसैको स्वार्थमा यस्तो कार्य हुँदो रहेछ भन्ने योभन्दा अर्को संकेत के हुन सक्छ ? अझ अब संसद्मा प्रधानमन्त्रीको लागि सहमति जुटेन र निर्वाचनमै लाइन लाग्नुपर्ने अवस्था आउला र त्यसबेला प्रभाव पार्ला भनेर महाभियोग फिर्ता लिएइको हुन सक्छ । यस्तो कच्चा राजनीति गर्ने दललाई कसरी सफल मान्ने ? आफ्नै स्वार्थको लागि आफ्नो नीति र सिद्धान्त परित्याग गरेर चुनावमा अपवित्र गठबन्धन गर्ने सत्ताका ठूला दललाई के भन्ने ? सरकारले कैलाली घटनाका दोषीको मुद्दा फिर्ता लिनेजस्तो गैरकानुनी र गैरनैतिक निर्णय गर्ने सरकारका प्रधानमन्त्रीलाई कसरी सफल मान्ने ? सर्वोच्च अदालतले सर्वस्वसहित कैदको सजाय सुनाएका प्रचण्डकै दलका बालकृष्ण ढुंगेललाई समातेर कारबाही नगर्ने सरकारलाई कसरी सफल मान्ने ? मान्छे मार्नेलाई कानुनी दायरामा नल्याई फुक्का छोडिदिने कस्तो सरकार हो ? लोडसेडिङ घटाएकोमा आफ्नो ठूलो सफलता मानेका छन् । हो, यो उनको पालामा भएकाले कुलमान घिसिङको प्रयत्नबाट भए पनि यसको श्रेय मात्र उनले लिएका हुन् । मुख्य श्रेय पाउनुपर्ने त घिसिङ नै होइनन् र ? उनी पहिलोपल्ट प्रधानमन्त्री हुँदा पनि लोडसेडिङको समस्या त थियो, तर उनले त्यसबेला त सकेनन् त । किनभने त्यसबेला घिसिङ जस्ता योग्य मानिस प्राधिकरणमा थिएनन् । उनले आर्थिक वृद्धिदर ७५ प्रतिशत पुगेको भनेर नाक ठूलो पार्ने कोसिस गरे । यो वृद्धिदर सरकारको कागजमा बाहेक कहाँ छ ? जनताको आर्थिक वृद्धिदर त देखिँदैन । चीन र भारतजस्ता हाम्रा छिमेकी मुलुकमा समेत सात प्रतिशतकै हाराहारीमा छ वृद्धिदर । यसको अर्थ हामी पनि विकासको क्रममा भारत र चीनकै हाराहारीमा पुग्यैाँ त ? हाम्रा जनताको र समग्र देशको त्यही स्तरमा वृद्धि भएको कतै देखिएको छ ? जनतालाई मूर्ख बनाउने काम मात्र हो यो ! यो तथ्यांक मिथ्यांक जस्तो लाग्दैन ? छिमेकीसँगको सम्बन्ध सन्तुलनमा राख्न सफल भएको उनको दाबी छ । चीनका राष्ट्रपतिको भ्रमण गराउन जसरी उनी असफल भए, त्यसरी नै भारतसित सम्बन्ध सुधारमा पनि विफल भएका छन् । भारतका प्रधानमन्त्रीले कतै बोल्दा नेपालका नेताहरू ठीक छैनन् भनेर टिप्पणी गरेको पनि समाचार प्रकाशित भएका छन् । यसको अर्थ के हो ? भारतकै उत्तर प्रदेशका मुख्यमन्त्री आदित्यनाथले नेपाल हिन्दु राष्ट्र हुनुपर्छ भनेर भारतीय टेलिभिजनमा बोलेको सुनिएको हो । यसमा के हाम्रो सरकारले भारत सरकारसँग यसको स्पष्टीकरण मागेको छ ? चीनसित 'वान बेल्ट वान रोड' सम्झौता गर्नेबारे सहमति हुनुलाई सफलता मान्न सकिएला, किनभने यसबाट नेपाललाई हुने दूरगामी फाइदा धेरै छ । तर यस विषयमा धेरै पहिल्यैदेखि चीनसित वार्ता हुँदै आएको हो । यसलाई उनको पालामा नेपाल र चीनबीच समझदारी पत्रमा हस्ताक्षर हुनुलाई सफल माने पनि यसमा अरूको योगदानलाई पनि बिर्सन सकिन्न । 'फास्ट ट्र्याक' बनाउन सेनालाई दिने उनको निर्णयलाई भने प्रशंसा गर्नैपर्छ । यो उनको सफलता हो । तर पहिल्यै कुनै मन्त्रीले शिलान्यास गरिसकेको यो योजनाको 'शिलान्यास' गरेर उनले सफलताको जस लिएका हुन् कि ? हामी 'लोकतन्त्र' भन्छौं, दलीय प्रजातान्त्रिक व्यवस्था भन्छौं र प्रसन्न हुन्छौं । नेताहरू ठूलाठूला कुरा गर्छन् । नेपालमा पिछडिएको धेरै गाउँमा खानेपानी छैन, यातायात छैन र स्कुल, अस्पताल छैनन् । यातायातमा सिन्डिकेट प्रणाली खडा गरेर राजनीतिक दलका नेता र कार्यकर्ताले मनपरी गरेका छन्, तर हामी भने रेल कुदाउने, मोनोरेल चलाउने कुरा गर्छौं । एउटा सानो स्थानीय निर्वाचनको मतगणना गर्न अहिलेको अत्याधुनिक र सजिलो प्रणाली प्रयोग नगरेर तीन क्षेत्रका परिणाम प्रकाशमा ल्याउन झन्डै २० दिन लाग्छ भने कुरा गरेर मात्र के हुन्छ । हामी ठूलाठूला सिद्धान्तका कुरा गर्छैाँ, तर ती सिद्धान्तले हाम्रा गाउँघरको विकासमा कसरी योगदान पुर्याउन सक्छन् भन्ने खोइ जनतालाई देखाउन सकेको ? गरिब झन् गरिब हुँदैछन् र धनी झन् धनी हुँदैछन् । राजनीतिक आडमा भ्रष्टाचार गरेर धन कमाउने, ठेक्का आफ्नै हातमा पार्ने प्रवृत्ति बढ्दो छ नेपालमा र सरकार अनि सदनमा पनि के सहर, के गाउँ सबैमा भ्रष्टाचार संस्थागत भएको छ । त्यसको उन्मूलन गर्ने कार्यक्रम खोइ? अठारौं शताब्दीमा फ्रान्सका दार्शनिक रुसोले प्रतिनिधिहरूको सभालाई पैसा कमाउने मेलोको रूपमा प्रस्तुत गरेका थिए । त्यो बेला पनि फ्रान्समा गाउँ या सहरका केही प्रतिनिधि भेला भएर विकासका कार्यक्रम ल्याउँथे, कानुन बनाउँथे । नेपालमा पनि राणाहरूको शासन पञ्चायत र बहुदलीय शासनमा प्रतिनिधिको क्रियाकलाप हेर्दा सबैजनाले पैसाकै लागि राजनीति गरेको देखिएको छ । रुसोको भनाइअनुसार प्रतिनिधिलाई चुनाव जित्न पैसा चाहिन्छ । चाहे बेलायत होस् या युरोप, अमेरिका, प्रतिनिधिलाई चुनावमा जितेर आउन ठूलो धनराशि आवश्यक हुन्छ । त्यो धनराशि आकाशबाट त बर्संदैन । आखिर सबैले भ्रष्टाचार गरेर या उद्योग र व्यापार गर्नेबाटै चन्दा असुल्छन् । त्यसपछि आफ्नो समय सकिएपछि पुनः निर्वाचनमा जानुपर्छ त्यसबेला पनि उनीहरूलाई रकमै चाहिन्छ । यस्ता प्रतिनिधिलाई रुसोले घरीघरी पैसाको लागि जनता झुक्याउने प्रतिनिधिका रूपमा व्याख्या गरेका छन् । धेरैजसो के विकसित, के अविकसित देशमा ठूलाठूला राष्ट्रपतिदेखि नेताहरूसम्म भ्रष्टाचारमा संलग्न भएको पाइन्छ । हालै दक्षिण कोरियाका राष्ट्रपति भ्रष्टाचारमा संलग्न भएकै कारण उनलाई महाभियोगबाट हटाइएको दृष्टान्त छ । देशहितको लागि हामीले पनि यसको अनुशरण गर्ने कि ?"
राजा वीरेन्द्रको आँसु र खुसी,"नारायणहिटी दरबारमा भएको हत्याकाण्ड (२०५८ जेठ १९) अत्यन्त पीडादायक घटना थियो । सो घटनामा मारिएका राजा वीरेन्द्र पृथ्वीनारायण शाहका वंशज, राजा त्रिभुवनका नाति र राजा महेन्द्रका सुपुत्र मात्र थिएनन्, आफ्नो कालखण्डमा संसारमै अत्यन्त सम्मानित, विशिष्ट राजनेता (स्टेट्सम्यान) मध्ये एक थिए । अमेरिका, चीन, सोभियत संघ, फ्रान्स, जर्मनी, ब्रिटेन, भारतलगायतका धेरै राष्ट्रको भ्रमण गर्दा उनले पाएको ठूलो सम्मानले नेपाल र नेपालीको शिर ठाडो हुन्थ्यो । एउटा अल्पविकसित राष्ट्रका राष्ट्राध्यक्षले सुसम्पन्न र अति विकसित राष्ट्रका राष्ट्राध्यक्षहरूसँग संवाद गर्दा समसामयिक विषयमा महत्वपूर्ण सुझाव दिन सक्छन् र त्यसले संयुक्त राष्ट्रसंघ एवं महाशक्तिहरूलाई पनि सोच्न बाध्य बनाउँछ भन्ने कुरा राजा वीरेन्द्रले राम्रोसँग प्रमाणित गरेर देखाइदिए । ब्रिटेनको इटन कलेज र अक्सफोर्ड विश्वविद्यालय, अमेरिकाको हार्वर्ड विश्वविद्यालय तथा टोकियो विश्वविद्यालयको अब्बल शिक्षाले मात्र राजा वीरेन्द्रको व्यक्तित्वलाई विराट् र उच्च बनाएको होइन । राजदरबारमा परिवारबाट पाएको संस्कार, तालिम, राष्ट्र र जनताप्रति पिताको समर्पण, अदम्य एवं अतुल्य प्रेम एवं राष्ट्रलाई सुदृढ, समृद्ध र युगानुकूल बनाउनुपर्छ भन्ने संचेतनाले राजा वीरेन्द्रलाई सदैव उत्प्रेरित गरिरहेको पाइन्छ । उनको जीवनकाल (२००२ पुस १४ गतेदेखि २०५८ जेठ १९ सम्म) अध्ययन गर्दा व्यक्तिगत सुखसयल, भोगविलास, मोजमज्जा र अर्थहीन कुरामा उनले समय बर्बाद गरेको पाइँदैन । पलपलको सदुपयोग गरे राजा वीरेन्द्रले । २०३८ साल भदौ १६ गते पेरिसमा आयोजित अल्पविकसित राष्ट्रहरूको सम्मेलनमा राजा वीरेन्द्रले गरेको सम्बोधन संसारमै चर्चित र प्रशंसित बन्न पुग्यो । धनी राष्ट्रहरूले अल्पविकसित राष्ट्रका पीडा, व्यथा, अभाव, बेरोजगारलगायतका गम्भीर समस्याबारेमा स्पष्ट नीति बनाएर सकारात्मक काम गर्नुपर्ने उनको सुझाव र आग्रह थियो । उनले भाषणमा अभिव्यक्त गरेका हृदयस्पर्शी शब्दहरूले त्यहाँ उपस्थित सम्पूर्ण सहभागी द्रवित र भावविभोर बन्न पुगे । अल्पविकसित राष्ट्रहरू (अफगानिस्तान, नेपाल, लाओस, भुटान, मालदिभ्स र समोआ) सहभागी भएको सो राष्ट्रसंघीय सम्मेलनलाई सम्बोधन गर्दै उनले दरिद्रताको चित्रण गरे । आज विस्तारै हराउँदै छ राष्ट्रको गरिमा र इज्जत । राष्ट्रमा अहंकार, विखण्डन र विभाजनको कर्कस आवाज सुनिन्छ । यस्तै अन्योलमा राजा वीरेन्द्रले सोधिरहे झैं लाग्छ, 'कसरी बचाउँछौ यो देश ? कसरी बचाउँछौ राष्ट्रिय एकता र कसरी जोगाउँछौ स्वाभिमान र इतिहास ? 'अल्पविकसित देशको एक गरिब व्यक्तिले पौष्टिक आहारा खानै पाउँदैन । संसारमा यस्ता गरिबको संख्या पनि करोडौं छ । उसलाई कुनै पनि रोग लाग्न सक्छ । उसको आयु छोटो छ, ऊ छाप्रोमा बस्छ, जहाँ गरिबी एवं दरिद्रताले उसलाई सधैं घेरिराखेको हुन्छ । न उसले पढेको छ, न त उसमा कुनै सीप नै छ । नियमित रूपमा ऊ खान पाउँदैन र यदि संयोगले एक छाक पाइहाल्यो भने अर्को छाक कताबाट जुटाउने भन्ने डरले उसलाई भयभीत गराउँछ । लुगा लगाएको भए पनि उसको त्यो लुगा झुत्रो मात्र हुन्छ । ऊ नांगै खुट्टाले हिँड्छ । फोहोर, अल्पआहार र सरुवा रोगले उसको शरीरमा आफ्ना चिन्हहरू छोडेका हुन्छन् । धेरैजसो ऊ गाउँहरूमा नै बस्छ । ती गाउँ विश्वको शेष भागबाट अलग्ग मात्र होइन, पुग्नै नसकिने हुन्छन् । सहरका फोहर बस्ती अथवा छाप्राहरूमा पनि ऊ भेटिन्छ । उसले पिउने पानी न सुरक्षित हुन्छ न त सफा नै । ऊ कि बेरोजगार हुन्छ कि त अर्धरोजगार । उसले काम पायो भने पनि उसलाई कि बढी काम लगाइन्छ कि त मेहनत हेरी कम पारि श्रमिक दिइन्छ । उसले तिरस्कार र बद्नामी सहनुपर्छ । जन्मदेखि मृत्युपर्यन्त ऊ दरिद्र रहन्छ । धेरैजसो ऊ बाल्यावस्थामै मर्छ । बाँच्यो भने पनि अभाव र विपन्नताले उसलाई मृत्युसम्म छोड्दैन । अन्त्यमा जब उसले संसार छोड्छ, यता बाँच्नेहरूभन्दा मरेर जाने ऊ नै बढी सुखी देखिन्छ ।' राजा वीरेन्द्रले शक्तिराष्ट्रहरूप्रति कठोर व्यंग्य गर्दै भने, 'विश्वका गरिबहरूका पक्षमा मैले बोलिरहेको यसै बेला दाल, भातको लागि कराइरहेको एउटा बालकको म आवाज सुन्छु । तर हामी उसलाई दाल, भात अथवा रोटीको बदला बम दिन्छौं । ऊ दयाको भीख माग्दै हामीतिर हेर्छ, तर हामी उसलाई निर्दयताको तिरस्कार दिन्छौं र ऊ शान्तिको कामना गर्छ, हामी युद्धको तयारी गर्छौं । राजा वीरेन्द्रका निम्ति प्रशस्त आन्तरिक चुनौती अग्ला र दुर्लङ्घ्य पहाड बनेर उभिएका थिए । अन्तर्र्राष्ट्रिय जगत्मा नेपाललाई सम्मानपूर्वक उभ्याउने उनको प्रबल चाहना थियो । जहाँ पुगे पनि उनी राष्ट्र र जनताका हितमा आफ्ना विचार प्रस्ट राख्थे । संवादका क्रममा केही पश्चिमा राष्ट्रले नेपाललाई धर्मनिरपेक्ष राष्ट्र घोषित गरिएमा प्रशस्त सहायता गर्ने प्रस्ताव पनि राखे तर 'आफ्ना प्राचीन धर्मसंस्कृति र परम्परा त तपाईंहरूलाई पनि प्रिय लाग्छ नि होइन र ? नेपालको संविधानमा प्राचीन धर्मसंस्कृतिको रक्षा गर्ने प्रावधान के गलत छ र ? ' भनेर राजा वीरेन्द्रले जर्मनीका चान्सलर हेल्मुट कोललगायतलाई प्रतिप्रश्न गर्दा ती राजनेता मौन हुन्थे । राजा वीरेन्द्रसँग निकट रहेर काम गरेका उनका शिक्षक तथा स्वकीय सचिव नारायणप्रसाद श्रेष्ठ भन्छन्, 'विश्वको गहिरो ज्ञान र शालीन भाषामा तर्क गर्ने उहाँको विलक्षण क्षमताले जहाँ गए पनि नेपालको राष्ट्राध्यक्ष भन्नासाथ ती मुलुकका राजा, राष्ट्रपति, सरकार प्रमुख र कूटनीतिज्ञहरू अत्यन्त श्रद्धा गर्थे । राजा वीरेन्द्रको आकर्षक व्यक्तित्व, विद्वता र क्षमता देखेर उनीहरू प्रभावित हुन्थे ।' राजा वीरेन्द्रले सबैतिर विकासको उज्यालो पुगोस् भन्ने उद्देश्यले नेपाललाई पाँचवटा विकास क्षेत्र बनाएर धनकुटा, पोखरा, सुर्खेत र दिपायल (डोटी) लाई क्षेत्रीय सदरमुकाम बनाए । उनले सेना, प्रहरी र निजामती कर्मचारी र स्काउटलाई समेत आधुनिक बनाउँदै लगे । भारतसँग मात्र भर पर्नुपर्ने अवस्थाबाट मुक्ति पाउन उनले चीनसँग सम्बन्ध अझ सुदृढ गरे । सार्कको प्रधान कार्यालय काठमाडौंमै राख्ने प्रबन्ध मिलाए । संयुक्त राट्रसंघ र विकसित राष्ट्रका परियोजनाहरू भित्याएर नेपालका हिमाली, पहाडी र तराईका जिल्लामा विकासको रक्तसञ्चार गराए । कर्णाली क्षेत्रको विकास गर्न उनले नेपाली सेनालाई कर्णाली राजमार्ग बनाउने काममा खटाए भने सेनाले धेरै ठाउँमा विकास निर्माणका उल्लेखनीय काम गरेको छ । कोहलपुरवनबासा सडक खण्ड, कर्णालीको पुल, झापाइलाममा चिया खेतीको आधुनिकीकरण, मेची राजमार्ग, कोशी राजमार्ग, विभिन्न जिल्लाका सडक सञ्जाल, कृषिको आधुनिकीकरण, शिक्षा, सञ्चार, उद्योग र स्वास्थ्य क्षेत्रमा सुधार, लुम्बिनी क्षेत्रको प्रगति, जनकपुरधाम विकास परियोजना, यातायात, वन संरक्षण, पर्यटन प्रवद्र्धनलगायत विविध क्षेत्रमा वीरेन्द्रले देखाएको चासो र तद्नुसारको निर्देशनले धेरै ठूला परियोजना सम्पन्न भएका छन् । मध्यपहाडी राजमार्ग उनकै सपना थियो । नेपाललाई ऊर्जालगायतका सम्पूर्ण कुरामा आत्मनिर्भर बनाउन चाहन्थे उनी । युवराज छँदा उनले त्रिशूलीदेखि बुटवलसम्म पैदल यात्रा गरे । मेचीदेखि महाकालीका विभिन्न भागमा सिपाहीको पोसाक लगाएर जनताको दुःख, दर्द बुझ्न झुप्राझुप्रामा पुगे । पाल्पा भ्रमणमा गएका बेला उनले तत्कालीन बडाहाकिम कृष्णबहादुर बर्मालाई भनेका थिए, 'हामीले जबर्जस्ती गर्ने होइन, जनताको आवश्यकता बुझेर जनतासँगै हिँड्ने, जनतासँगै सोच्ने र जनतासँगै काम गर्ने बानी बसाउनुपर्छ ।' नेपाललाई सदैव सुरक्षित, स्वतन्त्र, शान्त र समुन्नत बनाउने अभिप्रायले राजा वीरेन्द्रले २०३१ साल फागुन १३ गते (शुभराज्याभिषेकको भोलिपल्ट) शान्ति क्षेत्रको प्रस्ताव राखे । आफ्नो शुभराज्याभिषेकमा काठमाडौंमा उपस्थित भएका विभिन्न देशका राष्ट्राध्यक्ष र सरकार प्रमुखसमक्ष उनले नेपाललाई शान्ति क्षेत्र घोषणा गरियोस् भन्ने प्रस्ताव राखेका थिए । ११६ राष्ट्रले समर्थन गरे पनि भारतले दुराशयपूर्वक त्यसको समर्थन गरेन । २०४५ सालमा राजाले चीनबाट विमानभेदी हतियारसमेत ल्याएर नेपाली सेनालाई सुदृढ गर्न खोज्दा भारतले १५ महिना नाकाबन्दी गर्यो । त्यसबेला गोरखापत्र दैनिकमा पत्रकारको रूपमा कार्यरत पंक्तिकारलाई राम्ररी सम्झना छ भारतले नेपाल चीनपरस्त बन्दैछ भनेर दुष्प्रचार गर्दा प्रतिबन्धित अवस्थामा रहेका नेपालका कुनै पनि दल राष्ट्रको पक्षमा बोलेनन् । ऋषिकेश शाहजस्ता मानवअधिकारवादीले भारतीय टेलिभिजनमा बोल्दै नेपाललाई भारतको सुरक्षा छाताभित्र राख्नुपर्छ भन्ने अभिव्यक्ति दिएका थिए । राजा वीरेन्द्रले भनेका छन्, 'संकटको बेला मानिसको पहिचान हुन्छ ।' बीपीका जेठा छोरा प्रकाश कोइरालालगायतका केही राजनीतिज्ञले राजालाई त्यसबेला हौसला दिएका थिए । राजासँग राजनीतिक मतभिन्नता भए पनि राष्ट्रलाई संकट पर्दा राजतन्त्रवादी र प्रजातन्त्रवादी एकै ठाउँमा बलियोसँग उभिनुपर्छ भन्ने बीपी कोइरालाको अटुट विश्वास थियो । नेपाली कांग्रेसको मेरुदण्ड र धरातल नै त्यही विश्वास थियो । २०४७ सालको संविधान बनाउने काममा अग्रणी भूमिका खेल्ने कांग्रेस पार्टी आज नीतिविहीन र नेताविहीन बनेको छ । त्यो पार्टी 'भत्क्या पार्टी' जस्तो छ र गुटहरू प्रबल र निर्णायक बनेका छन् । जोसँग मिल्दा सत्ता प्राप्त हुन्छ, त्यहीसँग टाँसिने नीतिले कांग्रेस मात्र होइन, अरू कैयन् दल पतीत बन्दै गएका छन् । राजा वीरेन्द्र र बीपीले परिकल्पना गरेको प्रजातन्त्रको स्वरूप आज कुरूप देखिएको छ । 'मेरो साथी वीरेन्द्र शाह' शीर्षकको आलेखमा राजा वीरेन्द्रका बाल्यकालका साथी केशवकुमार बुढाथोकीले सन् १९५४ मा दार्जिलिङमा स्कुल पढ्दाका दिनहरूको सम्झना गरेका छन् । 'हाम्रो पकेट मनी राखिदिने क्यासियर पनि वीरेन्द्र नै थिए । दुई रुपैयाँमा चौरस्तामा घोडा चढ्न पाइन्थ्यो । वीरेन्द्र आफू बीचमै ओर्लेर आफ्नो पैसामा अरू साथीलाई पनि घोडा चढाउँथे । यसो गर्दा सबैको रहर पूरा हुन्थ्यो । पैसाको किफायत हुन्थ्यो । उनी थोरै खाना पनि बाँडेर खान्थे । उसिनेको एउटा अन्डा पनि काटेर साथीहरूलाई बाँड्थे । कसैलाई पक्षपात नहोस् भन्ने उनको सानैदेखि स्वभाव थियो । उनी बालकै भए पनि हाम्रा अभिभावक जस्ता थिए । दरबारमा भएको हत्याकाण्डबारे धेरैले अनावश्यक शंका पनि गरे । वीरेन्द्र शाह र उनका भाइहरूको सुमधुर सम्बन्धबारे थाहा नपाउने केही शंकालुहरूले अनर्गल प्रचार पनि गरे । वीरेन्द्र शाहप्रति उनका भाइहरूको कुनै दुर्भावना थिएन ।' जनताले दुःख भोग्नु नपरोस् भनेर राजा वीरेन्द्र सधैं चिन्तित रहन्थे भनेर पञ्चायतकालीन प्रधानमन्त्रीहरू लोकेन्द्रबहादुर चन्द र मरीचमान सिंहले लेखेका छन् । 'नुन, मट्टीतेल, डिजेल, पेट्रोललगायतका विदेशबाट ल्याउनुपर्ने पदार्थहरू वर्षभरिलाई कति चाहिन्छ, अलिकति बढी ल्याउनू र त्यसको दस प्रतिशत स्टक राख्नू । प्रत्येक वर्ष यसो गर्दै जाँदा १० वर्षपछि केही भयो भने एक वर्षसम्म हामीलाई केही फरक पर्दैन' भनेर राजा वीरेन्द्रले निर्देशन दिएको कुरा चन्दले लेखेका छन् । ( श्री ५ वीरेन्द्र स्मतिग्रन्थ, पृष्ठ ? ) दरबारका पुराना सोफाहरू हटाएर महारानी ऐश्वर्यले नयाँ फर्निचरहरू किन्न सुझाव दिँदा राजाले भनेछन्, 'जनताले दुःख गरेर तिरेको करबाट यी फर्निचर किनिएका हुन् । पुराना सोफाका कपडा फेरेर मरम्मत गरे हुन्छ, नयाँ किन्नुपर्दैन ।' राजा वीरेन्द्रको कथन सम्झिँदै दरबारका पुराना कर्मचारी भन्छन् । २०४५ सालमा प्रधानमन्त्री रहेका मरीचमान सिंहले पंक्तिकारसँग भनेका थिए, 'नाकाबन्दीका बेला भारतमा बस्ने लाखौं नेपालीलाई त्यहाँबाट हटाउने हल्ला आयो । राति अबेरसम्म दरबारमा छलफल भयो । 'गरिबहरूलाई भारतले त्यहाँ काम गरेर खान पनि नदिने भो, नेपालमै ल्याएर केही व्यवस्था गर्नुपर्ला' भन्दै सरकारबाट चिन्ता व्यक्त गरिबक्स्यो । उहाँका आँखा रसाएका थिए । राजालाई जनताको कत्रो पीर रहेछ भन्ने मैले राम्ररी बुझें। जसरी जनताको दुःखमा राजा वीरेन्द्र भावविभोर हुन्थे, त्यसैगरी शान्ति र विकासका योजनाहरू देख्दा उनी खुसी हुन्थे । हिमाली जिल्ला मुस्ताङका पूर्वमन्त्री तथा संस्कृतिविद् कृष्णलाल थकाली भन्छन्, 'दुर्गम क्षेत्र विकास समिति र गुम्बा विकास समितिमा मात्र होइन, पञ्चायत नीति तथा जाँचबुझ समितिको सदस्य, राष्ट्रिय सभाको सदस्य र मन्त्री भएर मैले काम गर्दा राम्रोसँग दरबार बुझ्ने मौका पाएँ । राजा वीरेन्द्रको प्राथमिकता भनेकै शान्ति र विकास थियो । छिमेकी राष्ट्रहरूसँग सन्तुलित सम्बन्ध राख्नुपर्छ भन्ने उहाँको धारणा थियो । हिमाल, पहाड र तराई कतै पनि जनतामाथि भेदभाव नहोस् भनेर उहाँ सधैं सतर्क रहेको मैले पाएँ । प्राचीन धर्मसंस्कृतिप्रति उहाँको गहिरो श्रद्धा र अनुराग थियो ।' राजा वीरेन्द्र सबैका पिता र अभिभावक जस्ता थिए । आफूलाई थाहा नभएका कुरा जोसँग पनि सिक्नुपर्छ भन्ने उनको मान्यता थियो । २०२२ सालमा भारतको मसुरी घुम्न जाँदा उनले भारतीय चलचित्रका हास्य कलाकार जोनी वाकरसँग हास्यव्यंग्यबारे छलफल गरेको प्रा यदुनाथ खनालले लेखेका छन् । चित्रकला (पेन्टिङ) राजा वीरेन्द्रको सौख (हवी) थियो । उनी कहिलेकाहीं सांस्कृतिक कार्यक्रममा मादल बजाउँथे । सुबी शाहले उनलाई मादल बजाउन सिकाएका थिए । एकपटक विदेश जाँदा आफूले गीत गएको र राजा वीरेन्द्रले मादल बजाएको कुरा कीर्तिनिधि विष्टले आफ्नो संस्मरणमा लेखेका छन् । भनिन्छ अधिराजकुमारी श्रुतिले बुबासँग पेन्टिङको प्रारम्भिक शिक्षा लिएकी थिइन् । सपनाजस्तो कतै हराएर, बिलाएर गए ती दिनहरू । आज विस्तारै हराउँदै छ राष्ट्रको गरिमा र इज्जत । न्यायपालिका, कार्यपालिका र व्यवस्थापिकासमेत कमजोर बन्दै गएको छ । राष्ट्रमा अहंकार, विखण्डन र विभाजनको कर्कस आवाज सुनिन्छ । यस्तै अन्योलमा राजा वीरेन्द्रले अज्ञात ठाउँबाट आकाशवाणी झैं सोधिरहे जस्तो लाग्छ, 'कसरी बचाउँछौ यो देश ? कसरी बचाउँछौ राष्ट्रिय एकता र कसरी जोगाउँछौ स्वाभिमान र इतिहास ? '"
चीनको पुकार,"चीनको महत्वाकांक्षी वान बेल्ट, वान रोड (ओबीओआर) परियोजनामा हस्ताक्षर गरेर नेपालले एउटा महत्वपूर्ण कदम चालेको छ । यो परियोजनाको सफलताले हाम्रो देशको आर्थिक नियति सुध्रिन सक्छ, यसमा कुनै शंका छैन । पूर्वाधारको विकास र समग्र आर्थिक प्रगति अभिन्न रूपमा जोडिएका हुन्छन् । नेपालजस्तो तेस्रो मुलुकको लागि व्यापक एवं तीव्र रूपमा पूर्वाधार विकास गर्नु भनेको हिमालजत्तिकै अग्लो चुनौतीपूर्ण काम हो । देशमा आर्थिक तथा वित्तीय स्रोतसाधन सीमित छ । ठूलाठूला योजना बनाइन्छन्, तर तिनले सरकारी फाइलमै मृत्युवरण गर्छन् । साथै हामीले अहिलेसम्म अति आवश्यक परियोजनाहरूलाई समेत स्थापित र कार्यान्वयन गर्ने प्राविधिक क्षमता विकास गर्न सकेका छैनौं । आपत्कालीन तथा विपद्को समयमा हामी सम्पूर्ण रूपमा लुलो हुन्छौं र विदेशी सहायतामाथि पूर्णतः निर्भर बन्ने गर्छौं । २०७२ वैशाखको महाभूकम्प हाम्रो लर्बराएको शासकीय एवं प्रशासकीय क्षमताको नमुना थियो । त्यस प्राकृतिक विपद्को घाउलाई हामीले अहिलेसम्म पनि पुर्न सकेका छैनौं । जबकि नेपालले अन्य दक्षिण एसियाली देशको जस्तो पराधीनता र उपनिवेशवाद कहिल्यै बेहोर्नुपरेन । त्यसैले हाम्रो यो अवस्थाप्रति अरू कसैलाई दोष दिने ठाउँ छैन, हामी आफैं जिम्मेवार हौं । यस्तो स्थितिमा ओबीओआर परियोजनाको हिस्सेदार बन्न पाउनु अवश्य पनि नेपालको लागि एउटा स्वर्णिम अवसर प्रतीत हुन्छ । ओबीओआरको सफलताले नेपाललाई दीर्घकालीन लाभ प्राप्त हुन सक्छ । मुलुक आफ्नै खुट्टामा उभिन सक्छ । नेपालको हितलाई ध्यानमा राख्दै काठमाडौंका सत्तासीनहरूले दूरदर्शी भएर दीर्घगामी निर्णय लिने समय आइसकेको छ । सायद बुद्धको मध्यमार्गमै नेपालको निर्वाण निहित छ । नेपालले गत वैशाख २९ गते चीनसँग ओबीओआरसम्बन्धी समझदारी पत्रमा हस्ताक्षर गरिसकेको छ । उक्त समझदारी पत्रअनुसार ओबीओआरअन्तर्गत रेलवे, सडक, हवाई सेवा, विद्युत्, सञ्चार, उत्पादन आदि क्षेत्रमा व्यापक विकास हुन सक्नेछ । यद्यपि अहिल्यै कुनै परियोजनाविशेष र अनुमानित लगानीको बारेमा चीनसँग कुरा गरिएको छैन । यद्यपि ओेबीओआर यति ठूलो स्तरको परियोजना हो, जसमा जोडिएपछि चीनद्वारा नेपालमा ठूलो लगानी आउने अवश्यम्भावी छ । तर अगाडि बढ्नुअघि चीनको यस महत्वाकांक्षी योजनाको मूल उद्देश्य बुझ्नु आवश्यक छ । चीनका राष्ट्रपति सी जिनपिङ 'बेल्ट एन्ड रोड इनिसिएटिभ (बी एन्ड आर)' लाई मूर्तरूप दिने प्रयासमा निरन्तर लागिपरेका छन् । चीनले यसको माध्यमबाट मुख्यतः एसिया र युरोपका ६० देशलाई विभिन्न मार्गको माध्यमबाट जोडेर एउटा भीमकाय बजार बनाउन चाहेको छ । आउँदो दस वर्षभित्र चीनले यो लक्ष्य प्राप्तिको लागि चारदेखि आठ खर्ब अमेरिकी डलर खर्च गर्दैछ । चीनले एउटै परियोजनामा यति ठूलो लगानी किन गरिरहेको छ ? पछिल्ला दुईतीन वर्षयता चीनको अभूतपूर्व आर्थिक वृद्धिमा भारी गिरावट आएको छ । जीडीपी वृद्धिदर पनि १५ प्रतिशतबाट झरेर सात प्रतिशतमा सीमित हुन पुगेको छ । घरेलु बजार विस्तार हुने ठाउँ छैन, परिपूर्णतामा पुगिसकेको छ । २४ मे २०१७ मा विश्व पुँजी बजारको क्रोडिट रेटिङ, अनुसन्धान तथा जोखिम मूल्यांकन गर्ने स्वतन्त्र संस्था 'मोओदिज इनभेस्टर्स सर्भिस' ले पहिलोपटक चीनको 'लङ टर्म लोकल करेन्सी' र 'फरेन करेन्सी इस्युर्स' मूल्यांकन (रेटिङ) लाई 'ए वान' बाट घटाएर 'एए थ्री' मा झारिदिएको छ । चीन अधीनस्थ हङकङको रेटिङमा पनि गिरावट आएको छ । मोओदिजका अनुसार आर्थिक वृद्धिमा कमी र भारी मात्राको ऋणका कारण आर्थिक प्रगतिको दौडमा आगामी वर्षहरूमा चीन पहिलाजस्तै फूर्तिलो र चुस्त देखिन सक्ने छैन । चुनौतीपूर्ण आर्थिक सुधारले मात्रै चीनलाई आर्थिक वृद्धिको पुरानो गति र लयमा फर्काउन सक्नेछ, तर कडा आर्थिक सुधारलाई वर्तमान चिनियाँ समाजले सहजतापूर्वक स्वीकार गर्न सक्ने अवस्था छैन । यही कारणले चीनले आफ्ना उत्पादनको लागि आर्थिक रूपमा कमजोर देशहरूमा बजारको खोजी गरिरहेको छ । एसिया, पूर्वीयुरोप र अफ्रिकी देशहरूमा सस्ता उत्पादनहरूको भारी मात्रामा खपत हुने गर्छ । सम्पन्न मुलुकहरूको तुलनामा पिछडिएका र अविकसित देशहरूमा उत्पादनको गुणात्मकतालाई त्यति साह्रो महत्व दिने गरेको पाइँदैन । चीनले यस्तै ६० देशहरूलाई 'बेल्ट एन्ड रोड इनिसिएटिभ' को माध्यमद्वारा आकर्षित गरिरहेको छ । यी देशहरूमा पूर्वाधार विकासको लागि स्रोतको नितान्त अभाव छ । नेपाल पनि एउटा यस्तै देश हो । हामीले सोच्नुपर्छ, ओबीओआर परियोजनाको हिस्सेदार बन्दै गर्दा नेपाली उद्योग र व्यापारले कसरी चीनका सस्ता उत्पादनहरूको बाढीलाई सामना गर्न सक्छन् ? हो, ओबीओआर परियोजनाअन्तर्गत विकसित पूर्वाधारको प्रयोग हामीले हाम्रा उत्पादनहरूको निर्यात बढाउनको लागि गर्न सक्छौं । तर विश्वव्यापी व्यापारिक प्रतिस्पर्धामा हामीसँग निर्यात गर्नको लागि नै के छ र हाम्रो भुक्तानी सन्तुलन सधैं नकारात्मक रहने गरेको छ । हामीले यो पनि बुझ्नुपर्छ, अन्तर्राष्ट्रिय सम्बन्ध एकतर्फी परोपकारको आधारमा मात्रै अघि बढ्न सक्दैन । ओबीओआरअन्तर्गत विकसित हुने परियोजनाको निर्माण अवश्य पनि चिनियाँ कम्पनीले नै गर्नेछ । त्यस्तो अवस्थामा चीनबाट आएको पैसा चीनमै जानेछ र ऋण चुक्ताको जिम्मेदारी हाम्रो हुनेछ । अर्थात् नवनिर्मित पूर्वाधारमाथि वास्तविक अर्थमा हाम्रो स्वामित्व रहने छैन । यस्तो दुर्गतिको श्रीलंकाभन्दा ठूलो उदाहारण अरू छैन । चीनले श्रीलंकामा विभिन्न परियोजनाअन्तर्गत करिब आठ अर्ब अमेरिकी डलर लगानी गर्यो । ऋणमा दबिएको श्रीलंकाले ऋणको 'इक्विटी' मा परिवर्तन गर्नुपर्यो, पूर्वाधारमाथिको स्वामित्व चीनको भयो । श्रीलंकामा चिनियाँ 'उपनिवेशवाद' विरुद्ध आन्दोलन भयो र तत्कालीन राष्ट्रपति महिन्दा राजापाक्षेले चुनावी हारको सामना गर्नुपर्यो । मध्य एसिया र पूर्व सोभियत साम्राज्यका आर्थिक रूपमा कमजोर काजकस्तान, तुर्कमेनिस्तान, किर्गिजस्तान, ताजिकस्तान एवं उज्वेकिस्तान जस्ता देशहरू पनि सन् २०१३१४ बाटै ओबीओआरमा जोडिन चाहिरहेका थिए । तर आज हिसाब गर्दा उनीहरूले पत्ता लगाए जीडीपीको २५ देखि ३० प्रतिशत हिस्सा त चीनको ऋण चुक्ता गर्ने काममै स्वाहा हुने रहेछ । जबकि ओबीओआरको अनुमानित एवं सम्भावित फल अहिलेसम्म भविष्यको गर्भमै लुकेको छ । 'ओबीओआर' वा 'बी एन्ड आर' जस्ता परियोजना समयमै सुरु भए पनि कम्तीमा एकदेखि डेढ दसकपछि मात्रै त्यसबाट केही परिणाम हात पर्न सक्छ ।नेपालको हितलाई ध्यानमा राख्दै काठमाडौंका सत्तासीनहरूले दूरदर्शी भएर दीर्घगामी निर्णय लिने समय आइसकेको छ । सायद बुद्धको मध्यमार्गमै नेपालको निर्वाण निहित छ ।"
नेपाली फुटबल टोली भारत प्रस्थान,"काठमाडौं : अन्तर्राष्ट्रिय मैत्रीपूर्ण फुटबल खेलका लागि नेपाली राष्ट्रिय फुटबल टोली आइतबार भारत प्रस्थान गरेको छ । नेपालले मंगलबार भारतको राष्ट्रिय टोलीसँग मैत्रीपूर्ण फुटबल खेल्नेछ । मुम्बईको अन्धेरी स्पोटर्स स्टेडियममा खेलिने मैत्रीपूर्ण खेलमा लागि नेपाली टोलीका जापानी प्रशिक्षक ग्योतुकी कोजीले यसअघि नै २० सदस्यीय अन्तिम टोलीको घोषणा गरिसकेका छन् । एक महिला तयारी गरेको नेपाली टोलीले भारतसँग उत्कृष्ट खेल खेल्ने लक्ष्य राखेको प्रशिक्षक कोजीले बताए । नेपालले भारतको अनुरोधमा मैत्रीपूर्ण फुटबल खेल्न लागेको हो । भारत अहिले एसिया कपको तयारीमा छ । नेपाली टोली पनि अहिले सन् २०१९ मा आयोजना हुने एसियाली फुटबल महासंघ (एएफसी) एसिया कप छनोट प्रतियोगिताको तयारीमा रहेको छ । मैत्रीपूर्ण खेल नेपाल र भारत दुवैका लागि गल्ती सुधार गर्ने अवसर भएको प्रशिक्षक कोजीले बताए । एसिया कप छनोट अन्तर्गत नेपालले यही जेड ३० गते हल्चोकस्थित एपीएफ क्लबको मैदानमा यमनसँग प्रतिस्पर्धा गर्दैछ । एसिया कप छनोट खेलमा नेपाल समूह एफमा छ । समूहमा नेपालसहित फिलिपिन्स, यमन र ताजकिस्तान छन् । नेपालले समूह चरणको पहिलो खेल फिलिपिन्ससँग उसैको मैदानमा गत चैत २५ गते खेलेको थियो । उक्त खेलमा नेपाल फिलिपिन्ससँग ४१ गोलले पराजित भएको थियो । नेपालले फिलिपिन्ससँग अर्को खेल आगामी नोभेम्बरमा घरेलु मैदानमा खेल्नेछ ।"
महिला भलिबललाई क्वायरटुफको प्रायोजन,"काठमाडौं : शेरबहादुर खड्का स्मृति प्रतिष्ठानको आयोजनामा मंगलबारबाट सुरु हुने केएनपी राष्ट्रिय महिला भलिबल प्रतियोगिताका लागि क्वायरटुफ म्याट्रेसले एक लाख ५० हजार रुपैयाँको प्रथम पुरस्कार प्रायोजन गरेको छ । शान्तिनगरस्थित स्ट्याटस ट्रेडिङको कार्यालयमा कार्यकारी निर्देशक सुरेन्द्र सारडाले प्रतिष्ठानका अध्यक्ष रञ्जन खड्कालाई एक लाख ५० हजारको चेक हस्तान्तरण गरे । कराँतेका पूर्वखेलाडीसमेत रहेका सारडाले राष्ट्रको पहिचान र एकताका प्रतीकका रूपमा रहेको खेल क्षेत्रमा सहयोग गर्न पाउँदा खुसी लागेको बताऐ । दोस्रो राष्ट्रिय खेलकुदमा सगरमाथा अञ्चलबाट व्यवस्थापकको भूमिका निर्वाह गरेका सारडाले खेल क्षेत्रका बारेमा सदैव चिन्तित रहँदै आएको जनाउँदै राष्ट्रिय खेल भलिबलसँग जोडिन पाउँदा गौरवान्वित भएको बताए । सारडाकै अर्को कम्पनी जेम फ्लोरिङले प्रतियोगिताको सर्वोकृष्ट खेलाडीको नगद पुरस्कार १५ हजार तथा अन्य आठ विधागत पुरस्कारको समेत प्रायोजन गर्ने भएको छ ।जेठ २६ गतेसम्म सञ्चालन हुने चारदिने प्रतियोगितामा बेस्ट स्पाइकर, बेस्ट क्विकर, बेस्ट सेटर, बेस्ट ब्लकर, बेस्ट डिफेन्स, बेस्ट सर्भर र बेस्ट कोचले जनही तीन हजार हजार रुपैयाँसहित आकर्षक ट्रफी प्राप्त गर्नेछन् । प्रतियोगिताको मुख्य प्रायोजन केएनपी जापानले गरेको छ । यस्तै सहप्रायोजकमा शिवम् सिमेन्ट रहेको छ भने प्रतियोगिताको विशेष सहयोगीका रूपमा राष्ट्रिय खेलकुद परिषद्, नेपाल भलिबल संघ, आईएमई रेमिट, डल्फिन चियर, एयर एसिया, मेरिडिन पोलिक्लिनिक रहेका छन् । त्रिपुरेश्वरस्थित राखेप कभर्डहलमा सञ्चालन हुने प्रतियोगिताको विजेताले नगद एक लाख ५० हजार रुपैयाँ प्राप्त गर्ने छन् भने उपविजेताले एक लाख र तेस्रो हुने टोलीले ५० हजार रुपैयाँ प्राप्त गर्नेछन् ।"
