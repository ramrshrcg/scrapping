शीर्षक,विवरण
प्रज्ञा प्रतिष्ठानको यात्रा,"आजभन्दा ६ दशकअघि २०१४ सालमा तत्कालीन नेपाल सरकारबाट नेपाल साहित्य कला एकेडेमीको नामबाट नेपाल राजकीय प्रज्ञा प्रतिष्ठानको स्थापना भएको थियो । देशको सबभन्दा पुरानो विश्वविद्यालय स्थापना हुनुभन्दा दुई वर्षअघि नै प्रज्ञा प्रतिष्ठानको स्थापना भएको थियो । स्थापनाकालमा राजा महेन्द्रबाट यस प्रतिष्ठानको कुलपतित्व ग्रहण भएको थियो । यस प्रतिष्ठानको स्थापना भएको एक दशकपछि २०२६ सालमा राजाबाट कुलपतिको पद कवि केदारमान व्यथितलाई हस्तान्तरण भयो । त्यसपछि यस प्रतिष्ठानको कुलपति हुने सौभाग्य क्रमश: इतिहासकार सूर्यविक्रम ज्ञवाली, लेखक तथा कलाकार लैनसिंह वाङदेल, राष्ट्रकवि माधव घिमिरे, कवि तिलविक्रम नेम्बाङ (बैरागी काइँला) र हाल कवि गंगाप्रसाद उप्रेतीको काँधमा पर्न गएको छ । नेपालमा गणतन्त्रको स्थापनाको साथै यसको नाममा सामान्य परिवर्तन गरी नेपाल प्रज्ञा प्रतिष्ठान राखियो । साथै गणतन्त्रपछि यस प्रतिष्ठानअन्तर्गत रहेको ललितकला र संगीत नाट्यकलाको निम्ति दुई छुटाछुट्टै प्रतिष्ठानको स्थापना गरियो । यसबाट नेपाल प्रज्ञा प्रतिष्ठानको कार्यक्षेत्र केही मात्रामा साँघुरिन पुग्यो । तैपनि यस प्रतिष्ठानले भाषा, साहित्य, संस्कृति, सामाजिकशास्त्र र दर्शनशास्त्र गरी पाँचवटा विधालाई आफ्नो कार्य क्षेत्रभित्र समेटेको छ । नेपाल प्रज्ञा प्रतिष्ठानको मुख्य उद्देश्य नेपाली भाषालगायत अन्य भाषामा लेखिएका साहित्य, संस्कृति, सामाजिकशास्त्र र दर्शनशास्त्रसम्बन्धी विभिन्न विषयको अध्ययन, अनुसन्धान र अन्वेषण गर्नेगराउने, मौलिक सिर्जनाको माध्यमद्वारा उपयोगी कृतिहरू तयार गर्नेगराउने, प्राज्ञिक क्षेत्रमा योगदान पुर्याउने विद्वान् तथा विदुषीलाई सम्मान गर्ने, प्राज्ञिक क्षेत्रमा कार्यरत राष्ट्रिय तथा अन्तर्राष्ट्रिय संस्थाहरूसँग सम्बन्ध विस्तार गर्ने हो ।आफ्ना उद्देश्यहरूको प्राप्तिको निम्ति प्रज्ञाप्रतिष्ठानले प्राज्ञ सभा, प्राज्ञ परिषद् र सेवा आयोगजस्ता निकाय गठन गरेको छ । हामीले अपठित भन्ने गरेको जनसमुदायको अपार सिर्जनशीलता लुकेर रहेका छन्, तिनको उजागर गर्नु पनि प्रज्ञा प्रतिष्ठानको दायित्व हो । प्रज्ञा प्रतिष्ठानको सर्वोच्च निकायको रूपमा प्राज्ञ सभाको गठन गरिएको छ । यसको मुख्य काम प्राज्ञ परिषद्लाई मार्गनिर्देशन गर्नु, वार्षिक नीति तथा कार्यक्रम स्वीकृत गर्नु, विद्वत्वृत्ति, सम्मान, प्रज्ञा मानार्थ सदस्यता तथा आजीवन सदस्यता प्रदान गर्नु, विद्वान, तथा विदुषीहरूलाई कदर, सम्मान तथा पुरस्कारको व्यवस्था गर्नु र प्रज्ञा प्रतिष्ठानको निम्ति आवश्यक नियम बनाउनु हो । प्राज्ञ सभामा कुलपति अध्यक्ष, उपकुलपति उपाध्यक्ष, संस्कृति मन्त्रालयका सचिव पदेन सदस्य, नेपाली तथा नेपालका अन्य राष्ट्रभाषा तथा तिनको साहित्य, संस्कृति, सामाजिक शास्त्र र दर्शनशास्त्रसम्बन्धी विभिन्न विषयमा उल्लेखनीय योगदान पुर्याएका व्यक्तिहरूमध्येबाट प्रधानमन्त्रीबाट मनोनत पैंतीस जना सदस्य र प्रज्ञा प्रतिष्ठानका सदस्य सचिव प्रज्ञा सभाका सचिव हुने व्यवस्था गरिएको छ । प्रधानमन्त्री प्रज्ञा प्रतिष्ठानका प्रमुख संरक्षक र संस्कृतिक मन्त्री संरक्षक हुने परम्परा रहहिआएको छ । प्रज्ञा प्रतिष्ठानको कार्यकारी निकायको रूपमा प्राज्ञ परिषद् रहेको छ । यसको मुख्य काम प्राज्ञ सभाका निर्णयहरू कार्यान्वित गर्ने, सभाद्वारा दिइएको निर्देशनहरू पालन गर्नेगराउने र प्रतिष्ठानको वार्षिक कार्यक्रम तथा बजेट सञ्चालन गर्ने कुरा पर्छ । प्राज्ञ परिषद्मा कुलपति अध्यक्ष, उपकुलपति उपाध्यक्ष, प्रधानमन्त्रीबाट मनोनीत बढीमा विभिन्न विधा र क्षेत्रका आठजना विज्ञहरू र प्रज्ञा प्रतिष्ठानका सदस्यसचिव, सचिव हुने व्यवस्था गरिएको छ । प्रज्ञा प्रतिष्ठानका कर्मचारीहरूको स्थायी नियुक्ति र बढुवाको सिफारिस गर्न लोक सेवा आयोगले तोकेको एकजना सदस्य अध्यक्ष, प्राज्ञ सभाले तोकेको सभाका एकजना सदस्य र प्रज्ञा प्रतिष्ठानका सचिव सदस्यसचिव रहने गरी सेवा आयोगको गठन गर्ने व्यवस्था गरिएको छ । प्रज्ञा प्रतिष्ठानले आफ्नो वार्षिक कार्यक्रमअन्तर्गत कविता महोत्सव, भानुजयन्ती, प्रवचन तथा गोष्ठी, विद्त्वृत्ति, राष्ट्रिय प्रतिभा उपचार कोष, साहित्यिक पत्रिका सहयोग कोषको साथै प्रज्ञा पुरस्कारहरूको व्यवस्था गर्दछ । प्रज्ञा प्रतिष्ठानले प्रत्येक चार वर्षमा एकजना सिर्जनशील प्रतिभालाई महाराजा पृथ्वीनारायण शाहको नामबाट स्थापित पृथ्वी प्रज्ञा पुरस्कार, नेपालका भाषासम्बन्धी योगदान पुर्याउने भाषाविद्लाई प्रत्येक दुई वर्षमा नेपाल प्रज्ञा भाषा पुरस्कार, सामाजिक शास्त्र, संस्कृति र दर्शनमा योगदान पुर्याउने विद्वान् तथा विदुषीलाई हरेक दुई वर्षमा नेपाल प्रज्ञा सामाजिक शास्त्र, संस्कृति र दर्शन पुरस्कार, हरेक वर्ष सिर्जनशील नेपाली साहित्यकारलाई नेपाल प्रज्ञा नेपाली साहित्य पुरस्कार, प्रत्येक वर्ष पहाडमा बोलिने मातृभाषाका साहित्यमा योगदान गर्ने विद्वान् तथा विदुषीलाई नेपाल प्रज्ञा मातृभाषा साहित्य पुरस्कार, प्रत्येक वर्ष तराईमा बोलिने मातृभाषको साहित्यमा योगदान गर्ने विद्वान् तथा विदुषीलाई नेपाल प्रज्ञा भातृभाषा साहित्य पुरस्कारबाट विभूषित गर्ने गरिन्छ । नेपाल प्रज्ञा प्रतिष्ठानले नेपाली भाषाका अतिरिक्त नेपालमा बोलिने अन्य भाषाका साथै अंग्रेजी भाषामा अनुसन्धानात्मक कृति, सन्दर्भ तथा स्रोत ग्रन्थहरू प्रकाशित गर्ने गर्छ । यसबाहेक यसले प्रज्ञा, कविता, समकालीन साहित्य र सयपत्री जस्ता पत्रपत्रिका प्रकाशित गर्ने गर्छ । यसका अतिरिक्त प्रज्ञा प्रतिष्ठानले नेपालमा बोलिने विभिन्न भाषाका पत्रिका पनि प्रकाशित गर्ने गर्छ । यस्ता पत्रपत्रिकामा मैथिली भाषामा आँगन, नेवारी भाषामा थापयु, लिम्बू भाषामा फकतालु पर्छ । यसबाहेक भोजपुरी भाषा साहित्यको वार्षिक प्रकाशन महुवाको प्रकाशन पनि गर्ने गर्छ । यस प्रतिष्ठानले चौमासिक समाचारप्रधान पत्रिकाको रूपमा प्रज्ञा गतिविधि प्रकाशित गर्दै आएको छ । अन्त्यमा नेपाल प्रज्ञा प्रतिष्ठानले आफ्नो लामो यात्रालाई निरन्तरता दिइरहेको छ । यसै महिनाको ९ गते यसले आफ्नो ६० औं जन्मजयन्ती मनाउँदै छ । यस अवसरमा यसले आफ्ना परम्परागत शैलीबाट पृथक् रहेर जनस्तरसम्म पुग्ने गरी व्यापक जनसहभागिता आफ्ना नवीनतम कार्यक्रम सञ्चालन गर्नुपर्ने हुन्छ । नेपाल सानो देश भए पनि भाषा, कला र साहित्यमा यसको तुलना विश्वको कुनै पनि राष्ट्रसँग गर्न सकिँदैन । नेपाली भाषाका साथै यहाँका सबै भाषाहरू भौगोलिक विविधताका आधारमा विभिन्न किसिमबाट बोल्ने र लेख्ने गरिन्छ । हाम्रा लोककथा, लोकगीत तथा संवादहरू लोप हुने अवस्थामा पुगेका छन् । यसका साथै अपठित जनसमुदायको निम्ति पनि दृश्य श्रव्य सामग्रीहरू उत्पादन गर्ने उत्तरदायित्व पनि नेपाल प्रज्ञा प्रतिष्ठानकै हो । हामीले अपठित भन्ने गरेको जनसमुदायको अपार सिर्जनशीलता लुकेर रहेका छन्, तिनको उजागर गर्नु पनि प्रज्ञा प्रतिष्ठानको दायित्व हो । संघीय नेपालमा नेपाल प्रज्ञा प्रतिष्ठानको वर्तमान संरचनामाथि पुनर्विचार गर्नुपर्ने हुन्छ।"
एउटै रूप अनेक अनुहार,"स्थानीय तहको निर्वाचन पुन: अनिश्चित भएको छ । प्रदेश नम्बर २ का जिल्लाहरूको निर्वाचन असोज २ गते सारिएको छ । प्रदेश नम्बर १, ५ र ७ को निर्वाचन असार १४ हुने तय भएको छ । प्रदेश नम्बर २, ४ र ६ को निर्वाचन बैशाख ३१ गते नै सम्पन्न भइसकेको छ । नेपालीहरू ७५ जिल्लासित परिचित र अभ्यस्त छन् र उनीहरूको मानसपटलमा त्यही बसेको छ । उनीहरूलाई कुन जिल्ला कुन प्रदेशमा पर्छ र कुन प्रदेशमा कुनकुन जिल्ला पर्छन् भनेर सोधिँदा तुरुन्त जवाफ दिन सक्दैनन् । संघीयता साँच्चैको लागू नै भयो भने पनि यो तथ्य उनीहरूको मानसपटलमा बस्न धेरै वर्ष लाग्नेछ । संघीयताको नाश भयो भने नेपालीहरूले यो सानो कष्ट पनि भोग्नुपर्ने छैन । संघीयताको संघर्षमा कुन जिल्ला कता पर्ने हो अथवा नेपालमा कतिवटा प्रदेश बन्ने हो र कतिवटा कायम हुने हो कसैले भन्न सक्ने अवस्था छैन । आठवटा प्रदेश बनाउन निर्णय गरेर ६ वटा मात्र खडा गरेको हामीले देखेकै हौं । ६ वटाबाट सात पुर्याएको पनि हामीले व्यहोरेकै हौं । संख्याले भन्दा ठूलो झगडा सिमांकनले ल्याएको तथ्य पनि हाम्रो अगाडि खुलेको हो । प्रदेश नम्बर ५ का केही जिल्ला ४ नम्बरमा समाविष्ट गर्दा ठूलो जनलहरले रोकेको पनि प्रस्ट भएको हो । भन्नुको तात्पर्य संघीयताको कार्यान्वयन अझ पनि तरल, अनिश्चित र भयावह नै छ । गजबको कुरा त के छ भने निर्वाचनसित संविधान संशोधन जोडिएको छ । छितरिएका तराईकेन्द्रित दलहरू एउटै छातामुनि आएर राष्ट्रवादी जनता पार्टी बनाइएको छ । छरिएर बसेका पार्टीहरू एकत्रित भएको देख्दा खुसी नै लाग्छ । उनीहरू अरू बलिया पनि हुन्छन् र दलगत राजनीति बुझ्न र बुझाउन अलि सजिलो पनि हुन जान्छ । यो पार्टीले बटमलाइन र सबभन्दा महत्वपूर्ण मानेको सिमांकनको माग परित्याग गरेको छ । प्रदेश नम्बर ५ का जिल्लामा भएको व्यापक जनविरोधको अगाडि त्यो मागको उच्चारण गर्न छोडेको छ । संसद्मा प्रस्तावित संविधान संशोधनमा नै आफ्नो चित्त बुझाउन खोजेको छ । बाह्रबुँदे सम्झौता मानेका सबै दलहरूको अनेक अनुहार भए पनि आखिर भित्री रूप त एउटै छ । सो तथ्य नौनौ महिना सत्तामा बस्ने सम्झौताबाट पनि साबित हुन्छ । शेरबहादुर देउवालाई हेरिरह्यो भने एकछिनमा पुष्पकमल दाहाल देखिन थाल्छ । अर्को क्षणमा महन्त ठाकुर देखिन थाल्छ । त्यहाँ धमिलो भए पनि ओलीको अनुहार पनि आउँछ । गर्दागर्दा नरेन्द्र मोदीको छाया पनि देखिन थाल्छ । वर्तमान संशोधनमा सिमांकनको धारा काटिएको छ । नागरिकता, भाषा, प्रतिनिधित्व आदिबारे मात्र यसमा समावेश गरिएको छ । यति मात्र पारित भए पनि सन्तोष गर्ने वचन दिएको छ । तर दुईतिहाइको समर्थन जुटाउन नसकेकाले यो प्रस्ताव पनि झुन्डिएर बसेको छ । यसलाई पारित नगराईकन आसन्न निर्वाचन हुन नदिने प्रतिज्ञा गरेको छ । प्रदेश नम्बर २ का जिल्लामा निर्वाचन सारेर नेपाल सरकारले सो पार्टीलाई अरू जिल्लामा आफ्नो आन्दोलन चर्काउन सहयोग पनि गरेको छ । राजपाले आफ्ना कार्यकर्तालाई अरू जिल्लामा विरोध गर्न पठाउन सहज भएको बताएको छ । सो पार्टीलाई जुन प्रकारले निर्वाचनमा भाग लिन मनाउने प्रयत्न भइरहेको छ, त्यसबाट सरकारले उसको आन्दोलनमा सहयोग पुर्याएको देख्दा स्वाभाविकै मान्नुपर्ने हुन्छ । स्वाभाविक मान्न सकिने कारण हो संविधान सशोधनपछाडि लुकेको कारण । संशोधनका मुद्दाहरू तराईका बासिन्दासित भन्दा भारतीय आप्रवासीहरूसित सम्बन्धित छन् । यी संशोधन पारित गर्नमा जति भारत सरकारले रुचि र गम्भीरता देखाएको छ, उति यसका प्रस्तावक र समर्थकहरूले देखाएका छैनन् । यसबाट यसमा लुकेको उद्देश्यमा आशंका गर्ने ठाउँ देखाउँछ । एकातिर संशोधनबाट नागरिकताको कानुन खुकुलो पार्ने र अर्कोतिर राजनीतिक प्रतिनिधित्व जनसंख्याको समानुपातमा हुने भएपछि सबभन्दा धेरै फाइदा भारतीय आप्रवासीहरूलाई हुन जान्छ । यसको प्रतिरोध र नेपालको स्वतन्त्रताको बचाउ गर्ने एउटै उपाय हो, भारतसितको खुला सिमानाको नियमन गर्ने । खुला सिमानाबाट नेपाल र भारत दुवै देशलाई कति हानिनुक्सानी भइरहेको छ भन्ने खुलासा दुवै देशहरूले बराबर गर्दै आइरहेका छन् । यसको सजिलो र बलियो उपाय यसको नियमन गर्नु हो भन्ने पनि थाहा छ । तर कसैले पनि यो कुरा निकाल्दैनन्, किन ? किनभने खुला सिमाना राख्ने भारतीय स्वार्थबारे कसैले खुलेर बोल्न चाहँदैनन् । अनि झगडा भइरहन्छ, संशोधनको विषयमा । वास्तवमा प्रस्तावित संविधान संशोधन ठुलो कुरा होइन । त्यो एकै दिनमा पारित हुन सक्छ । तर खुला सीमा रहँदासम्म यो खतरनाक नै छ । त्यसैले जबसम्म खुला सीमा नियमन हुँदैन तबसम्म यो संशोधन पारित हुनु हुन्न । जुन दिन खुला सीमा नियमन हुन्छ, त्यस दिन यो पारित गरिदिनुपर्छ । यसतो सजिलो र प्रस्ट कुरा हुँदाहुँदै पनि नेपालका कुनै पार्टीले सो कुरा गर्दैनन् । त्यसको के कारण होला ? त्यसको कारण हो एक रूप अनेक अनुहार । हाम्रा दलहरूको अनेक अनुहार देखिए पनि भित्र एउटै रूप भएको फेला पर्छ । यसलाई बुझ्न एउटा सानो कथाको सहयोग लिइएको छ । रामराज्य खडा गर्न अश्वमेध यज्ञ गरिएको थियो र एउटा घोडा छोडिएको थियो । त्यो घोडालाई वीरमणि भन्ने राजाले समाते र रामराज्य नमान्ने हाँक दिए । हनुमान उनीमाथि जाइलाग्न गए । वीरमणिलाई शिवजीबाट रक्षाको वरदान प्राप्त थियो र उनको आह्वान गरे । शिवजी प्रकट भए र हनुमानसित युद्ध गर्न तयार भए । शिवजी आफ्नो भक्तलाई बचाउन मजबुर थिए भने हनुमान आफ्नो मालिक रामको घोडा छुटाउन मजबुर थिए र त्यसको लागि शिवजीसित युद्ध गर्नु आवश्यक देखियो । युद्ध सुरु भयो र चर्किंदै गयो । शिवजीले जति बलियो प्रहार गरे पनि हनुमानको नाश हुन सकेन । अनि वीरमणिले अरू बलियो प्रहार गर्न अनुरोध गरे । शिवजीले धैर्य गर्न भने र राम्ररी नियाल्न भने । त्यसैबखत रामको पनि आगमन भयो । जब वीरमणिले शिवजीलाई नियाल्दै थिए, उनले एउटा विचित्र देखे । शिवजीको अनुहारमा रामको अनुहार देखा पर्यो । एकछिनपछि हेर्दाहेर्दै त्यहाँ हनुमान पनि देखा परे । उनले रामतिर दृष्टि दिए । क्षणमै त्यहाँ शिवजी देखा परे । अर्को क्षणमा हनुमान देखा परे । त्यही हाल हनुमानको अनुहारमा देखा पर्यो । अनि वीरमणिले बुझे यसको रहस्य । शिवजी, राम र हनुमान आखिर भिन्नभिन्न अनुहार लिएर हिँडेका भए पनि उनीहरूको भित्री रूप त एउटै रहेछ । उनले बुझे कि देखिएको युद्ध त एउटा तमासा मात्र रहेछ । यसलाई नेपालको राजनीतिमा जोडेर हेर्यौं भने चरितार्थ भएको देखिन्छ । बाह्रबुँदे सम्झौता मानेका सबै दलहरूको अनेक अनुहार भए पनि आखिर भित्री रूप त एउटै छ । सो तथ्य नौनौ महिना सत्तामा बस्ने सम्झौताबाट पनि साबित हुन्छ । शेरबहादुर देउवालाई हेरिरह्यो भने एकछिनमा पुष्पकमल दाहाल देखिन थाल्छ । अर्को क्षणमा महन्त ठाकुर देखिन थाल्छ । त्यहाँ धमिलो भए पनि ओलीको अनुहार पनि आउँछ । गर्दागर्दा नरेन्द्र मोदीको छाया पनि देखिन थाल्छ । वीरमणिले बुझेजस्तो नेपाली जनताले पनि यो तथ्य बुझ्न जरुरी छ ।"
सांघाई संगठन र भारत,"आजको मुख्य सवाल भनेको कुन मुलुकको सेना विजयी हुन्छ भन्ने होइन, कसको सोच र योजनाले विजय प्राप्त गर्छ भन्ने हो',सन् २००५ को मेको पहिलो साता लन्डनको चान्थम हाउसमा आयोजित एक कार्यक्रममा हार्वर्डका विख्यात प्राध्यापक तथा अमेरिकी राष्ट्रपति बिल क्लिन्टनको कार्यकालमा विदेश तथा सुरक्षासम्बन्धी उच्च जिम्मेवारीमा रहेका जोसेफ नाईले भनेको माथिको भनाइ आज पनि एउटा कालजयी चिन्तन सावित भएको छ । त्यस्तो सोच र कार्यक्रम र त्यसलाई बोक्ने मूल्य प्रणालीलाई उनले सफ्ट पावर र स्मार्ट पावर भन्ने नाउँ दिए । त्यसपछि उनले सो सम्बन्धमा सयौं लेख लेखे र अन्तर्वार्ताहरू दिए । सो सम्बन्धमा उनको एउटा पुस्तक पनि प्रकाशित भएको छ । हाल आएर विश्वमा चीनले त्यस्तो सफ्ट तथा स्मार्ट पावरको सबैभन्दा ठूलो भण्डारलाई प्रतिनिधित्व गरिरहेको छ । गत मेको १४ र १५ मा बेइजिङमा सम्पन्न मानव इतिहासको सबैभन्दा ठूलो साझा विकास परियोजनाको रूपमा बुझ्ने गरिएको बेल्ट रोडसम्बन्धी बृहत् अन्तर्राष्ट्रिय सम्मेलन त्यसको उदाहरण हो । चीनले आफ्नो सफ्ट पावरका भण्डारहरू विस्तार गर्ने क्रममा नयाँ अन्तर्राष्ट्रिय बैंकहरू र सांघाई सहयोग संगठन (एससीओ) जस्ता संस्थाहरूसमेतको स्थापनाको नेतृत्व गरेको छ । स्मरणीय छ, बेल्ट रोड फोरममा भारतीय सहभागिता रहेन, तर त्यसको तीन साता बित्न नपाउँदै चिनियाँ प्रभुत्वअन्तर्गतको राजनीतिक, आर्थिक र सुरक्षा लक्षसमेत रहेको सांघाई सहयोग संगठनको सदस्यता भारत र पाकिस्तानले एकैसाथ ग्रहण गरे । सो क्रममा यही जुन ८ र ९ मा मध्य एसियाको सबैभन्दा ठूलो राष्ट्र कजाकस्तानको राजधानी अस्टानामा सांघाई सहयोग संगठनको शिखर बैठकमा भारतीय प्रधानमन्त्री मोदी र पाकिस्तानी प्रधानमन्त्री नवाज सरिफ सहभागी थिए । जुन ८ मा सत्तारुढ चिनियाँ कम्युनिस्ट पार्टीको प्रकाशन ग्लोबल टाइम्सले उल्लेख गरेअनुसार भारत र पाकिस्तानसमेतको सदस्यतापछि आठ सदस्यीय सांघाई सहयोग संगठनका राष्ट्रहरूले ३३ हजार अर्ब डलरबराबरको कुल गार्हस्थ्य उत्पादनलाई प्रतिनिधित्व गर्छन् । संगठनका राष्ट्रहरूमा विश्वका ४३ प्रतिशत जनसंख्याको बसोबास छ । चीन र रूसको बीचमा रहेका र पूर्व सोभियत गणराज्यको रूपमा रहेका मध्य एसियाका राष्ट्रहरूमा अमेरिकी प्रभाव नियन्त्रण गर्ने उद्देश्यले स्थापित संगठनमा रूस र चीनको अमेरिकासँगको सम्बन्धको चरित्रको वर्तमान स्तरमा भारतको पूर्ण सदस्यताले एउटा गम्भीर रणनीतिक अर्थ बोक्छ नै । भारत २००५ देखि नै एससीओको शिखर बैठकमा पर्यवेक्षकको हैसियतमा सहभागी हुँदै आइरहेको थियो । त्यतिखेरदेखि नै भारतले सो संगठनको पूर्ण सदस्य बन्ने चाहना व्यक्त गर्दै आएको हो, तर संगठनको चरित्र मध्य एसिया लक्षित भएकाले सो सम्भव भएन । सन् २०१४ मा एससीओको शिखर बैठकले यसलाई अन्य क्षेत्रमा पनि विस्तार गर्ने निर्णय गरेपछि भारतले सोही वर्ष संगठनको सदस्यताको लागि आवेदन गरेको थियो । पाकिस्ताननियन्त्रित तर भारतीय दाबीको भूभाग भएर बेल्ट रोडको एउटा भाग जाने भएकाले त्यसमा भारतको सैद्धान्तिक विरोध रहनु अस्वाभाविक होइन । आन्तरिक राजनीतिक बाध्यता पनि हुने नै भयो । आफ्नो विरोध जनाएरै पनि विश्वका ६० भन्दा बढी देश जोडिने त्यस्तो विराट् परियोजनामा सहमतिका आधारहरू खोजेर सहभागी भए, त्यसले भारतको सांघाई सहयोग संगठनको सदस्यताको औचित्यलाई थप पुष्टि गरेको हुन्थ्यो । असामान्य र असम्भवजस्तै परिस्थिति निर्माण भएर बेल्ट रोड परियोजना अघि बढ्दै बढेन भने अर्कै कुरो हो, होइन भने बेल्ट रोड परियोजनाको राजनीतिक र रणनीतिक पक्ष समयक्रममा एससीओको कार्य क्षेत्रमा समेटिने देखिन्छ । त्यसैले एससीओमार्फत बेल्ट रोड परियोजनाअन्तर्गतका प्रस्तावित स्थल, जल र रेलमार्गलाई नियमन र व्यवस्थापन गरिने एउटा बहुपक्षीय अन्तर्राष्ट्रिय संरचनामा रहने र त्यस्तो विराट् परियोजनाको स्वामित्व लिने अवसर छोड्नु भनेको भारतको विशाल सम्भावनाको ढोका थुन्नु हो भन्ने सत्यलाई नरेन्द्र मोदीजस्ता तीक्ष्ण रणनीतिक चेतनाका नेताले नबुझ्ने कुरा भएन । सोभियत संघको विघटनदेखि सांघाई सहयोग संगठनसम्म १२ जुन १९८७ मा मा अमेरिकी राष्ट्रपति रोनाल्ड रेगनले बर्लिन भ्रमणको अवसरमा एउटा ऐतिहासिक भाषण गरेका थिए । सो कार्यक्रममा रेगनले घोषणा गरे, 'गोर्बाचोभ सोभियत संघ र पूर्वी युरोपको समृद्धि चाहन्छन् भने उनले बर्लिनको पर्खाल भत्काउनुपर्छ ।' रेगनको चुनौती थियो, 'तीव्र आर्थिक विकास, सूचनाप्रविधि र आविष्कारको युगमा सोभियत संघले या त आफूलाई परिवर्तन गर्नुपर्छ या इतिहासको गर्भमा विलिन हुन रोज्नुपर्छ।' त्यसपछि डिसेम्बर सन् १९८७ मा सोभियत राष्ट्रपति गोर्भाचोभ अमेरिका भ्रमणमा थिए । आणविक हतियार कटौती वार्ताको प्रमुख एजेन्डा थियो । सोसम्बन्धी प्रारम्भिक चरणमा रेगनको डायरीलाई उधृत गर्दै उनका जीवनी लेखक एच डब्लू ब्रान्ड्सले उल्लेख गरेअनुसार गोर्बाचोभले रेगनसँग गुनासो गर्दै भने, 'राष्ट्रपति महोदय, तपाईं अभियोजन पक्ष र म अभियुक्त होइन । तपाईंजस्तै म पनि एउटा महान् राष्ट्रलाई प्रतिनिधित्व गर्छु । त्यसकारण हाम्रो संवाद पारस्पारिकता र समानताको आधारमा हुँदैन भने सोभियत संघ अमेरिकासँग कुनै वार्तामा बस्दैन ।' गोर्बाचोभको गुनासो रेगनको बर्लिन भाषणप्रति लक्षित थियो । अभियोजन पक्ष र अभियुक्तको गोर्भाचोभ उदाहरण वास्तवमा त्यतिखेरको अमेरिकासोभियत सम्बन्धको यथार्थ चित्रण थियो । चिनियाँहरूले सोभियत संघको पतनलाई नजिकैबाट सूक्ष्म र गहन अध्ययन गरिरहेका थिए । मुलुकको राजनीतिक प्रणालीलाई सफल अर्थतन्त्रको भर र बल भएन भने कुनै पनि राजनीतिक प्रणालीलाई टिकाउन सकिन्न भन्ने कुरा चीनले आत्मसात गरेको थियो । आर्थिक असफलताबाट राजनीतिक पतनको मार्ग रोजेको सोभियत संघबाट चीनलाई तीव्र आर्थिक विकास र राज्यको आधुनिकीकरणका एकपछि अर्का नीतिहरू अवलम्बन गर्न शक्तिशाली दबाब र प्रेरणा प्राप्त भएको थियो । सोभियत संघको पतन भयो । मध्य एसियाका राष्ट्रहरू पनि स्वतन्त्र भए । विश्वको केन्द्र मानिने मध्य एसियामा आफ्नो रणनीतिक उपस्थितिको लागि उच्च अमेरिकी राजनीतिक र सुरक्षा नेतृत्वको सघन भ्रमण हुने नै भयो । सो सम्बन्धमा कजाकस्तानको राजधानी अल्माटीमा २१ डिसेम्बर १९९१ मा रूसको नेतृत्वमा पूर्व सोभियत संघका अन्य र मध्य एसियाली राष्ट्रहरू एउटा साझा संगठन निर्माणबारे छलफल गर्न बसेका थिए । सो बैठकअघि विघटित सोभियत संघका राष्ट्रपति गोर्बाचोभले बैठकका सहभागीहरूलाई लक्षित गर्दै एउटा खुला अपिल जारी गरेका थिए । सो अपिलमा उनले साझा नागरिकता, साझा आर्थिक, विदेश र रक्षा नीतिसहितको राष्ट्रहरूको साझा संगठनको माग गरेका थिए । भोलिपल्ट बोरिस एल्तसिनको अन्तर्वार्ता रूसी समाचारपत्रहरूमा प्रकाशित थियो र सो अन्तर्वार्तामा उनले त्यस्तै उद्देश्यको तर अझै खुकुलो संगठनको वकालत गरेका थिए । ऊता चीन पनि आफूसँग सीमा जोडिएका मध्य एसियाली राष्ट्रहरूसँग एउटा साझा संरचना निर्माण गरी सहकार्य गर्न प्रतिबद्ध थियो । क्षेत्रमा अमेरिकी प्रभाव वृद्धि भएमा त्यसबाट सिन्जियाङ र तिब्बतसहितका चिनियाँ भूभागमा पर्ने असरबाट चिन्तित चीन प्रत्यक्षपरोक्ष मध्य एसियाका राष्ट्रहरूसँग सघन छलफलमा थियो । निरन्तरका यस्ता वार्ता र छलफलको अन्तिम परिणामको रूपमा २६ अप्रिल १९९६ मा चीन, रूस, कजाकस्तान, किर्गिजिस्तान र ताजिकिस्तानले सुरक्षा, सैनिक, कूटनीतिक र आर्थिक विकासका क्षेत्रमा सहकार्य गर्ने उद्देश्यले सांघाई पाँच समूह गठन गरे । पछि उज्वेकिस्तानसमेतलाई सहभागी गराएर १५ जुन २००१ मा सांघाई सहयोग संगठन स्थापना भयो । भारत र पाकिस्तान पनि संगठनको पूर्ण सदस्य बनेपछि अब उक्त संगठनमा अफगानिस्तान, बेलारूस, इरान, मंगोलिया पर्यवेक्षक राष्ट्र छन् । अजरबैजान, आर्मेनिया, कम्बोडिया, नेपाल, टर्की र श्रीलंका डाइलग पार्टनरको रूपमा उक्त संगठनमा आबद्ध छन् । किन छ भारत सांघाई सहयोग संगठनमा ? चिनियाँ प्रभुत्व र नेतृत्वको संगठनमा भारतको सदस्यता चीनसँग सामरिक प्रतिस्पर्धाको लागि हुन नसक्ला । अमेरिकासँगको भारतको रणनीतिक निकटताले भारतलाई रूससँग सोभियतकालीन सामरिक घनिष्टताको युगमा पनि पुग्न नदेला । केही वर्षदेखि नाटो राष्ट्रहरू र युरोपियन युनियनभित्रको आन्तरिक विवाद तथा अमेरिकाको युरोपसँगको सम्बन्ध एवं नाटोको भविष्यबारे धेरै प्रश्न उठिरहेका छन् । डोनाल्ड ट्रम्प राष्ट्रपतिमा आएपछि विश्वको रणनीतिक परिदृश्यमा दीर्घकालीन चारित्रिक परिवर्तनका चित्रहरू कोरिएका छन् । उता चीनको राजनीतिक स्थिरता, आर्थिक सामथ्र्य, सैन्य क्षमताले निर्माण गरेको विश्वव्यापी रणनीतिक प्रभाव अस्वीकार गर्नु भारतलगायतका अन्य ठूला शक्ति राष्ट्रहरूलाई पनि सम्भव छैन । त्यसैले भारत र चीनबीचको सम्बन्धको भविष्य भनेको सहयोगात्मक र सहकार्यात्मक प्रतिस्पर्धा मात्रै हो । आतंकवाद, पृथकतावाद र अतिवादको बाटो क्षेत्रीय स्थिरता सबैतिरको मूल चुनौती र संकट बनिरहेको अवस्थामा मध्य एसिया र दक्षिण एसिया त्यसबाट मुक्त छैन । त्यो भारत, चीन र पाकिस्तानको पनि सबैभन्दा ठूलो चुनौती बनेर आएको छ । भारतको पाकिस्तानसँगको सम्बन्धमा रहेका चुनौतीहरूलाई सम्बोधन गर्न पनि दुवै मुलुकबीच आपसी सहकार्य अघि बढाउन र आवश्यक पर्दा दुई मुलुकबीचको मध्यस्थताको लागि कुनै प्रभावकारी क्षेत्रीय फोरम आवश्यक थियो । रूस र चीनजस्ता स्थिर, सबल र भारत र पाकिस्तानका आवश्यकता र हितहरूलाई नजिकबाट बुझ्ने र परिआए दुवै मुलुकहरूमाथि मित्रतापूर्ण दबाब दिने र प्रभाव निर्माण गर्न सक्ने संगठनको रूपमा एससीओको महत्व यहाँ अनुभूत गर्न सकिन्छ । अर्को कुरा, मध्यपूर्व ठूलो राजनीतिक र रणनीतिक उथलपुथलको सँघारमा छ । त्यसैले मध्यपूर्वको तेलमाथिको निर्भरता कसरी कम गर्ने भन्नेबारे संसारका सबै ठूला तेल उपभोक्ता राष्ट्रहरू गम्भीर गृहकार्य गरिरहेका छन् । मध्य एसिया तथा रूस तेल, ग्याँस, युरेनियम तथा जलस्रोतको हिसाबले दुनियाँकै ठूला र अति समृद्ध मुलुकहरूमा पर्छन् । उता, भारत तेल तथा ग्याँसजस्ता ऊर्जाका स्रोतको हिसाबले अत्यन्त निर्धन मुलुक हो, तर फेरि संसारकै ठूलो उपभोक्तामध्ये हो । अर्थतन्त्रको आकार ठूलो हुँदै जाँदा, त्यत्रो ठूलो संख्याका जनताको जीवनस्तर उठ्दै जाँदा भारतको तेल र ग्याँसको मागमा अझ ठूलो वृद्धि हुने नै भयो । तर दीर्घकालीनरूपमा आफ्ना लागि तेल, ग्याँस तथा ऊर्जाका अन्य स्रोतहरू सुनिश्चित गर्न नसकिएमा दुनियाँको ठूलो अर्थतन्त्र र समृद्ध राष्ट्रको रूपमा आफ्नो उदयको लक्ष बोकिरहेको भारतको भविष्य सुनिश्चित छैन । स्पष्ट छ मध्य एसियाली मुलुकहरूको तेल ग्याँस, बहुमूल्य खनिज सम्पदामाथिको पहुँच अनि भारतीय उत्पादनको लागि बजार विस्तार र सुरक्षाको लागि यो सदस्यता भारतको लागि आवश्यक थियो, तर भारतको मध्य एसियाका राष्ट्रहरूसँग सीमा नजोडिएकाले ती मुलुकसम्म पहुँच निर्माण गर्ने सबैभन्दा निकट र सजिलो बाटो पाकिस्तान र त्यसपछि चीनले मात्रै उपलब्ध गराउन सक्छ । त्यसको लागि सहजकर्ताको रूपमा सांघाई सहयोग संगठनको सदस्यताको औचित्य भारतले बुझेको हुनुपर्छ । इरानको चबहार बन्दरगाहलाई अफगानिस्तान हुँदै मध्य एसिया र रूस जोड्ने नर्थ साउथ ट्रेड कोरिडोर भारतीय प्राथमिकताको परियोजना हो । तर इरान र रूससँगको अमेरिकाको सम्बन्धको वर्तमान चरित्रमा सो परियोजनाको लागि अफगानिस्तानको भूमि प्रयोगमा अमेरिकी समर्थन सहज नहोला । एकैपटक रूस, चीन, भारत, पाकिस्तान, इरान र मध्य एसियाका राष्ट्रहरूमाथि रणनीतिक दृष्टि राख्न सकिने अफगानिस्तान अमेरिकाको मध्य एसिया, चीन र रूस रणनीतिको ककपिट हो । त्यसैले अमेरिका सम्भव भएसम्म त्यहाँ रहिरहन्छ । निश्चित हो ! बेल्ट रोडसँग भारतको दीर्घकालीन रणनीतिक हित जोडिएको छ । त्यसैले उक्त परियोजना सार्थक बन्दै जाँदा त्यससँग जोडिएका भारतका विरोध र विमतिहरू व्यवस्थापन हुँदै जानेछन् । त्यति मात्र होइन, अमेरिका र जापानको सहयोगमा स्वयं भारतद्वारा प्रस्तावित रेसम मार्ग पनि कालान्तरमा गएर बेल्ट रोडको बृहत् सञ्जालमा समेटिनेछ । कनेक्टिभिटीको चरित्रले नै त्यसलाई अपरिहार्य गराउँछ । सीमा विवाद छ, एकअर्को मुलुकलाई आफ्नो भूभागमाथि अवैध कब्जा गरेको दाबी पनि गरिरहेका छन्, तर पनि भारत र चीनबीच परस्पर व्यापार अभिवृद्धि हुँदै गइरहेको छ । चीनले भारतमा आफ्नो लगानीमा निरन्तर वृद्धि गरिरहेको छ । त्यसैले भारतीय प्रधानमन्त्री नरेन्द्र मोदी र चिनियाँ राष्ट्रपति सी जिनपिङको दोस्रो कार्यकालसम्ममा दुवै मुलुकले आफ्ना व्यावहारिक राजनीतिक सोच र भविष्य दृष्टियुक्त राजनीतिक र कूटनीतिक समझ प्रदर्शन गरेर त्यसलाई यथार्थ बनाउनेछन् भन्नेमा विश्वास नगर्नुपर्ने कुनै कारण छैन । भारतबाहेकका सबै मुलुक सांघाई सहयोग संगठनका प्राकृतिक मित्र हुन् । सबैको उक्त संगठनप्रति व्यापक उत्साह छ । चीनबाट प्राप्त हुन सक्ने व्यापक आर्थिक अवसरप्रति सबैमा ठूलो विश्वास छ । त्यसैले मध्य एसियाको भूराजनीतिक संवेदनशीलता र यथार्थलाई अंगीकार गरेर आफ्नो दीर्घकालीन ऊर्जा सुरक्षाको लागि सांघाई सहयोग संगठनमा आफ्नो उपस्थितिलाई अत्यन्त सहज र स्वाभाविक बनाउने चुनौती भारतसमक्ष छ । निसन्देह नरेन्द्र मोदी मुलुकको तीव्र आर्थिक विकासको लागि प्रतिबद्ध छन् । चीनको पुँजी, प्रविधि र बजारमा सरल र सार्थक पहुँचबिना त्यो सजिलै सम्भव छैन । अन्तर्राष्ट्रिय वित्तीय र आर्थिक संगठनहरूको निष्कर्षमा पाकिस्तान पनि अब ठूलो र सफल आर्थिक शक्ति बन्दै गएको छ । चीन, भारत र पाकिस्तानको संयुक्त आर्थिक क्षमता र मध्य एसियाको प्रचुर साधन र स्रोतबीचको सहकार्यले एसियाको यो भूभागलाई असीमित सम्भावनाको क्षेत्र बनाएको छ । हो, अमेरिकासँग रणनीतिक निकटता बढाउँदै आएको भारतलाई रूस र चीनको अत्यधिक प्रभाव रहेको क्षेत्रमा स्थापित हुन सहज छैन । चीन, रूस र पाकिस्तानबीचको सघन रणनीतिक सहकार्यको संगठनमा सुरुका वर्षहरूमा भारतलाई प्रभावकारी र निर्णायक हैसियत पनि प्राप्त नहोला, तर भारतको आर्थिक, वैज्ञानिक र प्राविधिक क्षमता र भारतमा संगठनमा आबद्ध मुलुकहरूलाई प्राप्त हुने विशाल अवसरहरूले तथा चीन र रूसजस्ता शक्तिशाली मुलुकहरूको रणनीतिक स्वार्थहरूमा आउने विमतिका क्षेत्रहरूमा सकारात्मक भारतीय हस्तक्षेपले भारतलाई संगठनको स्वाभाविक नेतृत्वको स्थान प्राप्त हुने सम्भावनालाई पनि नकार्न सकिन्न । त्यसो भएमा सुरुमा भनिएजस्तै एसिया सेनाको नभएर सोच र योजनाको विजय स्थल सावित हुनेछ । हाइलाइट बेल्ट रोड फोरममा भारतीय सहभागिता रहेन, तर त्यसको तीन साता बित्न नपाउँदै चिनियाँ प्रभुत्वअन्तर्गतको राजनीतिक, आर्थिक र सुरक्षा लक्षसमेत रहेको सांघाई सहयोग संगठनको सदस्यता भारत र पाकिस्तानले एकैसाथ ग्रहण गरे ।"
"कतारी टिभी अलजजिरा : सानो सलार्इ, ठूलो तनाव","मिडिया यो दुनियाँको सबैभन्दा शक्तिशाली चिज हो । यसले निर्दोषलाई दोषी र दोषीलाई निर्दोष सावित गरिदिन सक्छ र यही यसको शक्ति हो । किनभने मिडियाले मानिसहरूको मस्तिष्क नियन्त्रण गर्छ । माल्कोम एक्स खाडी क्षेत्रको निकै सानो तर वैभवशालीप्रभावशाली देश कतार यतिबेला छिमेकीहरूको नाकाबन्दीमा छ । नाकाबन्दीको अन्त्य कसरी होला ? अनुमान गर्न अझै कठिन छ । अन्तर्राष्ट्रिय मामिलाका जानकारहरूका अनुसार नाकाबन्दी अन्त्यको लागि कतारी टेलिभिजन नेटवर्क अलजजिराको प्रसारण बन्द गर्नुपर्ने माग उठिरहेको छ । साउदी, युनाइटेड अरब इमिरेट्स, बहराइन, यमनलगायतका देशले कतारविरुद्ध आफ्ना स्थल र हवाई क्षेत्र मात्र होइन, अलजजिराको एयरस्पेस पनि बन्द गरिदिएका छन् । आखिर एउटा टेलिभिजन स्टेसन क्षेत्रीय राजनीतिमा सौदाबाजीको हिस्सा किन बनिरहेको छ ? अनि के यो नाकाबन्दी अन्त्य हुँदा टेलिभिजनको अवशानपछि मात्र होला त ? यो लेखनमा यही प्रश्नको जवाफ खोज्ने प्रयत्न गरिएको छ । अरब मामिलाविज्ञ तथा टिप्पणीकार सुल्तान सुद अलक्वासेमीले न्युजविकमा लेखेका छन्, 'अलजजिरा नेटवर्क धेरै अघिदेखि विवादको विषय रहँदै आएको थियो तर अरब विद्रोहचाहिँ 'ब्रेकिङ पोइन्ट' बन्न पुग्यो ।' उनले गरेको प्रक्षेपणअनुसार खाडी देशहरूबीच मध्यस्थता नभए अलजजिरा टेलिभिजन नेटवर्क पूर्णरूपमा बन्द गर्नुपर्ने माग जबर्जस्त बन्न सक्छ । त्यसैगरी बेलायतको बेडफोर्डसायर विश्वविद्यालयकी प्राध्यापक नोहा मोलरले वासिंटन पोस्ट्सँग भनेकी छिन्, 'अहिलेको तनाव अन्त्यको लागि कतारलाई सम्झौता गर्न बाध्य पारिनेछ र अलजजिरा बलिदानीमा पर्न सक्छ । अथवा अलजजिराको आवाज कमजोर पारिनेछ किनभने साउदीसँगको झगडामा यसअघि पनि यस्तो गरिएको उदाहरण छ ।' अलजजिरा किन निशानामा ? अरब क्रान्तिबाट सत्ताच्युत हुने अरब क्षेत्रका प्रथम शासक इजिप्टका राष्ट्रपति होस्नी मुबारकले सत्ताच्युत हुनुअघि कतारस्थित अलजजिराको हेडक्वार्टर भ्रमण गरेपछि लाक्षणिक भाषामा प्रतिक्रिया दिएका थिए, 'यति सानो सलाइको बट्टा (स्मल म्यच बक्स) ले यति ठूलो तनाव मच्चाइरहेको छ ? ' होस्नीलाई सत्ताच्युत गर्न साँच्चिकै तनाव पैदा गरेको अलजजिरा अहिले पूरै खाडी क्षेत्रमा तनावको कारण बनिरहेको छ । नाकाबन्दीको चेपुवामा परेको कतार आफ्नो सबैभन्दा लोकप्रिय र प्रभावशाली माध्यम बनेको टेलिभिजन नेटवर्क बन्द गर्न तयार होला कि नहोला । अलजजिरा नै त्यस्तो पहिलो अरबी मिडिया हो, जसले ट्युनिसियामा भएको सत्ताविरुद्धको जनआन्दोलन (जसलाई थुप्रै अरबी तानाशाहलाई विस्थापित गर्ने अरब विद्रोहको सुरुआत मानिन्छ) लाई महत्वपूर्ण स्थान दिएर कभरेज गरेको थियो । अरब आन्दोलनलाई महत्व दिन थालेपछि नै अलजजिराले उक्त क्षेत्रका अधिकांश सरकारसँग दुस्मनी कमायो । त्यति नै बेला साउदी अरेबियाले अलजजिरा नेटवर्कको लाइसेन्स खारेज गर्दै रियादस्थित ब्युरो बन्द गरिदियो । यमनका 'आतंकवादी' लाई प्रवद्र्धन गरेको र साउदी अरेबियामा विभाजन ल्याउन खोजेको आरोप लगाएर रियाद ब्युरो बन्द गरिएपछि जोर्डनले पनि अम्मानस्थित अलजजिराको कार्यालय बन्द गराउँदै लाइसेन्स खारेज गरिदियो । अहिले मध्यपूर्वमा अलजजिरा बन्द गर्ने लहर नै चलेको छ । आखिर मध्यपूर्व क्षेत्रमा अलजजिरा किन सबैको दुस्मन बन्न पुग्यो त ? अलजजिरामा १२ वर्ष काम गरेका रुबेन बनर्जी हिन्दुस्तान टाइम्समा लेख्छन्, 'अलजजिरा हेरेर अरब क्षेत्रमा धेरैका आँखा पाक्नु स्वाभाविक हो । किनेभने खाडी क्षेत्रमा अलजजिराले उपभोग गरिरहेको स्तरको प्रेस स्वतन्त्रताको लागि स्थान छैन र यो स्वयं कतारमा समेत लागू हुन्छ, जहाँ हालै 'दोहा न्युज' भनिने वेबसाइट बन्द गरिएको छ ।' कतारको प्रवक्ता कि स्वतन्त्र माध्यम ? सन् १९९६ मा अरबिक भाषाको पहिलो समाचार च्यानल सुरु गरेको कतारले त्यतिबेला प्रतिबद्धता गरेको थियो सञ्चारकर्मीहरूलाई उनीहरूले देखेका कुरा समाचार बनाउन दिइनेछ । अलजजिराले सुरुदेखि नै धेरै कुरा फरक गरिरहेको छ र विवाद पनि जन्माएको छ । अरब र बाह्य दुनियाँका राजनीतिक विद्रोही, इस्लामिक र इजरायलीलाई समेत मिडियामा खुला स्थान दिने हिम्मत अलजजिराअघि कुनै पनि मध्यपूर्वका मिडियाले गरेका थिएनन् । सन् २००१ म अमेरिकामा भएको आक्रमणपछि अलजजिराले अलकायदाका प्रमुख ओसामा बिन लादेनको भिडियो सन्देश प्रसारण मात्र गरेन, लादेनसँग अन्तवार्ता नै लिएर प्रसारण गरेको थियो । अलजजिराका प्रशंसकहरू भन्छन् यो टेलिभिजन नेटवर्कले मध्यपूर्वको बन्द समाजमा 'मिडिया ल्यान्डस्केप' नै बदलिदियो । सन् २००८९ मा भएको गाजा युद्धका क्रममा अलजजिराले आफूलाई श्रेष्ठ सावित गर्न सफल भएको बताउँछन्, मिडिया विश्लेषकहरू । गाजा युद्धमा संसारका कुनै पनि टेलिभिजनले अलजजिराको हाराहारी कभरेज पनि गर्न सकेनन् । यो टेलिभिजन नेटवर्क खाडी देशका असन्तुष्ट आवाजको मुख्य माध्यम त बनेको छ नै, संसारभरिका फरक विचारहरू अलजजिराबाटै मुखरित हुन्छन् कि जस्तो आभास हुन थालेको छ । अलजजिराले आफ्ना दर्शकहरू नाटकीय रूपमा बढायो । किनभने उसले जुन विचार निषेधित मानिएको थियो, त्यसलाई नै प्रधानता दियो, तर यस्तो गर्दा कतारको विदेश नीतिलाई केन्द्रमा राख्ने गरेको आरोप अलजजिरामाथि लाग्ने गरेको छ । पूर्व अलजजिराकर्मी रुबेन बनर्जी अलजजिराको श्याम पक्ष उजागर गर्दै भन्छन्, 'अलजजिराको न्यूजरुमको बनोटका कारण कहिलेकाहीं 'जर्नालिज्म र एक्टिभिज्म' को रेखा मेटिन पुग्छ । खासगरी उपल्लो दर्जाका कर्मचारीको भावनाहरूका कारण पनि यस्तो हुन पुग्छ । जतिबेला इजिप्टमा मोहम्मद मोर्सीलाई इजिप्सेली सेनाले 'कू' मार्फत हटाउँदै गर्दा अलजजिरा न्युजरुममा तनावको अवस्था थियो । किनभने न्युजरुम स्टाफहरू इजिप्सेली र मुस्लिम दुवै थिए । अर्को कुरा अलजजिराका स्टाफले इजरायलसँगको द्वन्द्वमा प्यालेस्टाइनीहरूका पीडा बढी देखाउँछन् । किनभने अलजजिरामा कतारीभन्दा बढी प्यालेस्टाइनी, जोर्डनियन र इराकी कार्यरत छन्।' अमेरिकन युनिभर्सिटी अफ कायरोका प्राध्यापक राशा अब्दुल्लाहको टिप्पणी छ, 'जब कतारले सूचना मन्त्रालय विस्थापित गर्यो, त्यतिबेला हामीले सकारात्मक कदमको रूपमा स्वागत गर्यौं, तर जब समय बित्दै गयो, अलजजिरा कतारको सूचना मन्त्रालय मात्र होइन, विदेश मन्त्रालयको पनि भूमिकामा देखिन थाल्यो ।' अमेरिकाको नजर अलजजिराले अमेरिकाको ध्यान सन् २००१ मा अमेरिकामा भएको आतंकवादी आक्रमणपछि अलजजिराबाट प्रसारण भएका अलकायदाका तत्कालीन प्रमुख ओसामा बिन लादेनका अडियो र भिडियो सन्देशले तानेको थियो । अलजजिराको सुनौलो रङको अरेबिक लोगो त्यतिबेलाका सर्वाधिक खोजीमा रहेका ओसामा विन लादेनका भिडियो सन्देशको पर्यायवाची बन्न पुगेको थियो । इराक युद्धताका तत्कालीन 'बुस प्रशासन' अलजाजिराको कभरेजबाट क्रूद्ध बनेको थियो । सन् २००३ मा अमेरिकाले बगदादमा गरेको हवाई आक्रमणमा अलजजिराका कर्मचारी नै मारिएका थिए । विकिलिक्सले सार्वजनिक गरेको अमेरिकी विदेश मन्त्रालयको गोप्य केवलका अनुसार सन् २००९ मा तत्कालीन अमेरिकी राजदूतले कतारले अलजजिरालाई सौदाबाजीको माध्यम बनाइरहेको आरोप लगाएका थिए । 'अमेरिकन जर्नालिज्म रिभ्यु' ले त्यतिबेला अलजाजिराले अमेरिका र अमेरिकीप्रति द्वेष फैलाउने खालका रहेको निष्कर्ष निकालेको थियो । न्युयोर्क टाइम्सले सम्पादकीय नै लेखेर अलजजिराले सेप्टेम्बर ११ को आक्रमण हुने दिन अमेरिकी यहुदीहरूलाई काममा नजान सल्लाह दिइएको भन्ने अरबी भाषाको अलजजिराले प्रसारण गरेको सामाचार सामग्रीप्रति आपत्ति जनाएको थियो । कतार अलजजिरा बन्द गर्न तयार होला ? सन् २००६ मा सुरु भएको र एक सयभन्दा बढी देशमा प्रसारण हुने अलजजिरा अंग्रेजी भर्सन छोटो समयमै थुप्रै अवार्ड जित्न सफल भइसकेको छ । अलजजिराले जति छोटो समयमा आफ्नो प्रभाव विस्तार त्यो विश्वभर कार्य क्षेत्र बनाएर स्थापना भएका कुनै पनि टेलिभिजनले गर्न सकेका थिएनन् । कुनै पनि घटना हुनासाथ विश्वका जुनसुकै कुनाबाट क्षणभरमै प्रत्यक्ष कभरेज गर्न सक्ने अलजजिराको क्षमता र शैली लोभलाग्दो देखिन्छ । करिबकरिब विज्ञापनरहित (अलजजिरामा कतार एयरलाइन्सको बाहेक अन्य कुनै विज्ञापन प्रसारण हुँदैन) टेलिभिजन अलजजिराको आर्थिक स्रोत (कतारी राजपरिवार) यति बलियो छ कि उसलाई नाफा कमाउन आवश्यक नै छैन । नाफा नकमाईकन पनि अलजजिराले संसारका अधिकांश स्थानबाट चाहेकै समयमा हरेक विषयलाई उत्तिकै गहिरो गरी कभरेज गरिदिन सक्छ, जुन उसका प्रतिस्पर्धीको लागि सहज विषय होइन । अलजजिराको लागि 'स्क्रिप्ट' लेखको रूपमा काम गरिसकेका सर्माइन नर्वानीले मिन्ट प्रेससँग भनेका छन्, 'अलजजिरा अंग्रेजी छोटो समयमै निकै सफल भयो । किनभने यसले व्यावसायिक भनिने मिडियाका 'बासी सामग्री' लाई चुनौती दियो ।' अलजजिरा सफलताको महत्वपूर्ण पाटो उसले प्रयोग गरेको अहिलेको सबैभन्दा सशक्त माध्यम सामाजिक सञ्जालको उच्चतम प्रयोग पनि हो । एजे प्लसलगायतका सामाजिक सञ्चालमा आधारित माध्यम पछिल्लो पुस्तामाझ लोकप्रिय छन् । फेसबुकले एजे प्लसमा प्रकाशित भिडियोलाई आफ्नो माध्यमको सबैभन्दा मन पराइएको कन्टेन्टको रूपमा सूचीकृत गरेको छ । त्यसैगरी अलजजिराबाट प्रसारण हुने एजे स्ट्रिमजस्ता कार्यक्रम संसारभरका सामाजिक सञ्चाल प्रयोगकर्तामाझ लोकप्रिय छन् । यो पृष्ठभूमिमा प्रश्न उठिरहेको छ नाकाबन्दीको चेपुवामा परेको कतार आफ्नो सबैभन्दा लोकप्रिय र प्रभावशाली माध्यम बनेको टेलिभिजन नेटवर्क बन्द गर्न तयार होला कि नहोला । खाडी क्षेत्रका विज्ञहरूका अनुसार अलजजिरा बन्द नै गर्ने सम्झौता कतारले गर्ने छैन । अलजजिरा कतारको लागि गुमाउन कठिन पर्ने खजानामध्ये पर्छ । किनभने कतारको लागि मध्यपूर्व क्षेत्रमा प्रभाव कायम राख्न अलजजिराजस्तो शक्तिशाली माध्यम अरू केही पनि हुन सक्दैन । १० लाख अरब क्षेत्रका प्रयोगकर्तामाझ हालै गरिएको सर्वेक्षणमा के तथ्य बाहिर आएको छ भने एउटा कुरा सबै अरबी ट्वीटर प्रयोगकर्ताले फलो गर्छन्, त्यो हो अलजजिरा । वासिंटन पोस्ट्सँग कुरा गर्दै इजरायलको इन्टरडिसिप्लिनरी सेन्टर हर्जलियामा इन्टरनेसनल कम्युनिकेसन प्रोग्राम हेड ताल स्यामुएलअज्रान भन्छन्, कतारमात्र यस्तो देश हो, जुन आफैंले खर्च व्यहोर्ने टेलिभिजन नेटवर्क (अलजजिरा) भन्दा कम चर्चित छ । ब्रुकिङको दोहा सेन्टरका भिजिटिङ फेलो नोहा अब्बोएल्दाहाब भन्छन् अलजजिरा बन्द भयो भने मलाई आश्चर्य लाग्नेछ किनभने अलजजिरा कतारको 'सफ्ट पावर' को केन्द्रमा छ, जुन कतार सहजै गुमाउन तयार हुने अवस्था देखिँदैन । गौतम एपीवान टेलिभिजनका समाचार डेस्क संयोजक हुन्"
"आर्मीलाई गोल्छाको साथ, तीन बर्षका लागि ७५ लाखको प्रायोजन","काठमाडौं: नेपाली सेनाको त्रिभुवन आर्मी क्लबलाई गोल्छा अर्गनाइजेसनको बजाज पल्सरले मुख्य प्रायोजन गरेको छ। काठमाडौंमा एक कार्यक्रमका बीच गोल्छा अर्गनाईजेसन र आर्मीबीच मंगलवार सम्झौता भएको छ । सम्झौतापत्रमा नेपालमा बजाज बाइकको अधिकृत बिक्रेता हंसराज हुलासचन्द प्रालिका उपप्रमुख योगेन गुरुङ र सैनिक तथा तालिम केन्द्रका उपरथी देव कुमार सुवेदीले हस्ताक्षर गरे। सम्झौता अनुसार अब आर्मीले प्रत्येक बर्ष २५ लाख बरावरको सामग्री प्रायोजनस्वरुप तीन बर्षसम्म पाउने छ । क्लबले नगद लिने छैन भने जर्सी लगायत खेलसामग्री प्राप्त गर्नेछ। प्रायोजनबापत अब आर्मी क्लबले खेल्ने सम्पूर्ण प्रतियोगितामा बजाज पल्सर लोगो अंकित जर्सी तथा खेल सामग्रीहरु प्रयोग गर्नेछ। प्रायोजन सम्झौता पछि हंसराज हुलासचन्द बजाजका प्रबन्ध निर्देशक शेखर गोल्छाले आर्मीसँग जोडिन पाउनु कम्पनीको लागि सौभाग्यको कुरा रहेको बताउनुभयो । गोल्छाले भन्नुभयो, यसपटक राम्रो फुटबल खेलिरहेको आर्मी जस्तो बलियो टिमसँग जोडिन पुगेको छौं । उहाँले प्रायोजनलाई व्यवसायिक रुपमा मात्र नहेरेको बताउदै सेनाको टोली नेपाली खेलकुदमा उत्कृष्ट टोली रहेको र टोलीमा रहेका खेलाडीले अन्तर्राष्ट्रिय खेलमा उच्च प्रदर्शन गर्दै आएको बताउनुभयो । सैनिक तथा तालिम केन्द्रका उपरथी देव कुमार सुवेदीले प्रायोजन फुटबल टोलीहरुका लागि मात्र रहेको र अन्य कुनै कम्पनिले अरु कुनै खेलमा प्रायोजन गर्न चाहेमा स्वागत गर्ने बताउनुभयो । कार्यक्रममा पुरुष टोलीका कप्तान भारत खवास र महिला टोलीकी कप्तान अन्चाली वाइवाले आर्मीले प्रयोग गर्ने पल्सर अंकित नयाँ जर्सी प्रदर्शन गर्नुभएको थियो ।"
कीर्तिपुरमा जारी एसीपीएल क्रिकेट प्रतियोगिता (लाइभ),काठमाडौं : हिजो उद्घाटन गरिएको एसियन क्लब प्रिमियर लिग (एसीपीएल) टीट्वेन्टी क्रिकेट प्रतियोगिता अन्तर्गतका खेल अहिले कीर्तिपुर स्थित त्रिवि क्रिकेट मैदानमा जारी रहेको छ । सोमबारदेखि नै खेल सुरु हुने भनिए पनि सोमबार कार्यक्रम उद्घाटन मात्रै गरिएको थियो । प्रतियोगिताको पहिलो खेल अन्तर्गत अहिले बंगलादेश टाइगर्स र अफगानिस्तान बुल्स बीच खेल सकिएको छ । यस खेलमा बंगलादेश टाइगर्स ३ रनले विजयी भएको छ । इन्डियन स्टार्स र श्रीलंकन लायन्स बीचको खेल जारी रहेकाे छ । यस प्रतियोगिताको नेपालको 'एपी वन एच डी टीभी' र भारतीय च्यानल 'सोनी सिक्स'ले लाइभ गरेका छन् । (लाइभ भिडियो)
एपीएल क्रिकेटमा बंगलादेश टाइगर र श्रीलंकन लायन्सको विजयी शुरुवात,काठमाडौं: एशियन क्लब प्रिमियर लिग क्रिकेटमा बंगलादेश टाइगर र श्रीलंकन लायन्सले विजयी शुरुवात गरेका छन। किर्तिपुर क्रिकेट मैदानमा मंगलबार भएको पहिलो खेलबाट बंगलादेश ट्राइगरले अफगानिस्तान बुल्सलाई ३ रनले पराजित गर्दै बिजयी शूरुवात गरेको हो। खेलमा अफ्गानिस्थान बुल्सले टस जितेर बलिङ रोजेपछि ब्याटिङमा आएको बंगलादेश टाईगरले १८ ओभरमा ८ विकेट गुमाउँदै केवल १ सय १ रन बनाएको थियो । वर्षाले बारम्बार प्रभावित पारेको खेल १८ ओभरमा छोट्याईएको थियो। बंगलादेश टाईगरका लागि अहमदले २७ रन बनाउनु बाहेक अन्यले राम्रो बयाटिङ गर्न सकेनन् । अफ्गानिस्थान बुल्सलका हसनले किफयती बलिङ गर्दै ४ ओभरमा मात्र ९ खर्चेर ३ विकेट हात पारे। १ सय २ रनको झिनो लक्ष्यका साथ जवाफि ब्याटिङमा आएको अफ्गानिस्थान बुल्सले निर्धा्रित ओभरमा ७ विकेट गुमाउदा मात्र ९८ रन बनाउन सक्यो। मंगलबार नै भएको अर्को खेलबाट इन्डीयन स्टारर्स लाई पराजित गर्दै श्रीलंकन लायन्सले पनि बिजयी शूरुवात गरेको छ। पहिले ब्याटिङ गरेको श्रीलंकन लायन्सले निर्धारित ओभरमा ७ विकेट गुमाउदै १ सय ५४ रन बनाएको थियो । जवाफमा आएको इन्डीयन स्टार्सले १५ ओभरमा सबै विकेट गुमाउदा मात्र १ सय १ रन बनाउन सक्यो।
एपीएलका खेल मंगलवारबाट सुरु हुँदै,"काठमाडौं: एसियन क्लब प्रिमियर लिग (एसीपीएल) टीट्वेन्टी क्रिकेट प्रतियोगिताको सोमबार उद्घाटन गरिएको छ । एसियाका विभिन्न टोलीलाई समेटेर पहिलोपटक आयोजित प्रतियोगिताको कीर्तिपुरस्थित टीयू क्रिकेट मैदानमा उद्घाटन गरिएको हो । प्रतियोगिताका खेलहरू भने मंगलबारबाट मात्रै सुरु हुने भएका छन् । आयोजक अल्टिमेट स्पोटर्स म्यानेजमेन्टले प्राविधिक कारणले सोमबारका लागि तय गरिएको नेपाल स्टोर्म र दुबई वारियर्सबीचको खेल हुन नसकेको जनाएको छ । आयोजकले नेपाल स्टोर्म र दुबई वारियर्सबीचको खेल प्रतियोगिताको रिजर्भ डेमा खेलाइने जनाएको छ । आजको दिन हाम्रा लागि निकै महत्ववपूर्ण थियो । उद्घाटन समारोहमा आउनुहुने पाहुनाको स्वागत गर्नु थियो', एसीपीएलका अध्यक्ष आरएस डन्डिवालले भने, त्यसैले उद्घाटन समारोहका कारण उद्घाटन खेलका लागि पर्याप्त समय भएन । आज हुन नसकेको खेल हामी रिजर्भ डेमा खेलाउने छौं ।' सोमबार प्रतियोगिताको प्रत्यक्ष प्रसारण गर्ने भनिएको भारतीय टेलिभिजन च्यानल सोनी सिक्सको प्रसारण सामग्री नआइपुगेकाले पनि खेल रोकिएको हो । आयोजक अल्टिमेट स्पोटर्स म्यानेजमेन्टले सोमबार केही सांस्कृतिक कार्यक्रमका साथ प्रतियोगिता उद्घाटन गरेको थियो । साथै प्रतियोगितामा सहभागी नेपाल स्टोर्म र दुबई वारियर्ससहित इन्डियन स्टार्स, श्रीलंकन लायन्स, बंगलादेश टाइगर्स, अफगानिस्तान बुल्स सबै टोलीका कप्तानलाई समेत सार्वजनिक गरिएको थियो । प्रतियोगिताअन्तर्गत मंगलबार दुई खेल हुनेछन् । पहिलो खेलमा बंगलादेश टाइगर्स र अफगानिस्तान बुल्स तथा दोस्रो खेलमा इन्डियन स्टार्स र श्रीलंकन लायन्स भिड्नेछन् । प्रतियोगिताका खेलहरू सोनी सिक्ससहित नेपालमा एपी वान एचडी च्यानलले पनि प्रत्यक्ष प्रसारण गर्दैछ । थर्ड अम्पायर र चियर लिडर टीयू क्रिकेट मैदानमा आयोजना हुने क्रिकेट प्रतियोगितामा पहिलोपटक थर्ड अम्पायरको प्रयोग हुने भएको छ । अल्टिमेट स्पोटर्स म्यानेजमेन्टले एसीपीएलअन्तर्गतको खेलहरूमा थर्ड अम्पायर प्रयोग गर्ने जनाएको हो । त्यसका लागि मैदानमा ठूलो स्क्रिनसमेत राखिएको छ । प्रतियोगिताको दौरान खेलाडीहरूलाई चियर लिडरले समेत हौसला प्रदान गर्नेछन् । घरेलु क्रिकेटमा नेपाली समर्थकले पहिलोपटक थर्ड अम्पायर र चियर लिडरको अनुभव गर्नेछन् ।"
