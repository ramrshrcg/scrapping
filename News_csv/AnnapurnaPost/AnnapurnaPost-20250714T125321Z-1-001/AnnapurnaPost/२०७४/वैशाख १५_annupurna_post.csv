शीर्षक,विवरण
प्रस्तावित दोस्रो संशोधन : संघीय शासनको उपहास,"वैशाख ३१ मा स्थानीय तह निर्वाचनको वातावरण बनिरहेको थियो । यही बेला सरकारले मधेसकेन्द्रित दललाई निर्वाचनमा ल्याउने बहानामा वैशाख ३१ मा तीन प्रदेश र जेठ ३१ मा चार प्रदेशमा गरी दुई चरणमा निर्वाचन गर्ने सहमति गरेको छ । निर्वाचन आयोग कमजोर तथा निरिह बन्दै सरकारको प्रस्तावमा सहमति जनाइदियो । हाल चार प्रदेशका स्थानीय तहको निर्वाचन कार्यक्रम स्थगित गरी कार्यालयहरू बन्द नै गरियो । चार प्रदेशमा दल दर्ता र नामावली संकलनसमेत पुनः गरिएमा छापिएका मतपत्र रद्द गरी पुनः छाप्नुपर्ने हँुदा राज्यलाई अर्बौं नोक्सान हुनेछ । तर मधेसकेन्द्रित दल पहिले संविधान संशोधन अनि मात्र निर्वाचन भनिरहेका छन् । मधेसकेन्द्रित दल संशोधन नभई निर्वाचनमा भाग नलिने, संशोधन विधेयक कुनै पनि हालतमा पारित गर्न नदिने प्रतिपक्ष अडान र सरकार जसरी पनि संशोधन गराएरै छोड्ने उद्घोषले परिस्थिति झन् जटिल बन्दै गएको छ । यसले गर्दा निर्वाचन हुनेनहुने आशंका बढ्दो छ । यसैबीच संविधानको दोस्रो संशोधन विधेयकसमेत संसद्मा टेबुल भई दफावार छलफल भइरहेको छ । यो विधेयक पारित भयो भने संविधानसभाले बनाएको संघीय शासन पद्धति नियमावलीमा परिणत हुने र संघीयता अन्त्य हुनेछ । आखिर मधेसकेन्द्रित दलको आन्दोलनबाटै संघीयता स्थापित भएको हो भने यति छिटै किन यसको अन्त्य गरिँदैछ उनीहरूबाटै ? के गर्न खोजिएको छ, दोस्रो संशोधनमा ? यसले संघीयताको मूल्य र मान्यता कसरी अन्त्य हुँदैछ ? संशोधन केकेमा गरिँदै छ ? आलेख यसैमा केन्द्रित छ । भाषा आयोगको सिफारिसमा सरकारी कामकाजको भाषा : 'नेपाल सरकारले भाषा आयोगको सिफारिसमा सबै मातृभाषालाई संविधानको अनुसूचीमा समावेश गर्नेछ । भाषा आयोगको सिफारिसमा नेपाल सरकारले सरकारी कामकाजको भाषा भनी निर्णय गरिएका भाषालाई संविधानको अनुसूचीमा समावेश गर्नेछ' भन्ने प्रस्ताव गरिएको छ । यसबाट देवनागरी लिपिमा लेखिने नेपाली भाषा नेपालको सरकारी कामकाजको भाषा हुने संवैधानिक व्यवस्थालाई भाषा आयोगको सिफारिसमा नेपाल सरकारले सरकारी कामकाजको भाषा भनी निर्णय गरिएका भाषालाई संविधानको अनूसूचीमा समावेश गर्दा संविधानसभाको संविधान बनाउने अधिकारसमेत नेपाल सरकारमा हस्तान्तरण भएको देखिन्छ । सरकारले दोस्रो संविधान संशोधन गर्ने गरी प्रस्तावित गरेको विधेयक जस्ताको तस्तै संसद्ले पारित गरेमा संविधान संशोधन तथा संघीय व्यवस्थाको मूल्य र मान्यता अन्त्य भई पुनः केन्द्रीकृत राज्यको पुनर्बहाली हुनेछ । त्यस्तै भाषा आयोगको सिफारिसमा सबै मातृभाषालाई संविधानको अनुसूचीमा समावेश गर्र्ने कुरा नेपाल सरकारलाई प्रत्यायोजित भई संविधानको धारा बन्ने वा सरकारले बनाउने नियम वा निर्देशिका बन्ने गरी संविधान संशोधन हुन सक्छ कि सक्दैन ? संविधानसभाले देवनागरी लिपिमा लेखिने नेपाली भाषा नेपालको सरकारी कामकाजको भाषा हुनेछ भनी संविधानमा उल्लेख गरेको छ । संविधान बनाउने अधिकार सार्वभौम नेपाली जनताले संविधानसभालाई दिएकाले उक्त कुरा मूल संविधानमा आएको हो । तर संविधानसभा विघटन भएपछि संविधान बनाउने अधिकार नेपाल सरकार र भाषा आयोगलाई प्रत्यायोजित गरिएको पाइँदैन । संशोधन प्रस्ताव पारित भयो भने हिन्दी भाषालाई सरकारी कामकाजको भाषा बनाउने सरकारी अभीष्ट पूरा हुनेछ । त्यसैले नेपाल सरकारले भाषा आयोगको सिफारिसमा सबै मातृभाषालाई संविधानको अनुसूचीमा समावेश गर्ने र नेपाल सरकारले सरकारी कामकाजको भाषा भनी निर्णय गरिएका भाषालाई संविधानको अनुसूचीमा समावेश गरिएमा सरकारले बनाउने नियम वा निर्देशिकासरह बन्न पुग्छ । यसले संविधान संशोधन हुन सक्दैन र संसारमा कहींकतै यस्तो अभ्यास देखिँदैन, बरु संसद र संसदीय प्रक्रिया एवं संविधानका सिद्धान्तकै उपहास हुनेछ । केही समय संविधानमा राखिए पनि संविधानसँग स्वतः बाझिएको हदसम्म स्वतः बदर भई निष्किय हुन जान्छ । बरु यसमा नेपाल सरकारले भाषा आयोगको सिफारिसमा सबै मातृभाषा तथा भाषा आयोगकै सिफारिसमा नेपाल सरकारले सरकारी कामकाजको भाषा भनी निर्णय गरी सरकारी विधेयक बनाई संघीय संसद्को दुईतिहाइ बहुमतले पारित गरिएका भाषालाई संविधानको अनुसूचीमा समावेश गरिनेछ भनी उल्लेख गर्न सकिन्छ । स्थानीय तहको निर्वाचक मण्डलको अन्त्यप्रत्येक प्रदेशबाट कम्तीमा तीनजना महिला, एकजना दलित र एकजना अपांगता भएका व्यक्ति वा अल्पसंख्यकसहित आठजना गरी निर्वाचित ५६ जना हुने गरी भएको संवैधानिक व्यवस्थालाई प्रत्येक प्रदेशबाट कम्तीमा तीनजना महिला, एकजना दलित र एकजना अपांगता भएका व्यक्ति वा अल्पसंख्यकसहित आठजना गरी निर्वाचित २१ जना र बाँकी ३५ जना प्रत्येक प्रदेशको जनसंख्याको अनुपातमा प्रतिनिधित्व हुने गरी १४ जना महिलासहित जम्मा ५६ जना हुने गरी प्रतिनिधित्वको संख्यामा घटबढ हुने गरी एवं गाउँपालिकाका अध्यक्ष र उपाध्यक्ष र नगरपालिकाका प्रमुख र उपप्रमुख रहेको निर्वाचकमण्डल संशोधन गरी प्रदेश सभाको मात्र निर्वाचकमण्डलद्वारा मात्र निर्वाचन गर्ने प्रस्ताव गरिएको छ । यसबाट संघीयताको मुख्य सिद्धान्त गाउँपालिकाका अध्यक्ष, उपाध्यक्ष र नगरपालिकाका प्रमुख र उपप्रमुख रहेको निर्वाचक मण्डल खारेज गर्दा 'बटम टु टप एप्रोच' अन्त्य हुनेछ । त्यस्तै अन्तरिम संविधान जारी हुँदा २०४६ सालसम्म नेपालमा जन्मेका व्यक्तिलाई जन्मको आधारमा नागरिकता र पछि जन्मेको आधारमा नागरिकता पाएकाका सन्तानले वंशजका आधारमा नागरिकता पाउने हालको संवैधानिक प्रत्याभूति, प्रतिनिधिसभाको क्षेत्र निर्धारण गर्दा जनसंख्याको आधार भनी पहिलो संशोधन हुनु तथा राष्ट्रिय सभामा समेत ३५ जना जनसंख्याको प्रतिनिधित्वबाट हुने प्रावधान संशोधन भयो भने ५९ प्रतिशत जनसंख्याको प्रतिनिधित्व संघीय संसद्मा हुने गरी संसद् गठन हुनेछ । दुईतिहाइ बहुमतले संविधान संशोधन गर्ने अधिकार केन्द्रीय संसद्लाई रहँदा राष्ट्रको सार्वभौमिकता तथा अखण्डतामाथि संविधान संशोधन गरी आँच पुर्याउन सकिने वैधानिक बाटो खुला हुने आशंका पैदा हुने देखिन्छ । मूल संविधानमा भएको नम्बर, संख्या फ्रेस म्यान्डेट पाएको संसद्ले बाहेक अरूले परिवर्तन गर्न नसक्ने भारतमा केशवानन्द भारतीको मुद्दामा भारतीय सर्वोच्च अदालतले व्याख्या गर्दै निर्वाचित संसद्लाई समेत मूल संविधानको आधारभूत संरचना परिवर्तन हुने गरी संविधान संशोधन गर्ने असीमित अधिकार संसद्लाई रहेको छैन भन्ने व्याख्यालाई नेपालको सर्वोच्च अदालतले समेत सुबोधमान नापितको मुद्दामा ग्रहण गरेकाले हालको रूपान्तरित संसद्ले दोस्रो संशोधन संघीयता तथा संविधान संशोधनको मूल्य मान्यताविपरीत संशोधन गर्न सक्दैन । उक्त सिद्धान्तविपरीत रूपान्तरित संसद्ले संशोधन गरेमा निर्वाचित संसद्लाई समेत असीमित अधिकार नरहने विश्वमा प्रचलित संवैधानिक सिद्धान्त तथा अभ्यासको मान्यताविपरीत हुनेछ । प्रदेशको सीमा परिवर्तन ः विधेयक संघीय सदनमा पेस भएको ३० दिनभित्र सम्बन्धित सदनको सभामुख वा अध्यक्षले सहमतिको लागि (क) प्रदेशको सीमा परिवर्तनको विषय भए त्यसरी सीमा परिवर्तन हुने सम्बन्धित सबै प्रदेशको प्रदेश सभामा, (ख) अनुसूची ६ का विषय भए सबै प्रदेश सभामा, (ग) प्रदेश सभा गठन नभएसम्मको लागि संघीय संसद्ले प्रदेशसभाको सहमति नभए पनि विधेयक पारित गर्न सक्नेछ । यस संविधानबमोजिम प्रदेशसभा गठन नभएसम्मको लागि प्रदेशसभाको अधिकार व्यवस्थापिकासंसद्ले गर्नेछ भन्ने प्रस्तावित विधेयकमा उल्लेख छ । यसरी हेर्दा संविधानसभा नेपालको संविधान प्रारम्भ भएपछि संक्रमणकालीन व्यवस्थालाई व्यवस्थापन गर्नसम्म व्यवस्थापिकासंसद्मा रूपान्तरण गरिएको संसद्लाई प्रदेश सभा गठन नभएसम्म धारा २९६(४) बमोजिम अनुसूची ६ का विषयमा मात्र संक्रमणकालमा कानुनसम्म बनाउन पाउने प्रदेश सभाको अधिकारसम्म सीमित रहने हो वा धारा २७४ को (४) बमोजिम सामान्य अवस्थामा जस्तो प्रदेशको अनुसूची (४) का विषयमा सीमाना परिवर्तन वा अनुसूची ६ मा उल्लिखित विषयसँग सम्बन्धित संविधान संशोधन गर्ने शक्तिसम्मको संवैधानिक शक्ति छ वा छैन ? प्रश्न उठ्नेछ । संविधान ०७२ असोज ३ मा जारी भई लागू हुँदा कायम रहेको संविधानसभा नेपालको संविधान प्रारम्भ भएपछि संक्रमणकालीन व्यवस्थालाई व्यवस्थापन गर्नसम्म व्यवस्थापिकासंसद्मा रूपान्तरण गरिएको हो । यसलाई प्रदेशको सिमाना तथा संख्या हेरफेर गर्ने संवैधानिक अधिकार भने नेपालको संविधानको धारा ५६(२), (३), ५७(२), (३), १६२(४), १९७, २३१(३), २३२(७), २७४(४) र २९६(४) तथा अनुसूची ४ को मनसाय, भावना तथा व्यवस्थाविपरीत रहेको छ । प्रदेशको सिमाना र संख्या हेरफेर तथा घटबढ गर्ने संवैधानिक अधिकार केवल धारा २७४ को (४) बमोजिम निर्वाचित संघीय संसद् तथा प्रदेशका सभालाई लाई मात्र छ । रूपान्तरित संसद्लाई त प्रदेशको हकमा धारा २९६(४) बमोजिम प्रदेशसभा गठन नभएसम्म अनुसूची ६ बमोजिमको विषयमा कानुन बनाउने प्रदेश सभाको अधिकारसम्म रहेको छ । संविधानसभाले जिल्लालाई आधार बनाएर सात प्रदेश रहने गरी संविधान निर्माण गरेको हो । मधेसकेन्द्रित दल तथा थारू, मुस्लिम जनजाति दलितलगायतका दलको माग सम्बोधन गर्न उनीहरूको पनि यो संविधानमा स्वामित्व छ भन्ने महसुस गराई तीन तहको निर्वाचनपछि मात्र संविधान संशोधन अपरिहार्य हुन सक्थ्यो । प्रदेशको सीमांकन र संख्या हेरफेर गर्ने संवैधानिक अधिकार केवल संघीय संसद् र प्रदेश सभालाई मात्र भएकोमा संक्रमणकालीन अवस्थालाई सम्बोधन गर्न निर्वाचनसँग सम्बन्धित कानुनसम्म बनाउन पाएको व्यवस्थापिकासंसद्ले अनूसूची (४) का सिमाना परिवर्तनसम्बन्धी विषयमा निर्वाचित प्रदेश सभालाई समेत भएको संशोधन गर्ने अधिकार ग्रहण गर्न सकिँदैन । संविधानको धारा २७४ ले नेपालको सार्वभौमिकता, भौगोलिक अखण्डता, स्वाधीनता र जनतामा निहित सार्वभौमसत्ताप्रतिकूल हुने गरी संविधान संशोधन गर्ने अधिकार संघीय संसद्लाई समेत रहेको देखिँदैन । यसलाई कठोर संविधानको रूपमा हेर्न सकिन्छ । तर अन्य धारालाई भने संघीय संसद्लाई प्रदेश सभाको सहमति आवश्यक नपर्ने अवस्थामा संघीय संसद्का दुवै सदनमा तत्काल कायम सम्पूर्ण सदस्य संख्याको कम्तीमा दुईतिहाइ बहुमतबाट पारित गर्नुपर्ने बाध्यात्मक व्यवस्था छ । तर कुनै प्रदेशको अनुसूची ४ का सीमा परिवर्तन वा अनुसूची ६ मा उल्लिखित विषयसँग सम्बन्धित भएमा त्यस्तो विधेयक संघीय संसद्मा प्रस्तुत भएको तीस दिनभित्र सम्बन्धित सदनको सभामुख वा अध्यक्षले सहमतिको लागि प्रदेश सभामा पठाउनुपर्ने, त्यसरी पठाइएको विधेयक तीन महिनाभित्र सम्बन्धित प्रदेश सभाका तत्काल कायम सम्पूर्ण सदस्यको बहुमतबाट स्वीकृत वा अस्वीकृत गरी त्यसको जानकारी संघीय संसद्मा पठाउनुपर्ने हुन्छ । कुनै प्रदेश सभा कायम नरहेको अवस्थामा त्यस्तो प्रदेश सभा गठन भई त्यसको पहिलो बैठक बसेको मितिले तीन महिनाभित्र स्वीकृत वा अस्वीकृत गरी पठाउनुपर्ने बाध्यात्मक व्यवस्था छ । तीन महिनाको अवधिभित्र त्यस्तो विधेयक स्वीकृत वा अस्वीकृत भएको जानकारी नदिएमा संघीय संसद्को विधेयक उत्पत्ति भएको सदनले त्यस्तो विधेयकउपरको कारबाही अगाडि बढाउन बाधा नपर्ने गरिएको छ । उक्त अवधिभित्र बहुसंख्यक प्रदेश सभाले त्यस्तो विधेयक अस्वीकृत गरेको सूचना संघीय संसद्को सम्बन्धित सदनलाई दिएमा त्यस्तो विधेयक निष्क्रिय हुने गरिएको छ । प्रदेश सभाको सहमति आवश्यक नपर्ने वा बहुसंख्यक प्रदेश सभाबाट स्वीकृत भई आएको विधेयक संघीय संसद्का दुवै सदनमा तत्काल कायम सम्पूर्ण सदस्य संख्याको कम्तीमा दुईतिहाइ बहुमतबाट पारित गर्नुपर्ने हुन्छ । पारित भएको विधेयक प्रमाणीकरणको लागि राष्ट्रपतिसमक्ष पेस गरिन्छ । पेस भएको विधेयक प्राप्त भएको पन्ध्र्र दिनभित्र प्रमाणीकरण गर्ने र प्रमाणीकरण भएको मितिदेखि संविधान संशोधन हुने व्यवस्थाले प्रदेशको सीमा तथा संख्याको हकमा संघीय संसद् र प्रदेश संसद्को निर्वाचन नभएसम्म संविधान संशोधन हुन सक्दैन । व्यवस्थापिकासंसद्लाई त केवल धारा २९६(४) बमोजिम अनुसूची ६ बमोजिमको कानुन बनाउनेसम्मको प्रदेश सभाको अधिकार व्यवस्थापिकासंसद्मा रहने संवैधानिक अधिकार देखिन्छ । तर धारा २७४ को (४) बमोजिम अनुसूची ४ का कुनै प्रदेशको सीमा परिवर्तन वा अनुसूची ६ मा उल्लिखित विषयसँग सम्बन्धित भएमा त्यस्तो विधेयक संघीय संसद्मा प्रस्तुत भएको तीस दिनभित्र सम्बन्धित सदनको सभामुख वा अध्यक्षले सहमतिको लागि प्रदेश सभामा पठाउनुपर्ने संवैधानिक बाध्यता देखिन्छ । संविधानले दिएको अधिकारभन्दा बाहिर गएर प्रदेशको सीमा तथा संख्या हेरफेर गर्ने गरी संविधान संशोधन गरियो भने त्यसलाई लोकतन्त्र, संघीयता तथा संविधानवादले चिन्दैन । त्यो संविधानमाथि गरिएको जालझेल मात्र हुनेछ । यसलाई सम्मानित सर्वोच्च अदालतले समेत स्विकारेको छ । सीमा परिवर्तन सम्बन्धमा संविधान संशोधन गर्दा अमेरिकामा प्रत्येक संशोधन विधेयक प्रस्ताव गर्ने गरिन्छ । उक्त प्रस्तावमा प्रत्येक हाउस अफ रिप्रिजेन्टेटिभको दुईतिहाइ बहुमतले पारित गरेर, राज्यका दुईतिहाइ बहुमतको सभाद्वारा अनुमोदन गरेमा संशोधन हुने गर्दछ । हालसम्म सबैजसो संशोधन छलफल भएर भएका छन् । अनुमोदन प्रक्रिया कहिल्यै पनि अपनाइएको छैन । तीनचौथाइ राज्यले मतदान दिएर, तीनचौथाइ राज्यको संवैधानिक प्रचलनद्वारा अनुमोदन गरी संशोधन गर्ने गरिन्छ । कुनचाहिँ संशोधनको तरिका अपनाउने भन्ने कांग्रेसको स्वविवेकीय अधिकार रहन्छ । जब अनुमोदन हुन्छ, संविधानको संशोधित धारा लागू हुन्छ । अमेरिकाको २२९ वर्षको संवैधानिक इतिहासमा हजारौंपटक संविधान संशोधन गर्ने प्रयत्न गरिए पनि केवल ३० पटक कंग्रेसले औपचारिक रूपमा संविधान संशोधन गर्ने प्रस्ताव राखे पनि २९ औं पटक मात्र संविधान संशोधन भएको छ । मौलिक हकका सयौं संशोधन राज्यले अनुमोदन नगरिदिँदा त्यत्तिकै मरेर गएको अनुभव छ । त्यसैले अमेरिकी संविधान संशोधन गर्न धेरै कठिन भएको छ । अस्ट्रेलियामा संविधानको संशोधन प्रक्रिया दुई प्रकारको छ । पहिलो, प्रस्ताव गरेर, र दोस्रो, अनुमोदन गरेर । संविधान संशोधनको लागि प्रत्येक सदनको दुईतिहाइ बहुमतद्वारा प्रस्ताव राखेर अथवा एक सदनको पूर्ण बहुमतमध्ये दुई मत झिकेर तीन महिनासम्म त्यत्तिकै थाँती राखेर प्रस्ताव गरिन्छ । त्यसपछि प्रस्तावित संशोधन प्रस्ताव अनुमोदनको लागि जनमतसंग्रहमा लगी राज्यको बहुमतले पारित गराई गभर्नर जनरलको स्वीकृति लिई संशोधन गरिन्छ । यो सुरु औपचारिक संशोधन मानिन्छ । कतिपय संशोधन प्रस्तावमा कमनवेल्थ सरकारले जनमतसंग्रह अस्वीकार गरेपछि तुहिएका पनि छन् । सन् १९०० देखि जम्मा केवल नौपटक संविधान संशोधन भएको छ । यद्यपि ३७ वटा जनमतसंग्रह संविधान संशोधनको लागि भए । कहिलेकाहीं राज्यका संसद्को बहुमत नआउँदासमेत संशोधन प्रस्ताव त्यत्तिकै टरेर गएको अवस्था छ । भारतको संविधान संशोधन गर्ने पूर्ण अधिकार संसद्लाई छ । संशोधन विधेयक जुनसुकै सदनमा प्रस्तुत गरिए पनि प्रत्येक सदनमा संशोधन विधेयक सम्पूर्ण सदस्य संख्याको बहुमतले पारित गर्नुपर्ने हुन्छ । बहुमत भन्नाले कम्तीमा दुईतिहाइ सदस्यको उपस्थिति र मतदान भएको खण्डमा संशोधन विधेयक पारित भएको मानिन्छ । उक्त सदनमा राष्ट्रपतिको उपस्थिति र अनुमोदन गरेपछि मात्र संविधान संशोधन भएको मानिन्छ । भारतमा सन् १९४९ पछि १०१ भन्दा बढी पटक संविधान संशोधन भइसकेको छ । प्रदेश सीमा बढाउने, घटाउने, खारेज गर्ने अथवा नाम खारेज गर्नेलगायतका प्रदेश अधिकारको विषयमा भारतीय संविधानको धारा ३ ले राष्ट्रपतिले प्रदेशमा पठाई उसको अनुमति लिएर मात्र हुने व्यवस्था गरिएको देखिन्छ । संघीय आयोगलाई प्रदेशको संख्या तथा सीमा हेरफेरको अधिकारप्रदेशको संख्या तथा सीमा हेरफेरसम्बन्धी विषयमा सिफारिस गर्न नेपाल सरकारले एक संघीय आयोग गठन गर्न सक्ने गरी प्रस्ताव गरिएको छ । यसबाट सरकारले धारा २९५ को (१) बमोजिम प्रदेशको सीमांकनसम्बन्धी विषयमा सुझाव दिन नेपाल सरकारले एक संघीय आयोग गठन गर्न सक्नेछ भन्ने संवैधानिक व्यवस्था मात्र भएकोमा प्रदेशको संख्या तथा सीमा हेरफेरसम्बन्धी विषयमा सिफारिस गर्न नेपाल सरकारले एक संघीय आयोग गठन गर्न सक्नेछ भनेर लेखिएको अवस्थामा सरकार तथा आयोगलाई कसरी संविधानसभासरह संविधान बनाउने अधिकार प्राप्त हुन्छ ? यो मूल संविधानमा भएको व्यवस्थाभन्दा थप अधिकार ग्रहण भएको पाइन्छ । यसलाई जनताको म्यान्डेट प्राप्त छैन र संविधान बनाउने अधिकारसमेत प्राप्त नभएकाले संविधानमाथिको जालझेल मात्र हुनेछ । यसबाट धारा २९५ को (१) बमोजिम प्रदेशको सीमांकनसम्बन्धी विषयमा सुझाव दिन नेपाल सरकारले एक संघीय आयोग गठन गर्न सक्नेछ भन्ने संवैधानिक व्यवस्था चलाउनु उपयुक्त देखिँदैन । अतः सरकारले दोस्रो संविधान संशोधन गर्ने गरी प्रस्तावित गरेको विधेयक जस्ताको तस्तै संसद्ले पारित गरेमा संविधान संशोधन तथा संघीय व्यवस्थाको मूल्य र मान्यता अन्त्य भई पुनः केन्द्रीकृत राज्यको पुनर्बहाली हुनेछ ।"
किशोर थापा र रञ्जु दर्शनालाई खुलापत्र,"आदरणीय किशोर थापा तथा रन्जु दर्शनाज्यू , नमस्कार। सर्वप्रथम त काठमाडौंको मेयर पदमा अत्यन्तै उत्साहका साथ सुसंस्कृत राजनीति गर्न उमेद्वारी दिनुभएकोमा तपाईहरू दुबैलाई बधाइ छ। तपाइँहरूलाई सफलताको शुभकामना र नेपालमा सुसंस्कृत राजनीतिले सफलता पाओस र नेपाल स्थायित्व संगै विकासको बाटोमा शीघ्र आघि बढ्न सकोस् भन्ने चाहना राख्ने व्यक्ति भएकोले केही कुरा भन्न मन लाग्यो । तपाईहरूमध्ये जसले जितेपनि राम्रो । पहिलो र दोश्रोमा तपाईंहरूनै आउनुहोस र तर तपाईंहरूबीच तालमेल हुन नसकेकोमा दुख लागेको छ। साझा पार्टीले एक भएर अघि बढ्न गरेको प्रस्तावमा रन्जुलाई उपमेयर र किशोर थापालाई मेयरमा उठाउनु तार्किक र सम्मानपूर्ण हुनसक्छ। विवेकशील पार्टी र रन्जुले सांकेतिक रुपमा एउटा ठूलो जीत हासिल गरिसकेको यो अवस्थामा, तालमेलले सकारात्मक र वैकल्पिक शक्तिहरूले जित्ने सम्भावना झनै बढी हुन्थ्यो। रन्जुको उमेरले उनी योग्य छैनन् भनेर होइन ्र उमेर मात्र उर्जा र योग्यताको कसी कदापी होइन। कुलमान घिसिङ पाको हुनुहुन्छ तर उहाँले केही गरेर देखाउनु भयो । किशोर थापा सँग ३०औं बर्षको अनुभव छ। राम्रा काम गरेको उदाहरण छ। देशको सेवामा त्यत्रो बर्ष बिताएका पाका व्यक्तिलाई उमेरकै कारण कम आक्नु हुन्न।्र जसरी रन्जुजीलाई सानो उमेरको कारण अपरिपक्क भन्न मिल्दैन। अनि फेरि अब युवाको पालो, अब युवाले अवसर नपाए सब बुढा मात्र बाँकी रहन्छन् नेपालमा भन्ने तर्क पनि केही हदसम्म ठीकै छ। तर उमेर, योग्यता, अनुभव अनि चुनावमा पुराना कुसंस्कृत राजनीति गर्ने पार्टी र उमेद्वारहरूलाई हराउनु पर्ने यो विशेष परिस्थितिमा किशोर थापा मेयर र रन्जु दर्शना उपमेयरको लागि उठेको भए केही बिग्रन्नथ्यो। यसले अझ धेरै मानिसहरूमा उत्साह थप्थ्यो र विवेकशील पार्टीको लचिलोपन, फराकिलो हृदयको पनि प्रसंशानै हुन्थ्यो। एक्कैपल्ट आकाश खसाल्छु जस्तो गरेर परिवर्तन गर्न खोज्दा फेरि हातमा शून्य पनि लाग्न सक्छ। अब विवेकशील पार्टीलाई किन यो प्रस्ताव स्वीकार योग्य भएन यो प्रश्न अनुत्तरित छ। साझा पार्टीले उमेद्वारी पहिला दिएको र तालमेलमा रन्जुलाइ उपमेयरमा उठ्न अनुरोध गरेको कुरा सर्हानिय हुँदा हुँदै पनि, के एक कदम अघि बढेर आफू उपमेयरमा अनि रन्जुलाई मेयरमा उठेर एउटा ऐतिहासिक अनुकरण पेश गर्न सकिन्न ? रन्जु र विवेकशीलको भावना भन्नुस या हठलाई सकारात्मक र क्षमाशील भएर किशोर थापाज्यू एक मार्गदर्शकझैँ रहेर रन्जुसंग काम पनि गर्न सक्नुहुन्थ्यो। मेयर जस्तो जिम्मेवार पदमा रन्जुको उर्जामा एउटा परिपक्क र दह्रो सहयात्री हुन्थ्यो। जनमानसमा पनि तपाइको ठूलो तारिफ हुन्थ्यो। नयाँ पुस्तालाई साँचैनै राजनीतिमा र देशको विकासमा सहभागी गराउन यो कोशेढुंगा साबित हुने थियो। तपाइँहरूको विजयको सम्भावना त बढ्थ्यो नै। म तपाइँहरूको दुवै पार्टीप्रति सद्भाव राख्छु । विवेकशील पार्टीलाई त आर्थिक सहयोग पनि गरेको छु। तर त्यो हुँदाहुँदै पनि विवेककशील पार्टीले अलिकति लचकता नदेखाएकोमा म दुखी छु। साझा पार्टीलेपनि गर्नसक्नेसम्म त्याग नगरेकोमा दुःखी छु । राजनीतिमा सबैको अलिअलि इगो हुन्छ नै, हुनु पनि पर्छ, सबै बुद्ध जस्तो हुँदैनन्। तर त्यस बावजूद पनि अलिकति मात्र परिपक्क भएर सोच्दा पनि यो तालमेलले ठूलो महत्व र सम्भावना राख्थ्यो। हामी नेपालमा रहेका कुनै पनि सकारात्मक शक्तिलेसंगै काम गर्नुपर्छ। नाम र संगठनको पहिचानले हितकारी राज्य बनाउने सपनामा हानी हुन दिने छैनौँ, भन्ने तर यो चुनावको रणनीतिमा चाहिं अलिकति विवेक नपुगेको हो कि झैँ मलाई लाग्छ। आशा छ दुईमध्ये एकले जित्नुहुने छ। मेरो आफ्नो चेतनाले चाहिं किशोर थापालाई पहिलो भोट, रन्जु दर्शनालाई दोश्रो भोट पुराना पार्टीले पनि राम्रा उमेद्वार छानुन् , सुसंस्कृत हुनुपर्ने बाध्यता परोस् । राम्रा राम्रामा प्रतिस्पर्धा होस् अनि त राम्राकै जीत सुरक्षित पक्कै होला। अबको राजनीतीमा जनताले विवेक प्रयोग गर्नै पर्छ र एउटा कुनै पार्टीको हरेक निर्णय सहि नहुन सक्छ। एउटै पार्टीका हरेक उमेद्वार अर्को पार्टीको भन्दा राम्रै हुन्छन् भन्ने पनि छैन। खुल्ला बहस र विचार गरेर निर्णय लिनु पर्छ। नयाँ जोश साथ सुसंस्कृत राजनीति गर्न आउने पार्टीहरूले यसलाई सकारात्मक नै लिनु हुने छ भन्ने आशा गर्दछु। पुराना पार्टीहरू उमेद्वार छनौटमै हानथाप गरिरहेका छन्। उहाँहरूको धेरै चर्चा गरेर उहाँहरूको ध्यान अन्त आकर्षण नगरौं होला। उही शुभचिन्तक सन्तोष लामिछाने"
वैशाख ११ को घात र आघात,"वैशाख ११ नेपालको इतिहासमा एउटा ठूलो आशा लिएर उदायो, १० वर्षअघि । राजा ज्ञानेन्द्रले जनआन्दोलन र चाहनाको मर्मअनुसार प्रत्यक्ष सत्ता हस्तान्तरण गरे, राजनीतिक दलहरूलाई । त्यसका नाइके गिरिजाप्रसाद कोइरालालाई प्रधानमन्त्रीको पद तथा गोपनीयताको शपथ ख्वाए । अबको संविधान निर्वाचित संविधानसभाबाट तयार गरिने घोषणा गरे । यो त प्रत्यक्ष देखिएको दृश्य थियो । त्यसको पृष्ठभूमिमा नेपालमा भइरहेको उन्नाइसदिने जनआन्दोलन त थियो नै, दुई महत्ववपूर्ण भारतीय व्यक्तिहरूको भ्रमण र तीमध्ये एकजनाबाट भएको अकूटनीतिक कूटनीतिले नेपालमा अस्थिरता मात्र जन्माएन, यहाँ धोकाधडीको राजनीतिले संस्थागत रूप पनि लियो त्यसपछि । नेपालमा राजनीतिक दलहरूले विश्वसनीयता गुमाए, तर त्यसभन्दा बढी भारतले नेपालमा विश्वास र आफ्नो हैसियत गुमायो । मित्रशक्ति र संस्था गुमायो । दुई मुलुकबीचको अविश्वास कम नहुनुमा त्यही कारण जिम्मेवार छ । भारतीय कांग्रेसी नेता डा कर्ण सिंह र विदेश सचिव श्याम शरण प्रधानमन्त्री मनमोहन सिंहका विशेष दूतका रूपमा नेपाल आए र राजालाई सत्ता हस्तान्तरण गर्न आग्रह गरे । राजा ज्ञानेन्द्रले आफू त्यसका लागि सधैं तयार रहेको तर माओवादी शक्तिशाली रहेकै बेला सत्ता हस्तान्तरण गर्दा भोलि उनीहरू बढी अनियन्त्रित हुने आफ्नो विश्लेषण सुनाए । तर सात दल र राजासँगको उनीहरूको भेटघाट र राजा तथा सात दलबीच प्रत्यक्षपरोक्ष सहमतिपछि तयार गरिएको सम्बोधनमार्फत उनले सत्ताबाट वि श्राम लिए । त्यही सन्देशपछि ब्युँतिएको प्रतिनिधिसभाले अब उप्रान्त राजपरिवार पनि करको दायरामा आउने अनि राजाकी छोरी पनि गद्दीको उत्तराधिकारी हुने घोषणा गर्यो । त्यसपछि मात्र भारतीय दूतद्वयमध्ये एकजनाको षड्यन्त्र खुलेर आयो । वैशाख ११ को घोषणामा आफ्नो नियन्त्रणमा रहेका माओवादीलाई सामेल गराउनुको साटो श्याम शरणले नेपाली जनताका चाहनालाई भारतले सम्मान गर्नेछ' भन्ने अभिव्यक्ति दिए, माओवादीले त्यसबीच गणतन्त्रको पक्षमा वक्तव्य दिएपछि । राजसंस्थालाई निलम्बनमा राखियो र दुई वर्षपछि असंवैधानिक तरिकाले बिदा गरियो । तर घात' मा आधारित त्यो कूटनीतिले माओवादीबाहेक सबैको विश्वास गुमायो भारतले । श्याम शरणको त्यो कदमले सम्भवतः राजा ज्ञानेन्द्रले पछाडि छुरा हानिएको मौन अनुभूति गरे भने नेपालको सबभन्दा पुरानो प्रजातान्त्रिक दल नेपाली कांग्रेस र कम से कम ०४६ पछि प्रजातान्त्रिक अभ्यास गरेको एमाले माओवादी एजेन्डा धर्म निरपेक्षता र गणतन्त्र' बोक्न बाध्य भए बिनासर्त । माओवादी उनीहरूको नेता बन्न पुग्यो । यो खेलमा कुनै हिसाबले सामेल जेएनयूका प्राध्यापक एसडी मुनीले नेपालमा एउटा टेलिभिजन अन्तर्वार्तामार्फत राजाले भारतको हितविपरीत काम गरेकाले हट्नुपरेको अभिव्यक्ति दिए भने अर्कोतिर नेपाली सेनाले जनआन्दोलनका क्रममा हिंसात्मक दमन' नगरेको श्रेय श्याम शरणले तत्कालीन प्रधानसेनापति प्यारजंग थापालाई त्यसो नगर्न दिएको कथित चेतावनीलाई दिए । अर्थात् परिवर्तित परिदृश्य भारतको सर्वेसर्वा भूमिका स्थापित भएका सन्देश उनीमार्फत फैलिन थाल्यो । त्यति मात्र हैन, राजनीतिको त्यो कालखण्डमा माओवादीसँग भिडिरहेको नेपाली सेनालाई हतियार तथा सम्बन्धित सामग्री आपूर्ति बन्द गर्यो भारतले र परम्पराअनुसार नेपाली सेना प्रमुखलाई दिने भारतीय सेनाको अनररी जर्नेलको दज्र्यानी चिह्न एकतर्फी र अपमानजनक ढंगबाट रोक्यो भारतले । त्यसका परिणतिहरू अहिले देखिँदैछन्, दुईपक्षीय खासगरी सेना र सेनाबीचको सम्बन्धमा । १० वर्षपछिको वैशाख ११ ले नेपालमा राजनीतिक स्थायित्वको कुनै सम्भावना देखाएन । तर दुर्भाग्य भारतको छत्तीसगढको सुखमा क्षेत्रमा माओवादी धरापमा २५ केन्द्रीय रिजर्ब प्रहरी जवानको ज्यान गयो । २०१० मा त्यही ठाउँमा ७६ जना र १३ महिनाअघि १३ जना सुरक्षाकर्मीका ज्यान गएको थियो । संयोग नेपालमा माओवादी तथा सात राजनीतिक दलहरूसँग दिल्लीमा मध्यस्थता गर्ने र राजसंस्थालाई पाखा लगाउन निर्णायक भूमिका खेलेको श्याम शरण नेपालमै थिए त्यसबेला । नेपालमा राजनीतिक दलहरूले विश्वसनीयता गुमाए, तर त्यसभन्दा बढी भारतले नेपालमा विश्वास र आफ्नो हैसियत गुमायो । मित्रशक्ति र संस्था गुमायो । दुई मुलुकबीचको अविश्वास कम नहुनुमा त्यही कारण जिम्मेवार छ । प्रख्यात विश्लेषक बिहारी कृष्ण श्रेष्ठले त सुखमा काण्डपछि द इकोनोमिक टाइम्स' मा पाठकपत्रमार्फत सोधे नै श्याम शरण र मुनी जस्ता व्यक्तिहरूलाई किन भारतीय माओवादीलाई राजनीतिक मूलधारमा ल्याउन जिम्मा दिँदैन भारत सरकारले ? त्यो एउटा कठोर व्यंग्य र पीडाको अभिव्यक्ति पनि थियो । तर यो प्रश्न धेरैपटक सोधिनेछ भारतसँग । आखिर त्यही राजनीतिक दर्शन र हिंसाको प्रयोगमा विश्वास गर्ने भारतीय माओवादीसँग किन ती मध्यस्थकर्ताहरू डिल' गर्न सकिरहेका छैनन् ? नेपालका माओवादी नेतृत्वसँग कसरी त्यो विशेष किसिमको सम्बन्ध स्थापित हुन गयो उनीहरूको ? वैशाख ११ त्यस अर्थमा पनि नेपाल र भारत सम्बन्धले विशेष अर्थ राख्छ । नेपाल र भारतबीच पटकपटक दोहोर्याइने सभ्यता, संस्कृति, धर्म र इतिहासमा आधारित सम्बन्धको कुरा गर्दा त्यसको एउटा महत्ववपूर्ण र मौलिक तथा नियमित (कन्स्ट्यान्ट) फ्याक्टर' को रूपमा राजसंस्था रहिआएको छ । त्यसको अभावमा पुरी या रामेश्वरम या पशुपति र शंकराचार्यसँगको सम्बन्धले पुारनो हैसियत प्राप्त गर्दैन । षड्यन्त्रबाट राजसंस्था नहटाइएको भए या नेपाली जनताले आफ्नो सार्वभौम हैसियत प्रयोग गरी निर्णय लिने अवसर पाएको भए त्यो संस्था रहेकै अवस्थामा पनि सभ्यता, संस्कृति र धर्म' को द्विपक्षीय सम्बन्धमा भूमिकाको उचित व्यवस्थापन हुने थियो । तर यो निर्णय केही शक्तिशाली दाताहरूको दबाबमा भएको मान्यता अहिले स्थापित हुँदै जाँदा एउटा थप प्रश्न उठ्ने गरेको छः के नेपालमा आधा दर्जन जमिनदार' नेताहरू र माओवादी नेतृत्वले मात्र धर्म निरपेक्षता' को निर्णय गरेका हुन् ? धर्म निरपेक्षताको अपारदर्शी र षड्यन्त्रपूर्ण घोषणाले नै सभ्यता र धर्म तथा संस्कृतिको भूमिकालाई अर्थहीन बनायो । अर्कोतिर पृथ्वीनारायण शाहलाई अपमानित गरी एकातिर राष्ट्रिय एकता र अखण्डतामा प्रश्न गर्ने नियोजित छुट दिइयो भने अर्कोतिर धर्म निरपेक्षताका नाममा धर्म परिवर्तनले वैध व्यापारको रूप लियो । अर्थात् धर्म निरपेक्षतालाई विखण्डित गर्ने खुला योजनामा राजनीतिज्ञहरू मौन रहे । बाबुराम भट्टराई प्रधानमन्त्री बन्दा उनले मधेसी समूहसँग गरेको चारबुँदे सहमतिलाई दसबुँदेका एक भारतीय प्रवक्ताले पहिचान' को राजनीतिको विजयको रूपमा समेत प्रस्तुत गरे । नेपालमा संक्रमणको राजनीतिले एक दसक पार गरेको छ, तर संविधानले स्वीकार्यता पाउन सकेको छैन । अस्थिरताले संस्थागत रूप लिएको छ । जातीयता र पहिचानको राजनीति कविलाकरण' तर्फ बढ्न थालेको छ । भारतको स्वीकार्यता र हैसियत घट्दै गएको छ नै, त्यही अनुपातमा उसको प्रतिद्वन्द्वी शक्ति चीन नेपालमा बाह्य शक्तिहरूको निर्णायक भूमिका हुनु हुँदैन नेपालको आन्तरिक राजनीतिमा भनी खुलारूपमा आउन थालेको छ । त्यो वैशाख ११ देखि यो वैशाख ११ सम्म आइपुग्दा नेपालमा यहाँका राजनीतिज्ञहरूले विश्वसनीयता र जनताको श्रद्धा गुमाएका छन् । त्यस्तै भारतले नेपालमा पारस्परिक सद्भाव गुमाएको छ । आफ्नै देशमा उसले माओवादी नियन्त्रण गर्न नसक्दा त्यसले के भारतमा मध्यस्थताका नाममा अन्य बाहिरी शक्तिको प्रवेश त नहोला भन्ने प्रश्न पनि नउठ्ला भन्न सकिन्न । तर नेपालमा जस्तै भारतको बाह्रबुँदे पक्षधर शक्ति या व्यक्तिहरूले पनि नेपालको सम्बन्धमा समीक्षा गरे भने नेपालको परिस्थिति सहज हुन सक्छ । भारतले परिआउँदा कूटनीतिमार्फत पनि नेपाललाई धोका दिन्छ भन्ने मान्यतालाई जतिसक्दो छिटो उसले सम्बोधन गर्न सक्नुपर्छ । माओवादी या समान खालका हिंसामा राजनीतिक पक्ष या लक्ष्य हुन सक्छ । त्यसमा सामाजिक, आर्थिक र वञ्चितीका कारण र पक्ष हुन्छन् र नीतिगत रूपमा सम्बोधन गर्नु सम्बन्धित सरकारको दायित्व बन्न जान्छ । तर अर्को देशका त्यस्ता हिंसात्मक समूहलाई कुनै अर्को या छिमेकी मुलुकले अभिभावकत्व दिँदा दीर्घकालमा सम्बन्धले प्रत्युत्पादक स्थिति ल्याउँछ । त्यसैगरी नेपाल र भारतबीचको सम्बन्धमा विश्वासको संकट छ । एउटा पक्षले अर्कोलाई दिएको आश्वासन र अपेक्षा पूरा नगरेको, कूटनीतिमा बिचौलिया प्रवृत्ति हाबी भएको आरोप दुवै पक्ष लगाउँछन् । संक्षेपमा माओवादीलाई वैशाख ११ को शाही घोषणाको पृष्ठभूमि र ब्युँताइएको प्रतिनिधिसभाबीच रणनीतिक जगेडामा राखेर राजसंस्थालाई मुख्य खलनायक अनि कांग्रेस र एमालेलाई खलनायक' बाट टाढिएर माओवादीको बी टिम बन्नुपर्ने बाध्यता उत्पन्न भयो । राजसंस्था हट्यो, कांग्रेस र एमालेले माओवादीको एजेन्डा स्वीकार गरी अपमानित महसुस गर्नुपर्यो र नेपाली जनता महत्ववपूर्ण निर्णयबाट बाहिरिए त्यसपछि भने भारतले नेपालमा विश्वसनीयता र प्रभावकारिता गुमाउने स्थिति बन्यो । वैशाख ११ लाई यसरी नै बुझ्नुपर्छ, त्यसबारे दुवै पक्षले समग्ररूपमा समीक्षा र सुधार नगरे यसैलाई नेपालभारत सम्बन्धको नियति मान्नुपर्ने हुन्छ र त्यसले विश्वास र समृद्धिको सहयात्रामा तेस्र्याएको तगारोको मूल्य दुवैको लािग अकल्पनीय सावित हुनेछ, अझ आउँदा दिनमा ।"
"कारोसी, जापान र मातसुरी","बिहानको चार बजेको थियो । २४ वर्ष पुगेकी टोकियो विश्वविद्यालयमा अध्ययन गरेर जापानको सर्व श्रेष्ठ विज्ञापन एवं जनसम्पर्क कम्पनी 'डेन्टसु' मा कार्यरत मातसुरी टाकाहासीले आफ्ना साथीहरूलाई सामाजिक सञ्जालबाट छोटो सन्देश पठाइन्, 'बिहानको चार बज्यो, मेरो शरीर काम्दैछ, म कम्पनीको कार्यालयभित्रै अझै पनि काम गर्दैछु । म यति थाकेकी छु कि अब म मर्न लागें ।' केही घन्टापछि मातसुरीको मृत शरीर कम्पनी बिल्डिङको आँगनमा भेट्टाइयो । मातसुरीले बिल्डिङबाट हाम फालेर आत्महत्या गरेकी थिइन् । यो थियो, गत वर्षको २५ डिसेम्बर २०१६ को घटना । जापानभरि सनसनी फैलियो । डेन्टसु कम्पनीका अध्यक्ष ताडासी ईसीले यस घटनाले गर्दा नै मार्च २०१७ मा कम्पनीबाट राजीनामा दिए । अफिसमा नियमित रूपमा अघोरै बढ्ता काम गरेर मानसिक तनावग्रस्त भएर मर्ने हजारौं जापानी कर्मचारीहरूमध्ये मातसुरी टाकाहासी एक थिइन् । दैनिक रूपमा गरिने आठ घन्टाको काम ड्युटीबाहेक जापानका हरेक कार्यालयमा प्रायः सबैले धेरै घन्टाको ओभर टाइम काम गर्छन् । सरकारले र निजी कम्पनीहरूले दैनिक हिसाबकिताबदेखि बाहिर र अभै थप समय काम गर्नलाई घन्टाको दरमा रोकटोक लगाएको हुँदाहुँदै पनि प्रायजसो कम्पनीहरूमा महिनामा एक सय घन्टाभन्दा बढी समय कर्मचारीले काम गर्छन् । दसएघारबाह्र बजे राति सिबुया, टोकियो, इकेबुतुरो, कुनिताची, मेट्रो स्टेसनहरूमा त्यत्तिकै भीड हुन्छ, जति ६७ बजे साँझमा हुन्छ । धेरै कर्मचारीहरू बाह्र बजे रातिभन्दा अबेर घर पुग्छन् । जापानको कार्यसंस्कृति नै यस्तै भयो । कामले थिचेर, कार्यालयले मिचेर हजारौंको संख्यामा बर्सेनि मानिसहरू आत्महत्या गर्छन् । यसैलाई जापानीहरूले हिच्किचाउँदै 'कारोसी' 'कारोसी' भन्छन् । जापानीहरू यति दिलोज्यान दिएर काम किन गर्छन् ? कम्पनीहरू खुलेआम कर्मचारीहरूलाई किन कैयन् घन्टाको थप अवधिको काम गर्न बाध्य गर्छन् ? सरकारी नियमको प्रत्यक्ष रूपमा किन उल्लंघन गरिन्छ । यी प्रश्नले विश्वका अन्य सरकार र कम्पनीहरूलाई सधैं झक्झकाइरहन्छ । जापानीहरूले आफ्नो कामधन्धालाई चाहे सरकार होस् या निजी कम्पनी होस्, ईश्वर नै सोचेर आफूलाई समर्पित गछ्न् । सन् १९४५ मा जापानको हिरोसिमा र नागासाकीमा अमेरिकाले भीषण रूपमा एटम बम प्रहार गरेपछि जापानी अर्थव्यवस्था छिन्नभिन्न भयो । यस ऐतिहासिक एवं अमानवीय दुर्घटनाले दोस्रो विश्व महायुद्धको अन्त्य त गर्यो, तर यसले जुन गहिरो आघात जापानी जनसाधारणलाई पुग्यो, आज 'कारोसी र 'मातसुरी' ले यसकै नतिजा दर्शाइरहेको छ । हिरोसिमानागासाकीको दुर्घटनापछि जापानीहरूले केवल आफूलाई हेर्न थाले, देशलाई गुहार्न थाले र राष्ट्र निर्माणमा तल्लीन भए । विश्वलाई हेर्नै छोडे । जापान सरकारले जनतालाई 'कारोसी' बाट बचाउन भर्खरै नयाँ कानुन ल्याएको छ । यसले 'कारोसी' को सिकार बनेका हजारौंहजार मातसुरीहरूका आमाबाबु, बाजेबज्यै सबैमा नयाँ आशा पलाउँदैछ । मातसुरीहरूको आत्माले शान्ति पाओस् भनेर उनीहरू कियोटोको किनकाकुजी मन्दिर र कामाकुरामा प्रार्थना गरिरहेका छन् । हिजोसम्म सम्पूर्ण विश्व नै खान्छु भन्ने, कोरियाचीन भित्रभित्र दखल पार्ने र दोस्रा विश्वयुद्धमा बर्मा र भारतको उत्तरपूर्वी क्षेत्रहरूसमेत मिच्ने जापानले आफ्नो संविधानमै शान्तिको अह्वान गर्दै विभिन्न धाराहरू हाल्यो र अब युद्ध कहिल्यै नगर्ने प्रण नै गर्यो । हिरोहितोजस्ता इम्पेरर पनि आफ्नो दरबारबाट ननिस्कने भए । जापानीहरू राष्ट्र निर्माणमा कति समर्पित भए भने तीस वर्षभित्रै उनीहरूको देश जापान विश्वको विकसित राष्ट्रहरूको सूचीमा पर्यो । एसियाको पहिलो राष्ट्र भयो, विश्व अर्थव्यवस्थाको सूचीमा अमेरिकासँग दाँजो गर्ने । फेरि युद्धमुखी नहोस् भनेर अमेरिकाले जापानलाई हर प्रकारका राजनीतिक, आर्थिक र सामरिक सहायता दियो । अमेरिका र जापानको घनिष्ट मित्रतालाई आज पनि चीनउत्तरकोरिया र रूस हेर्नै चाहँदैनन् । मुलुकको अर्थव्यवस्थालाई यतिशीघ्र विश्वस्तरमा पुर्याउँदा जापानले धेरै कुप्रभावको सामना गर्नुपर्यो । 'कारोसी' अर्थात् ज्यादा काम गर्दा मानसिक तनाव र शारीरिक शिथिलता आएपछि आत्महत्या गर्ने सिलसिला एउटा भयानक रोग नै बन्यो । विशेष तीनवटा कारणले 'कारोसी' रोग बडो गहिरियो । प्रथमत जापानीहरू युद्धले विध्वंस पारेको आफ्नो राष्ट्रलाई फेरि नयाँ मार्गदर्शन गराउन दिनरात नभनी कामधन्धा गर्न थाले । नयाँनयाँ कम्पनीहरू अगाडि ल्याए । विश्वलाई नै पिट्ने अनुसन्धानहरू गर्न थाले । कति गुणवत्ता सरसामान उत्पादन गर्न थाले भने सिंगो विश्व नै जापानी सरसामान मात्र रुचाउन थाल्योे । हिताची, क्यानोन, प्यानासोनिक, सुजुकी, तोसिबा, किकोमेन र मितसुईबीसीका सामानहरू विश्व समुदायका घरघरमा पुग्यो । जापानमा यति धेरै द्रूतगतिमा भएको आर्थिक विकासले नौलो जोस, उज्यालो भविष्य र उच्च आशा आकांक्षा पलाउन थाल्यो । जापानीहरू अझै धन कमाउन तल्लीन भए । चारैतिर कामधन्धा, राम्रो आय र विकासको मूल फुट्न थालेपछि जापान सरकारले पनि विश्वका कुनाकुनामा रहेका गरिब, अविकसित र विकासशील राष्ट्रहरूलाई पर्याप्त आर्थिक अनुदान र सहायताहरू दिन थाल्यो । दक्षिण एसियाका भारत, बंगलादेश, नेपाल, भोटाङ, पाकिस्तान, श्रीलंका सबैले जापानी आर्थिक सहायता गतिलै रूपमा पाए । जापान आँखाका अघिल्तिर नाचिरहने पुतली नै भयो । तर सन् १९८० को दसकको अन्त्यतिर जापानी अर्थव्यवस्थामा शिथिलता देखियो । पानीमा भुक्लुक्क भएर निस्कने फुकुन्डाजस्तो जापानको अर्थव्यवस्था अचानक फुट्यो । एउटा 'बबल इकोनमी' भत्किन थाल्यो । सन् १९९० को दसकमा जापानी अर्थव्यवस्था अझै जीर्ण अवस्थामा पुग्यो । कम्पनीहरू बन्द हुन थाले । कलकारखाना, उद्योग घाटामा चल्न थाले र सरकारले पनि आफ्नो वार्षिक खर्चमा गहिरो कटौती गर्यो । धेरै कम्पनी, कलकारखाना र उद्योगबाट कर्मचारी श्रमिकहरू कटौती भए । यसपछि कम्पनी र कलकारखाना बाँँच्नुपर्ने थियो । यसोसले रहेका जति पनि कर्मचारी श्रमिक थिए, सबैले थप दिलोज्यान दिएर काम गर्नुपर्ने भयो । दुइटा डर देखा परे कम्पनी बन्द भए कामधन्धा नै नहुने अनि कम्पनीको आय कम भएको खण्डमा कर्मचारी श्रमिकको संख्यामा थप छाँटकाँट गरिने । अर्थात् हिजो पाँचजनाले गर्दै आएको काम आज एकैजनाले गर्नुपर्दा रातको बाह्रएक बज्ने नै भयो । यसरी सुरु भयो केवल चारपाँच घन्टा सुत्ने प्रथा जापानमा । मातसुरी पनि कैयन् सप्ताह र महिनादेखि केवल दुई घन्टा सुत्थिन् रे ! दोस्रो जापानमा विभिन्न प्रतिवेदनअनुसार बेरोजगार र आत्महत्याबीचको सम्बन्ध अति नै गहिरो रहेको पाइयो । सन् १९९८ मा लगभग ३३ हजार ले आत्महत्या गरे । आज पनि भनिन्छ, विकसित र पुँजीवादी राष्ट्रहरूमा दक्षिणकोरिया र जापानका कर्मचारी श्रमिकहरू सबैभन्दा बढी दरमा आत्महत्या गर्छन् । जापानी अर्थव्यवस्था अझै मासिँदै गएपछि कम्पनी र कलकारखानाहरू कर्मचारी श्रमिकलाई जबर्जस्ती अवकाश गराउँछन् । वयस्क कर्मचारीहरूलाई कामै दिँदैनन् । लगभग २० वर्ष काम गरेर कामबाट निकालिनुपर्दा सरकारले केवल तीन सय दिनसम्मको मात्र बेरोजगार भत्ता दिन्छ । जापानमा ट्रेड युनियन हरेक कम्पनीअन्तर्गत मात्रै भएकाले ती युनियनहरू देशव्यापी रूपमा विरोध गर्न सक्तैनन् । जस्तो सम्पूर्ण गाडी, कारखानाका ट्र्ड युनियन जापानव्यापीको नभएर केवल सुजुकी कम्पनीअन्तर्गत मात्र भएकाले कर्मचारी श्रमिकको कामधन्धा र अवस्थाबारे सुजुकी र त्यसै कम्पनीकै ट्रेड युनियनभित्र मात्र छलफल हुन्छ । यसैले जापानमा देशव्यापी नीति र विरोधको कुरो कम हुन्छ । जापानी नियम, कानुनअनुसार हप्तामा ४० घन्टा नियमित र १५ घन्टासम्म साप्ताहिक ओभर टाइम वा बढ्ता काम गर्नेपर्ने हरेक कम्पनीमा लागू गरिएको छ । तर ट्रेड युनियनले आआफ्नो कम्पनीसँग लागू गरिएको छ । तर ट्रेड युनियनले आफ्नो कम्पनीसँग छलफल गरे पनि यस नियमलाई वास्तै नगरी दैनिक रूपमा काम गर्ने अवधि तोकिने प्रथा नै कस्यो । यसोसले प्रायः सबै कम्पनीकारखानाहरू कर्मचारी श्रमिकहरूलाई हप्ताको ४० घन्टा (दैनिक आठ घन्टा) बाहेक २५ घन्टाभन्दा धेरै समय ओभरटाइम गर्न बाध्य पार्छन् । अहिलेको युवा पुस्ता यस्तो स्थिति सहन गर्न सक्तैन र नै उनीहरू 'कारोसी' को सिकार बन्छन् । युवाहरू बिहे गरेर घरजम बसाल्न मान्दैनन् र नै सरकारले बिहे गर, सन्तान जन्माऊ भनेर विशेष कार्यक्रम ल्याएको छ । तेस्रो युवाहरू कम र बूढापाका अति नै भएको जापानमा कामधन्धामा अघि सार्ने जनसंख्या कम हुँदै गएको छ । अन्य देशमा झैं विदेशबाट आएका काम गर्ने मानव समूह जापानमा अति कम छन् । क्यानाडा, दुबई, भारत, अमेरिका र कोरियामा जस्तो विदेशी कर्मचारी र आगन्तुक श्रमिकलाई कामधन्धा दिइने प्रथा जापानमा लगभग छैन । जापानीहरू चीन र कोरियाबाट कसैलाई ल्याउनै मान्दैनन्, ऐतिहासिक कारणले । बूढापाकालाई हेर्ने नर्सहरू फिलिपिन्सबाट छानीछानी ल्याइन्छ । दक्षिण एसियाबाट गएकाहरू धेरै नै जापानमा अवैध रूपमा काम गर्छन् । कारण विदेशीलाई भित्र आउने दिने जापानी नीति अति नै कठोर छ । अवैध रूपमा काम गर्ने विदेशीलाई आधाभन्दा कम वेतन दिइन्छ, अस्पतालस्वास्थ्यशिक्षाको सुविधा हुँदैन । हामीले दस वर्षअघि नेपाल र भारतबाट गएका अवैध कर्मचारी श्रमिकहरूसँग भेटघाट गरेर एउटा प्रतिवेदन तयार पार्यौं । उनीहरू गम्भीर स्थितिमा बस्छन्, जापानीहरूभन्दा बढी अनुशासित भएर बाँच्छन्, लुकिछिपी काम गर्छन्, स्वास्थ्य सुविधा केही नहुँदा आफूलाई सर्दी, खोकीदेखि बच्नेबचाउने प्रयत्न गर्छन् र घर सन्तानसँग हत्तपत्त खुला रूपमा कुरा गर्दैनन् । जापानी विकासको एउटा विचित्र र भीषण अध्याय हो 'कारोसी' । जापान महँगो राष्ट्र तर अति नै सुन्दर । जापानी समुदाय साधारण, सरल र मृदुभाषी छन् र सबैलाई अँगाल्छन् । जापानी प्रणाली उच्चकोटीको छ । यात्रु या वटुवाले ट्रेन, मेट्रो र सब वेहरूमा केही सरसामान भुलेमा फिर्ता पाउँछन् नै । छोरी, चेलीहरू सुरक्षित हुन्छन् । उनीहरू रातको दुई बजे पनि चारैतिर अग्लाअग्ला हिल भएका जुत्ता लगाएर टकटक आवाज निकाले हिँडिरहेका हुन्छन् र अति नै सफा र परिष्कृत पनि छन् । भनिन्छ अनुशासन सिक्न जापान जानुपर्छ । संस्कृतिको संरक्षण गर्न जापानीबाट जान्नुपर्छ र जनसाधारणलाई चाहिने दैनिक सरसुविधाको विकास हेर्न र नमुना खोज्न जापान जानुपर्छ । त्यहाँका संस्थाहरू हेर्नलायकका छन् । काबुकीदेखि लिएर सुमो कुस्तिवालसम्म, चिया बनाउने र प्रस्तुत गर्ने विशेष कलादेखि लिएर काँचो माछाको सुशी भुइँको थटामी (गुन्द्री) मा बसी खाने प्रथा र रोबोटले चलाउने कारखानादेखि लिएर दैनिक रूपमा दुई करोडभन्दा ज्यादा संख्यामा बिक्री हुने अखबार 'आशाही सिम्बुम' सम्म केवल जापानमा मात्रै हुन सक्छ । कोही जापानमा ज्यादा काममा होमिएर 'कोरोसी' हुँदैछन् भने हामी दक्षिण एसियामा दिनमा आठ घन्टा पनि मुस्किलले काम गरेर राष्ट्र र विकासलाई नै धोका दिँदैछौं । केही वर्षअघि भारतको उत्तरपूर्वी क्षेत्रको एउटा नाम चलेको राज्यको कार्यालयमा गएको थिएँ । ११ बजे मात्र फाट्टफुट्ट कर्मचारी कार्यालयमा देखिए । कूतुहलवश एकजना 'चप्रार्सी' लाई सोधें, 'यहाँको कार्यालयको काम गर्ने अवधि के हो ।' उसले मुस्कुराउँदै जवाफ दियो, 'बिहान दस बजदेखि बेलुकी साढे चारसम्म । हजुर त्यसको अर्थ हो, दस बजे घरबाट निस्कनु र साढे चार बजे फेरि घर पुग्नु ।' हरेक कर्मचारी केवल चार घन्टा काम गर्दा रहेछन् । आजभोलि कारखाना र सरकारी कार्यालयहरूमा समेत सरकारले बिहान कर्मचारी उपस्थित हुने मसिन राख्न थालेका छन् । कामै नगरी तलब खानेलाई ओभरटाइमको के जरुरत ? अनि त्यहाँ 'कारोसी' हुने त प्रश्नै उठ्दैन । सरकार रहोस् वा नरहोस्, राष्ट्रको विकास होस् वा नहोस्, देशले अन्तर्राष्ट्रिय क्षेत्रमा होडबाजी गर्न सकोस् वा नसकोस्, यी अबेर गरी कार्यालय आउने र हतार गरी घर जाने कर्मचारीलाई सरकारले त के महासरकारले पनि केही गर्न सक्तैन रहेछ । हाम्रो कार्यसंस्कृति नै यस्तो बस्यो । ट्रेड युनियन बलियो भयो, श्रमिकहरू कमजोर, कारखाना धनी भए, राष्ट्रचाहिँ गरिब । कंगाल मान्छेले किन 'कारोसी' गर्नु ? त्यसै पनि त ऊ जिउँदै कारोसी गरिरहेको छ बारम्बार । दैनिक कामको लत लागेका जापानीहरूलाई 'कारोसी' देखि बचाउन जापान सरकारले भर्खरै नयाँ कानुन ल्याएको छ । अब कुनै पनि कार्यालयमा नियमित कामबाहेक एक सय घन्टाभन्दा बढ्दा काममात्रै हरेक महिना गर्न पाइन्छ । कसैले नमानेको खण्डमा कानुनी कारबाही गरिनेछ । श्रमिक संगठनका नेताहरूले यसलाई 'कारोसी' तिर धकेल्ने अर्को उपाय हो भन्दै निन्दा गरेका छन् । नभन्दै विभिन्न कम्पनीहरूले पनि नयाँनयाँ उपायहरू अघि सारेका छन् । 'डेन्टसु' कम्पनीले हरेक ६ महिनामा प्रत्येक कर्मचारीले पाँच दिन बिदामा बस्नैपर्छ भन्ने आदेश जारी गर्यो । केही कम्पनीले कार्यालयको बत्ती १२ बजे रातिउप्रान्त काटिनेछ भन्ने घोषणा गर्यो । कसैकसैले अब ओभरटाइमको अवधि बिहान पाँच बजेदेखि नौ बजेसम्म गरिदिए । बान्की परेकी लावण्यपूर्ण मातसुरीको आत्महत्याले जापानको राजनीतिमा उथलपुथुल नै ल्यायो। जहिल्यै पनि उत्तरकोरियाको परमाणु बम हमलाको सम्भाव्यबारे देशव्यापी चर्चा हुने जापानमा मातसुरीले एउटा मानवीय सुनामी छोडेर गइन् । 'कारोसी' को सिकार बनेका हजारौंहजार मातसुरीहरूका आमाबाबु, बाजेबज्यै सबैमा नयाँ आशा पलाउँदैछ । मातसुरीहरूको आत्माले शान्ति पाओस् भनेर उनीहरू कियोटोको किनकाकुजी मन्दिर र कामाकुरामा प्रार्थना गरिरहेका छन् । लामा सिचुआन विश्वविद्यालय, चीनमा उच्चस्तरीय विशेषज्ञको रूपमा कार्यरत छन् । केही वर्षअघि उनी जापानमा हितोत्सुवासी विश्वविद्यालयमा वरिष्ठ प्राध्यापक थिए ।"
खेलाडीलाई आईसीसीले तलब दिने,"काठमाडौः नेपाली क्रिकेट खेलाडीलाई अन्तर्राष्ट्रिय क्रिकेट काउन्सिल (आईसीसी) आफैंले तलब खुवाउने भएको छ । बिहीबार दुबईमा सम्पन्न आईसीसीको बोर्ड तथा समितिहरूको बैठकले नेपाली क्रिकेटरहरूलाई तलब खुवाउने निर्णय गरेको हो । आईसीसीले आफ्नो विकास समितिको सिफारिसमा पछिल्लो निर्णय गरेको जनाएको छ । यद्यपि आईसीसीले कुन कुन खेलाडी र कहिलेको तलब खुवाउने भन्नेबारे भने स्पष्ट पारेको छैन । निलम्बनमा पर्नुअघि नेपाल क्रिकेट संघ (क्यान) ले सन् २०१५ जनवरी ५ मा क्रिकेटरहरूलाई चार समूहमा विभाजन गरी मासिक तलब दिन सुरु गरेको थियो । क्यानले त्यसबेला समूह एमा कप्तान पारस खड्कासहित उपकप्तान ज्ञानेन्द्र मल्ल, वसन्त रेग्मी, सुवास खकुरेल, शक्ति गौचन र शरद भेषावकरलाई राखेको थियो । यस्तै समूह बीमा सागर पुन, सोमपाल कामी, विनोद भण्डारी, नरेश बुढाऐर, अमृत भट्टराई, मेहबुब आलम र भुवन कार्की तथा समूह सीमा आरिफ शेख, जितेन्द्र मुखिया, राहुल विश्वकर्मा, प्रदीप ऐरी र अनिल मण्डललाई राखेको थियो । क्यानले त्यस बेला समूह एमा परेका खेलाडीलाई मासिक ३५ हजार, समूह बीमा रहेकालाई २५ हजार, समूह सीमा रहेका खेलाडीलाई १५ हजार र समूह डीमा रहेका खेलाडीलाई पाँच हजार दिने निर्णय गरेको थियो । यद्यपि गत वर्ष अप्रिल २६ मा आईसीसीले क्यानलाई निलम्बन गरेपछि क्रिकेटरहरूले मासिक तलब पाउन सकेका छैनन् । आईसीसीले आफ्नो निर्णयमा खेलाडीलाई आउटस्ट्यान्डिङ तलब दिने उल्लेख गरेको छ । खेलाडीलाई आउटस्ट्यान्डिङ तलब दिनेबारे विकास समितिले गरेको प्रस्तावमा आईसीसी बोर्डले सहमति जनाएको छ', बिहीबार जारी विज्ञप्तिमा आईसीसीले भनेको छ । आईसीसीले क्यान निलम्बनको सम्बन्धमा भने कुनै छलफल र निर्णय गरेको छैन । आईसीसीले नयाँ विधान तयार पार्ने र क्यानको प्रतिबन्ध फुकुवा गर्ने सम्बन्धमा प्रक्रिया अघि बढिरहेको जनाएको छ ।"
