शीर्षक,विवरण
संस्कृत वाङ्मयका साधक,"प्रारम्भिक चरणमा रेडियो नेपालमा धार्मिक कार्यक्रम सञ्चालनका केही महत्वपूर्ण व्यक्तिहरू पुरुषोत्तम सापकोटा, आचार्य खेमराज, केशवशरणजस्ता विज्ञ विद्वान्हरूका धार्मिक कार्यक्रम सुन्दै आएको अवस्थामा कान्तिपुर रेडियोको प्रारम्भिक समयदेखि जनार्दन घिमिरे, अच्युत सुवेदीको जोडीले आध्यात्मिक जागरणमा महत्वपूर्ण भूमिका खेल्नुभएको अनुभूति हुन्छ । वनारसबाट अध्ययन सिध्याएर नेपाल फर्किएपछि जनार्दन घिमिरेसँग परिचय र उहाँले बनाउनुभएका पूर्वीय र पाश्चात्य भाषा वैज्ञानिकका अध्ययनहरू समन्वय गर्दै ज्ञानविज्ञान, पौरषत्य वाङ्मयको क्षेत्रमा महत्वपूर्ण विषयहरूलाई उद्घाटन गरी सञ्चारमाध्यमबाट संसारभरि फैलाउनुभयो । घिमिरेलाई एक सशक्त अध्येता, अनुसन्धाता रेडियो कार्यक्रमको माध्यमबाट चर्चित व्यक्तित्वको रूपमा चिन्न पाएँ । भक्ति अनुष्ठान कार्यक्रममा मेरो पहिलो साक्षात्कार पनि उहाँसँग नै भएको हो । उहाँसँग १५ वर्षको संगतले विभिन्न कार्यक्रममा यात्रा गरियो । रेडियो कार्यक्रममा मेरो आगमन २०५९ सालतिरको हो । ज्योतिष तथा वास्तुशास्त्रसम्बन्धी कार्यक्रम सञ्चालकको रूपमा टेलिभिजनमा मेरो प्रवेशसँगै हाम्रो सहयात्रा पनि विभिन्न धार्मिक चाडपर्वहरूको प्रत्यक्ष प्रसारण गरी रेडियो र टेलिभिजनको माध्यमबाट आम मानिससम्म पुर्याउने प्रयास गरिएका थिए । ती कार्यक्रमहरू चर्चित पनि भए । काशी विद्वत् परिषद् र काशी पण्डित सभाको कार्यक्रममा नेपालबाट घिमिरेको नेतृत्वमा सहभागिता जनाइयो । कार्यक्रममा संसारलाई जोड्ने संस्कार, संस्कृति र भाषाको मूल स्रोत वेद हो । यो अमृत भाषा हो । संस्कृत भाषाको विस्तारले विश्वभरि अमृत छर्न सकिन्छ । वैदिक ज्ञानविज्ञानलाई विश्वभरि पुर्याउन सके संसारभरि शान्ति सुव्यवस्था स्थापित गर्न सकिन्छ भन्ने जनार्दनको उद्घोषले उक्त सभा पनि पुलकित भएको थियो । वेदमा रहेका वैज्ञानिक अनुसन्धानहरूको बारेमा अध्ययन गर्न पनि संस्कृत भाषाको ज्ञान अपरिहार्य छ । यो भाषाको माध्यमबाट चार वेद, उपवेद, उपनिषद् ब्रह्मसूत्र भाष्यका सांकेतिक वैज्ञानिक सूत्रहरू, पर्यावरण विज्ञान, जीवविज्ञान, भाषाविज्ञान र योगतन्त्र आयुर्वेदको माध्यमबाट संसारभरि हामीले आफ्नो विज्ञतालाई स्थापित गर्न सक्छौं भन्ने उहाँको मत रहेको थियो । प्रत्येक वीर नेपालीका सन्तानले योग, वेदान्त, आयुर्वेद, भाषा, साहित्यको ज्ञान प्राप्त गर्नुपर्दछ । यदि सन्तानले धर्मसंस्कृति, परम्पराको बारेमा जानेनन् भने विदेशमा गएर के गर्छन् ? सबैलाई थाहा छ । विश्व भाषासभ्यता, संस्कृतिको स्रोत संस्कृत भाषा हो । यो भाषाको अध्ययनअध्यापन गरेर विश्वको उच्चतम शिखरमा सनातन वैदिक संस्कृतिलाई पुर्याउनु पर्दछ । अंग्रेजी भाषासहित विश्वको कुनै पनि भाषा जान्नु छ भने सवैभन्दा पहिले संस्कृत भाषाको जानकारी आवश्यक छ भन्नुहुन्थ्यो जनार्दन घिमिरे । द्वन्द्वकालमा संस्कृत विद्यालयहरू भत्काउने, शिक्षकहरूको हत्या गर्नेजस्ता अमानवीय कार्यले समाज त्रस्त भएको बेला उहाँले पिताजीलाई संस्कृत भाषाको लागि काम गर्न र संस्कृतग्राम स्थापनाका लागि प्रोत्साहन गर्नुभएको थियो । धर्म, संस्कृति, परम्परा संरक्षण र संवद्र्धनका लागि हामीले हाम्रा सन्ततिलाई संस्कृत र संस्कृतिका अध्ययन अध्यापन गराएनौं भने विदेशमा गएर भाँडा माझ्नेदेखि अन्डा फुटाउने आदि काम गर्ने बाहेक अरू काम गर्न सक्ने छैनन्  देशका नेतृत्वकर्ताले सोच्नुपर्छ । नागरिकलाई संस्कारवान बनाउने, धर्मसंस्कृति, परम्पराका मूल्य मान्यतालाई सबैले सबै ठाउँमा विस्तार गर्ने अभियान चलाएनौं भने पुर्खाले हासिल गरेका सम्पूर्ण उपलब्धि, ज्ञानविज्ञान, खोजअनुसन्धान लुप्त भएर जानेछन् । संसारभरिकै भाषाको जननी संस्कृत भाषाको उत्थानका लागि अब एक क्षण पनि नसोची काम गर्नुपर्ने बेला आएको छ यस्ता अपराजित विचार प्रकट गर्नुहुन्थ्यो जनार्दन । नेपाली तथा पूर्वीय वैदिक संस्कार, संस्कृति, परम्परालाई संसारभरि नै पुर्याउन कृतसंकल्पित जनार्दन घिमिरेले यही महान् उद्देश्य प्राप्तिका लागि संस्कृतग्रामको परिकल्पना गर्नुभएको थियो । संस्कृतग्रामको परिकल्पनाले नेपाली समाजमा संस्कार र संस्कृतिका बारेमा जागरण ल्याउने नै उहाँको जीवनको मूल उद्देश्य थियो । यस्ता परिकल्पनाकार ससर्परी विद्याका उद्बोधक वशिष्ठ वामदेव, विश्वमित्र ऋषि संस्कृतिका व्याख्याता विद्वान् पूर्वीय वैदिक वाङ्मयका अध्येयताको अकल्पनीय असामयिक निधनले संस्कृत वाङ्मयको क्षेत्रमा लागिपरेका नेतृत्वकर्ता गुमाएको महसुस भएको छ । चतरामा कुम्भमेलाको औचित्यको सन्दर्भ र शास्त्रीय मर्यादाका खोजकर्ता अनन्त श्रीविभूषित बालसन्त मोहनशरण देवाचार्यलाई जगद्गुरुको पदबाट विभूषित गर्दा वनारसमा हजारौं विद्वान्का सामने नेपालको प्रतिनिधित्व गर्दै आफ्नो उद्बोधन काशी विद्वत परिषद्मा प्रस्तुत गर्नुभएको थियो नेपालले आफ्नै जगत्गुरु पाएको छ, यस परम्पराको रक्षाका निम्ति निरन्तर लाग्नुपर्नेछ । उहाँसँगको वनारस यात्रा पनि अविस्मरणीय थियो । हामी सम्पूर्ण परिवारसहित काशीको यात्रामा जाँदा पाँच दिन बितेको अनुभूति हुन पाएन । उहाँले रेडियोको प्रत्यक्ष प्रसारणमा त्यहाँका विद्वान्हरूसँग अन्तरवार्ता पनि गर्नुभयो । काशी र काठमाडौंको सम्बन्धलाई प्रगाढ बनाउने विद्वान्हरूको एउटा विद्वत् परिषद् निर्माण गर्ने कार्ययोजना बनेको थियो । आगामी दिनमा नेपालमा गर्ने महत्वपूर्ण कार्ययोजनाका खाकाहरू कोरिएका छन् । सम्पूर्णानन्द संस्कृत विश्वविद्यालयमा नेपालभारत सांस्कृतिक सम्बन्धमा नेपालबाट गएका प्रतिनिधि सांसद शंकर पाण्डे, जनार्दन घिमिरे, डा रामप्रसाद उप्रेती, भवानीशंकर कोइराला एवं म थियौं । डा हरिप्रसाद अधिकारीको संयोजकत्वमा भएको विश्वविद्यालय कार्यक्रममा उहाँले उदबोधन गर्नुभएका विषयहरू अति सान्दर्भिक छन् । 'सम्पूर्ण विश्वभरि नेपालमात्र यस्तो देश हो जहाँ सभ्यता, संस्कृति बचाएर राख्न सनातन हिन्दु र बौद्ध परम्पराको एकीकृत स्वरूप नेपाल राष्ट्रको गौरव र गरिमा वृद्धिका लागि रहेको छ । नेपाल बाँच्यो भने सम्पूर्ण संस्कृति र सभ्यता बाँच्नेछ । हामी सबै शान्ति र न्यायपूर्ण तरिकाबाट बाँच्नेछौं । संसारमा शान्तिको सन्देश फैलिने छ । हामी गंगास्नान गर्दैगर्दा तपाईंकी सुपुत्रीको नाम ससर्परी भनी उहाँले नामकरण गरिदिनुभयो । तपाईंकी सुपुत्रीको नाम आजदेखि गंगाको किनारमा यिनको नाम ससर्परी रहनेछ र यिनले संस्कृतग्रामको औपचारिक लोकार्पणमा ऋग्वेदको तेस्रो मण्डलका सवै ऋचाहरू मंगलाचरणमा प्रस्तुत गर्नेछिन् भन्दै आशीर्वाद प्रदान गर्नुभएको थियो । डीएभी स्कुल तथा कलेजका अध्यक्ष अनिल केडिया, प्राचार्य भुवनेश्वरी राव जनार्दन दाइलाई एक्लो सिपाहीजस्तै निरन्तर लागिरहने, बालहठी स्वभाव भएका, आफूले ठानेको गरेरै छाड्ने स्वभावको रूपमा चिन्नुहुन्छ । उहाँहरूले जनार्दनलाई आत्मीय मित्रको रूपमा र संस्कृत वाङ्मयका एक धरोहरका रूपमा संसारलाई आयाम दिन सक्ने विद्वानको रूपमा ठान्नुहुन्छ र आज त्यो वैदिकताको मजबुत आधारस्तम्भ ढलेको महसुस गर्नुहुन्छ । कविराज मुक्तिनाथ घिमिरे र माता रत्नकुमारी घिमिरेका ज्येष्ठ सुपुत्रका रूपमा २०२७ साल भदौ १३ गते चतुर्दशी तिथि, अश्लेषा नक्षत्रमा डिल्लीप्रसाद नाम लिई जन्मनुभएका जनार्दन घिमिरेले संस्कृत अध्ययनको सुरुवात पिताबाट आरम्भिक संस्कृत शिक्षा, रुद्रीचण्डी, लघुसिद्धान्त कौमुदी अध्ययनपछि हिलेपानीमा नै निमाविसम्मको शिक्षा प्राप्त गर्नुभयो । काठमाडौंको रानीपोखरीस्थित दरबार हाइस्कूलमा अध्ययन गर्दै छात्रावासमा बसी पूर्वमध्यमा, उत्तरमध्यमा हुँदै महेन्द्र संस्कृत विश्वविद्यालयबाट आचार्यसम्मको शिक्षा पूरा गर्नुभएको थियो । राजनीतिक रूपमा पनि उहाँको सक्रियता उत्तिकै थियो । नेपाल विद्यार्थी संघको दोलखा जिल्लाको अध्यक्ष भएर काम गर्नुभएको थियो । द्वन्द्वकालमा संस्कृत विद्यालयहरू भत्काउने, शिक्षकहरूको हत्या गर्नेजस्ता अमानवीय कार्यले समाज त्रस्त भएको बेला उहाँले पिताजीलाई संस्कृत भाषाको लागि काम गर्न र संस्कृतग्राम स्थापनाका लागि प्रोत्साहन गर्नुभएको थियो । बिहान रेडियोमा, मध्यान्ह डीएभी र त्रिभुवन विश्वविद्यालय संस्कृत विभागमा विद्यार्थी अध्यापन गराउने तथा कार्यक्रमहरूमा सहभागिता जनाउनुहुन्थ्यो । एक दिन मैले सोधेको थिएँ यति धेरै व्यस्त हुँदा पनि सबै ठाउँमा पुग्न कसरी सक्नुहुन्छ ? उहाँको भनाइ थियो एक दिनमा २४ घन्टा हुन्छ, घन्टा, मिनेट, सेकेन्ड पनि खेर नफाली काम गर्ने हो भने एकजना मानिसले संसारमा ठूलो परिवर्तन ल्याउन सक्छ । उहाँले महेन्द्र वीरविक्रम शाह निबन्ध पुरस्कार, मानवअधिकारसम्बन्धी भाषण प्रतियोगितामा प्रथम पुरस्कार प्राप्त गरी १५ हजार पुरस्कार राशि प्राप्त गर्नुभएको थियो । उहाँका भाइ भेषराज घिमिरे भन्नुहुन्छ, 'संस्कृत छात्रावासका सबै विद्यार्थीलाई लगेर उहाँले मिठाई खुवाएर त्यो पैसा सिध्याउनुभयो । कहिले पनि पैसालाई महत्व नदिने स्वभाव उहाँको थियो ।' सन्दर्भवश म यहाँ उहाँका स्वभावगत वैशिष्ट्यलाई उल्लेख गर्न चाहन्छु स्वर्गीय घिमिरेको जीवन सादा थियो । निदाउनका लागि विस्ताराको पनि आवश्यकता पर्दैनथ्यो । बोल्दाबोल्दै बसेकै ठाउँमा मीठो निद्रा लिन सक्ने घिमिरेलाई स्वादमा पनि त्यत्ति चाख थिएन । सामान्य भोजनमै सन्तुष्ट भई अति सरलताका साथ सामाजिक कार्यमा दिनरात भगीरथ यत्नका साथ लागिपर्नुहुन्थ्यो । उहाँसँग बिताएका १५ वर्षे सहयात्रा, सहकार्य र सामूहिक संकल्पको आधारमा आज उहाँसँगको वियोगले मलाई निकै नै दु:खित बनाएको छ । आगामी यात्राका लागि अवस्था असहज छ र हामी सबैको प्रयासले उहाँले गरेका संकल्प पूरा गर्नु नै हामी सबैको दायित्व बन्दछ । वैशाख २८ गते मातापिता, धर्मपत्नी रीता घिमिरे, बहिनी गोमा घिमिरेसहित पाँचजना दोलखा जाने क्रममा खाडीचौरमा उहाँ चढेको सार्वजनिक यातायात दुर्घटनामा पर्यो । दुर्भाग्यवश पितामाताको घटनास्थलमै देहावसान हुन गयो । जनार्दन दाइ, रीता भाउजू र बहिनी गोमा घिमिरेलाई घाइते अवस्थामा धुलिखेल अस्पतालमा उपचारपछि थप उपचारका लागि मनमोहन कार्डियोलोजी अस्पताल, महाराजगन्जमा शल्यक्रियाका लागि सिफारिस गरिएको थियो । बहिनी हाल महाराजगन्ज शिक्षण अस्पतालमा उपचाररत छिन् भने धर्मपत्नी भने घर फर्केकी छिन् । जर्नादन दाइको निधनका सन्दर्भमा मनमोहन कार्डियोलोजी अस्पतालमा उहाँको उपचारमा संलग्न डाक्टरहरू समक्ष हाम्रा केही प्रश्नहरू अनुत्तरित छन् । चार दिनसम्म आईसीयूमा राखेर शल्यक्रिया किन गरिएन ? उहाँको छाती तथा करङमा चोट लागेको थियो र छातिभित्र रगत जमेको अवस्थामा जमेको रगत निकाल्न लगाइएको ट्युब निकालेर आईसीयूमै हिँड्न किन लगाइयो ? उहाँले हामीसँग भेट्दा म स्वस्थ हुँदै गरेको र सामान्य शल्यक्रियापछि घर जाने बताउनुभएको थियो । उहाँलाई भेटेर फर्कनेहरूले अस्पतालले उहाँको उपचारको क्रममा गरेको लापरबाही भएको महसुस गरेका छन् ।यस दु:खद् घडीमा जनार्दन दाइले संस्कृत वाङ्मयको क्षेत्रमा सुरु गरेका कार्यहरूलाई पूरा गर्ने संकल्प लिनु नै हामी सबैको उहाँप्रतिको सच्चा श्रद्धाञ्जलि हुनेछ ।"
छोरी रूखमा झुन्डिने लतिका होइनन् !,"सधैं स्वास्थ्य र अध्यात्मका बारेमा बोल्न र लेख्न रुचाउने म, त्यो दिनबाट एक्कासि महिला हिंसाविरुद्ध लड्ने अभियन्ता भएँ । लामो समयदेखि मुटुरोग र मधुमेहको क्षेत्रमा स्थापित क्यारियरलाई छोडेर मैले त्यो दिनबाट बाँकी जीवन नेपालमा महिलाको मानवअधिकार सुरक्षित गर्न लड्नेछु भनेर अठोट गरेँ ।त्यो दिन अर्थात् अप्रिल ६, २०१७ । नयाँ वर्ष २०७४ को सेरोफेरोको बिहानीपख थियो । मैले युट्युबमा एउटा समाचार हेरेँ । समाचार थियो कञ्चनजीका श्रीमान्ले उहाँलाई ११ लाख रुपैयाँ दिएको । नेपाल आज भन्ने अनलाइन मिडियाले कभर गरेको उक्त समाचारमा आएका कमेन्टहरू पढेँ । कमेन्टको मूल आसय थियो कञ्चनजीका श्रीमान् असाध्यै आदर्श रामजस्ता हुन्, त्यस्तो घर छोडेर जाने, बच्चाबच्ची नहेर्ने र जाँडरक्सी खाएर हिँड्ने श्रीमतीलाई पनि उनले ११ लाख रकम दिए भन्ने हो भने समाचारको आसय पनि कञ्चनजीप्रति सम्मानपूर्वक थिएन । समाचारको आसय ११ लाख पाइहाल्यो अब के छ र गुनासो भन्ने खालको थियो । त्यसको जवाफमा कञ्चनजी पटकपटक भन्दै हुनुहुन्थ्यो त्यो मैले पाउनै पर्ने रकम हो । तर उहाँको भनाइलाई स्पष्ट पार्ने मौका दिइएको थिएन । कमेन्ट गर्नेहरूमध्ये केहीले कञ्चनको पक्षमा पनि आवाज उठाएका थिए । एउटा सशक्त कमेन्ट थियो 'मान्छेको मूल्य एघार लाख हैन ।' त्यो समाचार हेरिसकेपछि मैले आफैं बिक्री भएको महसुस गरेँ । के नेपालमा महिलाको जीवनको मूल्य ११ लाख हो त ? ११ लाख सुन्दामा ठूलो रकम हो, तर त्यो कुन आधारमा कञ्चनलाई दिइएको हो ? के डिभोर्स हुँदा कञ्चनले केही अंश पाउनुभएको थियो ? कि त्यो त्यही दिन बाँकी अंशबन्डाको रकम हो ? यदि त्यो अंशस्वरूप पाउनु भएको रकम भएको भए के त्यो पर्याप्त र न्यायोचित थियो त ? के कञ्चनले न्याय अनुभव गर्नुभयो ? मेरो बुझाइअनुसार त्यो रकम कञ्चनको मुख बन्द गर्न दिइएको रकम थियो । मिडियामा जुन तरिकारले मोहनजीको निन्दा भयो, त्यो छवि सुधार गर्न दिइएको रकम हो । नेपालको कानुनका ठेकेदारहरू र मानवअधिकारकर्मीहरूले यस घटनालाई कसरी लिएका छन् ? थाहा छैन । तर मैले यसलाई एउटा नारी भएको नाताले निकै अपमानित महसुस गरेँ । यहाँ कञ्चन एक प्रतिनिधि पात्र मात्र हुनुहुन्छ । कञ्चनहरू हाम्रो समाजमा प्रशस्त छन्, सायद घरघरमै छन् । त्यसको आकार र स्वरूपमात्र फरक होला । भोगाइहरूको लम्बाइ र गहिराइमात्र फरक होला । मोहनहरू पनि छ्यापछ्याप्ती छन् । मोहनले सोच्नुभएको थियो होला, कञ्चनलाई त म सडकमै कुहाइदिन्छु भनेर । दुर्भाग्य त्यो योजना सफल भएन । कञ्चनको उद्धार भयो र राष्ट्रिय टेलिभिजनमा आएर बोल्न सक्ने हुनुभयो । अनि उहाँलाई चुप लगाउन ११ लाखको झेल खेल भयो । कञ्चन चुप लाग्नु होला, तर हामी चुप लाग्नु हुँदैन । मुखले मात्र छोराछोरी बराबर हुन् भन्ने होइन, तन, मन र धनले एकै व्यवहार गर्नुुपर्छ । शिक्षा, स्वास्थ्य र पैतृक सम्पत्तिमा छोरा र छोरीलाई बराबर हक दिनुपर्छ । सिंगो नेपाललाई हामी परिवर्तन गर्न नसकौंला तर कम्तीमा आफ्नो घरमा त गर्न सकिन्छ नि । महिलाविरुद्ध हुने हिंसाका बारेमा बोल्दा नेपाली समाज महिलालाई सधैं धम्काएर, फकाएर, झुक्याएर, वा लोभ्याएर चुप लगाउन खोज्छ । तर यसरी तैं चुप, मैं चुप भएर व्याप्त घरेलु हिंसा कम हुँदैन । यसलाई हामी जति दबाउँछौ, जति लुकाउँछौं, त्यो त्यति नै दुर्घन्धित रूपमा एक न एक दिन बाहिर निस्किन्छ । यही कुरा मनन् गरेर मैले बोल्ने निर्णय गरेँ र बनाएँ मेरो पहिलो युट्युब भिडियो । छोरीलाई पैत्रिक सम्पत्तिमा समान अधिकार । त्यसैमार्फत मेरो ओपीसीएमसी घरेलु हिंसा न्यूनीकरण अभियान सुरु भयो । यो एउटा जनचेतनामूलक सोसियल मिडिया अभियान हो । जसअन्तर्गत मैले महिला हिंसाका सम्बन्धमा हालसम्म करिब २० वटा जति युट्युबमा भिडियोहरू तयार पारेकी छु । ओपीसीएमसीको आफ्नै फेसबुक पेज छ । ओपीसीएमसीको अर्थ वान पर्सन क्यान मेक अ चेन्ज, अर्थात् एकजना मानिसले नै परिवर्तन ल्याउन सक्छ भन्ने हो । त्यो एक व्यक्ति भनेको म हो, तपाईं हो, अनि हामी सबैजना हो । हामीले हाम्रा छोरीहरूलाई हेर्ने दृष्टिकोण परिवर्तन गर्नुपर्छ । मुखले मात्र छोराछोरी बराबर हुन् भन्ने होइन, तन, मन र धनले एकै व्यवहार गर्नुपर्छ । शिक्षा, स्वास्थ्य र पैतृक सम्पत्तिमा छोरा र छोरीलाई बराबर हक दिनुपर्छ । सिंगो नेपाललाई हामी परिवर्तन गर्न नसकौंला तर कम्तीमा आप्नो घरमा त गर्न सकिन्छ नि । ओपीसीएमसी अभियानले त्यस्तै उदार र साहसी व्यक्तिहरूसँग हातेमालो गर्दै अब आउने दिनमा समुदायस्तरमा पनि जनचेतनामूलक कार्यक्रम गर्दै जानेछ । नेपालको कानुनले छोरीलाई पैत्रिक सम्पत्तिमा छोरा सरह अधिकार दिएको छैन । छोरीले लोग्नेको घरमा पाउँछ भन्ने झारो टार्ने मानसिकता छ, तर कसैले पनि बुहारीलाई सम्पत्ति दिएको मैले देखेको र सुनेको पनि छैन । सासूससुुराले बुहारीलाई गाली गर्दा हाम्रो 'सम्पत्ति खान आएकी' भनेर गाली गरेको धेरै सुनेको छु । सम्पत्ति दिँदा सबैले छोरालाई नै दिने गरेका छन् र हुन्, कसैले पनि बुहारीलाई दिँदैन । तँलाई लोग्नेको घरमा दिन्छन् नि सम्पत्ति भन्ने आमाबाबुहरूले पनि सम्पत्ति आफ्नै छोरालाई दिने हो, बुहारीलाई दिँदैनन् । नेपालको सन् २०११ को जनगणनाको तथ्यांकलाई हेर्ने हो भने १९ वर्ष देखि ५० वर्ष उमेरसमूहका ९३ प्रतिशत महिलाको नाममा घर वा जग्गा छैन । नेपाली महिलालाई आर्थिक रूपमा र कम्तीमा पनि बासको निम्ति सधैं नै श्रीमान्प्रति निर्भर हुनुपर्ने बाध्यता छ । नेपालमा ४७ प्रतिशत महिलाले घरेलु हिंसा (कुटपिट, गालीगलौज, बलात्कार, हिँडडुलमा नियन्त्रण आदि) भोग्दै आएका छन् । जस्तो पीडा भए पनि उनीहरूको जाने ठाउँ छैन । यो यथार्थको ज्ञान महिला पीडकलाई पनि राम्रोसँग छ । त्यसैले पनि घरेलु हिंसा भोग्दै गरेका महिलाको अनुभवको आधारमा भन्दा, घरेलु हिंसाको प्रवृत्ति बढ्दै जाने खालको हुन्छ । समयसँग घट्दै जाने खालको हुँदैन । उदाहरणको लागि विवाहको पहिलो वर्षमा गाली गर्ने श्रीमान्ले दोस्रो वर्षसम्म पुग्दा पिट्नलाई बेल्ट देखाउने, हात देखाउने गर्न सक्छ । केही वर्षपछि पिट्ने, लात्ती हान्ने, हातहतियार प्रयोग गरेर पिट्ने गर्न सक्छ । कतिपय घरेलु हिंसाको शृंखला हत्या वा आत्महत्यामा गएर टुंगिन्छ । घरेलु हिंसा सामाजिक अपराध नै हो । पीडकहरू अपराधीहरू नै हुन् । घरेलु हिंसालाई आन्तरिक मामला, घरायशी मामला भनेर अपराधीलाई संरक्षण गर्ने दिन अब छैनन् । अपराधलाई अपराध भन्नुपर्छ र अपराधीलाई अपराधी नै भन्नुपर्छ । घटना र परिस्थितिको सही परिभाषा हुनु जरुरी छ । नेपालको तथ्यांकले देखाएअनुसार श्रीमानहरू घरेलु हिंसाका प्रमुख पीडक हुन् । घरेलु हिंसाको कुरा गर्दा पक्षमा श्रीमती र विपक्षमा श्रीमान् देखिनु स्वाभाविकै हो । जुन श्रीमान्ले घरेलु हिंसा गरेका छैनन्, उनीहरू वास्तवमा यो समस्या न्यूनीकरणका लागि सही सन्देशका संवाहक हुनुपर्ने हो र धेरै पुरुषहरू छन् पनि । अर्को कुरा पैतृक सम्पत्तिको । पैतृक सम्पत्ति भनेको अंश र वशको कुरामात्र होइन, यो त जीवन निर्वाह गर्न चाहिने स्रोत र साधनको कुरा पनि त हो । मानिसले आदर्श छाँटेर आपैंले गर्नुपर्छ भने पनि, व्यवहारमा कत्तिले गरेका छन् त ? हामीमध्ये धेरैजना पुख्र्यौली घरमै वा त्यसैको आधारमा ठड्याइएको घरमा बसेका छौं । नेपालमा सामान्य आय भएका मानिसलाई आफैं कमाइ गरेर घर बनाउँछु भन्नु सजिलो कुरा छैन । अझ शिक्षा र रोजगारीमा पछि पारिएका महिलाको लागि त त्यो अभै गाह्रो कुरा हो । एउटा सुरक्षित बासस्थानको टुंगो नहुँदा नेपालमा महिलाको जीवन साह्रै नै असुरक्षित भएको छ । घरमा जस्तो हिंसा भए पनि जाने ठाउँ कतै हुँदैन । माइतीमा पनि दु:ख पाएका चेलीहरूको लागि अदृश्य ठूलो भोटे ताल्चा लगाइराखेको हुन्छ । छोरीले पनि छोरा सरह पैतृक सम्पत्तिमा समान हक पाएका भए त्यस्तो छि: छि: दूरदूर गर्दैनथिए होलान् । त्यसैले पनि छोरीलाई छोरासरह पैतृक सम्पत्तिमा समान हक हुनु जरुरी छ । लोग्नेको घरमा पैतृक सम्पत्ति आजसम्म दिएका पनि छैनन्, बरु नदिए पनि हुन्छ । डिभोर्स भएको अवस्थामा अन्तर्राष्ट्रिय कानुनलाई उदाहरण मान्ने हो भने श्रीमान् र श्रीमती दुवैको सम्पत्ति, दम्पती र छोराछोरीको बीचमा बराबरी बाँडिन्छ । कसैलाई कम बढी भन्ने हुँदैन । पैतृक सम्पत्तिमा छोरीले पनि छोरासरह समान सम्पत्ति पायो भने नेपाली समाजको छोरीलाई हेर्ने दृष्टिकोण परिमार्जित हुँदै जान्छ । सायद बर्सेनि १४ हजारका हाराहारीमा हुने छोरीको भ्रूण हत्यामा पनि केही कमी हुने थियो होला आज छोरा बुहारीको खटन सहेर बसेका बुजु्रक आमाबाहरूलाई पनि आफ्नो छोरीको रोहवरमा बाँकी जीवन बिताउन सहज र सुन्दर होला । महिलावादी कुराहरू पुरुष विरोधी पक्कै होइनन् । यो मानवअधिकारको कुरा हो । जब महिलाको मानवअधिकार सुनिश्चित हुन्छ, पुरुषको समेत हित हुन्छ । अहिलेको व्यवस्था पुरुषहरूको लागि पनि हितकर छैन । उनीहरूलाई ठूलो आर्थिक भार छ । देशको आधा जनसंख्याले उल्लेख्य रूपमा आर्थिकोपार्जनमा योगदान दिन नसकेको अवस्थामा पुरुषहरूलाई पनि गाह्रो छ । त्यसैले त्यो आर्थिक जिम्मेवारी महिलाले पनि बहन गर्नुपर्छ, चाहे त्यो छोराछोरीको हेरचाहको कुरा होस वा वृद्धवृद्धाको हेरचाहको कुरा होस् । वास्तवमा अहिले घरघरमा भइरहेको सासूबुहारीहरूको झगडामात्र नै सम्झिने हो भने पनि, पुरुषको अवस्था घरको न घाटको भएको छ । घरको कलह साम्य पार्नु पुरुषको वशको कुरा छैन । वृद्धवृद्धालाई लत्याएर घर छोडिजाउँभन्दा पनि समाजले लाञ्छना लगाउने डर हुन्छ । श्रीमतीद्वारा सताइएका श्रीमान्हरूलाई पनि त्यस्ता पीडक श्रीमतीसँग मुक्ति मिल्ने बाटो सजिलो छैन । सबैले सोचौं आधाभन्दा बढी महिलाले भोग्दै आएको घरेलु हिंसाको जड के होला त ? आउने दिनमा श्रीमतीको मालिक हुन्छु भन्ने मानसिकता त्यागेर, हरेक पुरुषले श्रीमतीको साथी हुने सोच राख्नुपर्छ । आमाबाबाले पनि छोरीलाई अर्काको घर जाने जातको रूपमा होइन, अंश र वंशमा छोराछोरी बराबर हुन् भन्ने सोच राखेर हुर्काउनु पर्छ । अब छोरीहरू रूखमा झुन्डिने लतिका हैनन्, आप्नै जरामा दह्रो भएर उभिने रूख बन्नुपर्छ ।"
"नुन, सुन र चुनमा नलाग्ने संकल्प कोष","नुन, सुन होइन नुनै हो । आवश्यक अनुपातमा नुन जीवन हो । नुन कम भए निर्बल भइन्छ । बढी भए पनि रन्थनिन्छ । नुन कम, रक्तचाप कम । नुन बढी रक्तचाप बढी । आनुपातिक नुन सन्तुलित रक्तचाप । सन्तुलित रक्तचाप चिन्तामुक्त जीवन । जिउँदो जिउनुको रहर मुक्त कहर ! जहाँ कहर मुक्ति छ, त्यहीँ सार्थक जीवन रहर छ । कहर मुक्ति सबैको जीवनरहर ! नुनको संक्षिप्त सन्दर्भ यत्तिकैमा बिट मार्दा शिर न पुच्छर भनिएला । त्यसो हुन नदिन छेउ टुप्पोको भेउ त हुनु पर्दो हो । चुरो सरोकार संकल्प कोष बन्छ, बनेको छ । सौहार्दसाथ उपलब्ध कोष रकमहरू सदुपयोग गर्ने सन्दर्भ चुरो यसको !बेलाबखत सौजन्य साथ सौहार्द कोष धेरथोर पाएको छु । साना मझौला प्राप्तिहरू सबै महान् उपलब्धि बनेका छन् । तिनलाई नुनमा खर्चन मन लागेन कहिल्यै अहिलेसम्म । न तिनलाई सुनमै लगानी गर्न मन कुद्यो । सुन सुनै हो । सुन नुन होइन, न बन्नै सक्दो हो ! सुन एक आकर्षण हो तडकभडकको । देखावटी सिँगार ! जीवन असुरक्षाका आकर्षण । बचत, मुद्दतीनिक्षेप आदिको प्रबन्धयुक्त बैंकिङ व्यवस्था विकास नभएको बेला सुनमा लगानी गर्नु ठीकै थियो । समयसापेक्ष रूपमा समाजका सेरोफेरो नैतिक चरित्रवान् आस्थामा कुनै जोखिम थिएन पनि । नैतिक आस्थामा ह्रासोन्मुख समाजमा सुरक्षास्थिति बढी नै जोखिमी बन्छ । अब सुनमा लगानी गर्नु समयसापेक्ष प्रयाण बनोइन ! समसामयिक अनेक लगानी क्षेत्रमध्ये एक नेपालको पानी जनताको लगानी पक्कै बनेछ । थोरथोरै नुन, थोरथोरै नुन पछाडि थोरथोरै चुनमाथि विमर्श रचनाको चासो बनेको शिरैले जनाएको छ । चुनको ठाउँ अहिले सिमेन्टले ओगटिसकेको छ । चुन भन्नु समय सन्दर्भ बनोइन । तापनि आशय भने सिमेन्टसितै रहेको छ । नुन, सुन, चुन भने अनुप्रास युक्त रहेका छन् । लेखन अभिव्यक्तिका सौन्दर्य अनुप्रासयुक्त शब्द शृंगारमा अन्तरनिहित रहेको हुन्छ । नु, सु, चु ध्वनिमा एकरूपता छ । यस्ता अनुप्रासिक शब्दले ध्वनि माधुर्य प्रदान गर्छ । चलनचल्ती र प्रयोग गर्दै जाँदा यस्ता शब्द विन्यास सहज तवरले आफैं प्रवाह बनेर आउँदा रहेछन् । चुन निर्माण कार्यका कुनै ताका आधारभूत साधनसामग्री नै थिए, अझै छन् पनि । चुनको सिलसिलेवार प्रसंगले घरजग्गा जोड्ने सन्दर्भको संकेत गर्छ । नुन, सुन र चुनमा नलाग्ने संकल्प कोष त्यस्तो राशि हो जसको प्रयोग दैनिक जीवनका गाँसमा खर्चिन्न । खर्चिन्न ती रकम जीवन शृंगार साधन जुटाउन पनि । त्यसरी नै भौतिक जीवनका सुविधा साधन घरजमिन जोड्नमा नि । नुन, सुन र चुनमा नलाग्ने संकल्प कोषका गर्भका मर्म यिनै हुन् । स्वभावत: कौतूहल भने जाग्न थाल्छ मनमा । नुन, सुन र चुनमा नलाग्ने संकल्प कोष कस्तो कोष हुँदो हो ? त्यस संकल्प कोषको परिभाषा लामो छैन, छोटोमात्र । त्यो कोष रकम सात हजार, दस हजार, १५, २०, ३०, ५०, ९० देखि एक लाखसम्मको राशिमा गणना हुन आउँछ । यस्ता धनराशि सम्मानजनक धनलक्ष्मी बनेका छन् । सात हजार कुनै ठूलो रकम हुन सकोइन । जब त्यो रकम सम्मानमा गाँसिएर आउँछ बेलुनझैं फुकिएर फुलिँदो रहेछ । यो सान्दर्भिक प्रसंग र प्रासंगिक सन्दर्भ बन्दो रहेछ । आत्मानुभूति परक लेखाजोखा बनिँदो रहेछ । भावनात्मक तरंगमा तरंगिनु पर्दो रहेछ सानु झिनो रेसा नि भैरव, कुमारी, मच्छिन्द्रनाथका रथ तान्ने डोरीमा परिणति पाउँदो रहेछ । यस्तै लागिरहेछ अचेल । ती ससाना झिनो मसिना रकम राशि कहिल्यै खर्चिन लायक ठानिनछु । खुत्रुके भर्दै गएँ एक पछि अर्को गर्दै । सात हजार कुनै ठूलो रकम हुन सकोइन । जब त्यो रकम सम्मानमा गाँसिएर आउँछ बेलुनझैं फुकिएर फुलिँदो रहेछ । यो सान्दर्भिक प्रसंग र प्रासंगिक सन्दर्भ बन्दो रहेछ । आत्मानुभूति परक लेखाजोखा बनिँदो रहेछ । जब ५० हजार बने बैंकमा निक्षेपन गर्न थालेँ सनैसनै नहतारी । धैर्य र धीरता चाहिँदो रहेछ । धैर्य मनले स्थिरता प्रदान गर्दो रहेछ । स्थिर प्रस्थ मन बाँधेर आफैंसित अन्तर विमर्श गर्दै गरेँ । जुन जुन बेला जस्तोजस्तो मेला लाग्छ ती सबलाई एकै राशिमा भेला गराउने अठोट गराएँ मनलाई । मनग्य गरेको अठोटलाई दृढ निश्चय भन्न रुचाएँ । त्यही दृढ निश्चयको पर्याय संकल्प भन्न मन पराएँ । संकल्पलाई स्वच्छ स्वस्थ अर्पण भन्ने, गर्ने चेष्टा जगाएँ । तिनै चेष्टालाई निष्ठापूर्वक सर्जक समुदायमाझ प्रस्तुत गर्न रुचाएँ । नमच्चिने पिङको सय झट्का नबनून ! अन्तर चेतले औंलो ठड्याइरहन्छ । अन्तरमनको धोको पस्काइरहेझैं चस्किरहन्छ चसक्क चसक्क  ! भविष्यका पाइला, समय, कर्मलाई अकर्मण्य नबनाउने ब्रह्म साक्षी बनाई आउँदा अक्षरका अवसरहरू प्रति अभिवादन, अभिनन्दन अनि कृतज्ञता खेर नफालीकन साँचिरहेछु । जसो चिताउँछ उस्तै फल प्राप्त हुन्छ । पारस्परिक कथन यो । यस कथनभित्र मनोविज्ञानका सूत्र गाँसिएको छ । मनोविज्ञान यस्तो ज्ञानको शास्त्र बनेको छ जसले हाम्रो अन्तरमनलाई ध्यानमग्न गराउने चेतन तत्वलाई जीवनदान गर्छ । त्यसलाई हामी चेतन चिन्तन भन्ने गर्छौं । चेतन चिन्तन त्यस्तो अदृश्य, अमूर्त शक्ति बनेको छ, जसले हामीलाई अनुकूल कार्य प्रवृत्ति विकसित गर्न भित्रभित्रै प्रेरणाको उपचार गर्छ, गराउँछ । प्रवृत्ति बनेपछि मानिसले अनुकूल पाइला चाल्न थाल्छ । हातहरूलाई कार्यरत गराउन मनग्य प्रेरणा पुर्याउँछ । अभिप्रेरित भएर हामी सकारात्मक कर्म गर्न थाल्छौं आफ्नै अनुभवका अनुभूतिका अभिव्यक्ति बनाउन रुचाएर पाठक महानुभावबीच पस्काउने प्रेरणा साँचिरहेछु । यिनै मनशाय मूलक जीवनक्रमको आठ दशक्पारिका क्षणहरू यी मेरा । नेपाल प्रज्ञाप्रतिष्ठानको हीरक जयन्ती जुरेछ । हीरक जयन्तीको उपलक्ष्यमा प्रतिष्ठानले त्रिदिवसीय राष्ट्रिय वाङ्मय संगोष्ठी तथा सम्मान अर्पण समारोह २०७४ जेठ ६ शनिबार उद्घाटनकै दिन सम्पन्न गरेथ्यो । समुद्घाटन र सम्मान अर्पण प्रधानमन्त्रीद्वारा गराउने निर्धारित कार्यक्रम राष्ट्रकवि माधवप्रसाद घिमिरेबाट सम्पन्न हुन पुग्यो । राष्ट्रकवि नै प्रमुख अतिथि घोषित भए । सम्मान अर्पण भने राष्ट्रकै तीन वाङ्मय पुरुष स्रष्टाबाट भयो । ती तीन वरिष्ठ नेपाली वाङ्मय पुरुषमा सर्व श्री राष्ट्रकवि माधव घिमिरे, संस्कृतिविद् वाङ्मय शताब्दी पुरुष डा सत्यमोहन जोशी, पूर्वकुलपति कवि बैरागी काहिँला थिए । उपस्थित वाङ्मय साधक सर्जकहरू भने प्रसन्न मुद्रामा प्रस्तुत थिए । हीरक जयन्तीका अवसरमा नेपाल प्रज्ञाप्रतिष्ठानको ७० वर्ष नाघेका १० जना वाङ्मय साधक सर्जकहरूलाई सम्मान पुरस्कार अर्पेका थिए । ७२ देखि ८६ सम्ममा स्रष्टा सर्जकमध्ये दाङका नारायणप्रसाद शर्मा ज्येष्ठ नागरिक थिए । खोटाङका जसराज किराती ७२ वर्षीय थिए । १० मध्ये नारी स्रष्टा रमा (देवी) शर्मा ७५ वर्षीय थिए । ८२ वर्षीय दीपनारायण मि श्र स्वास्थ्यका कारण वीरगन्जबाट कार्यक्रममा सम्मिलित हुन नसकेका रहेछन् । कवि, समीक्षक, आख्यानकार आनन्ददेव भट्ट निर्बल स्वास्थ्यसहित उपस्थित थिए । त्यत्रो कर्मठ, चिन्तनशील सर्जक निर्भीक समीक्षक डा तारानाथ शर्मा पनि पूर्ववत् स्वास्थ्य वरण गर्दो नपाउँदा आँटै ग्लानि भयो आफ्नै । ९२ वर्षे बालसाहित्यकार शान्तदास मानन्धर हाम्रामाझ तगडा थिए । सौम्य भावनाभिव्यक्ति सुनाउँदै खुसुक्क भने, 'यो पुरस्कार राशि एक लाख अर्पेर प्रज्ञाप्रतिष्ठानले बालक प्रति नै सम्मान जनाए ।' प्रज्ञा भवनका भौतिक सिर्जनाकारका वास्तु तथा स्थापत्य विज्ञानकलाकौशलका लागि अभियन्ता शंकरनाथ रिमाल सम्मानपुरस्कृत हुनु उत्तम ! तर, नेपाल राजकीय प्रज्ञाप्रतिष्ठानका संस्थापक अधिस्थाता स्व राजा महेन्द्रप्रति एकै शब्द उच्चारण नहुनु दु:खद् थियो । दाजुले बोल्दा नि किन मौन रहेको ? साझा प्रकाशनका अध्यक्ष तथा महाप्रबन्धक डोलिन्द्रप्रसादले मसित खिन्नमनष्क भाव पोखे । पुरस्कृतसम्मानित स्रष्टाहरूको तर्फबाट मन्तव्य राख्न कार्यक्रम पुस्तिकामै छापिएको रहेछ । नेपाल प्रज्ञाप्रतिष्ठानको हीरक जयन्तीको उपलक्ष्यमा आयोजित भव्य समारोहमा सम्मानित स्रष्टाहरूको तर्फबाट कृतज्ञता ज्ञापन गर्नु थाप्लोको नाम्लो मानेको छु । नुन, सुन र चुनमा नलाग्ने संकल्प कोष यिनै थाप्लोको नाम्लो बोकेरै गहकिलो बन्दै जाने ठानेको छु ।"
'प्राज्ञिक बहस' मा हीरक जयन्ती,"'सबै प्रकारका अनुसन्धानात्मक कर्महरू प्रस्तावनापत्र, कार्यपत्र, अनुसन्धानपत्र, शोधपत्र, प्रतिवेदन प्राज्ञिक लेखनका दृष्टान्त हुन् । यस्तो लेखन तीन कुराले विशेष हुन्छ औपचारिक भाषा, तृतीय पुरुष दृष्टिकोण र निगनात्मक तर्क पद्धतिको प्रयोग । यसमा तथ्य र प्रमाण बोल्छ, लेखक बोल्दैन, उसको स्वनिर्णय बोल्दैन । उसको हस्तक्षेप पनि देखिँदैन', प्राज्ञिक र साहित्यिक दुई भिन्न लेखनबारे प्राडा गोविन्दराज भट्टराई भन्नुहुन्छ, 'त्यसैले प्राज्ञिक लेखनमा हुने परोक्षता, कर्मवाच्यता, निर्वैयक्तिकताले गर्दा यसले उत्पन्न गर्ने परोक्षता र रुक्षता पनि टड्कारो हुन्छ । लेखक र पाठक सिधै जोडिँदैनन्, भाषाले बनिएको एउटा औपचारिक पर्खाल बीचमा उभिन्छ । त्यहाँ व्यक्ति भाषा मेटिएको, अपरिचित हुन्छ । अत्यन्तै कम लेखकमा यस्तो भाषा लेख्ने क्षमता हुन्छ।' प्राज्ञिक लेखनको झन्डैझन्डै विपरीत धारमा उभिएको छ, साहित्यिक लेखन । विश्वभर सजिलै बुझ्ने र अभ्यास गर्ने यो सिर्जनात्मक लेखनमा लाग्नेभन्दा पृथक् धारमा आफूलाई उभ्याउनेहरू जसको चाहना, क्षमता र आवश्यकता नै फरक हुन्छ, उसले प्राज्ञिक लेखन र बहसमा भिन्न संसार देख्छन् । २०१४ सालमा स्थापना गरिएको नेपाल (तत्कालीन समयमा राजकीय) प्रज्ञा प्रतिष्ठानले हीरक जयन्ती मनाउँदा साहित्यिकभन्दा बढी केन्द्रमा प्राज्ञिकलाई स्थान दिएको छ । सांस्कृतिक कार्यक्रम र कवि गोष्ठीबाहेक हीरक जयन्ती प्राज्ञिक बहसमै केन्द्रित रह्यो । प्राज्ञिक बहस दुई धारमा विभाजित थियो, एक शोधमूलक प्रतिवेदनको प्रस्तुति र त्यसमाथि बहस, दोस्रो विषय उठान र त्यसमाथि विज्ञहरूका तर्क । प्रतिवेदनका विषय जे जति बहसमा ल्याइए तिनले सबै क्षेत्रलाई समेट्न सकेनन्, तीनदिने जयन्तीमा त्यो सम्भव थिएन तर छनोट भएका विषयले सरोकारवालालाई जिस्क्यायो, चलायो र हुट्हुटी जगायो । जसमा लामो समयदेखि विवादमा रहेको भाषादेखि भाषिक समुदायमा लोकवार्ता, दर्शन, समालोचना, अनुवाद, भारतीय नेपाली साहित्यहुँदै नदी संस्कृतिसम्मलाई समेटिएको थियो । भीमनारायण रेग्मीले 'नेपाली भाषाको आधुनिकीकरणका प्रमुख आयाम', प्राडा गोविन्दराज भट्टराईले 'समालोचनामा 'म' को उपस्थिति : कति सान्दर्भिक कति असान्दर्भिक', बलराम अधिकारीले 'अनुवादक परिचय कोश : परिकल्पना, निर्माण प्रक्रिया र चुनौती' विषयक कार्यपत्र प्रस्तुत गर्नुभएको थियो । मानक नेपाली भाषाबारे लामो समय चलेको आरोहअवरोहको अवतरणसँगै नेपाली भाषाको आधुनिकीकरण कति सामयिक भन्नेमा बहस सुरु भएको छ । करिब एक हजार वर्षे यात्रामा विकासका अनेकौं चरण पार गर्दै नेपाली भाषा यतिबेला मानकीकरणसँगै आधुनिकीकरणमा प्रवेश गरेको पाइन्छ । प्राडाचूडामणि बन्धुले 'नेपालका विभिन्न भाषिक समुदायमा लोकवार्ताको अध्ययन परम्परा र चुनौती', तेजप्रकाश श्रेष्ठले 'नेपालमा बालसाहित्य : हिजोआज र भोलि', डा साफत्य अमात्यले 'नेपालमा नदी संस्कृति : एक अवलोकन', डा काशीनाथ न्यौपानेले 'दर्शन परम्परामा दु:खनाश र आनन्द प्राप्तिको अवधारणा', रूपेश शर्माले 'भारतीय नेपाली साहित्यमा पद्य साहित्यको अवस्था' र डा कृष्णराज घतानीले 'भारतीय नेपाली साहित्यमा गद्य साहित्यको अवस्था' विषयक कार्यपत्र प्रस्तुत गर्नुभएको थियो । भाषामा आधुनिकीकरण मानक नेपाली भाषाबारे लामो समय चलेको आरोहअवरोहको अवतरणसँगै नेपाली भाषाको आधुनिकीकरण कति सामयिक भन्नेमा बहस सुरु भएको छ । करिब एक हजार वर्षे यात्रामा विकासका अनेकौं चरण पार गर्दै नेपाली भाषा यतिबेला मानकीकरणसँगै आधुनिकीकरणमा प्रवेश गरेको पाइन्छ । नेपाली भाषाका विभिन्न स्वरूप र भूमिकासँगै विविध आयाम रहेकोमा यसको विकासका लागि आधुनिकीकरण आवश्यक भएको विज्ञ र सरोकारवालाको भनाइ छ । नेपाली भाषामा प्राध्यापन गर्ने भीमनारायण रेग्मीले अध्ययनअनुसन्धान, आमसञ्चार, शिक्षण पद्धति, सूचना प्रविधि, ज्ञान र संस्कृति, सरकारी कामकाज, मातृभाषा, निरक्षर व्यक्तिहरू आदिमा नेपाली भाषाको आधुनिकीकरण र मानकीकरण कसरी गर्ने भनी बहसको सुरुआत गर्नुभएको हो । 'यी सबैमा आधुनिकीकरण र मानकीकरणका लागि लेखन पद्धतिमा अनुकूलन, व्याकरण, शब्दभण्डार, मानक ढाँचा, शिक्षण र सन्दर्भ सामग्री, अनुवाद, निर्देशिका तयारी र प्रशिक्षण, भाषा प्रविधिको उपयोग र नेपाली भाषाका विभिन्न पक्षमा अनुसन्धान बढाउने आदि काममा विशेष जोड दिनुपर्छ' प्रतिष्ठानको नेपाली भाषा विभागका प्रमुख प्राडा हेमांगराज अधिकारी नेपाली भाषाको विकासमा सम्भावनासँगै चुनौतीहरू पनि प्रशस्तै भएको बताउनुहुन्छ । उहाँ भन्नुहुन्छ, 'आधुनिकीकरणसँगै मानकीकरण हुन्छ । नेपाली भाषाको प्रकृति र प्रवृत्तिलाई प्रविधि अनुकूल पार्ने काम गर्नु परेको छ।' भारतमा नेपाली साहित्य साहित्यको कुनै सिमाना हुँदैन । समयको विकासक्रमसँगै साहित्यले पनि आफ्नो परिधिलाई फराकिलो बनाएको छ । नेपाल बाहिरका थुप्रै मुलुकमा फैलिएको नेपाली भाषा, साहित्य भारतमा झन् बढी छ । भारतमा नेपाली (गोर्खाली) हरूको आफ्नै सुदीर्घ साहित्यिक परम्परा र इतिहास विद्यमान छ, जसलाई भारतीय नेपाली साहित्य भनेर अभिहित गर्न सकिने प्राडा कृष्णराज घतानीको भनाइ छ । 'सन् १८३५ देखि दार्जिलिङमा अंग्रेजी शासकहरूको प्रवेश र धेरै कालपछि अर्थात् १९७५ देखि सिक्किम स्वायत्त देश पनि भारतमा संलग्न भएपछिको इतिहासले आजको सन्दर्भमा दार्जिलिङ, सिक्किम र असम पूर्वाञ्चलका कतिपय भूभाग नेपाली जातिको निजस्वता रहेको भाषासाहित्यिक भूगोल क्षेत्र हो', उहाँ भन्नुहुन्छ । साहित्यको सर्वप्राचीन र महत्वपूर्ण विधा काव्य कविता वा पद्य विधा नै मानिने सत्यतालाई आधार मान्दा भारतीय नेपाली साहित्यको लेखनपरम्परा कविता वा पद्य विधाबाटै प्रारम्भ भएको देखिन्छ । भारतीय नेपाली साहित्यमा कविता वा पद्य विधाको आजसम्मको इतिहास हेर्ने हो भने दुई सय ७३ वर्ष भइसकेको छ । घतानीका अनुसार, यो अवधिमा भारतीय नेपाली साहित्यले छैटौं चरणमा पाइला चालिरहेको छ । समालोचनाको प्रवृत्ति साहित्य सिर्जना र समालोचनाको संगम हो । प्राडा गोविन्दराज भट्टराईका अनुसार सिर्जनालाई माझेर टल्काएर उच्च उपभोग्य वस्तु बनाउने साधन नै समालोचना हो, त्यसैले धोइपखाली गर्छ, पुछपाछ पार्छ, सफा गर्छ र उपभोक्तामाझ प्रस्तुत गर्छ । 'वर्तमान विश्व समालोचनामा 'म' को उपस्थिति अनिवार्य हुँदैछ जुन नेपाली प्राज्ञसम्म आएको छ', उहाँ भन्नुहुन्छ, 'सिर्जना साहित्य हो समालोचना साहित्य होइन अर्थाेकै हो भनेजस्तो धारणा छ र दुवैप्रतिको व्यवहार भिन्न छ जसले एक भ्रान्तिधारणा स्थापित गरेको छ ।' दर्शनमा दु:ख र सुख दृष्टि नै दर्शन हो, दृष्टिको अर्थ ज्ञान र ज्ञान गर्ने साधन दुवै हृुन्छ । तत्वज्ञानको साधन नै दर्शन हो भन्ने रुढिगत अर्थ परम्परामा प्रचतिल छ । 'हाम्रो दर्शनिक परम्पराको मूलभूत उद्देश्य दु:खनास हो र त्यो गर्न सबैले मुक्त हुन आवश्यक छ', डा काशीनाथ न्यौपाने भन्नुहुन्छ, 'यसमा विशेष गरेर वेदान्त परम्परामा श्रुतिवाक्यहरूको आधारमा ब्रह्म तत्वको स्फुरण नै मुक्ति भनिएको छ ।' बौद्ध चिन्तनमा आत्माको पूर्ण विलय अर्थात् अहंकारको नास आत्मनिषेधपूर्वक गरेपछि क्लेशावरण र ज्ञेयावरणको ध्वंस हुने र त्यसपछि व्यक्ति निर्वाणमा पुग्ने उहाँको भनाइ छ । कार्यपत्रमार्फत् दु:खको नास गर्नका लागि मुक्त हुनु आवश्यक छ भनेर सबै दार्शनिकहरूले स्वीकारेको र त्यो मुक्ति यसै जीवनमा पाउनुपर्ने बताउने जानकारी दिइएको छ । सम्भावनामा बालसाहित्य कथ्य परम्पराबाट लेख्य र मुद्रण हुँदै अहिले डिजिटल र ईबुकसम्मको प्रविधिमा प्रवेश गरको नेपाली बालसाहित्यमा लोकआख्यानिकता, नैतिकता, औपदेशिकता आदिभन्दा मनोरञ्जनलाई बढी जोड दिन थालिएको तेजप्रकाश श्रेष्ठको कार्यपत्रमा उल्लेख छ । बालबालिकाले पहिले रमाउँदै पढ्ने वातावरणसँगै शिक्षा, नैतिकता आदि ग्रहण गर्नुपर्ने धारणा विकसित हुँदैछ । 'जादुको चमत्कार, बोक्साबोक्सी, अलौकिक चमत्कार, साहसिक कार्य, विभिन्न लोककथा आदिलाई नयाँ प्रविधिमा ढालेर प्रस्तुत गरिएका बालसाहित्यलाई आजका बालबालिकाले रुचाउन थालेको पाइन्छ', उहाँ भन्नुहुन्छ, 'त्यसैले पनि आधुनिकतामा घोलिएका पौराणिक, ऐतिहासिक, नीतिपरक, लोकसंस्कृति, लोकव्यवहार, ज्ञानविज्ञान आदिलाई पनि वैज्ञानिक, समयोचित, मनोरञ्जक र बालोपयोगी तरिकाले प्रस्तुत गर्ने प्रयास अहिले देखा पर्न थालेको छ ।' अनुवादक कोशको अवधारणा कोशको निर्माणका लागि विभागीय प्रमुख प्राडा उषा ठाकुरको संयोजनमा छ सदस्यीय समिति बनेको छ । यसले अनुवादकका बारेमा सूचना संकलन गर्ने, संकलित सूचनाका आधारमा उनीहरूको परिचय लेख्ने र सम्पादन गर्ने काम गर्दै आएको छ । कोश निर्माणका चुनौति पनि छन् । अनुवादकहरूको सूचीको निर्माण, अनुवादकका बारेमा अल्पजानकारी र अनुवादकबाट जानकारी अप्राप्त हुनु आदि चुनौती रहेको कार्यपत्र प्रस्तोता बलराम अधिकारीको भनाइ छ । अनुवादका क्षेत्रहरूमा आत्मकथा, जीवनी, इतिहास, संस्कृति, उपन्यास, कथा र लोककथा, कविता, नाटक, निबन्ध, दर्शन र नीति, बालसाहित्य, समालोचना रहेका छन् । अधिकारीका अनुसार, सर्जकलाई चिनाउने, फैलाउने र पाठकसम्म पुर्याउने काम अनुवादले गर्दछ तर हाम्रो सन्दर्भमा सर्जकलाई चिनाउने व्यक्ति नै आफ्नो सर्जकीय पहिचानबाट वञ्चित छ । नदी सभ्यता विश्वका जुनसुकै देशको संस्कृति वा सभ्यता कुनै न कुनै नदीसँग जोडिएको पाइन्छ । सिन्धुघाटी सभ्यता इन्दस अर्थात् सिन्धु नदीसँग जोडिएको छ भने मि श्रको सभ्यता नाइल नदीसँग जोडिएको छ । नेपाल उपत्यकाको संस्कृति र सभ्यता पनि बागमती, विष्णुमतीलगायतका नदी, नालासँग जोडिएको छ । डा साफल्य अमात्यले प्रस्तुत गरेको कार्यपत्रमा उल्लेख छ, नेपालका करिब ६ हजार नदी र खोलानाला नेपाल र नेपालीका लागि गंगा अर्थात् नदीको धार्मिक, सामाजिक, सांस्कृतिक र आर्थिक महत्वका छन् । उहाँ भन्नुहुन्छ, 'अग्नि पुराणमा भनिएअनुसार नदी जुनसुकै ठाउँबाट बगे पनि त्यो पवित्र हुन्छ र नदीमा नुहाउनु भन्नु नै स्वर्गको अनुभूति प्राप्त गर्नु हो ।'"
राष्ट्रिय विभूति ! कस्लाई दिने,"वीर भक्ति थापा राष्ट्रिय एकता अध्ययन केन्द्रले उनको २०२औं स्मृति दिवस मनाएको छ । सरदार भक्ति थापाले पनि राष्ट्रिय विभूति पाउनुपर्ने कुरा पुन: दोहोरिएको छ । राष्ट्रिय विभूति निर्धारण सिफारिस गर्ने मन्त्रालयकै मन्त्रीहरू पनि यस्ता कार्यक्रममा प्रमुख अतिथि बन्न पुग्नु हुन्छ । इतिहास, संस्कृति सम्बद्ध एकसेएक व्यक्ति पनि त्यस्तो कार्यक्रममा धारणा दिन पुग्छन् । सरदार भक्ति थापा संवत् १८७१७३ को अंग्रेजसँगको युद्धमा देउथल (अल्मोडा) मोर्चामा हुनुहुन्थ्यो, भनिन्छ । त्यसबखत उहाँ ७२ वर्षको हुँदा पनि बहादुरीसाथ लड्नु भएको थियो । त्यो उमेर लडाइँमा जाने होइन तर आफ्नो राष्ट्रमाथि सात समुद्र पारिबाट आएका साम्राज्यवादीले कब्जा गर्न खोज्दा तिनको मुकाविला गरी लड्दालड्दै शहादत हुनुभएको सर्वविदितै छ । गोर्खा अधिराज्यको रक्षार्थ उक्त युद्ध समाप्त भएको दुई शताब्दीभन्दा बढी बितिसकेको छ । देशले त्यस्ता वीर भक्ति थापालाई उचित सम्मान दिन नसक्नु लाजमर्दो लाग्छ । बेवास्ता गर्ने कारण सायद हारेको युद्धको प्रसंग बनेको हो कि ? आधा देश गुमाउनेहरूलाई राष्ट्रिय विभूतिले किन विभूषित गर्ने ? प्रश्न उठ्नु स्वाभाविक ठानिएला । अंग्रेजसँग भएको त्यही युद्ध र अन्य ठाउँमा युद्ध पुरुषहरू बडाकाजी जनरल अमरसिंह थापा तथा वीर बलभद्र कुँवरलाई भने राष्ट्रिय विभूति धेरै अगाडि नै दिइएको पाइन्छ । उनीहरू सरहका यी वीर योद्धालाई भने मरणोपरान्त सम्मानसम्म दिन सरकार किन मुठ्ठी बाँधिरहेछ ? त्यो बुझ्न सकिएको छैन । अंग्रेजसँगको त्यही युद्धमा अनेक वीरहरू अनेक मोर्चामा तैनाथ रहनु भएको थियो । युद्धमा कालीपारिको भूमिमात्र गुमेको थिएन । पूर्व र दक्षिणमा पनि धेरै ठूलो भूभाग साम्राज्यवादीहरूले हामीबाट खोसेर आफ्नो साम्राज्यराज्यमा गाभेका थिए । अझै त्यो युद्धको हारबारे तथ्यगत कुरा अध्ययन भएको देखिन्न । एकथरी बुद्धिजीवीहरू हार्नेहरूलाई राष्ट्रिय विभूति किन ? भन्ने तर्क गर्छन् । त्यसबेलाको युद्ध नालापानीमा मात्र भएको थिएन । हाम्रा विभिन्न चार ठाउँमा नालापानीभन्दा ठूलो सेना लिई अंग्रेजी ठूलाठूला युद्ध अनुभवी जनरलहरू अत्याधुनिक हातहतियारसहित आएका तथ्य छन् । महाकाली पारिको उक्त हारले आधाजसो हाम्रो राज्य साम्राज्यवादीलाई छोड्न बाध्य पारियो । त्यो घाउ अझै पनि हामी नेपालीका मुटुमा चसक्क बल्झिरहन्छ । उक्त युद्धमा गुमेका हाम्रा ती चारधाम तीर्थ रहेका पवित्र भूभागप्रतिको ममताले प्रत्येक नेपालीले गहभरि आँसु लिई मन पिल्साइरहेको यथार्थ छ । राज्यको आकार हाम्रो पनि साँचो हो । एकथरी बुद्धिजीवीहरू हार्नेहरूलाई राष्ट्रिय विभूति किन ? भन्ने तर्क गर्छन् । त्यसबेलाको युद्ध नालापानीमा मात्र भएको थिएन । हाम्रा विभिन्न चार ठाउँमा नालापानीभन्दा ठूलो सेना लिई अंग्रेजी ठूलाठूला युद्ध अनुभवी जनरलहरू अत्याधुनिक हातहतियारसहित आएका तथ्य छन् । आफ्नो धर्म, संस्कृति, अस्मिता जोगाउन भक्ति थापालगायत सयौं वीरहरूको उत्तिकै महिमामय बलिदान थियो । काजी जगज्जित पाँडे, काजी नयनसिंह थापा, काजी अमृतसिंह थापा, काजी भोटु पाँडे, काजी दामोदर पाण्डे, काजी दलभञ्जन पाँडे, जनरल अमरसिंह थापा (भीमसेन थापाका पिता), कर्णेल रणवीरसिंह थापा, कर्णेल उजिरसिंह थापा आदि थापा, पाण्डे, कुँवर, बस्नेत, रानाभाट, गुरुङ, खवास, खड्का थर भएका वीरहरूका नाम बिर्सन हुन्न । सेनाका प्रमुखहरूको नेतृत्वका कारण एकातिर छन्, अर्कोतिर खुँडा, खुकुरी, तरबार, भाला बर्छामात्रले गोर्खा अधिराज्यको एकीकरण भएको थिएन भन्ने ठानिनु पनि उपयुक्त हुन्न । त्यस बखतका युद्ध योजनाकार, युद्ध सल्लाहकार, युद्धविद् को को हुन् ? त्यो पक्ष अझै पनि अनुसन्धानपूर्वक लेखिएका इतिहासका पुस्तकबाट खुल्न सकेका छैनन् । तर पनि यतातिर संशोधन मण्डलका इतिहासज्ञ एवं प्राज्ञ दिनेशराज पन्तका थप दुई पुस्तक प्रकाशनमा आएका छन् । पहिलो: विद्वच्छिरोमणि हेमराजको गोर्खासम्बन्धी अनुसन्धान (संवत् २०६५ साल) दोस्रो : प्रसिद्ध ज्योतिषी भगीरथ जैसी (संवत् २०७२) यो लेखका लेखकको आफ्नै 'बुबा ! उत्प्रेक्षा उत्स्मय प्रतिबोध' 'शतवार्षिक उपसंग्रह'मा संक्षिप्त भए पनि उक्त प्रसंग चित्रण गरिन पुगेकै लाग्छ । यी प्रकाशनहरूमा दैवज्ञरत्न भगीरथ जैसी र उनका पुत्रहरू ज्योतिर्विद वीरभद्र जैसी (वीरु जैसी), मेजर भाष्कर जैसी, लक्ष्मण जैसी सम्बद्ध चर्चाहरू पनि उत्तिकै महत्वपूर्ण रूपमा छन् । यी पुस्तकमा दैवज्ञरत्न भगीरथका जेठा छोरा रमावल्लभ र नाति चक्रपाणि जैसीको तिनै पश्चिमी युद्धहरूमा शहादत भएको छ, जसले यो परिवारको महत्व दर्शाउँछ । चक्रपाणिको अपुताली परी त्यस सम्पत्तिको हकदारबीच अंशबन्डाको विवाद छिनोफानो गर्न स्वयं श्री ५, श्री जनरल (भीमसेन थापा) श्री कर्णेल (रणवीरसिंह थापा) जस्ता राष्ट्रका उच्चतम न्यायकामी स्वयं बसेर अंशबन्डा मिलाइदिएको घटनाले नै दैवज्ञरत्न भगीरथको हैसियत र महत्व देखिन्छ । यसबाट दैवज्ञरत्न भगीरथ जैसी त्यस बेलाको राजकाजमा कुन तहका उच्च व्यक्तित्व थिए र यसरी राजा आफैं बाबुछोराको अंशबन्डाको विवाद मिलाउन इजलासमा बसी हेर्ने खण्ड पर्यो । त्यसले उनी कति महत्वपूर्ण र सम्मानित व्यक्तित्व थिए भन्ने यथार्थ झल्कन्छ । उनी प्रधानमन्त्री भीमसेन थापाका राजसल्लाहकार मात्र नभई एकमात्र बौद्धिक सल्लाहकार पनि थिए । तर यससम्बन्धी पुराना अभिलेख कताकता परेका छन् । पाल्पा बसेर राजधानी र पूर्व, पश्चिम र दक्षिणको कसले खोजी दिने । उनी राजकाजको अहम भूमिकामा थिए भन्ने केही तथ्य पुरातत्व प्रकाशनमाला र अन्य पुरातात्विक प्रकाशनबाट देखिन्छ । भगीरथ जैसीले धेरै बिर्ताहरू आर्जेको भेटिन्छ । त्यसरी राष्ट्रले बिर्ता बक्सनुपर्ने कारण अनुसन्धान हुन बाँकी छन् । पाल्पा राज्य एकीकरणको युद्धमा उनको अहम् भूमिका थियो । कर्णेल उजिर सिंहको समयमा तयार पारेको 'निजामती तथा जंगी बन्देज', राज्यभरिका गढी गौंडा र मठमन्दिर, तीर्थ चारधाम आदिमा भगीरथको स्थान धेरै छ । उनका परामर्शले बनेको हनुमानढोका ठूलो घन्टलगायत विभिन्न स्मारक, किल्लाहरू, राजकाजका जटिल समस्याहरू वा राजवंशको उत्तराधिकारी कायम गर्ने कार्यमा सबैमा दैवज्ञरत्न भगीरथका उपस्थिति र निर्णय कम महत्वपूर्ण थिए त ? यस्तो इतिहास कौसी तोषाखानाका संग्रहभरि ढुस्सी परेर विनाश हुँदै रहेको बुझिन्छ । यस्तो खोजतलास र अध्ययन कसले गर्ने ? कसरी गर्ने ?बृहत् गोर्खा निर्माणकार्थ (मस्र्याङ्दी नदी पश्चिमका क्षेत्रमा) यति ठूला युद्धविद्को गौरव, तत्कालीन समयको मूल्यांकन आज आवश्यक छन् र ? गोर्खाली बिना यस्तो महान् व्यक्तिको युद्ध सल्लाह, युद्ध योजना, अर्थ व्यवस्था, सैन्य ताकत अवलोकन नगरी युद्ध गर्थे भनी ठान्नुमात्र अज्ञान प्रदर्शन गर्नु हो । त्यसबेला पनि अनेक नयाँ हातहतियार निर्माण हुन्थ्यो । तिनको प्रयोग विधि विकसित भएको बुझ्न जरुरी हुन्थ्यो । त्यसकारण भगीरथ जैसीजस्ता युद्ध विशेषज्ञ रहेका हुन्थे । खुँडा र खुकुरी धनुर्विद्यामा उनी एकमात्र अत्यन्त विशिष्ट युद्ध विशेषज्ञ थिए । त्यसबेला यस्तो ज्ञान अरू सबैमा हुँदैनथियो । एकीकरणका सम्पूर्ण युद्ध दैवज्ञरत्न भगीरथ जैसीकै सल्लाह र योजनाबाट विजय हुने गरेको यथार्थ हो । धारिला खुँडा र खुकुरी चलाएकै भरमा युद्ध विजय भएको ठानिनु कति उचित होला । खुँडा खुकुरी चलाउनेमा शास्त्रोक्त शस्त्र ज्ञान सबैमा थियो र ? त्यसबेला पनि युद्धविद्, युद्ध क्षेत्रहरूका कमान्डरका साथमा रहेर युद्धको पूर्ण व्यवस्थामा दैवज्ञरत्न भगीरथ जैसी रहनुहुन्थ्यो । दैवज्ञरत्न भगीरथ जैसीमा विचित्र ज्ञान रहेको हुनाले नै उनलाई गोर्खाली राजाले कास्की दरबारबाट भगाएर गोर्खा दरबार ल्याएको यथार्थ थियो । प्राज्ञ दिनेशराज पन्तका यिनै पुस्तकमा दिइएका विभिन्न परिच्छेदका भाषा विवेचना गरिए पनि इतिहास छर्लंग हुनेछ । गोर्खाको योद्धाहरू त सुरा र वीर थिए नै । उनलाई युद्ध जितिन्छ भनी सुर्याउने ज्ञान, अक्कल, रणनीति, युद्ध क्षेत्रमा डटेर दैवज्ञरत्न भगीरथले बाहेक कसले ऊर्जा दिने गर्दथ्यो होला त ? युद्धमा हात गोडा काटिए, चोटपटक लागे, सर्पदंश, झाडापखालाजस्ता महामारी लागे ती सैनिकको सेवा पनि उनैले गर्दथे । त्यसकालमा साउन भदौमा उर्लेका ठूलाठूला नदीहरूमा जेठ महिनापछि डुंगा, झिकेर राखिन्थ्यो । फट्के, पुल हुँदैनथियो । भेरी, कर्णाली, काली, सेती र गंगामै पनि जँगार तारेर सेनालाई त्यसरी पारि लैजाने ! त्यस्तो पक्ष कुनै इतिहासका पुस्तकमा उल्लेख छैन । ती इतिहासमा बुझ्न दैवज्ञरत्न भगीरथ जैसीबारे अनुसन्धान नगरिएसम्म देखिने कुरै भएन । उनी युद्धविद्, युद्ध योजनाकार, युद्ध सल्लाहकार, अस्त्र, शस्त्र विधाका विशिष्ट व्यक्तित्व थिए । युद्ध भूमिमा रहेको सेना र सेना प्रमुखहरूबाट भगीरथलाई शिरोपाउ चढाइएको देखिन्छ । उनी सेना प्रमुखबाट पूज्य रहेका युद्धभूमिमा तैनाथ योद्धाहरूका पत्रबाट देखिन्छन् । हामी दैवज्ञरत्न भगीरथ र उनका वंशज उहाँलाई राष्ट्रिय विभूति माग गर्न मरिमेट्दैनौं । राष्ट्रले उहाँलाई सम्मान गरेमा राम्रै सम्झनु पर्ला । भगीरथका अनेक स्मारकहरू छन्, जुन उनको गाउँ क्षेत्र गोर्खा लुइँटेल विदेश भन्ज्याङ चारधामतिर छन् । तिनको स्याहारसम्भार गर्न र पुन:निर्माणमा राष्ट्रको सहयोग होस् भन्ने चाहन्छौं । उनकै हातले रोपेर पालेको 'जैसीको वन' र 'वनपाले' जस्ता हामीबाट खोसेर जबर्जस्ती कब्जा गरिएको छ । ती वनजंगल सार्वजनिक गरिएको सम्पदा, बाग, बगैंचालाई सरकार र हामी मातहत राखेर दैवज्ञरत्न भगीरथ र उनको पुत्रहरूको स्मृति राख्न दिइयोस् भन्ने माग राख्न चाहन्छौं। यसले उनका सम्पदा संरक्षण हुन गई उनी र उनको पुत्रहरूका नाममा अनेक सामाजिक कार्य गरी दिनेछौं । स्मरणीय छ गोर्खाको कुनै समयमा राष्ट्रभरि प्रसिद्धिको 'अमरज्योति जनता हाइस्कुल' उनकै जैसीको वनमा बनाउन लगियो । त्यहीँ नै विज्ञान प्रविधिको लागि उच्च शिक्षा संस्थानको व्यवस्था गरिदिने हाम्रो उद्देश्य छ । तर हामी भुत्ल्याइएको ढुकुरका चल्लाजस्ता सम्पत्तिविहीन छौं । हाम्रो सम्पत्ति कानुनी राज्यमा कानुनबमोजिम नगरी पञ्चायती दमनकारी व्यवस्थाले ठाडै कब्जा गरिदिएको हुनाले पूर्वज दैवज्ञरत्न भगीरथको इतिहास पनि हराइरहेको छ । यसको वेदनाले हामी सहाराविहीन बन्दै छौं । आफ्नो अगाडि आफ्नो सम्पत्तिमा अरूले भोगचलन गरिरहेको हामी टुलुटुलु हेर्न विवश छौं । हाम्रो पीडा पोख्न चाहन्छौं । आशा गर्दछु युद्धविद्, युद्ध योजनाकार, राजसल्लाहकार दैवज्ञरत्न भगीरथ जैसीलाई इतिहासमा सम्मानित बनाई राख्न नेपाल सरकार र समाजको सहयोग रहनेछ ।"
सुदूरपश्चिमाञ्चल र पूर्वाञ्चललाई एकएक अंक,"काठमाडौं: सुदूरपश्चिमाञ्चल र पूर्वाञ्चलले प्रथम प्रधानमन्त्री कप राष्ट्रिय क्रिकेट प्रतियोगिताअन्तर्गत शुक्रबारको खेलमा अंक बाँडेका छन् । वर्षाले खेल पूरा हुन नपाएपछि दुवै टोलीले एकएक अंक बाँडेका हुन् । कीर्तिपुरस्थित टीयू क्रिकेट मैदानमा पूर्वाञ्चलले जवाफी ब्याटिङ गरिरहँदा बारम्बार वर्षा भएपछि खेल स्थगित गरिएको थियो । टस जिती पहिले ब्याटिङ गरेको सुदूरले ४५२ ओभरमा सबै विकेट गुमाउनुअघि एक सय ५३ रनको योगफल खडा गरेको थियो । जवाफी ब्याटिङमा आएको पूर्वाञ्चलले निकै कमजोर सुरुआत गरेको थियो । पूर्वाञ्चलले चार ओभरमा मात्र २२ रन बनाउँदा चार विकेट गुमाइसकेको थियो । त्यसपछि सुरु भएको वर्षाले खेल सुरु हुन दिएन । मध्यम विजयी लक्ष्य प्रस्तुत गर्दै उत्कृष्ट बलिङ गरेको सुदूरपश्चिमाञ्चललाई वर्षाले ठूलो घाटा पुर्याएको छ । प्रतियोगितामा दोस्रो खेल खेलेको सुदूरले जितको बलियो आधार तय गरिसकेको अवस्थामा पूर्वाञ्चलसँग अंक बाँड्न बाध्य बनेको हो । प्रतियोगितामा तेस्रो खेल खेलेको पूर्वाञ्चललाई भने वर्षाले राहत पुर्याएको छ । यसअघि विभागीय टोली त्रिभुवन आर्मी र नेपाल पुलिससँग लगातार दुई खेल गुमाइसकेको पूर्वाञ्चलले तेस्रो महत्ववपूर्ण एक अंक बटुलेको छ । सुदूरपश्चिमाञ्चलका लागि विजय रानाले सर्वाधिक अर्धशतकीय ५५ रनको योगदान दिएका थिए । विजयले आफ्नो पालिमा दुई चौका प्रहार गरेका थिए । सन्तोष भट्टले २२ रन, अनिलकुमार थापाले ११ रन तथा सुरुआती ब्याट्सम्यान रोशन नेपालीले १० रन जोडेका थिए । कप्तान तथा अर्का सुरुआती ब्याट्सम्यान सुरेन्द्र चन्द तीन रनमा आउट हुँदा तेस्रो क्रमका ब्याट्सम्यान ज्ञानेन्द्र कुँवरले नौ रन, वसन्त कार्कीले आठ रन तथा सागर भण्डारीले ६ रन जोडेका थिए । विनोद लामा ६ रनमै अविजित रहे । विनोदले बलिङतर्फ पनि तीन विकेट लिँदा पूर्वाञ्चलको पालि धरापमा परेको थियो । वर्षाले खेल रोकिनुअघि पूर्वाञ्चलका कप्तान पुष्प थापा ६ रन तथा जुगल चौधरी एक रनमा अविजित रहे । अंकित सुवेदी आठ रन, रवि रोय दुई रन तथा मुकुन्द यादव र विधान गोस्वामी शून्य रनमै आउट भएका थिए । अंकित, रवि र मुकुन्दलाई विनोदले आउट गराएका थिए । गोस्वामीलाई सागर भण्डारीले आउट गराएका थिए । दुई ओभर बलिङ गरेका विनोदले मात्र १४ रन दिएर तीन विकेट लिएका थिए । यस्तै सागरले पनि दुई ओभरमा आठ रन दिएर एक विकेट लिएका थिए ।"
