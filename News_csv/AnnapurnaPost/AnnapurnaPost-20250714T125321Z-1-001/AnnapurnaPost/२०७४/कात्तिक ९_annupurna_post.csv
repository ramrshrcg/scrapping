शीर्षक,विवरण
छठको धार्मिक महत्व : जापानमा पनि सूर्यको उपासना,"जसरी साँझ र बिहानीको समयमा नियमित रूपमा सूर्यदेउता तिमी उदाउँथ्यो, आज उदाउन किन ढिलो गरेको ? तिम्रो दर्शन गर्न निःसन्तान र दुःखी महिला घुम्टो ओढेर पानीमा उभिएकी छन् । उनलाई काखभरी सन्तान देऊ । जसका कारण उनको निःसन्तान को नाम सजिलै मेटाउन सकियोस् । प्रसिद्ध छठको यो गीत तराईमधेसका जिल्लामा विभिन्न समुदायले एउटै घाट (पूजास्थल) मा सामूहिक रूपमा गाउँदै बिहीबार साँझ अस्ताउँदो सूर्य र शुक्रबार उदाउँदो सूर्यलाई अर्र्घ चढाएर छठ पर्व मनाउँदैछन् । अन्य समयमा दुई असमान जातजातिबीच छुवाछूत र लैंगिक भेदभाव देखिए पनि छठ मनाइने घाटमा यस्तो गरिँदैन । मिथिलाञ्चलका मुख्यतः मधेसी समुदायले महान् पर्वको रूपमा मनाउने छठको महिमाका कारण पछिल्लो समयमा पूर्वी तराई, मध्य तथा पश्चिमी तराई र राजधानीमा बसाइसराइ गरी आएका रैथाने मुस्लिम समुदायका सर्वसाधारण र गैरमधेसीले पनि मनाउन थालेका छन् । छठको आस्था र विश्वास आआफ्नै भए पनि प्रायः तीन प्रकारका आस्था राख्नेहरूले यो पर्व मनाउने गरेको पाइन्छ । परम्परागत रूपमा पूजा गर्नेहरूको तत्काल असाध्य रोग निवारण हुने विश्वास, पुत्र प्राप्तिको आशा र चिताएको कार्यसिद्धिको भाकल पूरा हुने विश्वासमा छठ मनाइन्छ । महिलाले साडी तथा पुरुषले लंगोटी बेरेर लम्पसार परी (नामी दण्डवत) गर्दै आफ्नो घरबाट नदी किनारसम्म जाने प्रचलन छ । धार्मिक पक्ष यो पर्व प्राचीन र रोमाञ्चकपूर्ण मानिएको छ । संस्कृतिविद् डारामदयाल राकेशका अनुसार अत्रिमुनीका पत्नी अनुसुयाले परापूर्वकालमा छठ पर्वको सुभारम्भ गरेकी थिइन् । छठमा सूर्यदेवकै उपासना गरेका कारण आफ्ना पतिबाट अगाध स्नेह र माया पाएकी थिएन उनले । द्वापर युगमा महारानी द्रौपदीले पनि यो पर्वको उपासना गरेकी थिइन् । उपासनाकै कारण उनका पति युधिष्ठिरले आफ्नो प्रतिज्ञा पूरा गर्दै कौरवमाथि विजय हासिल गरेका थिए भन्ने जन श्रुति पाइन्छ । प्राचीनकालमा एक शक्तिशाली तर, दुष्ट प्रवृत्तिका राजालाई पूर्वजन्मको पापका कारण उनलाई कुष्ठ तथा क्षयरोग लागेको थियो । एक ब्राह्मणको सल्लाहमा राजाले कार्तिक शुक्लपक्षदेखि पञ्चमीको खरना देखि सप्तमीको प्रातः कालसम्म पूर्ण विधिविधानअनुसार छठको अनुष्ठान गरेपछि उनी रोगमुक्त भएको विश्वास छ । जापानमा पनि सूर्य उपासना जापानी संस्कृतिमा पनि सूर्यको उपासना गरिन्छ । सूर्यशक्तिको बारेमा जानकार जापानीले आजको वैज्ञानिक युगमा पनि श्रद्धा र भक्तिका साथ सूर्यको आराधना गर्दै आएका छन् । जापानलाई सूर्योदयको देश पनि भनिने भएकाले त्यहाँ सूर्यको उपासनाको प्राचीन परम्परा छ । बिहानै स्नान गरी सूर्यलाई अर्घ दिँदा सूर्यको शक्ति मानव शरीरमा प्रवेश गर्छ भन्ने तथ्य वैज्ञानिकको अनुसन्धानले पुष्टि गरिसकेको छ । पर्वको विधि पूर्वी, मध्य तथा पश्चिमी तराईका बासिन्दालाई अहिले नजिकिँदो छठका कारण भ्याइनभ्याइ छ । अस्वस्थ्य, निर्धनता र निःसन्तानबाट मुक्ति पाइने जनविश्वासमा छठ मिथिलाञ्चल बढी लोकप्रिय भएको हो । सरल विधि, महत्वाकांक्षी भावना र छुवाछूतरहित भावनाले सामूहिक रूपमा मनाउनु पर्वको प्रमुख विशेषता हो । व्रतालु महिला र पुरुषले गत मंगलबार पर्ने चौथीका दिन नुहाइधुवाइ गरी पवित्र खानेकुरा खाएर बुधबार खरना अर्थात दूध, मिठ्ठा र चामलबाट निर्मित विशेष खीर र फलफूल व्रतालु र अन्य सदस्यले सेवन गर्नुपर्छ । खीर पनि माटाकै भाँडोमा पकाउनुपर्छ । अर्काे दिन अर्थात बिहीबार दिनभर निराहार व्रत बस्ने प्रचलन छ । षष्ठी (खष्टी) अर्थात बिहीबार साँंझ व्रतालुहरू स्थानीय जलाशय, नदी, खोला र पोखरीमा निर्माण गरिएको पूजास्थल (घाट) मा गहुँ र चामलको पिठोबाट निर्मित ठकुवा, चामलकै पिठोबाट बनेको भुसुवा, केरासुन्तला, भोकटे, स्याउ, उखु, कूला, बेसार, अदुवा, मुला, धागो आदि प्रसादको रूपमा बाँसको चोयाबाट निर्मित विशेष प्रकारको भाँडा (चंगेरा, डगरी र सुपती) मा सजाएर राख्ने चलन छ । छठमा माटोबाट निर्मित ससाना हात्तीका प्रतिमा, दीयो, कोसिया आदिको विशेष महत्व हुन्छ । यी सबै सामग्री मंगलबार अपराह्नदेखि नै व्रतालु परिवारका सदस्यले घाटमा लगेर सजाएर राख्छन् । सूर्यास्तछछि नै सबै सामग्री घाटमा पुर्याइसक्नुपर्ने संस्कृतिविद् रेवतीरमण लाल बताउँछन् । जलाशय, नदी, खोला र पोखरीमा अहिले सूर्य देवताको प्रतिमा स्थापना गरी हिजोआज पूजा गर्ने चलन पनि सुरु भएको छ । मंगलबार साँझ सझिया घाट अर्थात अस्ताउँदो सूर्य (भास्कर) भगवानलाई हेरी ब्रत बस्नेहरूले पहिलो अर्घ दिन्छन् । यो बेला व्रतालु जलाशय, नदी, खोला र पोखरीमा नुहाएर पानीमै उभेर सूर्य देवताको पूजा गर्ने चलन छ । पानीमा उभिएका व्रतालुले शुक्रबार बिहान भिन्सरवा घाट अर्थात उदाउँदो सूर्यलाई दोस्रो अर्घ दिएपछि पूजा विसर्जन गर्ने चलन छ । प्रसादका रूपमा बनाइएका मिष्ठान्न परिकार र फलफूल आराध्यदेव सूर्य भगवानलाई अर्पण गरी सर्वसाधारणलाई वितरण गर्ने चलन छ । छठपर्व र कुष्ठरोगको सम्बन्ध तराई समुदायमा कुष्ठरोगलाई भगवान सूर्यको श्रापको रूपमा मानिँदै आएको छ । छठमा तयार गरिने पूजा र प्रसाद सामग्री भूलवश चोरेर वा जानेर जुठो बनाउने व्यक्तिलाई नै सूर्यदेवले श्राप दिँदा कुष्ठरोग लागेको जनविश्वास हालसम्म कायम छ । यही कारण पनि छठको पूजा सामग्री र प्रसाद शुद्ध र जतनका साथ व्रतालुले राख्ने गर्छन् । यस विषयमा अर्को पनि मान्यता छ । कुष्ठरोग र छालासम्बन्धी रोग लागेका व्यक्तिले छठको उपासना गरी सप्तमीको दिन बिहान उदाउँदो सूर्यको प्रकाशसँगै नुहाइधुवाइ गरेमा यो रोग निको हुने जनविश्वास छ । यसमा वैज्ञानिक आधार पनि छ । सूर्यको प्रकाशमा भिटामिन डी हुने भएकाले त्यसले छालाजन्य रोगमा लाभ दिन्छ । मुस्लिम र दलित समुदायको आस्था तराईबासी र गैरमधेसीले मात्र छठ पर्व मनाउँदैनन् । अब यो पर्व मुस्लिम समुदायले पनि उत्साह र आस्थाका साथ मनाउन थालेका छन् । सुनसरी, मोरङ, बाँके, बारा, रौतहट, धनुषा, सप्तरी, सिराहालगायतका जिल्लामा हिन्दु महिलासँगै मुस्लिम समुदायका महिलाले पनि सामूहिक रूपमा विधिअनुसार छठ मनाउन सुरु गरेका छन् । सबै समुदाय, महिला तथा पुरुष जलाशयमा आधा शरीर डुवाएर सूर्य देउताको उपासना गर्छन् । यादव, मारबाडी, पहाडी, बाहुन र कायस्थ समुदायसँगै मुसहर, चमार, दुसाध र मण्डल समुदायका व्रतालु महिला र पुरुषले एउटै घाटबाट उदाउँदो र अस्ताउँदो सूर्यलाई अर्घ चढाएर छठ पर्व मनाउन थालेका छन् ।"
नवउदारवादको विपक्षमा,"बेलायत र विश्वभरमा नवउदारवाद अहिले परीक्षणको क्रममा छ । मार्गरेट थ्याचर र रोनाल्ड रेगनद्वारा स्थापित विशुद्ध पुँजीवादी अर्थव्यवस्थामा वस्तु र सेवाको वितरणमा राज्यको नियन्त्रणलाई खुम्च्याएर खुला बजारलाई ठूलो भूमिका दिँदा राम्रो परिणाम दिने आशा गरिएको थियो । तर उदारवादी पुँजीवाद अर्थप्रणाली व्यवस्थापनको उचित तरिका होइन भनी आलोचकले लगाएको आरोप सही पनि हुनसक्छ । के फेरि अब सरकारहरूले अर्थतन्त्रमा ठूलो भूमिका खेल्ने समय आउला त ? राज्यहरूलाई त्यस्तो गर्न दिइएला त ? खुला बजारसहितको पुँजीवाद अहिले परीक्षणमा छ । बेलायतमा लेबर पार्टीका नेता जेरेमी कोर्बिनले नवउदारवादले सुकुमबासीहरूको संख्या बढाएको, बालबालिकालाई गरिबीको मारमा धकेलेको र गरिखाने वर्गको आम्दानी निर्वाह गर्न पनि नसकिने गरी घटाएको आरोप लगाएका छन् । यस्तो आरोपको प्रत्युत्तरमा कन्जरभेटिभ पार्टीकी नेतृ प्रधानमन्त्री थेरेसा मेले खुला र नयाँपनसहितको बजारमुखी अर्थतन्त्रका अथाह सम्भावनाहरू भएको बताएकी छन् । यस्ता बहस बेलायतमा मात्र सीमित छैनन्, विश्वभरि नै चलिरहेका छन् । करिब २५ वर्षअघि दुई किसिमका अर्थव्यवस्थाराज्यले व्यवस्थापन गर्ने समाजवाद र उदारवादी प्रजातन्त्रसहितको पुँजीवादबीचमा कुन श्रेष्ठ र उचित हो भन्ने बहस सकिएको ठानिएको थियो । सोभियत संघको पतनपछि उदारवादी प्रजातन्त्रले जितेको निक्र्योल गरिएको थियो र त्यसभित्रको खुलाबजार अर्थव्यवस्थालाई निर्विकल्प ठानिएको थियो । त्यसपछि चीनको अचम्मचाल्दो उदयले राज्यले नेतृत्व गरेको र महत्वपूर्ण भूमिका खेलेको अर्थव्यवस्था असफल हुन्छ भन्ने मान्यतालाई चुनौती दिएको छ । विश्वव्यापी आर्थिक मन्दीले पनि पूर्णरूपमा नियमन नगरिएको बजारतन्त्रको कमजोर पक्षहरू प्रष्ट्याइदियो । सन् २०१७ मा विश्वका सबैभन्दा राम्रो वृद्धि भइरहेका अर्थतन्त्रहरू (इथियोपिया, उज्वेकिस्तान, नेपाल, भारत, तान्जानिया, जिबुटी, लाओस, क्याम्बोडिया, म्यानमार र फिलिपिन्स) मध्ये धेरैले खुला बजार अर्थतन्त्र अपनाएका छन् । तर खुला बजार अर्थतन्त्र अपनाउने धेरै मुलुकहरूको आर्थिक वृद्धिदर घट्दोक्रममा छ र असमानता बढ्दो छ। यो पृष्ठभूमिमा केही राजनीतिज्ञले बजारमुखी पुँजीवादी अर्थतन्त्रमार्फत मात्रै आर्थिक वृद्धि र विश्वव्यापीकरणबाट हुने आर्थिक लाभ पाइन्छ भनेर दाबी गर्न छोडिसकेका छन् । बरु राजनीतिज्ञहरू अर्थप्रणालीले मानिसहरूलाई व्यक्तिगतरूपमा के फाइदा पुर्याइरहेका छन् भन्नेतर्फ बहसकेन्द्रित गर्न थालेका छन् । उदाहरणका लागि बेलायतकी प्रधानमन्त्री मेले खुला बजार अर्थतन्त्रले बाल मृत्युदर घटाउन, मानिसहरूको औसत आयु बढाउन, निरपेक्ष गरिबी घटाउन, मानिसहरूको शिक्षामा पहुँच बढाउन, निरक्षरताको दर घटाउन र मानिसहरूको आम्दानी बढाउन सहयोग गरेको दाबी गरेकी छन्। तर मेका दाबी तथ्यमा आधारित छैनन् । उदाहरणका लागि मातृ मृत्युदरको कुरा गर्दा विश्वका अधिकांश मुलुकले शिशुको जन्म सुरक्षित बनाउने सन्दर्भमा उल्लेख्य प्रगति गरेका छन् । सन् १९९० देखि २०१५ सम्ममा अल्बानियामा मातृ मृत्युदर २९३ बाट ९६ (एक लाख जीवित जन्ममा) मा झरेको छ । राज्यनियन्त्रित आर्थिक वृद्धिको सबैभन्दा राम्रो उदाहरण चीनमा देखिन्छ । त्यहाँ मातृ मृत्युदर ११४२बाट १७७ मा झरेको छ । मातृ मृत्युदर एकलाख जीवित शिशुहरूको जन्मलाई आधार मानेर गणना गरिन्छ । तर खुला बजार अर्थतन्त्रको प्रवर्तक र अत्यन्त ठूलो समर्थक अमेरिकामा भने मातृ मृत्युदर बढ्दोछ । त्यहाँ सन् १९९० बाट २०१५मा मातृ मृत्युदर १६९बाट बढेर २६४ पुगेको छ । अझ अचम्मलाग्दो त के छ भने अमेरिकामा श्वेत र अश्वेत दुवै समुदायमा अधवैंशे महिला र पुरुष मर्ने र बिरामी पर्ने दरमा समेत १९९९ देखि २०१३ सम्म वृद्धि भएको छ । खुला बजार अर्थतन्त्रले निरक्षरता घटाउँछ भन्ने दाबी पनि गलते छ । इंगल्यान्डमा करिब १५ प्रतिशत (५१ लाख) मानिसहरू व्यावहारिक रूपमा निरक्षर भन्न मिल्ने खालका छन् । तिनीहरूको साक्षरताको तह ११ वर्षका बालबालिका जत्तिको छ । स्कटल्यान्डमा हालसालै गरिएको सर्भेले त्यहाँ पनि साक्षरता घट्दो क्रममा रहेको देखाएको छ । त्यहाँका १३ र १४ वर्षका बालबालिकाहरूमध्ये आधा भन्दा कमले औसतस्तरमा लेख्न सक्छन् । गुगल गरेर साक्षरता अभियान सफलतापूर्वक सञ्चालन गरेको मुलुक खोज्दा क्युवाको परिणाम सबैभन्दा राम्रो देखिन्छ । क्युवालाई खुला बजार प्रणाली हुँदै होइन भन्दा पनि हुन्छ । थेरेसा मेले स्पष्टसँग भन्ने गरेकी कन्जरभेटिभ पार्टीको मान्यता के हो भने उचित नियम र तरिकाले सञ्चालित हुँदो हो त खुला बजार अर्थतन्त्र मानव उन्नती र प्रगतिको सबैभन्दा ठूलो कारक बन्न सक्छ । यदि उनको दाबी सही हो भने पनि बेलायतमा खुला बजार अर्थतन्त्र उचित तरिकाले लागू भएको रहेनछ भन्ने बुझ्नुपर्छ । किनकि त्यस्तो अर्थतन्त्रले सोचेको र भनेको जस्तो प्रगति हुन सकेन । त्यसोभए खुला बजार प्रणालीको कार्यान्वयनलाई कसरी उचित बनाउने त ? सबै राजनीतिक प्रणालीहरूमा खुला बजारका समस्याहरूको व्यावहारिक समाधान उस्तै देखाइन्छन् । तर खुला बजार अर्थतन्त्रको स्वीकार्यता यति बढेको छ कि, जतिसुकै विपरीतार्थक विचार बताए पनि वामपन्थी र दक्षिणपन्थीबीचको भिन्नता भने हराएको छ अर्थतन्त्रको सन्दर्भमा । बेलायतमा अर्थतन्त्र सुधार गर्नको लागि केही सुझाव दिनु उचित हुन्छ । पहिलो, व्यापक रूपमा लगानी वृद्धि हो र त्यसमा सरकारको भूमिका महत्वपूर्ण हुन्छ । त्यसका लागि कोर्बिनले नेसनल इन्भेस्टमेन्ट बैंक (राष्ट्रिय लगानी बैंक)र ट्रान्सफरमेसन फन्ड (परिवर्तनका लागि चाहिने कोष)स्थापना गरेर सार्वजनिक लगानी परिचालन, पुँजी सिर्जना र राम्रा रोजगारी सिर्जना गर्ने योजना बनाएका छन् । मेले भने आर्थिक वृद्धिको लागि स्थानीय तहमा हुने उत्पादनहरूलाई निर्यातमा योगदान गर्ने हिसाबले औद्योगिक रणनीति बनाउनुपर्ने बताउँदै आएकी छन् । दोस्रो निजी क्षेत्रको नेतृत्वको सोचाइमा पनि परिवर्तन हुनुपर्छ । अल्पकालीन सोचाइ राख्ने, कर छल्न खोज्ने, आफूलाई मात्र फाइदा पुर्याउने र छिटै धनी बन्न खोज्ने अवसरवादी प्रवृत्ति त्याग्नुपर्छ । यस्तो प्रवृत्ति नियन्त्रण गर्न कोर्बिनले कपोर्रेट क्षेत्रको निर्णय प्रक्रियालाई उत्तरदायी बनाउनुपर्ने बताउँछन् भने मेले फर्मको निर्णय प्रक्रियामा कामदार र सेयरहोल्डरहरूको महत्वपूर्ण भूमिका हुनुपर्ने बताउँछिन् । मेका अनुसार ठूला कम्पनीहरूले दीर्घकालीन् फाइदाको लागि काम गर्नुपर्छ । तेस्रो, कामदारको ज्यालातलब र काम गर्ने वातावरणमा सुधार हुनुपर्छ । बेलायतमा समग्र अर्थतन्त्रमा वृद्धि देखिए पनि कामदारहरूको ज्याला सन् २००७ देखि २०१४ सम्ममा १० प्रतिशतले घटेको छ । कोर्बिनले रोजगारदाताहरूलाई कामदारको ज्याला घटाउन नदिन र काम गर्ने वातावरण राम्रो बनाउन कदम चाल्ने बताएका छन् । यसमा मेको धारणा पनि खासै फरक छैन । उनका अनुसार सबै कामहरू सम्मानजनक हुनुपर्छ र त्यहाँ वृत्ति विकास हुने र कामदारका आधारभूत आवश्यकता पूरा हुने अवस्था हुनुपर्छ । व्यावसायिक तालिम दिनुपर्ने र प्राविधिक शिक्षा दिनुपर्न विषयमा पनि कोर्बिन र मेमा सहमति नै देखिन्छ । चौथो, बेलायती सरकारले सर्वसाधारण जनताको वसोबासको व्यवस्थापनमा देखिएको संकटको पनि सम्बोधन गर्नैपर्छ । सन् १९५० र १९६० को दशकमा प्रत्येक वर्ष औसत तीन लाख घर बनाइन्थे । अहिले त्यसको आधा (डेढ लाख) भन्दा कम मात्रै बनाइन्छन् । कोर्बिनले सार्वजनिक वस्ती निर्माण र घरभाडा नियन्त्रण गर्ने प्रस्ताव गरेका छन् । मेले सार्वजनिक वस्ती निर्माणका लागि पनि करिब २ अरब पाउन्ड (२६२ अरब डलर) बराबरको कोष बनाउने घोषणा गरेकी छन् । अन्त्यमा निजी क्षेत्रले दिने सेवा र सुविधाहरू तुलनात्मक रूपमा सस्तो बनाउन र त्यसमा दिगोपन कायम गर्न बेलायतलाई बढी प्रभावकारी नियम र विनियमहरूको जरुरत छ । कोर्बिनले पूर्वाधारहरू स्तरीय नभएका, सेवाहरू कमजोर हुँदै गएका, कम्पनीहरूले थोरै मात्र कर बुझाउने गरेका तर सेयरहोल्डरहरूलाई ठूलो मात्रामा लाभांश बुझाउने गरेको आरोप लगाएका छन् । मेले पनि ऊर्जालगायतका वस्तुहरूको मूल्य घटाउने घोषणा गरेकी छन् । राज्यको हरेक क्षेत्रमा सरकारको भूमिका घटाउन मार्गरेट थ्याचर र रोनाल्ड रेगनले सन् १९८० तिर ल्याएको नवउदारवादी र पुँजीवादी खुलाबजार अर्थतन्त्र आलोचकहरूले लगाउने गरेको दोषको भागिदार नै छ । अहिले आर्थिक वृद्धि र अवसर बढाउनका लागि बढी सक्रिय र प्रभावकारी सरकार चाहिन्छ भन्ने नयाँ सहमति बनेको जस्तो देखिन्छ । तर यसका लागि सरकारलाई अवसर र समर्थन दिइन्छ कि दिइन्न हेर्नुपर्छ । (प्रोजेक्ट सिन्डिकेटबाट अनुवादित । ) उड्स युनिभर्सिटी अफ अक्सफोर्डमा ग्लोबल इकोनोमिक गभर्नेन्स प्रोग्रामकी संस्थापिका हुन् ।"
भाषा बन्ध्याकरण र राष्ट्रिय अभिलेख पद्धति,"अभिलेख पद्धति कुनै भाषामा हुन्छ वा भाषा सापेक्ष हुन्छ, भाषा निरपेक्ष हुँदैन । अभिलेख पद्धति भनेको मानिसका मनको सोच हो र त्यस्तो सोच भाषा र संस्कृतिमा आधारित हुन्छ । नेपालको अभिलेख पद्धति सरकारी कामकाजको भाषा र अन्य राष्ट्र भाषामा हुन्छ । अन्तर्राष्ट्रिय सम्पर्कका लागि त्यस्तो सूचना आवश्यक पर्ने भएमा त्यसलाई अन्तर्राष्ट्रिय सम्पर्कको अंग्रेजी भाषामा अनुवाद गरेर राखिन्छ । अभिलेख पद्धतिको विश्वव्यापी मान्यता यही हो । राष्ट्रिय अभिलेख पद्धति भनेको राष्ट्रको मनको सोच हो र राष्ट्रिय अभिलेख राष्ट्रको ज्ञानभण्डार (नलेज बैंक) हो । यस्तो अभिलेख भौतिकरूपमा प्राकृतिक वस्तु र अभौतिकरूपमा समाज मनको मानसिक वस्तु र त्यसको परिचालनको आधार पनि हो । यस्तो भौतिक वा मानसिक वस्तु भाषा सापेक्षिक हुन्छ । त्यसैले मानव अवधारणाहरू, पुर्खाले राखिदिएका भौगोलिक र सांस्कृतिक नाम, त्यसप्रतिको विश्वास हाम्रा परम्परागत भाषिक सामग्री वा अभिलेख पद्धतिका देन हुन् । यस्तो सामग्री निर्माण गर्ने प्रक्रिया पनि रणनीतिक हुन्छ । किनभने भाषा र अभिलेख पद्धति सन्दर्भ निरपेक्ष हुँदैन । सन्दर्भ सापेक्ष नै हुन्छ । त्यसैले देश, काल र परिस्थितिअनुसार भाषामा अभिलेख पद्धति निर्माण गर्ने रणनीति त्यस देशको शासनसत्ता सञ्चालन गर्ने निकायले बनाउनु जरुरी हुन्छ। राष्ट्रिय अभिलेख पद्धतिले त्यस देशको राजनीतिक, कानुनी, नैतिक र सांस्कृतिक, भाषिक र ऐतिहासिक कुरा बुझ्न मद्दत गर्दछ । राजनीतिक परिपाटी, लोकतन्त्र, मानवअधिकार, वैश्विक न्याय, नैतिकता जस्ता समाज परिचालनका घटकहरूमा अभिलेख पद्धति प्रतिविम्बित हुनेगर्छ । समाजका यस्ता घटकहरूमा नेपाल र नेपालीको पहिचान जनाउने अभिलेख पद्धतिको अवस्था ज्यादै कमजोर देखिन्छ । कतिपय अल्पविकसित देशले प्रविधिका माध्यमबाट भाषा र संस्कृति जोगाउन राष्ट्रिय नीति तथा ऐन बनाएर प्रयास गरिरहेका छन् । यस्ता प्रविधिहरूमा सूचना प्रविधि सबभन्दा महत्वपूर्ण हतियार हो । आजको ज्ञान मानिसको टाउकाले बुझेर मात्र पुग्दैन । धातुको प्लेट वा कम्प्युटरले समेत बुझ्न सक्ने हुनुपर्छ । नेपालमा अंग्रेजी भाषालाई ज्ञानको उत्कृष्ट स्रोत मान्ने चलन भएकाले नेपालका प्रायः मानिस अंग्रेजीबाहेक अन्य भाषामा लेखिएका विचार र अभिलेख पद्धति आधिकारिक हुँदैनन् भन्ने धारणा राख्छन् । त्यस्तो धारणाले समस्त युवा पिढीमा आफ्नो भूगोल र संस्कृतिलाई नर्क र युरोप अमेरिकालाई स्वर्ग देख्ने आँखाको विकास भएको छ । अभिलेख पद्धति निर्माणमा रणनीतिक भूमिका महत्वपूर्ण हुन्छ । नेपालको हकमा भाषा, अभिलेख पद्धति र इतिहासको वास्तविक अध्ययन गर्ने गराउने परिपाटी देखिँदैन । नेपालको राष्ट्रिय अभिलेखन पद्धतिमार्फत प्रविष्टि दिइएका जन्मदर्ता, विवाहदर्ता, बसाइसराइ, मृत्युदर्ता, सवारी दर्ता, जग्गादर्ता, जस्ता महत्वपूर्ण अभिलेखन पद्धति ज्यादै कमजोर अवस्थामा छन् । अंग्रेजी संवत् २००८, २०१३ र २०१७ मा नेपालका सवारीसाधन, व्यक्तिगत घटना दर्ता, जग्गा जमिन दर्ता गर्न नेपाल सरकारले ४७ अर्बभन्दा बढी वैदेशिक ऋण लिएको छ र ऋणदाताले त्यस्तो अभिलेख रोमन लिपिमा राख्न बाध्य पारेकाले हालको इम्बोस्ड नम्बर रोमनमा लेखिएको हो । यो त कास्टिङ मात्रै हो । कम्प्युटर सक्षम भाषा सूचना प्रविधिको अभिन्न अंग भएकाले सूचना प्रविधि नीतिमा नेपाली भाषाको मानककीकरणलाई सम्बोधन गर्नुपर्छ । सूचना प्रविधिको विकास र परिवर्तनसँग समन्वय गर्न भाषा प्रविधिसहितको सूचना प्रविधि नीति आवश्यक छ । सूचना पाठक, दर्शक वा श्रोताले बुझ्ने भाषामा उपलब्ध हुनुपर्छ भन्ने मान्यतालाई अवलम्बन गरी संयुक्त राष्ट्रसंघले राज्यपक्ष भएका देशहरूमा संयुक्त राष्ट्र सूचना केन्द्र स्थापना गरेको छ । संयुक्त राष्ट्र संघले साझेदार निकायसँग समन्वय गरेर बडापत्र र राज्यपक्षले हस्ताक्षर गरेका अन्तर्राष्ट्रिय सन्धि सम्झौताहरू ती ती देशका भाषामा अनुवाद गरी तत्तत् राष्ट्रहरूलाई उपलब्ध गराउनुपर्ने प्रावधान छ । यस्तो काम युनेस्कोले गर्नुपर्ने हो तर हाम्रो देशमा युनेस्कोले नेपाल प्रज्ञाप्रतिष्ठानलाई समेत कालोसूचीमा राखेको अवस्था छ । नेपालको हकमा त संयुक्त राष्ट्रसंघका बडापत्र र सन्धि सम्झौता नेपाली र अन्य स्थानीय भाषामा अनुवाद गरी आम जनसमुदायमा पुर्याउने काम हुन नसकेको मात्र होइन, सरकारी कामकाजको भाषा प्रयोग गर्ने नेपाल सरकार समेत अंग्रेजी भाषामा सूचना उत्पादन गर्छ । ११ प्रतिशत जनता अंग्रेजीमा र ८९ प्रतिशत जनता नेपाली वा अन्य राष्ट्रभाषामा कारोबार गर्न सक्छन् भनेर सरकार सार्वजनिक गर्छ अनि विकास बजेटको शतप्रतिशत पैसा खर्च हुने हिसाबकिताब हेर्ने सार्वजनिक खरिद तथा अनुगमन कार्यालयको वेबसाइटमा सरकारी कामकाजको भाषाको एउटा शब्द पनि राख्दैन । सूचना प्रविधिमा नेपालका भाषाको सामग्री २ प्रतिशत छ भने अंग्रेजीलगायत अन्य भाषाको सामग्री ९८ प्रतिशत उपलब्ध छ । १०० जीबी डाटा चलाउने ग्राहकले २ जीबी अपलोड गर्छ ९८ जीबी डाउनलोड गर्छ । सूचना प्रविधिमा डाउनलोड सोसाइटी भनेको परजीवी समाज हो । प्रविधिमा परजीवी समाजले अभिलेख पद्धति एकीकृत गरेर जनमानसमा सूचना दिन सक्दैन । यो कुरा नेपालका नीति निर्मातालाई कसरी बुझाउने ? राहदानी, ड्राइभिङ लाइसेन्स र नेपाली राष्ट्रिय परिचय पत्रमा भएका नाम र ठेगानासमेत अंग्रेजी भाषाको रोमन लिपिमै मानकीकरण गर्ने योजना रहेको देखिन्छ । किनभने नेपाली नागरिकको राहदानीको नाम र ठेगाना सच्याउनुपरेमा नेपाल सरकारले सच्याउन सक्दैन । आइकाओले सच्याउँछ । राहदानीको स्पेलिङमा फरक परेर सच्याउनुपरेमा आइकाओमा निवेदन दिनुपर्छ । आइकाओले नेपाल सरकारलाई त्यस नामको लिपि र वर्णको आकार अनि त्यसको मानक उच्चारण के हो भनेर सोध्छ र राज्यपक्ष वा नेपालको आइएसओ एकाइबाट मानक गराई आइकाओ पठाउनुपर्ने हुन्छ । तर नेपालमा कम्प्युटरको मानक हेर्ने आइएसओ निकाय छैन । समयमा उचित प्रतिवेदन पेस गर्न नसके आइकाओले नेपालका राहदानीको नाम र ठेगाना रोमन लिपिमा मानकीकरण गर्ने र देवनागरीमा सच्याएर लेख्नु भन्ने आदेश जारी गर्न सक्छ । नेपालमा सूचना प्रविधिको स्थायी एवं केन्द्रीय संरचनालाई सक्षम हुन दिइँदैन । राष्ट्रिय कम्प्युटर केन्द्रलाई समाप्त गरियो । त्यसपछि सूचना प्रविधि उच्चस्तरीय आयोगको मृत्युवरण गराइयो । अब नेपाल सरकारले आफ्ना नागरिकको नाम र ठेगाना लेख्न जानेनन् भनेर नाम र ठेगाना रोमन लिपिमा लेख्ने नीति बनाउन विदेशी विशेषज्ञ नेपाल आउने क्रम सुरु भएको छ । राष्ट्रको संस्कृति र ज्ञानको अवधारणा भाषामा हुन्छ अनिमात्र मानिसको दिलमा । त्यसैले विश्व बौद्धिक सम्पत्ति संगठनले स्थानीय भाषालाई समेत बौद्धिक सम्पत्ति मानेको छ । नेपालमा १२३ वटा भाषाहरू बोलिन्छन् भने नेपाली, मैथिली, थारू, तामाङ, नेवारी, मगर, राई, लिम्बू जस्ता केही भाषाहरू लिखित मौखिक साहित्य भएका भाषाहरू हुन् । यी भाषामा भएको ज्ञान वा बौद्धिक सम्पदालाई अभिलेखीकरण गरेर राख्न सकिएको छैन । मौखिक साहित्य मात्र भएका र लिपि समेत नभएका भाषामा रहेको बौद्धिक सम्पदा त झनै संकटापन्न अवस्थामा छ । बौद्धिक सम्पत्तिमा परम्परागत ज्ञान, सांस्कृतिक अभिव्यक्ति, लोकसंस्कृति, लोकप्रचलन, लोकगीत र आनुवंशिक स्रोतहरू पर्दछन् । भौतिक वा अभौतिक वस्तुको एकस्व (पेटेन्ट), व्यापार चिह्न, डिजाइन र भौगोलिक सम्पदा लगायत बौद्धिक सम्पत्तिमा पर्दछन् । अर्थात् जैविक, भाषिक र सांस्कृतिक विज्ञान जीवित पुस्तकालय हो । स्थानीय समुदायको परम्परागत ज्ञान जस्तै जैविक, भाषिक र सांस्कृतिक विविधताको संरक्षण गर्न सके प्राकृतिक र सांस्कृतिक सम्पत्ति सुरक्षित हुन्छन् । तर बौद्धिक सम्पत्तिलाई नेपालको कुनै कानुनले राम्ररी परिभाषित गर्न सकेको छैन । गरिब देशका प्राकृतिक सम्पदाको पाइरेसी बढ्दो छ । प्राकृतिक सम्पदाको पाइरेसीअन्तर्गत हाल अमेरिका, बेलायत जस्ता देशले नेपाली सम्पदा भनिएका घीउकुमारी, तुलसी, हर्रो, अनार, कालाजिरा र अश्वगन्धा आदिको पेटेन्ट दर्ता गराइसकेका छन् भने भारतले नीम, हलेदो जस्ता सम्पदा आफ्नो नाममा दर्ता गराइसकेको छ । भारत डल्ले खोर्सानी र कुचिलो समेत दर्ता गराउने प्रयासमा छ । नेपालमा बौद्धिक सम्पत्ति संरक्षणमा काम गर्न ढिला भए कसार र सेलरोटी समेत छिमेकी देशले पेटेन्ट दर्ता गर्नेछन् । त्यसैले भाषा स्थानीयकरण गर्नु, भौगोलिक, सांस्कृतिक र व्यक्ति नाम एवं प्राकृतिक र मानवीय सम्पदाको पहिचान गरी नेपाली र नेपालका स्थानीय भाषामा तिनीहरूको अभिलेख राख्ने पद्धतिको विकास हुनसकेको छैन । राष्ट्रको राजनीतिक शक्ति दैनिक शासन र पदपैसाको लेनदेनमा व्यस्त छ ।"
यी हुन् गरिबी निवारणका सूत्र,"हामीले धेरै गर्यौं विकासका कुरा । विभिन्न योजना पनि बनायौं । कार्यान्वयनका लागि पहल गर्यौं । यसो गर्नुपर्छ र उसो गर्नुपर्छ भनेर व्याख्यान पनि धेरै दियौं । तर यति हुँदाहुँदै पनि नेपालबाट गरिबीको दर अपेक्षाकृत रूपमा घट्न सकेन ।गरिबीको पहिचान गरेर वास्तविक गरिबलाई सबल एवं सक्षम बनाउन नसक्दासम्म देशबाट गरिबी हट्नु असम्भवप्रायः छ । केही समयअघि सरकारले गरिब परिचयपत्र वितरण गर्ने कार्यलाई अघि बढाएको छ । सोही अनुसार पहिलो चरणमा २५ जिल्लाका गरिब परिचयपत्र वितरण गर्ने काम अघि बढ्दैछ । यसले करिब २० लाख जनसंख्यालाई फाइदा पुग्नेछ । त्यो केही समयमै पूरा हुन्छ । चालू आर्थिक वर्षभित्र थप ५० जिल्लामा पनि त्यो कार्यक्रम लैजाने योजनाअनुसार काम भइरहेको छ । २५ जिल्लामा परिचयपत्र वितरण केही समयभित्रै हुन्छ । यहाँ परिचयपत्र वितरण गर्दैमा गरिबी कहाँ सजिलै हट्छ र भन्ने प्रश्न उठ्न सक्छ । तर त्यसो होइन । किनभने, हामीले वैज्ञानिक किसिमले गरिबीको पहिचान गरेका छौं । पहिचान गरिएका गरिबलाई विभिन्न किसिमका सेवासुविधा प्रदान गरिन्छ । जस्तै, स्वास्थ्य सेवा मानिसको आधारभूत आवश्यकता हो । यो योजनाअनुसार उनीहरूलाई बिमा सुविधा उपलब्ध हुन्छ । यसबाट उनीहरूले २ देखि ५ लाख रुपैयाँसम्मको निःशुल्क उपचार सेवा सजिलै पाउन सक्छन् । यसैअन्तर्गत शिक्षाका कार्यक्रम पनि छन् । तिनलाई पनि सँगै अघि बढाउन सकिन्छ । गाउँमा गरिबका बालबालिकालाई उचित शिक्षाको सुविधा यसमार्फत उपलब्ध हुन्छ । उचित शिक्षा पाएको अवस्थामा गरिबका बालबालिकाले पनि आर्थिक रूपमा सफलता हासिल गर्न सक्छन् । त्यति मात्र होइन, सोलार प्यानल अनुदानका कार्यक्रम पनि छन् । यसले पनि ग्रामीण क्षेत्रमा रहेको विद्युत् पहुँच अभावको समस्यालाई निराकरण गर्न सजिलो हुनेछ । गरिब परिचयपत्र पाउनेहरूले कृषिमा बीउबिजन अनुदानमा पाउनेलगायत सुविधा पनि छन् । यी सबै गरिबलक्षित कार्यक्रम हुन् । जसलाई परिचयपत्र भएका गरिबले पाउनेछन् । परिचयपत्रको अवधारणा संसारभर सिद्ध भइसकेको पनि छ । जसरी हुन्छ विपन्न वर्गलाई माथि उकास्ने काम हुनुपर्यो भन्ने उद्देश्यबाट पे्ररित भएर यो काम अघि बढाइएको हो । यसलाई राम्रोसँग व्यवस्थित गर्न सके विस्तारै देशको गरिबी घट्दै जानेमा शंका छैन । यस्ता कार्यक्रम सबै देशले लागू गरेका छन्, चाहे ती धनी या गरिब देश नै किन नहोऊन् । युरोपकै उदाहरण लिने हो भने पनि जसले काम गर्न सक्दैन, जो अशक्त छ, तिनीहरूलाई सरकारले निश्चित खानलाउन पुग्ने रकम भत्तास्वरूप दिने व्यवस्था छ । हुन त यसअघि पनि गरिबलक्षित कार्यक्रम नभएका होइनन्, तर ती वास्तविक गरिबको पहुँचमा नपुगी बाहिरै हराउने अवस्था आयो । त्यसैले अब अनुगमन गर्ने काममा पनि हामी लाग्नुपर्छ । यसले वास्तविक गरिबसमक्ष कार्यक्रम पुग्छन् । त्यसका लागि संयन्त्र आवश्यक हुन्छ । त्यसका लागि पनि आवश्यक काम अघि बढेको छ । भारतमा पनि त्यहाँको सरकारले गरिब जनतालाई लक्ष्य गरी आधार कार्ड' वितरण गरेको छ । यसमार्फत उसले गरिबहरूलाई ग्यासलगायत अत्यावश्यक वस्तुमा सहुलियत दिइरहेको छ । नेपालको सन्दर्भमा पनि परिचयपत्र नै आधार कार्ड' हो । यसकै आधारमा गरिबलाई विभिन्न क्षेत्रमा सहुलियत दिने व्यवस्था गर्नुपर्छ । यसो भयो भने मात्रै नेपाल गरिबीबाट माथि उठ्न सक्छ । सरकारले चेपाङलाई घर बनाइदिने गरेको छ । उसले ठूलो संख्यामा उनीहरूका लागि घर बनाइदिएको पनि छ । तर चेपाङहरूभित्र पनि तत्कालै बनाइदिनुपर्नेको पहिचान हुनु आवश्यक छ । त्यस्ता चेपाङहरूको पहिचान गरी घर निर्माण गरिदिने हो भने पनि गरिबी घटाउन सकिन्छ । नेपालमा कुल जनसंख्याको २५ प्रतिशत मात्र गरिब छन्, यस्तै कार्यक्रम सञ्चालन गरे अर्को जनगणनामा त्यो घटेर १०१५ प्रतिशतमा आउन सक्छ । त्यससँगै यहाँ के कारणले गर्दा गरिबी घटेको छैन भन्ने विषयमा समेत अध्ययन हुनुपर्छ । शिक्षालगायत आधारभूत आवश्यकता नपुगेकोलगायत कारणले गरिबीको दर नघटेको हुन सक्छ । त्यसैले, कारण पत्ता लगाएर उचित शिक्षाको व्यवस्था गर्नुपर्छ । गरिब परिचयपत्रले गरिबलाई उद्यमी बनाउन पनि सघाउँछ । त्यसमा सरकारले निश्चित अनुदान दिएर उद्योग सञ्चालन गर्न सघाउने अवधारणाअनुसार यो परिचयपत्र वितरणको योजना बनेको हो । यसैअन्तर्गत सरकारले गरिबलक्षित विभिन्न सीप विकासका कार्यक्रम पनि तय गरेको छ । यी कार्यक्रम पनि तिनै परिचयपत्र पाएका गरिबकहाँ पुर्याउनुपर्छ । यसो भयो भने गरिब एवं कमजोर वर्गको आर्थिक अवस्था सुदृढ हुन सक्छ । सर्वप्रथम वास्तविक गरिबले परिचयपत्र पाउनुपर्छ । हामीले नेपालमा सम्भावना भएका कृषिका अन्य क्षेत्रलाई पनि सँगै अघि बढाउन सक्छौं । उदाहरणका रूपमा कफी विकास कार्यक्रमलाई विस्तार गर्न सकिन्छ । सामुदायिक सशक्तीकरण आयोजना (कम्युनिटी इम्पावरमेन्ट प्रोजेक्ट)अन्तर्गत यस्ता कार्यक्रम सञ्चालन गर्न सकिन्छ । नेपालको धेरै डाँडाकाँडा बेवारिसे अवस्थामा छन् । त्यहाँ रहेका सम्भावनाबारे उचित अध्ययन गरेर कफी उत्पादनजस्ता कार्यक्रम अघि बढाउने हो भने पनि गरिबी हटाउन सजिलो हुन्छ । त्यसका लागि सरकारले वास्तविक गरिबलाई बीउबिजन, प्राविधिक सहयोगलगायतमा सघाउनुपर्छ । त्यसमा सरकारले सहयोगी भूमिका निर्वाह गर्न सक्छ । सँगसँगै किसानले उत्पादन गरेको उत्पादन बजारसम्म पुर्याउन सरकारले सर्वप्रथम सडकलगायत पूर्वाधारको व्यवस्था गरिदिनुपर्छ । यसले एकातिर गाउँको उत्पादन सहरले पनि उपभोग गर्न पाउँछ भने अर्काेतिर दूरदराजका मानिस पनि आर्थिक रूपमा समृद्ध हुन सक्छन् । नेपालका स्याङ्जा, गुल्मी, पाल्पालगायत जिल्लाको उच्च भेग (समुद्री सतहबाट ८ सय मिटर उचाइ)मा कफी खेतीको उच्च सम्भावना छ । नेपालमा उत्पादित कफीको माग विश्वबजारमा वार्षिक १० हजार मेट्रिक टन छ । तर ४ सय ५० मेट्रिक टनको हाराहारीमा मात्र आपूर्ति भइरहेको छ । यस्तो अवस्था हुँदाहुँदै पनि हामीले मागअनुसार आपूर्ति गर्न सकेका छैनौं । उक्त कफीको मूल्य पनि उच्च नै छ । त्यसको खरिदमा कसैले बार्गेनिङ' गर्दैन । विश्वबजारको त्यही माग पूर्ति गर्न पनि नेपालका डाँडाकाँडामा अब कफी उत्पादन गर्नुपर्छ । ती डाँडाकाँडा कफीले भरिनुपर्छ । अन्य कृषि उत्पादनको तुलनामा कफीले चारगुणा बढी लाभ दिन्छ । यस्ता बढी लाभ दिने किसिमका वस्तु उत्पादनतर्फ पनि हामीले ध्यान दिनु आवश्यक छ । सानै क्षेत्रमा गरिएको कफीखेतीले अन्य कृषि उपजले दिनेभन्दा बढी मुनाफा दिन सक्छ । नेपालका विभिन्न स्थानमा रहेका कृषि सहकारीहरूलाई कफी विकासमा लगाउन पनि सकिन्छ । किसानलाई निश्चित अनुदान दिएर कफीखेतीमा लगाउन सकिन्छ । त्यसमा गैरआवासीय नेपाली (एनआरएन) र कृषिक्षेत्रमा काम गर्ने निजी कम्पनीले पनि सहयोग गर्न सक्छन् । यस्ता सबै काममा किसानलाई प्रत्यक्ष संलग्न गराउनुपर्छ । यसले उनीहरूको जीवनस्तर उकास्न सघाउँछ नै । त्यसैले, हामीले यहाँ उच्च सम्भावना भएको वस्तु चिन्नुपर्छ र त्यसको बढीभन्दा बढी उत्पादन गर्नेतर्फ लाग्नुपर्छ । सम्भावना नभएको वस्तु उत्पादन गरेर त्यसले मुनाफा दिँदैन । हामीले यहाँ सबै वस्तु उत्पादन गर्नुपर्छ भन्ने पनि छैन । कुनै एक वस्तुलाई मात्र केन्द्रित गरेर त्यसको मात्र उत्पादन गर्न सक्यौं भने त्यसले आर्थिक रूपमा ठूलो परिवर्तन ल्याउन सक्छ । उदाहरणकै लागि बेलायतलाई लिन सक्छौं । बेलायतले आलु, चिनीलगायत केही वस्तु ठूलो परिमाणमा उत्पादन गर्छ । उसले आफूलाई पुग्ने मात्र होइन, सम्पूर्ण युरोपलाई नै पुग्ने गरी ती वस्तु उत्पादन गर्छ । यसैकारण ऊ आर्थिक रूपमा धेरै अघि बढिसकेको नकार्न सकिन्न । यस किसिमको अभ्यास अब नेपालले पनि गर्नुपर्छ । यसो भयो भने हामीले देखेको विकास टाढा छैनछँदै छैन । अर्काे कुरा, नेपालका तनहुँ, लमजुङ, गोरखा, कास्की, स्याङ्जा, गुल्मी, पाल्पालगायत जिल्लामा पछिल्लो समय होमस्टे' फस्टाएको छ । यसलाई अझ व्यापक बनाउनुपर्छ । होमस्टेलाई व्यापक बनाउन सर्वप्रथम त्यहाँका मानिसलाई सचेत गराउनुपर्छ । गाउँगाउँ गएर त्यहाँका मानिसलाई भन्न सक्छौं, घर सफा राख्नुहोस् । शौचालय राम्रो बनाउनुहोस्, भान्छा कोठा राम्रो बनाउनुहोस्, पाहुना आए भने उनीहरूलाई राम्रो किसिमले सुत्न दिनुहोस्, पर्यटकको स्वागत सत्कारमा कमी नगर्नुहोस् ।' बेलायतले आलु, चिनीलगायत केही वस्तु ठूलो परिमाणमा उत्पादन गर्छ । उसले आफूलाई पुग्ने मात्र होइन, सम्पूर्ण युरोपलाई नै पुग्ने गरी ती वस्तु उत्पादन गर्छ । यसैकारण ऊ आर्थिक रूपमा धेरै अघि बढिसकेको कुरा कसैले नकार्न सक्दैन । यस किसिमको अभ्यास अब नेपालले पनि गर्नुपर्छ । हामीले यति मात्रै गर्न सक्ने हो भने पनि गरिबीको दर स्वतः घट्दै जानेछ । यसबाट पूरै गाउँ नै विकसित हुन्छ र गाउँवासी आर्थिक रूपमा सम्पन्न हुन्छन् । उदाहरणका रूपमा कुनै गाउँमा ५० जना पर्यटक जान्छन् । तिनलाई एउटै घरले व्यवस्थापन गर्न सक्दैन । १० घरले मिलेर उनीहरूलाई सत्कार गर्न सक्छन् । छुट्टाछुट्टै अथवा समूहमै मिलेर खाना खुवाउलान् । यसले कम्तीमा पनि १० परिवारले आर्थिक लाभ लिन सक्छन् । यसले एकैपटक समुदायलाई नै सशक्त बनाउँछ । त्यसैले, यस्ता कार्यक्रमतर्फ सरकारले अब जोड दिनुपर्छ । नेपालमा उच्च हिमाली क्षेत्रमा पनि पर्यटनको सम्भावना छ । पर्यटनको विकासमा होमस्टे' ले सकारात्मक प्रभाव पारेको छ । त्यहाँ लगेर कुनै एउटा होटेल सञ्चालन गर्ने हो भने होटेल मालिकले मात्र मुनाफा आर्जन गर्छ । यद्यपि, त्यहाँ केही मानिसले रोजगारी पाउलान् । तर धेरै ठूलो उपलब्धि हुँदैन । गरिबहरू गरिब नै रहन्छन् । तर त्यस्ता क्षेत्रमा होमस्टेको अवधारणा ल्याउने हो भने ठूलो संख्यामा सर्वसाधारणले त्यसबाट लाभ लिन सक्छन् । गरिबी निवारणको क्षेत्रमा मात्र गरिबी निवारण कोष, युवा स्वरोजगार कोषले अहिलेसम्म अर्बौ रुपैयाँका योजना अघि सारेका छन्, तर त्यसले अहिलेसम्म देखिने गरी उपलब्धि हासिल हुन सकेको छैन । नेपालमा १५ भन्दा बढी मन्त्रालयका योजना गरिबलक्षित हुँदा रहेछन् । तिनीहरूले सञ्चालन गर्ने कार्यक्रमलाई एउटै छाताभित्र समेट्न सकेको खण्डमा पनि ती योजनाले मूर्तरूप लिन सक्छन् । एकद्वार प्रणालीमार्फत गरिबलक्षित विभिन्न योजना अघि सार्न सकेको खण्डमा त्यसले दिने प्रतिफल उत्कृष्ट हुन्छ नै । त्यति मात्र नभएर नेपालमा शिक्षा, स्वास्थ्यलगायत क्षेत्रमा पनि आमूल परिवर्तन आवश्यक छ । गाउँगाउँमा चेतनाको लहर ल्याएर वास्तविक गरिबसमक्ष शिक्षाको पहुँच पुर्याउन सकेमा समान किसिमको विकास अघि बढाउन सजिलो हुन्छ । आखिर त्यो सम्भव पनि छ । त्यसैले यी विषयमा हामीले अब नयाँ सोचका साथ काम गर्नु आवश्यक छ । आखिर हामीले कहिलेसम्म योजना मात्र बनाइरहने र आत्मरतिमा मात्र रमाइरहने ? आधार तहबाटै गरिबीको पहिचान गरी गरिब किसानलाई लाभ मिल्ने किसिमका योजना सञ्चालनमा नल्याउँदासम्म नेपालको विकास एवं समृद्धिको सपना सपना' मै सीमित हुनेछ । पौडेल गरिबी निवारण कोषका पूर्व उपाध्यक्ष हुन् ।"
क्रिकेट संघको अध्यक्षमा मजगैयाँ,"दाङः दाङ क्रिकेट संघको अध्यक्षमा प्रदीप मजगैयाँ निर्विरोध निर्वाचित भएका छन्। संघको दोस्रो साधारण सभाबाट मजगैयाँ अध्यक्षमा निर्वाचित भएको निर्वाचन समितिले जनाएको छ। निर्वाचन अधिकृत सनतकुमार श्रेष्ठका अनुसार संघको उपाध्यक्षमा अशोक रोकामगर, सचिवमा प्रणव आचार्य, कोषाध्यक्षमा राजीव शिल्पकार निर्वाचित भएका छन्। त्यसैगरी संघको सदस्यमा सञ्जु केसी (पुरन), किशोरकुमार घर्तीमगर, कैलाश रोकामगर, बालकृष्ण खत्री, शिव श्रेष्ठ, राजीव उल्लाह खान, पञ्कज शर्मा, रुपेश शर्मा, मिनेश श्रेष्ठ, रमेशसिंह पुन, नमिता नेपाली रहेका छन्।"
बार्सिलोनाको जितमा ड्युलोफु बने नायक,"बार्सिलोना : जेरार्ड ड्युलोफुले उत्कृष्ट प्रदर्शन गरेपछि साविक विजेता बार्सिलोनाले स्पेनिस कोपा डेल रे फुटबल प्रतियोगिताको बुधबार भएको खेलमा जित हात पारेको छ । बार्सिलोनाले तेस्रो डिभिजनको टोली मुर्सियालाई ३० गोलले हरायो । जितसँगै बार्सिलोनाले प्रिक्वार्टरफाइनल प्रवेशको सम्भावना बलियो बनाएको छ । दोस्रो लेग खेल बार्सिलोनाको मैदानमा हुनेछ । मुर्सियाविरुद्धको खेलमा बार्सिलोना लियोनल मेसी, आन्द्रेस इनिएस्टा, लुइस स्वारेज लगायतका स्टार खेलाडीबिना नै मैदानमा उत्रिएको थियो । ड्युलोफुले पहिलो गोलका लागि उत्कृष्ट अवसर सिर्जना गर्दै एकल प्रयासमा अर्को गोल पनि गरेपछि बार्सिलोनाको सहज जित सम्भव भएको थियो । बार्सिलोनालाई ४४औं मिनेटमा पाको अल्कासरले पहिलो गोल गरे । उनले ड्युलोफुको क्रसमा हेडिङ गोल गरेका थिए । यो सिजन स्ट्राइकर अल्कासरले गरेको पहिलो गोल हो। चार वर्षपछि फेरि बार्सिलोनामा आबद्ध भएका ड्युलोफुले ५२औं मिनेटमा एकल प्रयासमा अर्को गोल थपे । उनले विपक्षीका तीनजना डिफेन्डरलाई छक्याउँदै गोल गरेका थिए । ५६औं मिनेटमा रिजर्भ टोलीका स्ट्राइकर जोसे आर्नाइजले आफ्नो डेब्यु खेलमै गोल गरेपछि बार्सिलोनाको जित ३० ले पक्का बनेको थियो । बार्सिलोनाका प्रशिक्षक अर्नेन्टो भालभर्डीले युवा स्ट्राइकर आर्नाइजको प्रशंसासमेत गरे । उनी केही गर्नसक्ने क्षमताका खेलाडी हुन् । डेब्यु खेलमै गोल पनि गरेका छन् । उनले भविष्यमा अझ राम्रो प्रदर्शन गर्नेछन्, प्रशिक्षक भालभर्डीले भने । अर्को खेलमा सेभिलले पनि जित हात पारेको छ । सेभिलले तेस्रो डिभिजनकै क्लब कार्ताजेनालाई ३० गोलले पराजित गर्यो । जितसँगै पछिल्लो तीन खेलको पराजयको शृंखलालाई तोडेको सेभिलले प्रिक्वार्टरफाइनल प्रवेशको सम्भावना पनि बलियो बनाएको छ । सेभिल यसअघि स्पेनिस ला लिगामा भ्यालेन्सियासँग ४०, एथलेटिक बिल्बाओसँग १० र च्याम्पियन्समा स्पार्टक मस्कोसँग ५१ गोलले पराजित भएको थियो । अन्य खेलमा भ्यालेन्सिया र डेपोर्टिभो आल्भेसले पनि जित हात पारे । मालागा भने दोस्रो डिभिजनको टोली न्युमान्सियासँग २१ गोलले पराजित भयो । भ्यालेन्सियाले रियल जारागोजालाई २० र डेपोर्टिभो ला कोरुनाले गेटाफेलाई १० गोलले पराजित गरे ।"
अन्तर्राष्ट्रिय मापदण्डको फुटबल रंगशाला बनाउन ग्लोबल टेन्डर,"पोखरा : पोखरामा अन्तर्राष्ट्रिय स्तरको फुटबल स्टेडियम निर्माण गर्न ग्लोबल टेन्डर आह्वान गरिएको छ । राष्ट्रिय खेलकुद परिषद् (राखेप)ले १० महिनामा काम सकिने गरी ग्लोबल टेन्डर आह्वान गरेको हो । १३औं सागलाई ध्यानमा राखी पोखराको फुटबल स्टेडियम निर्माण सम्पन्न गर्न टेन्डर आह्वानमा गरिएको पश्चिमाञ्चल क्षेत्रीय खेलकुद विकास समितिका अध्यक्ष खगराज पौडेलले बताए । अन्तर्राष्ट्रिय मापदण्डको स्टेडियममा ट्र्याक एन्ड फिल्ड, शौचालय, खेलाडी आराम कक्ष, मिडिया कक्ष, स्टोर रुम, कन्फ्रेन्स कक्षलगायत सुविधा हुनेछ । फुटबल मैदान विश्व फुटबल महासंघ (फिफा)ले तोकेको मापदण्डअनुसार निर्माण हुने जानकारी पनि पौडेलले दिए । ट्र्याक एन्ड फिल्डतर्फ अन्तर्राष्ट्रिय मापदण्डको आठ लेनको सेन्थेटिक ट्र्याक, एक सय र चार सय मिटरको ट्र्याक निर्माणका लागि टेन्डरमा आह्वान गरिएको छ । स्टेडियम २० हजार दर्शक क्षमताको हुनेछ । स्टेडियमलाई आधुनिक फ्लड लाइटसहित स्कोर बोर्ड, डिस्प्ले बोर्डसमेत निर्माण गरिनु पर्नेछ । आगामी मंसिर २ गतेसम्म टेन्डर खरिदका लागि अन्तिम समय दिइएको छ । स्टेडियममा टेलिभिजनका ठूला स्क्रिनसमेत जडान गरिनुपर्ने टेन्डरमा उल्लेख छ । स्टेडियम निर्माणका लागि करिब एक अर्ब रुपैयाँ खर्च हुनेछ । स्टेडियम निर्माण हुने वा नहुने भन्ने धेरै शंकाको बीच टेन्डर आह्वान सफल भएको छ । सन् २०१९ को मार्चमा नेपालमा आयोजना हुन लागेको दक्षिण एसियाली खेलकुदका स्टेडियम तयार भइसक्नेछ, पौडेलले भने । अन्तर्राष्ट्रिय स्तरको फुटबल स्टेडियम निर्माणले पोखरा खेलकुद पर्यटनको सहरका रूपमा समेत विकास हुने सहारा क्लब पोखराका अध्यक्ष केशव थापाले विश्वास गरे । २०४० सालमा पोखरामा भएको दोस्रो राष्ट्रिय खेलकुदका लागि निर्माण गरिएको पोखराको फुटबल स्टेडियम मर्मतसम्भारको अभावमा पछिल्लो समय जीर्ण बनेको थियो । फुटबल खेल सञ्चालन भइरहँदा स्टेडियम भत्केर ठूलो दुर्घटना हुने डर पोखरावासीमा थियो । अब आधुनिक स्टेडियम निर्माण भएपछि पर्यटकीय सहर पोखरा खेलकुदका लागि राम्रो गन्तव्य बन्नेमा दुविधा छैन, थापाले भने । उनले स्टेडियमको निर्माणले नेपालकै खेलकुद विकासमा महत्वपूर्ण फड्को मार्ने पनि बताए ।"
