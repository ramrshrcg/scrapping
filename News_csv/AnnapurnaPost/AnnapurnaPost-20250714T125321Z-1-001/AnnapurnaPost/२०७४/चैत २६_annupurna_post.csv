शीर्षक,विवरण
जनआन्दोलन २०४६ र चाक्सीबारी,"सम्भवतः कसैले सोचेका थिएनन् नेपालको इतिहासमा २०४६ सालको चैत महिनामा त्यस्तो दिन पनि आउनेछ।तर आयो, त्यो अकल्पनीय दिन आयो, चैत महिनामा २६ गतेको दिन आयो। उसो त वर्षैपिच्छे चैत आउँछ, एक दिन २६ गते पनि आउँछ। स्वभावतः ०४६ सालमा पनि आयो। तर त्यो त्यो वर्ष ! आउँदा २६ गतेले फरकपन लिएर आयो। असामान्य भएर आयो। कसोकसो गोपालप्रसाद रिमालको आमाको सपना को रूप लिएर आयो आमा त्यो आउँछ र ?  हो आमा, आउँछ हुरी भएर आउँछ साँच्चिकै हुरी भएर आयो चैत २६ को दिन। आँधी लिएर आयो त्यसले। मेरो मानसपटलमा कुनै हरर मुभी झैं आज पनि तरंगित भइरहेछ त्यो दिनको दृश्य। केवल राजधानीमा मात्र होइन, पूरै देशभरि चलेको सर्वत्र जनक्रान्तिको लहरको च्याप्टर क्लोज भएको दिन थियो त्यो। दुईतिहाइ बहुमतबाट २०१६ मा बनेको नेपाली कांग्रेसको एकलौटी सरकार भंग गरी ०१७ पुस १ मा तत्कालीन राजा महेन्द्रले हठात् कु गरेर, जनताको मतद्वारा अनुमोदित संसदीय व्यवस्थामाथि प्रतिबन्ध लगाए। प्रतिक्रियास्वरूप देशभित्र विरोधका आवाज गुन्जिए। तर ती आवाजको कुनै सुनुवाइ भएन। दबाएको दबाइयै गरियो। कदाचित् अमेरिका, रूस, जापानजस्ता सर्वशक्तिसम्पन्न वा इरान, इराक, कुबेतजस्ता धनको खानी भएको देशको घटना भए तत्कालै त्यसप्रति विश्वकै आँखा पुगिहाल्थ्यो। तर भौगालिक रूपले सानो हुनु, त्यसमा पनि अविकसितभूपरिवेष्ठित हुनु, शक्तिसम्पन्न नहुनुलगायतका विविध कारणले विश्वका आँखामा नेपालको त्यो इस्यु ले कुनै महत्व पाएन। पुस १ को घटनापश्चात् नेपालको राजनीतिले नयाँ मोड लियो। देशमा निर्दलीय पञ्चायत व्यवस्था लागू गरियो। बीपी कोइराला, गणेशमान सिंहलगायतका राजनीतिक कार्यकर्तासमेत जेल परे र वर्षौंको जेल जीवन भोगेपछि छिमेकी भारतमा निर्वासित भए। भारतमै बसेर नेपालमा गुमेको अधिकारका निमित्त उनीहरू लडिरहे। अन्ततः गणेशमान सिंहले विरोध गरिरहेकै अवस्थामा राष्ट्रिय मेलमिलाप को नीति लिएर २०३३ मा बीपी स्वदेश फर्के। र, देशभित्रै पञ्चायतप्रतिको चर्को विरोध, दबाबको परिणामस्वरूप २०३६ जेठ १० गते जनमतसंग्रह गरिने घोषणा भयो। तर जनमतसंग्रहमा फेरि पञ्चायत व्यवस्थाकै जित भयो। तत्पश्चात् २०३८ को आमनिर्वाचनमा प्रतिबन्धित पार्टीहरूले समेत भाग लिए। पार्टीका केही व्यक्तिले जित पनि हासिल गरे। फलस्वरूप पञ्चायती सदनमा पहिलोपटक बहुदलीय व्यवस्थाका पक्षमा आवाज उठ्यो। तर पञ्चायत व्यवस्था यसरी जड भएर बसिसकेको थियो कि त्यो कुनै पनि किसिमले टसको मस हुने स्थितिमा थिएन। यसैबीच २०३९ मा बीपीको निधन भयो। एक किसिमले पञ्चायत झन् बलियो भयो। तथापि जनजनमा पञ्चायतप्रतिको वितृष्णा यसरी पैलिँदै गइरहेको थियो, जसरी डढेलो सल्किँदै जान्छ। अन्ततः त्यो समय आयो जब पञ्चायतप्रतिको विद्रोहले शिखर छोयो। आआफ्ना सैद्धान्तिक विचारधारामा अडिग, विपरीत मुख फर्काएर बसेका मूलतः प्रजातान्त्रिक धार र वामपन्थी धारका पार्टीहरूको एउटा मोर्चा गठन भयो। तत्कालीन प्रजातान्त्रिकवाममोर्चाबीचको लगनगाँठो कस्नमा महत्वपूर्ण भूमिका निर्वाह गर्ने तत्कालीन मालेका नेता लोककृष्ण भट्टराई आज पनि सम्झन्छन् पञ्चायत फाल्ने अभियानमा विपक्षीहरू सरिक त भइराखेकै थिए। तर सबै तितरवितर थिए। खास गरेर प्रतिबन्धित अवस्थामै पनि आपसमा जन्मजात शत्रु झैं व्यवहार गर्ने कांग्रेस र कम्युनिस्टलाई एकै ठाउँमा ल्याउन जरुरी थियो। तर अत्यन्तै कठिन काम थियो कांग्रेस र कम्युनिस्टबीच एउटै मोर्चा बनाएर पञ्चायतविरुद्ध आन्दोलित गराउनु। यही प्रयोजनका लागि यसै क्रममा गणेशमानजी र मनोमोहनजीबीच गोग्य वार्ता गराउने पहल गरें मैले। माघको महिना थियो। राजधानी क्षेत्रपाटीचाक्सीबारीस्थित गणेशमान सिहंको घर कम्पाउन्डको चौघेरो। त्यहाँ प्रतिबन्धित राजनीतिक पार्टीहरूको उपस्थितिमा नेपाली कांग्रेस, राष्ट्रिय सम्मेलन, माघ ५६७ को ब्यानर राखेर खुला राजनीतिक सम्मेलनको आयोजना गरियो। राजा महेन्द्रले रोपेको निर्दलीय पञ्चायत व्यवस्थाविरुद्ध तत्कालीन राजा वीरेन्द्रसँग वार कि पार को नाम दिइएको सो सभामा करिब १५ हजार मानिसको उपस्थिति थियो। नेपाली राजनीतिको तस्बिर बदल्ने अभियानमा प्रथम जग गाडेको त्यो ऐतिहासिक स्थलको आज रूप परिवर्तन देख्दा मन अमिलिएर आउँछ। कल्पना गर्छु, स्वयम् गणेशमान भएका भए के भन्ठान्दा हुन्। जनआन्दोलनको आधारशिला बनाइएको उक्त सभामा चन्द्रशेखरलगायत अन्य भारतीय नेताहरूले अनुरोधको भाकामा राजालाई ठाडै चुनौती दिँदै भने नजिकको छिमेकीको नाताले यहाँ हामी बहुदलीय व्यवस्था स्थापना भएको हेर्न चाहन्छौं। त्यो सभामा गणेशमान सिंहले बडो निडरतापूर्वक बोलेका वाक्य म अहिले पनि सम्झन्छु। अन्तिम क्रान्ति भन्दै उनले जेहाद नै छेडेका थिए, तिम्रा हजुरबा (राजा त्रिभुवन) लाई हामीले काँधमा बोकेर बचायौं। हामी यो देशका जनता हौं। चाहे हामी फ्याँक्न पनि सक्छौं। त्यो आवाज सुन्नेहरूको छाती ढक्क फुलेको थियो त्यतिखेर। सर्वेसर्वा राजाको विरुद्धमा त्यतिसम्म बोलिसकेपछि जुनसुकै बेला पुलिस प्रवेश गरेर गिरफ्तारी हुन सक्थ्यो त्यहाँ, लाठीचार्ज हुन सक्थ्यो, गोली नै चल्न सक्थ्यो। विडम्बना ! समयावधिभर त्यस्तो कुनै अनर्थ भएन। कुनै रोकतोकबिना निर्विघ्न त्यो सभा सुचारु रह्यो। सम्भवतः भारतका चन्द्रशेखरजस्ता बडेबडे राजनीतिज्ञहरूसमेतको उपस्थितिका कारण तत्कालीन सरकारपुलिस प्रशासनद्वारा त्यहाँ हस्तक्षेप नगरिएको हुन सक्छ। अन्ततः त्यही कम्पाउन्डभित्र गणेशमान सिंहलाई संयुक्त जनआन्दोलनको कमान्डर घोषणा गर्दै २९ वर्षको निर्दलीय पञ्चायत फ्याँकेर बहुदलीयता स्थापनार्थ सशक्त जनआन्दोलन अभियानको श्रीगणेश गरियो। त्यही स्थान हो, २८ वर्षअघिको चाक्सीबारी। संयोगले कहिलेकाहीं त्यहाँ वरिपरि पुगियो भने भावविह्वल हुन्छु म। त्यही कम्पाउन्ड हो गणेशमान सिंहले लट्ठी टेकेर निक्लिएको टक् टक् आवाज आज पनि मेरो मनमस्तिष्कमा गुन्जन्छ। त्यही कम्पाउन्ड हो गणेशमान सिंह बाहिर निस्कने क्रममा एक दिन मूल ढोकाछेउमै मैले हाम्रो किताब जिन्दावाद मुर्दावाद को विमोचन गरिदिन आइदिन आग्रह गर्दा उनले भनेका थिए, साहित्यका कति ठूला हस्तीहरूका हातबाट विमोचन नगराएर म जाबो राजनीतिज्ञले किन गर्नु ? तर मैले जनआन्दोलनको कमान्डर तपाईं। तपाईंको नेतृत्वका समर्थक हामी ! यही नातामा यी कविता रचिएका हुन्। त्यसैले तपाईंंबाहेक अर्को सही व्यक्ति कोही हुनै सक्दैनन् विमोचन गर्नका लागि। तपाईंले विमोचन नगरिदिने हो भने यो किताब च्यात्छौं भनेपछि किताब विमोचन गर्न राजी भएका थिए उनी। त्यही कम्पाउन्डभित्रै हो गणेशमान सिंह घरको खुट्किलो उत्रिँदै गर्दा त्यहीं अडिएर एक दिन उनले भनेका थिए, ल, ल आऊ फोटो खिचौं ! माघ महिनामा चाक्सीबारीको त्यो ऐतिहासिक राजनीतिक सभाले गणेशमान सिंहलाई जनआन्दोलनको कमान्डर घोषणा गरिएअनुरूप सडक आन्दोलनको थालनी गर्ने मिति तोकियो ऐतिहासिक फागुन ७ गतेको दिनलाई। त्यो दिन राजधानीको पूरै सडकको दृश्य बदलिएको देखिन्थ्यो। कुनै गल्ली त्यस्तो थिएन, जहाँबाट स्वतःस्पूर्त जुलुस ननिस्किएको होस् ! को प्रजातान्त्रिक धारका ? को वामधारका ? प्रतिबन्धित राजनीतिक पार्टीका झन्डाहरू प्रत्येक आन्दोलनकर्ताका हातहातमा। आन्दोलनको प्रथम दिनमै हजारौंको संख्यामा नेताकार्यकर्ताले गिरफ्तारी दिए। त्यसपछिका दिनमा आन्दोलनले झन् सशक्त रूप लिँदै गयो। अनि एक दिन, चैत २४ गते ! सधैं झैं नाराजुलुसका क्रममा आन्दोलनकर्ताहरू रत्नपार्कवरिपरि जम्मा हुँदै थिए। तर त्यो दिन आन्दोलनले अलिक फरक रूप लियो। बागबजार, भोटाहिटी, टुँडिखेल चारै दिशाबाट ओइरिएका आन्दोलनकर्ताहरू राजदरबारतर्प परिलक्षित भए। शस्त्रधारी प्रहरीसैनिक संयन्त्रले त्यहाँको स्थिति सम्हाल्न कठिन हुँदै गयो। अन्ततः आन्दोलनकारीको एक समूहले राजदरबारसन्मुख रहेको महेन्द्रको सालिक हल्लाएर ढाल्न खोजेपछि स्थिति असामान्य बन्यो र आन्दोलनकारीमाथि गोली चलाइयो। आन्दोलनकारीहरूबीच भागदौड मच्चियो। गोली लागेर कोही सालिकछेउमै ढल्न पुगे। लगत्तै साँझमा काठमाडौं प्रशासनले अनिश्चितकालीन कफ्र्यु (निषेधाज्ञा) जारी गर्यो। निषेधाज्ञा पूरै दुई दिन कायम रह्यो। अन्ततः त्यही २६ गते साँझ राजा वीरेन्द्र र नेताहरूबीच सम्झौता भयो। प्रतिबन्धित पार्टीहरू फुकुवा भए। राजाले गणेशमान सिंहलाई प्रधानमन्त्री बन्न आग्रह गरे। तर प्रधानमन्त्री भएपछि धेरै शारीरिक परि श्रम पनि गर्नुपर्ने भएकाले आफ्नो स्वास्थ्य त्यसका लागि अनुकूल नरहेको जनाउँदै उनले प्रधानमन्त्रीको हात लागिसकेको पद अस्वीकार गरे। वर्तमान परिप्रेक्षमा हेरौं, प्रधानमन्त्रीको के कुरो ! मन्त्रीराज्यमन्त्रीसहायकमन्त्री वा बिनाविभागीय मन्त्री जेसुकै भए पनि मन्त्री बन्न पाउने हो भने आजका नेताहरू कात्रो ओढाएर ब्रह्मनालमा राखिसकिएकै अवस्थामा पनि त्यो कात्रो बेरेरे शपथ लिन आइपुग्थे होलान्। तर गणेशमान सिंह ! जनआन्दोलनका कमान्डर ! इतिहासले लौहपुरुष को संज्ञा दिएको महान् व्यक्तित्व ! व्यक्तिगत स्वार्थलाई तिलाञ्जली दिएर उनी सदैव राष्ट्रको दुःखलाई नियालिरहने सच्चा पहरेदारका रूपमा बस्न रुचाए। त्यसैले त इतिहासका पृष्ठपृष्ठमा उनको स्वभिमान अंकित छ, उनको विद्रोह अंकित छ र उनको बलिदान अंकित छ। चाक्सीबारीको त्यो गणेशमान ! तर आज उनैको चाक्सीबारीमा उनको सम्झना मात्रै शेष छ। आजको मितिमा चाक्सीबारीको कम्पाउन्ड परिवर्तित भएर बाहिर र भित्रैसम्म सपिङ कम्प्लेक्स बनिसकेको छ। मलाई खिन्न लाग्छ त्यो स्थान देख्दा। नेपाली राजनीतिको तस्बिर बदल्ने अभियानमा प्रथम जग गाडेको त्यो ऐतिहासिक स्थलको आज रूप परिवर्तन देख्दा मन अमिलिएर आउँछ। कल्पना गर्छु, स्वयम् गणेशमान जीवित रहेका भए आजको यस्तो परिवर्तित रूप देख्दा के भन्ठान्दा हुन् उनी? यथार्थमा म्युजियम बनाएर इतिहास देखाउनुपर्ने त्यो ठाउँ निजी पैसा कमाउने थलोका रूपमा प्रयोग भएको देख्दा ऐतिहासिक महापुरुष गणेशमानको दिवंगत आत्मा कति रुँदो हो ?"
"नेपालभारत सम्बन्ध : याचक कूटनीति, दबाबकारी रणनीति","नेपालका प्रधानमन्त्री केपी शर्मा ओलीको तीनदिने भारत भ्रमणले निकै चर्चा पायो । हालै सम्पन्न निर्वाचनमा नेपाली जनताबाट स्पष्ट बहुमत पाएका ओलीले प्रधानमन्त्री स्तरमा योभन्दा पहिला सन् २०१६ मा भारत भ्रमण गरेका थिए । त्यतिबेला दिल्लीमा रहेका नेपाली मधेसीहरूले तराई क्षेत्रमा भएको आन्दोलनमा प्रहरीले मानव अधिकार उल्लंघन गर्ने गरी हस्तक्षेप गरेको भन्दै उनीविरुद्ध कालो झन्डा प्रदर्शन गरेका थिए । पछिल्लोपटक सबैजसो वामपन्थी पार्टीहरूले गठबन्धन बनाएर निर्वाचनमा भाग लिए । उग्रराष्ट्रवादी भावना र भारतविरोधी भाष्यका साथ निर्वाचन गएको उक्त गठबन्धनले प्रत्यक्षतर्फ १६५ सिटमध्ये ११६ मा विजय प्राप्त गर्यो । यद्यपि गठबन्धनभित्र कुनै न कुनै प्रकारको घर्षण देखिन्थ्यो । निर्वाचनपछिको शक्ति वितरण गहिरा दरारहरूले भरिएका थिए र नेपाली कांग्रेसले मधेसकेन्द्रित दलहरूसँग गठबन्धन बनाउने सम्भावना निकै बलियो थियो । त्यसैले प्रधानमन्त्री ओली आत्मविश्वासले टनाटन भए पनि उनी आफ्नो भूमिकालाई आउन सक्ने चुनौतीप्रति सजग थिए । त्यसो त उनी अझै पनि नेपालको पूर्ण शक्तिसम्पन्न नेता होइनन् । आफ्नो स्थान बलियो बनाउन र नेपालका जनताको विश्वास जित्न उनले उग्रराष्ट्रवादी एजेन्डामा भर पर्नुपर्नेछ । साथै आफ्नो शक्ति कायम राखिरहन उनले राष्ट्रवादी भावना उराल्नुपर्नेछ । यो विदेशी शक्तिको हस्तक्षेपविरोधी र भारतविरोधी भावनाको भाष्यको कारण नेपाली नेताहरू र खासगरी प्रधानमन्त्री ओलीलाई ठूलो आड दिएको छ । यद्यपि नेपालको घरेलु राजनीति पनि पहिचानको मुद्दामा विभाजित भएको छ, जसले हालै अनुमोदित संविधानमाथिको विवादलाई ओझेलमा पारिदिएको छ । यसैकारणले प्रधानमन्त्री ओलीले संविधानमा सबैलाई बराबरी गरिएको र समानताका आधारमा प्रदेश निर्माण भन्दै स्थानीय दलहरूको आवाज ढाकछोप गर्ने मौका पाएका छन् । उनीसँग राष्ट्रिय एकता को नारा दिँदै विदेशी शक्तिलाई निषेध र विकासको वीणा बजाउने विकल्प मात्र बाँकी छ ।१ भारतनेपालः ऐतिहासिक सम्बन्ध सानो र विकसित हुँदै गरेको शक्ति भएकाले नेपाली सरकारका सबै नीतिमा आर्थिक विकासले प्राथमिकता पाउनु स्वाभाविक हो । विकासका लागि नेपालले केवल उपभोगका निम्ति मालसामान प्राप्त गर्न भारतको छत्रछाया लिएको थिएन । उसले भूरक्षा र सुरक्षाका लागि पनि सन् १९५० को सन्धि स्वीकार गरेको थियो । अर्कोतर्प भारतले सीमा खुला गरेर र नेपालका लागि असाधारण छुट प्रदान गरेर साथ बढायो । नेपालको तराई र उत्तर भारतका समुदायबीच रहेको सम्बन्धको जगमा ऐतिहासिक सम्बन्ध र रोटीबेटी को संज्ञा दिएर यो आडभरोसालाई अझ बढाइयो । सांस्कृतिक निकटता र भाषामा अनुरूपताका कारण पनि यो सम्बन्ध अझ बलियो बन्न पुग्यो । प्रधानमन्त्री ओली यसपालि नयाँ आशा र आत्मविश्वासका भारत दबाबकारी रणनीति लिएर भारत आए । उनलाई अहिले चीनको बलियो साथ छ । समयसँगै क्षेत्रीय र वैश्विक परिवेश फेरिँदै जाँदा नेपाली नेताहरूले भारत र चीनबाट विकासका लागि फाइदा लिन समदूरी को नीतिको नारा उराल्न थाले । युद्धबाट जोगिन र दुवै उदाउँदा शक्तिसँग सम्बन्ध बलियो बनाइराख्न यो समदूरी को नाराले सघाउ पुर्यायो । साथसाथै यसले नेपाललाई भौतिक पूर्वाधार निर्माण गर्न ठूलो मात्राको सहयोग राशि पनि जुटायो । त्यसैलै अरू साना राज्यहरूले जस्तै नेपालले उदाउँदै गरेका छिमेकी आर्थिक शक्तिहरूसँग सहयोग प्राप्त गर्न याचक कूटनीति अवलम्बन गरिरहेको थियो। बहुपक्षीय सम्बन्धबाट ध्यान मोड्न भारत र चीन दुवैसँग न गठबन्धन न शत्रुता को नीति अवलम्बन गरिएको थियो । भारत र चीनबीचको सानो राज्य भएकाले नेपालले तनावका वर्षहरूमा पनि संरचनात्मक शक्ति सञ्चय गरेन । उसले बहुपक्षीय मञ्चमा विषयकेन्द्रित शक्ति निर्माणका लागि मित्रता कायम राखिरह्यो । वर्षौंसम्म यसैले नेपाललाई सन्तुलित सम्बन्ध बनाइरहन र छिमेकीहरूसँग झैझगडाबाट बच्न सघाउ पुर्याइरह्यो । २ चीन : क्षेत्रीय भूअर्थतन्त्रमा परिवर्तनको कारक विश्वमै दोस्रो शक्ति र क्षेत्रीय राजनीतिमा नेतृत्वकारी शक्तिका रूपमा चीनको उदयले नेपालले चीनसँग राख्ने सम्बन्ध र चीनले नेपाललगायतका साना छिमेकी शक्तिसँग राख्ने सम्बन्धमा परिवर्तन ल्याएको छ । चिनियाँ राष्ट्रपति सी जिनपिङले क्षेत्रीय राजनीतिमा दिएको साझा समृद्धि को अलंकारमा धेरै छिमेकी शक्तिहरूले चीनसँग सम्बन्ध बलियो बनाउने आधार फेला पारेका छन् । उनीहरूले चीनको समृद्धिबाट धेरथोर भए पनि सहयोग पाएका छन् । चीनले रेलमार्गको विस्तारबाट बेल्ट एन्ड रोड इनिसिएटिभ को बिगुल फुकिरहेको छ । उक्त रेलमार्ग नेपालसम्म ल्याउने गरी सन् २०१६ मार्चबाट नेपाल पनि उक्त रेलमार्गमा जोडिएको छ, जसले पारवहन, ढुवानी, पूर्वाधार विकाससँगै कनेक्टिभिटीलाई बलियो बनाउनेछ । नेपालले चीनलाई असीमित मौद्रिक सहयोग र अन्य सहायता स्रोतका रूपमा लिइरहँदा चीनले क्षेत्रीय र वैश्विक नेतृत्वमा स्थापित हुने आफ्नो उद्देश्य निर्दिष्ट गरिसकेको थियो । साझा उद्देश्यका समुदायहरू को निर्माणको नाराको आडमा चीन अहिले यो क्षेत्रमा गठबन्धनहरूको निर्माण गर्न लागिपरेको छ । त्यसका लागि उसले चिनियाँ खतरा को भाष्यबाट बाहिर निस्कन र ससाना अर्थतन्त्र भएका देशलाई उँभो लगाई चिनियाँ अर्थतन्त्रमा निर्भर गराउनुपर्नेछ । बीआई प्रस्थापनाले अरू देशहरूमा व्यापार र सडक विस्तारसँगै ठूलो मात्रामा लगानी गर्ने प्रस्ताव गर्दछ । यसै क्रममा नेपालसँगका सांस्कृतिक र भाषिक वाधाहरू हटाएर बलियो गठबन्धनको जग हाल्न चीनले नेपालमा थुप्र्रै चिनियाँ केन्द्रहरू स्थापना गरेको छ । बर्सेनि तिब्बत घुम्न आउने दुई करोड तीस लाख चिनियाँ पर्यटकलाई चीन नेपालसम्म पठाउन चाहन्छ । सन् २०२० सम्म छिंहाईतिब्बत रेलमार्गलाई नेपालचीन सीमाको केरुङसम्म ल्याउने चिनियाँ योजना छ । चीनले नेपालीहरू भावनात्मक रूपमा जोडिएको बुद्धको जन्मभूमि लुम्बिनी र पोखराको विकास गर्ने वाचा पनि गरेको छ । नेपाललाई दैनिक जीवनस्तर, सामाजिक रूप, सैन्य आदानप्रदानलगायतका हरेक क्षेत्रबाट आफूसँग जोड्ने चीनको रणनीति स्पष्ट छ । ३ ओलीको भारत भ्रमण अत्यधिक बहुमतबाट शक्तिमा आएको वाम गठबन्धनले अवश्य पनि ठूलो उपलब्धि र व्यापक जनसमर्थनको संकेत दिन्छ । यद्यपि नेपालको भारतसँगको सम्बन्धलाई छेउकिनारा लगाउन सकिँदैन जबकि प्रधानमन्त्री ओलीले पुष्पकमल दाहाललाई भारतीय हात भएको भन्दै भूमिका कमजोर गराउन बाध्य बनाइसकेका छन् । नेपाल अझै पनि पेट्रोलियम पदार्थमा भारतप्रति धेरै मात्रामा निर्भर छ र उसले भारतीय बन्दरगाहमार्पत नै अन्तर्राष्ट्रिय व्यापार गर्छ । त्यसैले प्रधानमन्त्री ओलीले काठमाडौंमा अन्तर्राष्ट्रिय समुदायसँगको पछिल्लो मन्तव्यमा राष्ट्रियता लाई प्रमुख प्राथमिकता दिने भने पनि र राष्ट्रियताको विपक्षमा सबै विषय सम्झौताका लागि अयोग्य भने पनि नेपालको भारतप्रतिको झुकाव बढी नै छ । त्यसैले भारत अहिले पनि पहिचान राजनीतिको सन्दर्भमा नेपालको आन्तरिक राजनीतिमा बहसको मुख्य विषय बन्दै आएको छ । पहिचानको राजनीति नेपालमा आउँदा दशकहरूसम्म पेचिलो मुद्दा भइरहनेछ । प्रधानमन्त्री ओली यसपालि नयाँ आशा र आत्मविश्वासका भारत दबाबकारी रणनीति लिएर भारत आए । उनलाई अहिले चीनको बलियो साथ छ । चीनका विदेशमन्त्री लु काङले त बेइजिङबाट नेपाल सरकारको आत्मनिर्भर विदेश नीतिको प्रशंसा गर्ने र छिमकीहरूसँग नेपालले बढाइरहेको मित्रतापूर्ण र सकारात्मक सम्बन्धको समर्थन गर्ने उद्घोष नै गरे । नेपाललाई मध्य र दक्षिण एसियाको ट्रान्जिट बनाउने अनि चीन र भारतको कनेक्टिभिटीको हिस्सेदार बनाउने चिनियाँ संकेतबाट प्रधानमन्त्री ओली बढी नै उल्लासित भएको देखियो । यो भूरणनीतिको फाइदा लिने नेपालको नयाँ चेत हो, जसले केवल राष्ट्रिय स्वार्थको रक्षा मात्र गर्दैन, बरु यो सानो शक्तिको भूमिकालाई क्षेत्रीय बहुपक्षीय मञ्चमा पुनस्र्थापित पनि गर्छ । प्रधानमन्त्री ओलीले भारतसँग लाभदायक प्याकेजहरूको माग गरेनन्, बरु आन्तरिक राजनीतिमा आफ्नो नयाँ भूमिका स्थापनामा जोड पनि दिए । यद्यपि अझै पनि नेपालका लागि भारत नै नजिकको साथी हो । प्रधानमन्त्री ओलीको जोड चिनियाँ बाघमा सवार हुनुभन्दा पनि भारतसँग शान्तिपूर्ण मित्रता र परस्पर सहयोग बनाइराख्नमा नै थियो । भारततर्पबाट प्रधानमन्त्री मोदीले नेपालको आर्थिक विकास र समृद्धिमा पूरापूर सहयोग गर्ने प्रतिबद्धता जाहेर गरे । कोचर जवाहरलाल नेहरू विश्वविद्यालय दिल्लीकी सहप्राध्यापक हुन् ।"
ओलीको (अ)सफल छिमेक भ्रमण,"दुईतिहाइभन्दा बढी समर्थन प्राप्त प्रधानमन्त्री केपी शर्मा ओलीको भारत भ्रमण सम्बन्ध सुधार्न सीमित भएको छ। तीनतिरबाट भारतसित घेरिएको १७५१ किलोमिटर खुला सिमाना भएको देशसितका सम्बन्धका आफ्नै जटिलताहरू छन्। त्यसमाथि नेपालले भन्दा पनि भारतले फुकाउनुपर्ने गाँठाहरू थुप्रै छन्। तर भ्रमणका क्रममा जारी बाह्रबुँदे संयुक्त बुँदामा पानीजहाज, पेट्रोलियम पाइप र कृषि क्षेत्रमा सहयोग अभिवृद्धिका कुरा आए। संयुक्त विज्ञप्तिमा उल्लिखित यी तीन विषय आम नेपालीको साझा चासो होइनन्। मुख्य चासो भारतले सीमा क्षेत्रमा एकतर्फी बनाएका बाँधले बर्खायाममा नेपाली भूभाग डुबानमा पर्ने, भारतले लिएका जलविद्युत् ओगटेर मात्र राख्ने, सरकारी स्तरमा उच्च स्तरका प्रसारण लाइन नबनाउनेलगायत दर्जनौं विषय छन्। महाकाली सन्धि भएको दुई दशकमा पनि सहमति कायम हुन सकेको छैन। यसमा राजनीतिक सहमति भइदिएको भए भ्रमण अझ अर्थपूर्ण हुने थियो। सात वर्षअघि कोसी नदीमा बाढी आउँदा उद्धार तथा राहतका लागि भारतले विराटनगरमा स्थापना गरेको अस्थायी कार्यालय अझै हटाएको छैन। नेपालले पटकपटक आग्रह गर्दा पनि हटाएन, बरु उल्टै उक्त कार्यालयलाई वाणिज्य दूतावासको नाम दिएर स्थायी बनाउने रणनीतिमा छ। प्रधानमन्त्रीको भ्रमणमा भारतले ठूलो चित्त देखाउन सकेन। भारतलाई मर्का पर्ने गरी नेपालले कुनै पनि काम अहिलेसम्म गरेको छैन अर्थात् उसलाई चित्त दुख्ने कृत्य नेपाली पक्षबाट भएको छैन। तर भारतबाटै धेरै यस्ता उल्लिखित काम भएका छन्, जसलाई भारतले सम्बोधन गरोस् भन्ने अपेक्षा नेपालले बारम्बार राख्दै आएको छ। नेपाल र नेपालीका आम चासोका यी सबालमा भारत सकारात्मक भएको भए ओलीको भ्रमण ऐतिहासिक हुने थियो। अब भारत होइन, स्वदेशी लगानी र स्वदेशमै बिजुली खपतको संयन्त्र निर्माण आवश्यक छ। आयोजनाको रूपरेखा कोरी साथसाथै बिजुली खपत गर्ने संयन्त्रहरू चलायमान र अभ्यस्त पनि सँगसँगै गर्न सके विस्तारै ऊर्जा निर्भरता हट्दै जान्छ। भारतसित भएका जलस्रोत सम्झौतासन्धिमध्ये सबैभन्दा उत्कृष्ट ठहरिएको महाकाली हो। सन्धि मात्र उत्कृष्ट भयो, तर यसको कार्यान्वयन कहिल्यै पनि भएन। कार्यान्वयनमा पनि भारत उदासीन हुँदै आउनुमा उसको स्वार्थवश हो। महाकालीमा ९५ प्रतिशतभन्दा बढी भारतले अहिले पनि एकलौटी उपभोग गरिरहेको छ। नेपाललाई पञ्चेश्वरको ललीपप देखाएर र १५ मेगावाट बिजुली टनकपुरबाट दिएर सबै पानीमाथि एक प्रकारले कब्जा गरिरहेको छ। महाकाली सन्धिले नदी साझा र पानी आधा भनेको छ। सन्धिअनुसार गठन हुनुपर्ने महाकाली आयोग कहिल्यै पनि बनेन। पहिले आयोग बन्नुपर्थ्यो अनि त्यसमाथि पञ्चेश्वर प्राधिकरण। आयोगले पानीका किचलो, बाँटफाँट र अन्य विवाद निरूपण गर्ने भनिएको छ सन्धिमा। आयोग बनाए भने सन्धि कार्यान्वयन हुन्छ भनेर जानाजान नबनेको हो। नेपाली पक्षले पनि आयोग गठनका लागि कहिले पनि चासो देखाएनन्। भारतले जसो भन्यो उसो मात्र भइरह्यो। सन्धि स्वतः कार्यान्वयनको पहिलो खुट्किला नै आयोग थियो। प्राधिकरण बन्यो, केके न भएजस्तो गरी हल्ला फिँजाइयो। प्राधिकरणले गति लिन सकेन। प्राधिकरणमार्पत आएको विस्तृत परियोजना प्रतिवेदन (डीपीआर) मा रहेका विवादास्पद प्रावधानप्रति नेपालले असहमति जनायो, जसमा तल्लो शारदा नहरमा भारतले लगिरहेको पानी कटाएपछि मात्र नेपालले पाउने आधा पानीको प्रस्ताव छ। यही विवादले डीपीआर अघि बढ्न सकेको छैन। भारतीय प्रधानमन्त्रीले तल्लो शारदाको पानी छोडेर भएको महाकालीको पानी आधा गरेर अघि बढ्ने सहमति गरेको भए भारतप्रतिको आम नेपालीको दृष्टिकोण नै परिवर्तन हुन सक्थ्यो। किनभने तल्लो शारदाको मुद्दा कर्मचारीतन्त्रभन्दा राजनीतिक तहमा पुगिसकेको छ। नेपालले आफ्नो अडान कायमै राखेको छ भने भारत पनि पछि हटेको छैन। यसो गर्दैमा भारतलाई बढी फाइदा छ। किनभने महाकालीको पानी एकलौटीप्रायः भारतले उपभोग गरिरहेको छ, उसले गुमाउनुपर्ने केही छैन। बरु सन्धि कार्यान्वयन भयो भने नेपाललाई पानी दिनुपर्ने हुन्छ। यसरी महाकाली सन्धिमा राजनीतिक सहमति आवश्यक परेको थियो, जुन प्रधानमन्त्री ओलीको भ्रमणले पार लगाउन सकेन। भारतीय पक्षबाट सीमा क्षेत्रका नेपाली जनतालाई सधैं दुःख पाउँदै आएका छन्। कहिले सीमा अतिक्रमण, कहिले सीमामा बाँध बनाएर त कहिले उसको अर्धसैन्य फौज एसएसबीको ज्यादतीका कारण। सीमा क्षेत्रका नेपालीको यो पीडा काठमाडौंमा बस्ने नेताहरूलाई कहिल्यै छुँदैन। भारतले पूर्वदेखि पश्चिमसम्म एकतर्फी बनाएका संरचनाले बर्खायाममा पानी छेक्ने र हिउँदयाममा सिँचाइका लागि पानी लैजाने गर्दै आएका छन्। तर यी संरचनाले डुबान भने नेपाली भूभाग पर्दै आएको छ। नेपाल र भारत जलस्रोत संयन्त्रमा डुबान हटाउने, डुब्न नदिने, निकास दिनेलगायतका सहमति हुन्छन्, तर कार्यान्वयन हुँदैन। उदाहरणका लागि लक्ष्मणपुर बाँधले छेकेको राप्तीको पानीलाई प्राकृतिक निकास दिने सहमति छ। राप्तीको दायाँबायाँ तटबन्ध बनाएर नेपाली भूभाग जोगाउने र लक्ष्मणपुरको गेटेड संरचना (ढोकासहित) बाट अनरेगुलेटेड ओपनिङ (प्राकृतिक बहाब) दिने सहमति भएकै १५ वर्ष बितिसकेको छ, तर बर्सेनि बाँकेका साविकका १२ गाविस डुबानमा पर्दै आएका छन्। लक्ष्मणपुरलगायत महलीसागर, रसियावाल, बागमतीलगायत अनगिन्ती संरचनाले पारेको समस्याबारे काठमाडौं र दिल्लीमै कर्मचारी तहमा छलफल हुन छोडिसकेको छ भने प्रधानमन्त्री तहमा कसरी होस् ? बर्खायाममा डुबेर बस्न बाध्य भएका नेपालीको समस्या जो प्रधानमन्त्री भए पनि समाधान भएन। नेपालले २०४८ सालदेखि भारतीय बजारलाई ताकेर त्यसअनुसारको जलविद्युत् नीति बनायो। तर भारतले कहिले पनि नेपालको जलविद्युत्मा रुचि देखाएन। अघिल्लो वर्ष उसले घोषित रूपमै आफ्नो शतप्रतिशत वा त्यो नभए न्यूनतम ५१ प्रतिशत सेयर भएको कम्पनीले उत्पादन गर्ने बिजुली मात्र सीमापार कारोबार गर्ने घोषणा नै गर्यो। यो घोषणाले भारतइतरका वैदेशिक लगानी एक प्रकारले वर्जित भए। अरू देशका लगानीकर्ताका लागि बजार नहुने भयो। नेपाल आफैंले अधिकतम विद्युत् खपत गर्ने संयन्त्र अझै पनि स्थापित गर्न सकेको छैन। जबकि वर्षको ३० अर्ब रुपैयाँको एलपीजी ग्याँस र २२ अर्ब रुपैयाँको भारतीय बिजुली आयात भइरहेको छ। ऊर्जा खपत, उत्पादन र बजार प्रवृत्तिका कारण नेपालले इनर्जी बैंकिङ अवधारणा अघि सारेको थियो। इनर्जी बैंकिङ प्रणाली लागू गराउने ओलीको भारतीय भ्रमण फलदायी हुने भनी निकै प्रचार गरिएको थियो। संयुक्त विज्ञप्तिमा ऊर्जाको ऊ पनि उच्चारण भएन। इनर्जी बैंकिङ यहाँ बढी भएका बेला, विशेष गरेर बर्खायाममा, भारत निकासी गर्ने र आवश्यकता भएका बेला (हिउँदयाम) उताबाट ल्याउने अवधारणा हो। नेपालको विद्युत् उत्पादन र खपत भारतको भन्दा ठीक उल्टो भएकाले यो अवधारणा कार्यान्वयन गर्न दुवै देशलाई उपयुक्त पनि थियो। हामीकहाँ जतिबेला धेरै बिजुली उत्पादन हुन्छ, त्यतिबेला भारतमा ऊर्जा खपत र माग दुवै बढी हुन्छ। यहाँ उत्पादन थोरै तर माग धेरै भएका बेला भारतमा बिजुली खपत कम हुने गर्छ। यो भौगोलिक र पारिस्थितिको अनुकूलताले दुवै देशलाई इनर्जी बैंकिङ अवधारणा फलदायी नै हुने थियो। यो मुद्दा पनि त्यत्तिकै सेलायो। भारतसित मात्र नभई दक्षिण एसियाली क्षेत्रमै पावर पुल को अवधारणा सार्क क्षेत्रीय स्तरमा निकै चर्चा भएका थिए। भारतीय बजारलाई लक्षित गरिएका सबै नेपाल नीति असफल भइसकेपछि उच्च राजनीतिक तहमै छिनोफानो गरिनुपर्ने नेपालमा अनुभव गरिएको थियो। भारतीय बजारमा नेपाली जलविद्युत्ले प्रवेश नपाएको पछिल्लोपटक पश्चिम सेती हो, जहाँ लगानीकर्ता अस्ट्रेलियन कम्पनीले १६ वर्ष आफ्नो समय व्यर्थ खर्च मात्र गर्नुपर्यो। भारतले नलिने हो भने बंगलादेशले नेपालको बिजुली माग गर्दै आएको छ। यसका लागि भारतीय भूभाग (सडक मार्गमा १७ किलोमिटर) भारतीय खण्डमा पर्ने हुँदा उसको अनुमति आवश्यक पर्यो, तर भारतले यो मार्गमा पनि सहमति दिएन। यसले बंगलादेशले जलविद्युत् आयात गरी गैरनवीकरणीय ऊर्जा खपत घटाउने, लोडसेडिङ कम गर्ने योजना साकार हुन सकेन। कहाँसम्म भने उसकै निजी क्षेत्र जीएमआरले उत्पादन गर्ने खोजेको माथिल्लो कर्णालीको बिजुलीको बजारसमेत हालसम्म टुंगो छैन। ओलीको भ्रमणमा अपेक्षा गरिएको अर्को मुद्दा थियो सीमापार अन्तर्देशीय प्रसारण लाइन। ढल्केबरमुजफ्फपुर खण्डमा नराम्ररी ठगिएपछि नेपालको चेत खुलेको थियो। उक्त प्रसारण लाइनमा बिजुली प्रसारण भए पनि नभए पनि वर्षको एक अर्ब रुपैयाँ विद्युत् प्राधिकरणले भाडा तिर्नुपर्ने (ह्विलिङ चार्ज) सम्झौताबाट पाठ सिकेर न्यु गोरखपुरन्यु बुटबल प्र्रस्तावित प्रसारण लाइन सरकारी तहबाट निर्माण गर्न नेपालले जोड दिँदै आएको हो। कर्मचारीतन्त्र स्तरमा भएका जति पनि छलफलमा यो मुद्दाले निकास निकाल्न सकेन। भारत आफ्नो अडानमा अझै पनि अडिग नै छ, जसले गर्दा यो संरचना टुंगो लागेको छैन। भारतले जसरी नेपालको विकास प्रक्रियामा समानान्तर बजेट छर्दै आएको छ, यो संरचना पनि भारत सरकारले लगानी गरोस् भन्ने अपेक्षा नेपालको थियो। सडक र अन्य पूर्वाधारमा जसरी भारतले लगानी गरिरहेको छ, त्यस्तै शैलीको लगानी प्रसारण लाइनमा गर्दैन। यसरी उत्पादनदेखि प्रसारणसम्मका विभिन्न चरणमा भारतीय असहयोगले काम गर्दै आएको देखिन्छ। ओलीको भारत भ्रमणले कर्मचारी तहमा देखिएका समस्या समाधान हुने धेरैको आशालाई आशामै सीमित गरिदिएको छ। तसर्थ अब भारत होइन, स्वदेशी लगानी र स्वदेशमै बिजुली खपतको संयन्त्र निर्माण आवश्यक छ। यसका लागि फेरि पनि कुरो आउँछ उही जलाशययुक्त आयोजना निर्माणको। जलाशयमा सामान्यतया विदेशी लगानी आउँदैन। न त निजी क्षेत्र नै लगानी गर्न सक्छ। यसमा राज्यकै लगानी हुनुपर्छ। आयोजनाको रूपरेखा कोरी साथसाथै बिजुली खपत गर्ने संयन्त्रहरू चलायमान र अभ्यस्त पनि सँगसँगै गर्न सके विस्तारै ऊर्जा निर्भरता हट्दै जान्छ। सधैं भारतको मुख ताकेर भारतले दिएमा भ्रमण सफल र नदिएमा असफल हुने परिपाटी पनि सदाका लागि अन्त्य हुन्छ।"
थ्रीस्टार क्लब विराट गोल्डकप च्याम्पियन,"विराटनगरः विभागीय टीम त्रिभुवन आर्मी क्लबमाथि सानदार जित निकाल्दै रुस्लान थ्रीस्टार क्लब विराटनगरमा सम्पन्न विराट गोल्डकप च्याम्पियन बनेको छ । सहिद रंगशालामा फ्लडलाइटमा सोमबार भएको डेनाइट फाइनल खेलमा ३० को फराकिलो गोल अन्तरले सिजनकै सर्वाधिक उपाधि विजेता टिम आर्मीलाई निराश बनाउँदै थ्रीस्टारले उपाधि कब्जा गरेको हो । थ्रीस्टारको जितमा अनन्त तामाङले एक र विमल घर्तीमगरले दुई गोल गरे । विराट गोल्डकपसँगै थ्रीस्टारले सिजनमा पाँचौं उपाधि उचालेको छ । सन्तोषजनक खेल पस्कन नसक्दा आर्मी सिजनको आठौं उपाधिबाट विमुख बन्यो । यद्यपि फाइलन भिडन्तको पहिलो हाफ गोलरहित बराबरीमा सकिएको थियो । ५६ औं मिनेटमा गोलको खाता खोलेको थ्रीस्टारले त्योसंगै आर्मी विरुद्ध तीन गोल बर्षायो । थ्रीस्टारका रजिन धिमालको कर्नर प्रहारमा अनन्त तामाङले हेडमार्फत उत्कृट गोल गर्दै टीमलाई अग्रता दिलाउँदा आर्मी दवावमा पयो । ७६ औं मिनेटमा विमल घर्ती मगरले पेनाल्टीमार्फत गोल गरेपछि खेल २० को अवस्थामा आयो । आर्मीका जितेन्द्र कार्कीले डिबक्स भित्र विदेशी खेलाडी मार्टिनलाई तानेर लडाएपछि थ्रीस्टारले पेनाल्टीको मौका पाउँदा विमल चुकेनन् । ८८ औं मिनेटमा विमलले अन्तिम गोल थप्दै खेललाई ३० को अवस्थामा ल्याएपछि आर्मी सम्हालिन सकेन । डिबक्स नजिकैबाट उनले गरेको सिधा प्रहारलाई आर्मीका गोलरक्षक विकेश कुथुले क्याच गर्न नसक्दा कुथुकै हातमा ठोक्किएर बलले जाली चुम्यो । खेललाई पूरै नियन्त्रणमा राखेको थ्रीस्टारले गोल गर्नका लागि पाएका अरु आधा दर्जन अवसरको सदुपयोग गर्न सकेन । ३८ औं मिनेटमा आर्मीका भरत खवासको प्रहार थ्रीस्टारका गोलरक्षक एलन न्यौपानेले बचाए । ४१ औं मिनेटमा टंक बस्नेतको प्रहार बाहिरिएपछि आर्मीले खेलमा लय गुमायो । त्यस लगत्तै आर्मीका स्टार खेलाडी नवयुग श्रेष्ठले थ्रीस्टारका खेलाडीलाई विट गर्दै गरेको प्रहारमा गोलरक्षक न्यौपाने बाधक बन्दा पहिलो हाफ गोल रहित बराबरीमा सकियो । ७५ औं मिनेटमा नवयुगको प्रहारलाई सुमन अर्यालले उत्कृष्ट हेडिङ गरे पनि गोलरक्षक न्यौपानेले क्लियर गरिदिंदा आर्मीले सान्त्वना गोल गर्ने अवसर पनि गुमायो । घरेलु मैदान आर्मीका कप्तान भरत खवासका लागि अफापसिद्ध भयो । स्टार खेलाडी नवयुग श्रेष्ठले प्रदर्शन पनि सन्तोशजनक रहेन । आर्मीका प्रशिक्षक नविन न्यौपानेले विपक्षी खेलाडीलाई मार्किङ गर्न नसक्दा निराशाजनक नतिजा हात परेको बताए । सुरुदेखि नै थ्रीस्टारले प्रेसर दिएर खेल्यो, उनले भने, हाम्रा मिडफिल्डरले स्ट्राईकरलााई बल सप्लाई राम्रोसंग गर्न सकेनन् । न्यौपानेले पाएका मौकालाई सदुपयोग गर्न नसक्नु पनि दुर्भाग्यपूर्ण भएको बताए । थ्रीस्टारका प्रशिक्षक मेघराज केसीले आत्मावल नगिराईकन विपक्षीलाई प्रेसर दिएर खेल्दा नजिता आफ्नो पक्षमा परेको प्रतिक्रिया दिए । यी दुई टिमबीच सिजनमा विराट गोल्डकपमा चौथो भेट भएको हो । चौथो भेटमा एकअर्कामा बराबरी जितहारको अवस्था रहयो । यसअघि खप्तड गोल्डकपको क्वारटफाइनलमा २१ र सीमरा गोल्डकपको फाइनलमा २० गोल अन्तरले आर्मीले थ्रीस्टारलाई स्तब्ध बनाएको थियो । इटहरीमा सम्पन्न मदन भण्डारी अन्तराष्ट्रिय आमन्त्रण गोल्डकपको सेमिफाइनलमा भने आर्मी थ्रीस्टारसंग टाईब्रेकरमा ५४ गोल अन्तरले पराजित भयो । सिजनको अन्त्य हुँदा थ्रीस्टारले विराट गोल्डकपसँगै पाँचवटा उपाधि हात पारेको छ । उसले इटहरीको मदन भण्डारी, धरानको बुढासुब्बा, बुटवलको तिलोत्तमा र बुटवलकै मदन भण्डारी गोल्डकपको उपाधि यस अघि नै जितिसकेको छ । आर्मीको सिजनमा आठौं उपाधि हत्याउने इच्छा विराट गोल्डकपमा भने पूरा हुन सकेन । उसले यस अघि विरगन्जको विशाल मेमोरियल, झापा झिलझिलेको सताक्षी, मेची नेत्रालय काँकडभित्ता, धनगढीको खप्तड, बाराको सिमरा, हेटौंडाको समुन भम्भज स्मृति र झापा गोल्डकपको उपाधिमाथि कब्जा जमाइसकेको छ । गोल्डकप विजेता टिम थ्रीस्टारले १२ लाख ७१ हजार रुपैयाँ नगद पुरस्कार प्राप्त गयो । उपविजेता आर्मीले पाँच लाख ५१ हजार रुपैयाँमा चित्त बुझायो । फाइनल खेलको म्यानअफ दी म्याच थ्रीस्टारका मार्टिनले १० हजार रुपैयाँ नगद पुरस्कार पाए । म्यान अफ दी टुर्नामेन्ट घोषित थ्रीस्टारका अनन्त तामाङले मोटरसाइकल प्राप्त गरे । उत्कृष्ट प्रशिक्षक थ्रीस्टारका मेघराज केसी र व्यवस्थापक मुकेश नकर्मी घोषित भए । उत्कृष्ट गोलरक्षक थ्रीस्टारका एलन न्यौपाने, उत्कृष्ट मिड फिल्डर थ्रीस्टारकै सुनिल बल, फरवार्ड आर्मीका भरत खवार, डिफेन्समा आर्मीका विमल पाण्डे घोषित भए । उनीहरुले २५ हजार नगद पुरस्कार पाए । सर्वाधिक गोलकर्ता विमल घर्तीमगरले पनि २५ हजार पाए । उनले प्रतियोगिता भर चारवटा गोल गरेका छन् ।विजयी टिम तथा उत्कृष्ट खेलाडी, प्रशिक्षक र व्यवस्थापकलाई युवा तथा खेलकुद मन्त्री जगतबहादुर सुनार लगायतले पुरस्कार वितरण गरे ।"
