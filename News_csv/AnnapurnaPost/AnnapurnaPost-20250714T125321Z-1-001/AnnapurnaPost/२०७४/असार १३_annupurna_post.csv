शीर्षक,विवरण
जनप्रतिनिधिका आआफ्नै मोह,"दुई दशकपछि बल्लबल्ल पहिलो चरणको स्थानीय तह निर्वाचन सम्पन्न भएर दोस्रो चरणको निर्वाचनमा देश होमिएको छ । प्रदेश नम्बर २ मा गरिने तेस्रो चरणको निर्वाचन हुन भने अझै केही समय बाँकी नै छ । त्यसपछि अर्को दुइटा चुनाव माघभित्र गराइसक्नुपर्छ । माघभित्र चुनाव नभए संविधान कार्यान्वयनमा जटिलता देखापर्नेछ । यस अर्थमा वर्तमान सरकारले यी समस्या सम्बोधन गर्न सक्ला या नसक्ला, त्यो त समयले बताउनेछ । पहिलो चरणको निर्वाचनले स्थानीय तहमा जनप्रतितिधिलाई स्थापित गरिसकेको छ । जनता अब उनीहरूको कार्य मूल्याकंनको लागि हेर, पर्ख र अनि खबरदारीको स्थितिमा रहेका छन् । त्यो कुरालाई जनप्रतिनिधिले कदापि बिर्सनु हुँदैन । जनताबाट अनुमोदित जनप्रतिनिधिले जनताका समस्या सम्बोधन गर्नेबाहेक अरू विषयमा तत्काल सोचिहाल्नु भनेको आफ्नो खुट्टामा आफैंले बञ्चरो हान्नुसरह हो भन्ने मान्यता आत्मसात गर्नुपर्ने हुन्छ । काठमाडांै महानगरपालिकाको हालैको निर्णय जनप्रतिनिधिलाई मोबाइल खरिद प्रकरण हो । काठमाडौं महानगरपालिकाका मतदाताले स्थानीय तहका सदस्यदेखि वडाध्यक्ष र मेयरउपमेयरसमेत गरी १६२ जनामध्ये उम्मेदवारी नपरेका केही महिला, दलित सदस्यहरूबाहेक सबैलाई काठमाडौंका झन्डै ७० प्रतिशतभन्दा बढी मतदाताहरूले उत्साहका साथ निर्वाचित गरी पठाएका छन् । त्यसरी उत्साहजनक मत प्राप्त गरी निर्वाचित भएका मेयर तथा उपमेयरले गर्ने सुरुआती निर्णयहरू कम्तीमा महानगरवासीप्रति लक्षित हुने विश्वास लिइएको थियो । विडम्बना, सुरुआती निर्णयहरू र मेयरका सार्वजनिक भएका भनाइले मतदाताहरूलाई मर्माहत तुल्याएको छ । दुइटा विषयकेन्द्रित निर्णय र भनाइबाट मतदाता आक्रोशित बनेका छन् । पहिलो जनप्रतिनिधिलाई खरिद गरिने मोबाइल सम्बन्धमा र दोस्रो भूकम्पपीडितले पाएको एक हजार पाँच सय ट्याक्सीलाई काठमाडौंमा चल्न नदिने सम्बन्धमा भएको निर्णय तथा सार्वजनिक भनाइ दुवै विवादास्पद भएकाले महानगरपालिकाको मेयरप्रतिको साख नराम्रोसँग गिरेको छ । महानगरपालिकाको यी निर्णयविरुद्ध सामाजिक सञ्जालमा खरो रूपले आलोचना भएको छ भने यसबारे थप टीकाटिप्पणी आउने क्रम जारी छ । राजनीतिक नाफाघाटालाई पेसा बनाएकाहरूले कुनै पनि दलको प्रतिनिधिले गरेको राम्रो कामको पनि विरोध गर्नु तिनीहरूको कर्तव्यभित्र पर्छ र त्यसलाई स्वाभाविक रूपमा पनि लिइने गरिन्छ । ओहोदामा पुगेका दलीय प्रतिनिधिले जानाजान गलत निर्णय लिइएको अवस्थामा विपक्षीहरूको विरोधको साथसाथै अरू स्वतन्त्र मतदाताहरूको पनि विरोध आउँछ भन्ने सामान्य हेक्का पनि नहुनु भनेको अदूरदर्शीबाहेक केही हुँदै होइन । मोबाइल खरिद गर्ने निर्णयको बारेमा त विरोधी दलहरू र स्वतन्त्र नागरिक मात्रै नभएर एमाले पंक्तिभित्रैबाट पनि उक्त निर्णयको खरो विरोध भएको छ । जनताको सेवा गर्छु भनेर जनसमक्ष शपथ लिएर विजय भएका जनप्रतिनिधिले मात्र एक थान मोबाइलको लागि मेयरजस्तो उच्च ओहोदामा पुगेका व्यक्तिले र्याल चुहाएर निर्णल लिन्छ र त्यसमा उपमेयरलगायत सबै वडाध्यक्षहरूले ताली बजाएर वाहवाही गरि साथ दिन्छन् भने यस्ता जनप्रतिनिधिबाट महानगरमा देखिएका समस्याको सम्बोधन होला भनेर विश्वास गर्ने आधार छैन । जनप्रतिनिधिहरू जनताका नजरमा शंकाको घेरामा परिसकेका छन् । हुन त मोबाइल किन्ने निर्णय कार्यान्वयन नगर्ने काठमाडौं महानगरपालिकाको अर्को निर्णय सार्वजनिक भएको व्यहोरा सामाजिक सञ्जालमा आइसकेको छ । अर्थात् आफूबाट हुन गएको गलत कार्यलाई आत्मसात गरी मतदातासँग माफी माग्नुको सट्टा सेवाग्राहीलाई चाँडो सेवा पुर्याउन मोबाइल खरिद गर्न लागिएको भनेर काइते तर्क दिँदा जनप्रतिनिधिको मूल्यमा ह्रास आएको आभास हुन्छ । महानगरपालिकामा बर्सेनि दसौं हजारको संख्यामा भित्रिने गाडी नियन्त्रण गर्ने सवालमा सरोकारवाला निकायसँग समन्वय गरेर सहरमा बढ्दो सवारी चापलाई कसरी नियन्त्रण गर्ने भन्नेतिर नलागी दुई वर्षअगाडि गएको भूकम्पबाट प्रभावित लाखौं जनतामध्ये करिब १५ सय पीडित परिवारलाई दिएको ट्याक्सी नम्बरलाई लक्षित गरी काठमाडौंमा चल्न नदिने भनाइ आउनुले पनि निर्वाचित मेयरले जनप्रतिनिधिको दायित्व पूरा नगरेको मानिन थालेको छ । पीडितलाई सरकारले उपलब्ध गराएको मात्र ट्याक्सी नम्बर हो । लगानी आफैंले गर्नुपरेको अवस्थामा लगानी गर्न साह्रोगाह्रो परेका पीडितलाई महानगरपालिकाबाट राहत उपलब्ध गराउनु कता हो कता, उल्टो महानगरपालिकामा गाडी चल्न नदिने बताएर मेयरले पीडितमाथि अन्याय गरेका छन् । दलीय राजनीतिक आधारमा मत मागे पनि विजयी भएका जनप्रतिनिधिहरूले आफ्नो राजनीतिक आस्थालाई एकातिर पन्छाएर समस्याको सम्बोधन गर्ने अपेक्षा मतदाताहरूले गरेका थिए । त्यही भएर विगतमा जतिसुकै त्रुटि र गल्ती भएको भए पनि यिनै तीन दलका उम्मेदवारलाई अब सुध्रिन्छन् भनेर काठमाडौं महानगरपालिकाका जनताले आफ्नो प्रतिनिधि चुने । विडम्बना भागबन्डामा निर्वाचित जनप्रतिनिधिहरूले भागबन्डामा केही पनि भाग नपरेको महसुस हुनासाथ एकले अर्काको विरोध थाल्ने प्रक्रियाको सुरुआत गरिसकेका छन् । काठमाडौंका उपमेयरले मुद्दा आपूले हेर्न नपाएको गुनासो आउनु यसको ज्वलन्त उदाहरण हो । काठमाडौंभित्रै पनि विभिन्न निकायमा हुने भ्रष्टाचारहरूमध्ये काठमाडौं महानगरपालिका पनि एउटा भ्रष्टाचार भइरहने निकाय हो भन्ने बेलाबेलामा सार्वजनिक हुने समाचारले इंगित गरिरहेको थियो । त्यहाँ रहेका धेरै फायलहरू अख्तियारले आफ्नो कब्जामा लिएर केहीकेहीलाई मुद्दा चलाएको जानकारीमा आएको थियो । यसकारणले उक्त निकायमा भ्रष्टहरूको आवश्यक चलखेल भइरहेको कुरालाई अन्यथा भन्न सक्ने अवस्था छैन । यस अर्थमा विगतमा के कस्ता भ्रष्टाचारहरू त्यहाँ भए र त्यसको निरन्तरता अहिले कायम छ कि छैन भन्ने महानगरका मतदाताहरूलाई यतिबेलासम्म निर्वाचित जनप्रतिनिधिमार्पत जानकारी भइसक्नुपर्ने थियो । यो मामीलामा पनि चुनिएका जनप्रतिनिधिहरू मौन बसेका छन् । सामान्यतया निर्वाचन भएको एक महिनाभित्र निर्वाचित जनप्रतिनिधिहरूले आफ्नो सम्पत्तिको विवरण राज्यलाई बुझाउनुपर्ने हुन्छ र त्यसको जानकारी सार्वजनिक रूपमै गराइनुपर्छ । यस मामिलामा पनि काठमाडौंमा निर्वाचित भएका जनप्रतिनिधि चुकेका छन् । उम्मेदवार बन्न दलबाट टिकट पाउनको निमित्त रकम खर्च गर्नुपरेको भन्ने सामाचार पनि सार्वजनिक हुन थालेका छन् । यो सत्य हो भने त रकम खर्च गरेर निर्वाचित भएको जनप्रतिनिधिले त झनै जनताको समस्या सम्बोधन गर्नै सक्दैन । गरिहाल्नुपर्ने परिस्थिति सिर्जना भयो भने पनि प्रत्यक्ष वा परोक्षरूपमा सेवाग्राहीले रकम खर्च नगरी सेवाग्राहीको काम हुनेवाला छैन । प्रवृत्ति पुरानै दोहोरिने आशंकाको जन्म भएको छ । यस मामिलामा पनि जनता स्वयं जागरुक भएर बस्नुपर्ने अवस्था आइसकेको छ । मोबाइल खरिद निर्णय प्रकरणमा जनताले जुन किसिमको खबरदार गरे, यस अर्थमा जनता धन्यवादको पात्र बनेका छन् । निर्वाचित जनप्रतिनिधिहरूले के कुरा हृदयगंम गर्न आवश्यक छ भने प्रत्येक जनता चनाखो छन् र गलत कार्य गर्ने प्रतिनिधिलाई छोड्ने छैनन् । विश्वास गरेर छानेका जनप्रतिनिधिहरूले जनताप्रति विश्वासघात गर्ने छैनन् भन्ने मान्यताबाट अभिप्रेरित भई गलत गर्ने जनप्रतिनिधिलाई मतदाताबाटै निर्वाचित पदबाट फिर्ता बोलाउने व्यवस्था संविधानमा नराखिनु ठूलो त्रुटि भएको महसुस गर्न थालिएको छ । यस मानेमा अब गरिने संविधानको संशोधनमा गलत कार्य गर्ने जनप्रतिनिधिलाई मतदाताबाटै फिर्ता बोलाउने प्रावधान राख्न आवश्यक भइसकेको छ र यो विषयमा आवश्यक बहस चलाउन जनता आफैं जागरुक हुनुपर्छ । मैनाली कानुन व्यवसायी हुन् ।"
सम्पदा संरक्षणमा बेवास्ता,"राज्यको संवेदनहीनता, सरोकारवालाको उदासीनता र मानवीय गैरजिम्मेवारपूर्ण रबैयाको कारण नेपालामा रहेका अनेक बहुमूल्य प्राकृतिक सम्पदाहरू नष्ट भइसकेका छन् भने अन्य त्यस्तै सम्पदाहरू अति जोखिममा परेका छन् । अन्य सम्पदाहरूको तुलनामा यहाँका भौगर्भिक सम्पदाहरू अझै बढी जोखिममा परेको पाइएको छ । नेपाल हिमालय शृंखलाको बीच भागमा छ भने यहाँको सम्पूर्ण भूभाग हिमालयभित्र नै पर्छ । हिमालय विश्वको कान्छो पर्वत शृंखला भएको र पर्वत बन्ने प्रक्रिया अहिले पनि जारी रहेको अवस्थामा पृथ्वीको अनौठा र रोमाञ्चक रहस्यहरू जान्न विश्वका अनुसन्धानकर्ता र वैज्ञानिकहरूका लागि नेपाल खुला किताब र प्रयोगशालाको रूपमा संसारभरि प्रसिद्ध छ । यस्तै अनुसन्धानको लागि विश्वप्रसिद्ध वैज्ञानिकहरूको नेपालमा बेलाबेलामा मेला नै लाग्ने गर्छ । त्यस्तै नेपाली विश्वविद्यालयमा अध्ययन गर्ने विद्यार्थी र अनुसन्धान गर्ने प्राध्यापकहरूका लागि यस्ता सम्पदा अति नै महत्वपूर्ण सम्पत्ति हुन् । कक्षाकोठामा पढ्दा बुझ्न निकै कठिन हुने विषय हाम्रा यस्ता सम्पदाका स्थालगत अध्ययनबाट अति सजिलो र प्रस्टसँग बुझ्न सकिने अधिकांश विद्यार्थीको अनुभव छ । यस्ता सम्पदाहरूको अध्ययन भूगर्भ विज्ञान, सिभिल इन्जिनियरिङ, वातावारण विज्ञान, वन विज्ञान आदि पढ्ने स्नातक र स्नातकोत्तरका विद्यार्थीका लागि अति जरुरी हुन्छन् । तर अहिलेको नेपालको पूर्वाधार विकासका कार्यक्रम र अवैज्ञानिक अनि जमिनको संवेदनहीन दोहनले गर्दा यस्ता अनुसन्धान गर्नेहरूको लागि सिक्नेसिकाउने हामी नेपालीकै लागि पनि प्रतिकूल असर परिरहेको छ । भूगर्भ विज्ञानको पढाइ सुरु गरेका विद्यार्थीका लागि धादिङको मलेखु क्षेत्र अति नै महत्वपूर्ण स्थलको रूपमा विकसित भएको ठाउँ हो । यसैलाई मध्यनजर गर्दै त्रिभुवन विश्वविद्यालयको त्रिचन्द्र क्याम्पसअन्तर्गतको भूगर्भ विभागले विभिन्न विदेशी संघसंस्था तथा व्यक्तिहरूको समेत सहयोगमा यो ठाउँमा सुविधासम्पन्न विद्यालय भवन बनाउन मात्र नभई व्यवस्थापनसम्मलाई सहयोग गरिरहेको छ । विद्यालयको जाडो बिदामा त्रिचन्द्र क्याम्पसका स्नातक तहका विद्यार्थी यो विद्यालयमा आफ्नो क्याम्प खडा गरेर स्थलगत अध्ययनको लागि दिलोज्यान दिएर खट्ने गर्छन् । त्यस्तै त्रिभुवन विश्वविद्यालय, पोखरा विश्वविद्यालय, पूर्वाञ्चल विश्वविद्यालयलगायतका सम्बन्धनमा चलेका विभिन्न कलेजमा सिभिल इन्जिनियरिङ पढिरहेका विद्यार्थीको पनि यो ठाउँमा अध्ययनको लागि भीड लाग्ने गर्छ । विराटनगर र नेपालगन्जसम्मका विद्यार्र्थीहरू पनि यो ठाउँमा अध्ययन गर्न आउने गर्छन् । तर अहिलेको सडक विस्तार तथा खोलामा भइरहेको मानवजन्य अव्यवस्थित क्रियाकलापले यो ठाउँका भौगर्भिक संरचना र सम्पदा लोप हुँदै गएका छन् । मलेखु खोलाको किनारामा ठूलो चट्टानमा रहेको 'प्लन्जिङ फोल्ड' खोलाको साइडबाट खनिएको सडकले काटेर फालिसकेको अवस्था छ । यहाँदेखि दक्षिणतिरको भागमा पनि यस्तै खाले भौगर्भिक संरचनाहरू सतहमा नै देख्न सकिने खालका छन् र योलगायत अन्य सम्पदाको पनि संरक्षणमा कसैबाट कुनै पहल भएको छैन । पछिल्लो समय पाल्पाको ऐतिहासिक रानीमहल क्षेत्र पनि पहिरो, बाढी तथा कटानको तीव्र चपेटामा परेको छ भने यसको संरक्षणमा कालीगण्डकी नदीको माथिल्लो र तल्लो तटीय क्षेत्र दुवैतिर वैज्ञानिक कदम चाल्नुपर्ने देखिन्छ । त्यस्तै बुटबलबाट तानसेनसम्मको भाग पनि नेपाली विद्यार्थीको लागि अति नै महत्वपूर्ण क्षेत्र हो, जहाँ प्रत्येक वर्ष सयौंको संख्यामा भूगर्भशास्त्रका विद्यार्थी भौगर्भिक अध्ययनका लागि जाने गर्छन् । त्रिवि त्रिचन्द्र क्याम्पसअन्तर्गतको भूगर्भ विभागले विभिन्न विदेशी संघसंस्था तथा व्यक्तिहरूको समेत सहयोगमा यो ठाउँमा पनि सुविधासम्पन्न विद्यालय भवन बनाउन सहयोग गरेको थियो । यो क्षेत्रमा पनि केही महत्वपूर्ण भौगर्भिक सम्पदाहरू छन्, जो अहिले अति जोखिममा छन् । यहाँको दोभान खोलाको क्षेत्रमा पछिल्लो समयमा 'सीसीटी' भनिने हिमालयको इतिहास बताउन सक्ने भौगर्भिक संरचना सतहमा नै देखिएको छ, जुन अनुसन्धानकर्ता र सिक्ने सिकाउनेको लागि अति नै उपयोगी छ । यसले हिमालयको उत्पत्ति, विकासक्रम र भूकम्पहरूको इतिहासको बारेमा पनि महत्वपूर्ण सूचना दिनसक्छ । यो सम्पदाको संरक्षण पनि अति नै जरुरी देखिएको छ । यस्तै यहाँको दोभाननजिक तिनाउ खोलाको किनारमा मानव जातिको पहिलो पुर्खाको दुर्लभ अवशेष मानिएको 'रामापिथेकस' भेटिएको छ र यो पनि संरक्षणको अभावमा नष्ट हुन सक्ने अवस्थामा छ । रामापिथेकस जातिबाटै मानव जातिको उत्पत्ति भएको मानिएको छ । यसको संरक्षण पनि राज्यको जिम्मेवारी हो । पछिल्लो समय पाल्पाको ऐतिहासिक रानीमहल क्षेत्र पनि पहिरो, बाढी तथा कटानको तीव्र चपेटामा परेको छ भने यसको संरक्षणमा कालीगण्डकी नदीको माथिल्लो र तल्लो तटीय क्षेत्र दुवैतिर वैज्ञानिक कदम चाल्नुपर्ने देखिन्छ । यी त नेपालका केही प्रतिनिधि क्षेत्र मात्र हुन्, यस्तै सम्पदाको संरक्षण गर्नुपर्ने स्थानहरू नेपालका विभिन्न स्थानमा रहेका छन् । दाङ, मुस्ताङ कालीगण्डकी खोला क्षेत्र, रसुवा, सुनकोसी क्षेत्रमा पाइने सम्पदा पनि संरक्षण गर्नुपर्ने क्षेत्रहरू नै हुन् । यस्ता थाहा पाइसकिएका क्षेत्रबाहेक अन्य कुनकुन स्थान अति महत्वपूर्ण छन् भन्ने कुराको ढिलाइ नगरी अनुसन्धान गर्नु जरुरी छ । तर यस्ता क्षेत्रको पहिचान र संरक्षणको बारेमा कतैबाट पहल भएको छैन । यसबाहेक प्राकृतिक स्रोत साधनको लागि कुनकुन स्थान सम्भाव्य छन् र कुनकुन स्थानमा अझै अनुसन्धान गर्नु जरुरी छ भन्ने कुराको पनि सूक्ष्म विश्लेषणसहितको तथ्यांक निकाल्नु जरुरी छ । प्राकृतिक ग्याँस, पेट्रोलिएम पदार्थ तथा विभिन्न मेटालिक र ननमेटालिक धातुजन्य र मिनरलजन्य पदार्थहरूको सम्भाव्य स्थानहरूको पनि विभिन्न निकायहरूबीचको संयोजनकारी पहलमा संरक्षण र विस्तृत अध्ययन पनि जरुरी छ । नेपालको चुरे क्षेत्र, महाभारत क्षेत्र, तल्लो हिमालय तथा उच्च हिमाली सबै पहाडी भूभागमा अहिले चलिआएको अति अवैज्ञानिक र संवेदनहीन अतिक्रमण तथा दोहन अनि राज्यको बेवास्ता हाम्रो पहिचान जोगाउने र पहिचानको खोजतलास गर्ने काममा प्रमुख बाधकको रूपमा देखा परेका छन् । त्यसैले यस्ता कामलाई तुरुन्तै वैज्ञानिक बनाउनु जरुरी भइसकेको छ । अहिलेको खानी विभाग र त्रिविको बीचमा समन्वय गरी यस्ता सम्पदाहरूको दुरुस्त कम्प्युटराइज्ड डाटाबेस तयार पारी संरक्षण अति आवश्यक, आवश्यक र कम आवश्यक जस्ता समूहमा छुट्ट्याई सोहीअनुसारको नीति र कार्यक्रम बनाई संरक्षणमा दिलोज्यान दिनु उत्तम देखिन्छ । कुनै पनि स्थानमा गरिने विकास निर्माणका काम र प्राकृतिक स्रोतसाधनको उपयोगको सवालमा नीति र कार्यक्रम तर्जुमा गर्नुभन्दा पहिला र कार्यक्रम लागू गर्ने बेलामा यस्ता सम्पदासम्बन्धी अनुसन्धान गर्ने सरकारी निकाय, विश्वविद्यालयका सम्बन्धित विषयका प्राध्यापक र भूगर्भविद्हरूको सुझाव, सल्लाह र अनुसन्धानलाई प्राथमिकता राखेर मात्र अघि बढ्ने व्यवस्था लागू गर्नु जरुरी देखिन्छ । प्राकृतिक वातावरणसँग गाँसिएका कुरामा ध्यान दिन र संरक्षण गर्न 'इन्भाइरोमेन्टल इम्प्याक्ट एसेस्मेन्ट, ईआईए' गर्ने अहिलेको परिपाटी जस्तै विकास निर्माणका कार्यक्रम र प्राकृतिक स्रोतसाधनको उपयोग गर्ने खालका कार्यक्रम लागू गर्नुपूर्व 'भौगर्भिक सम्पदा असर मूल्यांकन' अथवा 'जिओलोजिकल हेरिटेज इम्प्याक्ट एसेसमेन्ट, जिहेआईईए' गर्नु अति नै जरुरी भइसकेको छ । यो मूल्यांकनमा पास भएका कार्यक्रम मात्र लागू गर्ने व्यवस्था अहिलेको सम्पदा जोखिम घटाउने महत्वपूर्ण कडी साबित हुनसक्छ । अहिलेको राज्य पुनर्संरचना र अधिकारको विकेन्द्रीकरणको परिवेशमा यो कामलाई अघि बढाउनु वाञ्छनीय देखिन्छ । यसले स्थानीय सरकार र जनताको पहिचान तथा आयस्रोतमा पनि सकारात्मक प्रभाव पार्नेमा कुनै शंका रहँदैन । यस्तो कदम समयमा नै चाल्न नसक्ने हो भने हाम्रो पहिचान संसारभरि फैलाउन सक्ने महत्वपूर्ण भौगर्भिक सम्पदा त लोप हुन्छन् हुन्छन्, मानिसको सुरक्षा र उनीहरूको जीवनमा प्रत्यक्ष रूपमा सकारात्मक प्रभाव पार्न सक्ने विज्ञानको विकासमा पनि ठेस लाग्न जानेछ । यसको अति महत्वपूर्ण नकारात्मक असर नेपालामा नै गुणस्तरीय जनस्रोत उत्पादन गरिरहेको भनेर नाम कमाएको त्रिविको भूगर्भ विभागको राष्ट्रिय र अन्तर्राष्ट्रिय छवि तथा यहाँका विद्यार्थीको गुणस्तर कायम राख्ने वा त्यसलाई बढाउने हाम्रो हरप्रयासमा धक्का लाग्ने निश्चित प्रायः देखिन्छ । ढकाल त्रिविका सहप्राध्यापक हुन् ।"
स्वतन्त्र राष्ट्र भएर बाँच्ने हो भने,"३५ वर्षको उमेरमा, सन् १९५९ मा जब ली कुवान यु सिंगापुरको प्रधानमन्त्री भए, त्यतिखेर त्यहाँको प्रतिव्यक्ति आय चार सय डलर थियो । सन् १९९० मा त्यो १२ हजार नाघ्यो । सन् १९९९ मा उनले पदत्याग गर्दा त्यो २२ हजार डलर पुगेको थियो ।ली कुवान युले लेखेका छन् सिंगापुर कुनै स्वाभाविक राज्य थिएन । त्यसको कुनै केन्द्र नै थिएन, मुटु नभएको शरीर जस्तो मात्रै थियो । मलेसियाले एक्कासि सिंगापुरलाई संघबाट निकालिदियो । कुनै प्राकृतिक साधनस्रोत थिएन, आफ्नो सेना थिएन र कर्मचारी थिएनन् । बेलायतको उपनिवेश हुँदा जहाजहरू त्यो बाटो ओहोरदोहोर गर्ने भएकाले जहाजहरूको मर्मतसम्भार गर्ने श्रमिकहरूको बस्ती थियो सिंगापुर । त्यसैले त्यस्तो सम्भावनाहीन मुलुक कसरी बाँच्ने होला भनेर रुँदै लीले जनतालाई सम्बोधन गरेका थिए । लीले भारत र इजिप्टसँग सेना गठन गर्न र उनीहरूलाई प्रशिक्षण दिन सहयोग मागे । सिंगापुरका छिमेकीहरू रिसाउलान् भनेर दुवै मुलुकले सहयोग गरेनन् । लीले त्यसपछि इजरायलसँग सहयोग गर्न आग्रह गरे । ६ जना इजरायली सैनिक त्यसको लागि आए । तर मलेसिया र इन्डोनेसियाजस्ता ठूला मुस्लिम राष्ट्रहरूका बीचको सानो नगर राज्यमा इजरायली सैनिकको उपस्थितिले निर्माण गर्ने तनावलाई मध्यनजर गरी उनीहरूलाई मेक्सिकन सैनिक बताएर काममा लगाइयो । सन् १९६४ मा हङकङमा इन्डोनेसियाका दुई कमान्डो सैनिकले गराएको बम विस्फोटबाट सिंगापुरका तीन नागरिकको मृत्यु भयो । उनीहरूलाई मृत्युदण्डको फैसला भयो । इन्डोनेसियाले सिंगापुरसमक्ष मृत्युदण्ड नदिन दबाब दियो । लीले ठहर गरे सानो र अत्यन्त कमजोर सिंगापुरले आफ्नो भूमिभित्र कानुनको शासन स्थापना गर्न सकेन भने मुलुकभित्र जनताले सरकारलाई पत्याउँदैनन् । अर्कोतिर, मलेसिया र इन्डोनेसियाको सेना जतिखेर पनि सिंगापुरमा प्रवेश गरेर मनलाग्दो गर्न सक्छन् । ती दुई इन्डोनेसियन कमान्डोहरूलाई मृत्युदण्ड दिइयो । इन्डोनेसियास्थित सिंगापुरको दूतावास तोडफोड भयो र इन्डोनेसियाले सिंगापुरमाथि आक्रमण गर्ने धम्की दियो । व्यापार प्रतिबन्ध लगायो, तर ली दच्किएनन् । नेपालको भूगोल छ, निर्वाचित वैधानिक सरकार छ, जनसंख्या छ र कानुनी प्रभुसत्तासम्पन्न पनि छ । त्यसलाई अन्तर्राष्ट्रिय मान्यता छ । कानुनीरूपमा नेपालको स्वतन्त्रता र प्रभुसत्ताबारे प्रश्न उठाउन सकिँदैन । तर व्यवहारमा त्यसलाई अनुभूत गराउन सकिएको छैन । सिंगापुरको जनसंख्याको चरित्र पनि जटिल थियो । चिनियाँ मूलको जनसंख्या ठूलो थियो । तर मलेसिया र इन्डोनेसिया मूलका मुसलमान र भारतीय मूलका हिन्दुहरूको संख्या पनि प्रभावकारी थियो । ठूलो राजनीतिक र रणनीतिक कौशल प्रदर्शन गरेर ली जातीय सद्भाव कायम राख्न सफल भए । आज सिंगापुरको सेना संसारको कुनै पनि सेनासँग युद्ध गर्ने सामथ्र्य राख्छ । ५० लाख जनसंख्या भएको मुलुक सिंगापुरमा तीन लाख ५० हजार सैनिक छन् । त्यस क्षेत्रका अन्य मुलुकको तुलनामा ऊसँग सबैभन्दा अत्याधुनिक हातहतियार छ । सेना विश्वकै उत्कृष्टमा गनिन्छ । मुलुक यति सानो छ कि उसका लडाकु विमानहरूलाई अभ्यास उडानको लागि वायु क्षेत्र नपुग्ने भएकोले इन्डोनेसियामा जमिन भाडामा लिएर त्यहाँ त्यस्तो अभ्यास स्थल निर्माण गरेको छ । एउटा स्वतन्त्र र सार्वभौम मुलुकका मुख्यतः तीन दायित्व हुन्छन् । पहिलो, उसले अन्य राष्ट्रप्रति पनि दायित्व निर्वाह गरेकै हुनुपर्छ । दोस्रो, मुलुकभित्र कानुन र व्यवस्थालाई बलियोसँग स्थापना गर्न सकेकै हुनुपर्छ । तेस्रो, आफ्नो स्वतन्त्रता र प्रभुसत्ता धान्न सक्ने आर्थिक र सैन्य सामथ्र्य निर्माण गरेकै हुनुपर्छ । अर्थात् राष्ट्र आफ्नै क्षमताले, आफ्नै आन्तरिक ऊर्जा बलमा बाँच्नुपर्छ । आफ्ना सीमाभित्रका र सीमाबाहिरका उपरोक्त तीन दायित्व निर्वाह गर्न असमर्थ राष्ट्रहरूको स्वतन्त्रता र प्रभुसत्तामाथि छिमेकीहरू र अन्तर्राष्ट्रिय समुदायले जतिखेर पनि हस्तक्षेप गर्न सक्छन् र गरिरहेका छन् । नेपालसमेत सदस्य रहेको राष्ट्रसंघले कुनै मुलुकले आफ्नो सीमाभित्र र बाहिरका उपरोक्त दायित्व निर्वाह गर्न सक्षम छैन भन्ने ठहर गरेमा सो मुलुकमा सैन्य हस्तक्षेप गर्न सक्छ । त्यहाँको स्वतन्त्रता र प्रभुसत्ता नियन्त्रण गर्न सक्छ। राष्ट्रसंघ र नाटोको नेतृत्वमा या उनीहरूको समर्थनमा पूर्व युगोस्लाभियादेखि इराक, लिबिया, सुडान, यमन, सिरिया, इथियोपियालगायतका धेरै मुलुकले त्यस्तो नियति बेहोरेका थिए र बेहोरिरहेका छन् । तर चीन र रूसजस्ता शक्तिशाली राष्ट्रहरूको समर्थनका कारण आफैंले गराएको निर्वाचनमा अत्यधिक बहुमत ल्याएको दललाई पनि म्यानमारको सैनिक सरकारले सत्ता हस्तान्तरण गरेन । त्यसपछि पनि २० वर्षसम्म यथावत् शासन गरिरह्यो । इराक र लिबियामाथि राष्ट्रसंघसमेतको अनुमोदनमा नाटो राष्ट्रहरूले आक्रमण गरे । तर रूस र चीनसँगका निकट सम्बन्धका कारण उत्तरकोरियामाथि कुनै आक्रमण भएन । सिक्किममा नेपालीभाषी समुदायले भारतीय प्रोत्साहनमा त्यहाँका शासकविरुद्ध प्रजातन्त्रको नाउँमा आन्दोलन गरे र सिक्किमलाई भारतमा गाभ्न दिनमा सहयोगी भए । तर भुटानमा त्यही प्रजातन्त्रको लागि लड्ने नेपालीभाषी समुदायलाई त्यहाँबाट लखेट्न र विस्थापित हुन भारतले नै सघायो । भारत आफैंले श्रीलंकामा तामिलहरूको आतंकलाई सघायो । पछि तिनैलाई दमन गर्न असफल सैनिक अभियान सञ्चालन गर्यो । कसरी भारतले आफ्नै संरक्षणमा नेपालमा माओवादी विद्रोह उठायो र शक्तिमा पुर्यायो, जगजाहेर छ । सयौं वर्षदेखि आन्तरिक स्वायत्तता उपभोग गर्दै आएको तिब्बतको त्यस्तो स्वायत्ततालाई चीनले पनि बलपूर्वक अन्त्य गरेकै हो । शीतयुद्धको अवधिमा आफ्ना रणनीतिक लक्ष र स्वार्थअनुकूलका भयानक नरसंहारकारी शासकहरू अमेरिकाको र सोभियत संघको संरक्षणमा रहिरहे, जब त्यस्तो लक्ष र स्वार्थ फेरियो । ती दण्डित भए । परराष्ट्र नीति र राष्ट्रिय हितको रक्षा धेरै वर्षदेखि नेपाल सामान्य राष्ट्र हुन सकेको छैन । मुलुक स्थिर र सामान्य हुन नसकुन्जेल उसको स्वतन्त्रता र प्रभुसत्ता सुरक्षित हुन सक्दैन ।अन्य राष्ट्रहरूसँगको सम्बन्धमा आफ्ना प्राथमिकताहरू नै राष्ट्रिय हित हुन् । अन्य मुलुकहरूका त्यस्ता राष्ट्रिय हितहरूका आधारमा आफ्ना राष्ट्रिय हितहरूलाई सुरक्षित गर्नु र त्यसलाई विस्तार गर्नु परराष्ट्र नीति हो । अर्थात् छिमेकीहरू र अन्तर्राष्ट्रिय समुदायसमक्ष आफ्नो राष्ट्रिय हितहरूलाई सशक्त रूपमा प्रस्तुत गर्न र तिनलाई प्राप्त गर्न उपयोग गरिने साधन हो, परराष्ट्र नीति । राष्ट्रिय हितले रणनीतिक हितले भन्दा बृहत् र व्यापक महत्व राख्छ । तर हामीले त आफ्ना सत्ता स्वार्थ सम्बन्धित रणनीतिक लक्षहरूलाई नै राष्ट्रिय हित बुझ्ने गरेकोले मुलुक यो अवस्थामा आइपुगेको छ । परराष्ट्र नीतिको लक्ष राष्ट्रिय हितअनुरूप परिभाषित गरिन्छ । तर आफ्नो परराष्ट्र नीति अवलम्बन गर्न राष्ट्रसँग न्यूनतम शक्ति र सामथ्र्य छैन भने परराष्ट्र नीति अर्कै देशको निर्देशनअनुरूप चल्ने गर्छ र राष्ट्रिय हितहरूको रक्षा पनि हुन सक्दैन । अर्को कुरा, कूटनीति परराष्ट्र नीतिको महत्वपूर्ण साधन भएकाले दक्ष र प्रतिबद्ध व्यक्तिहरूमार्फत आफ्ना राष्ट्रिय हितहरूलाई अन्य मुलुकका प्रमुख राष्ट्रिय हितविपरीत नहुने गरी सञ्चालन गर्न सकिएन भने आफ्ना बृहत्तर राष्ट्रिय हितहरू कुण्ठित र असुरक्षित हुन पुग्छन् । मुलुकको परराष्ट्र नीति कार्यान्वयन गर्दा राष्ट्रिय क्षमता र निष्ठा प्रदर्शन हुन सकेन र राजनीतिक तहबाट अनैतिक स्वार्थ सम्झौता हुन्छ भने त्यहाँ राष्ट्रद्रोह हुन पुग्छ । धेरै वर्ष भयो, नेपालले आफ्ना राष्ट्रिय हितहरूलाई आफ्नो परराष्ट्र नीतिको लक्षमा समेट्न सकिरहेको छैन । हामीले हाम्रा राष्ट्रिय हितहरूको पहिचान गर्नै सकिरहेका छैनौं । हाम्रो भारत नीति छ, तर त्यो भारतको नेपाल नीतिकै अंग देखिने गरेको छ । मूलतः भारतसँगको सम्बन्धमा कठिनाइ उत्पन्न हुँदा मात्र प्रयोग हुने चीन नीति छ । त्यसैले चीनले पनि आफ्ना रणनीतिक लक्षको आवश्यकताअनुसार मात्र उपयोग गर्ने नेपाल नीति अंगीकार गरेको देखिन्छ । त्यसैले ती सम्बन्धहरूले हार्दिकताको सुगन्धभन्दा बाध्यताको पीडालाई मात्रै प्रतिविम्बन गर्ने गरेका छन् । भारत र चीनबाहेकका मुलुकहरूसँगका हाम्रा द्विपक्षीय सम्बन्धमा पनि कुनै सिर्जनशीलता देखिँदैन । राष्ट्रिय हितहरूको प्रवर्धन र विस्तारमा ती सम्बन्धहरू सञ्चालन गर्ने कुनै प्रबल प्रतिबद्धता नभएकाले ती शिथिल र गतिहीन देखिन्छन् । नेपालजस्तो दुइटा ठूला र शक्तिशाली मुलुकहरूबीचको मुलुकको राष्ट्रिय सुरक्षा, एकता र समृद्धिको मुख्य आधार उसको परराष्ट्र नीति हो । आफ्नो सघन कूटनीतिक क्रियाशीलताबाट विश्व समुदायलाई आफ्नो अस्तित्व, उपस्थिति, पहिचान र सरोकारबारे निरन्तर जानकारी गराइरहनु र नेपालका राष्ट्रिय हितहरूका पक्षमा उनीहरूको प्रतिबद्धता सुनिश्चित गराइरहनु परराष्ट्र रणनीति हो । त्यो नै नेपालको सुरक्षा, अखण्डता र समृद्धिको आधार हो। यो गर्न नसकेको र आफ्ना परराष्ट्र नीतिमार्फत अन्य मुलुकसँगका सम्बन्धमा अवसर र चुनौती र खतराका क्षेत्रहरूको पहिचान गरेर उपयुक्त नीति अवलम्बन गर्न नसकेकाले हामीले निरन्तर कठिन राजनीतिक र रणनीतिक झट्काहरू बेहोरिरहेका छौं ।त्यसमाथि मुलुकको राजनीतिक नेतृत्वले परराष्ट्र मामिलामा जनमतलाई नेतृत्व गर्न पनि सकिरहेको छैन । ऊ जनमतको दास बनेको पनि देखिन्छ । त्यसले पनि सरकारलाई परराष्ट्र मामिलामा संगत रणनीति अख्तियार गर्न छेकिरहेको छ । जुग भयो, हामीले हाम्रा कुनै राष्ट्र प्रमुख र सरकार प्रमुखलाई भारत र चीनबाहेकका कुनै मुलुकको राजकीय भ्रमण गराउन र ती मुलुकबाट पनि त्यस्तो भ्रमण गराउन सकेका छैनौं । कहाँसम्म भने दक्षिण एसियाका भारतबाहेकका मुलुकबाट पनि त्यस्तो भ्रमण हुन सकेको छैन । हाम्रो परराष्ट्र नीतिले क्षेत्रीय र अन्तर्राष्ट्रियस्तरमा विश्वसनीयता आर्जन गर्न नसकेको प्रमाण अर्को चाहिएन । विडम्बना के पनि छ भने नेपालका कुनै प्रधानमन्त्रीलाई आमन्त्रण गर्न दुवै मुलुकबीच आरम्भ भएका आवश्यक कूटनीतिक प्रक्रिया टुंगिन पनि नपाउँदै नेपालमा नयाँ प्रधानमन्त्री आइसक्छन् । विश्व व्यवस्थामा न्याय दानमा पाइन्न एउटा प्रजातान्त्रिक, गतिशील र समृद्ध राज्य हाम्रो राष्ट्रिय स्वतन्त्रताको पहिलो सर्त हो । तर नेपाल निरन्तर कमजोर हुँदै आइरहेको छ । उसका दुईतिरका छिमेकीहरू निरन्तर शक्तिशाली हुँदै गइरहेका छन् । संसारमा धेरै परिवर्तन भए, शक्तिका स्वरूप र चरित्रमा पनि व्यापक परिवर्तन आए । तर राष्ट्रहरूमाझको शक्ति वितरणले निर्माण गर्ने प्रभावको गति र चरित्रमा कुनै परिवर्तन आएको छैन । हामी भारत, चीन, अमेरिका वा रूस, बेलायत वा जर्मनीको रणनीतिक साधन होइनौं, हुन सक्दैनौं । तर आफ्नो रणनीतिक लक्षमा उनीहरूसँगको सम्बन्धलाई हामी कसरी ग्रहण गर्दछौं र उनीहरूसँग दीर्घकालीन हित र सुरक्षा सवालमा साझा लक्ष निर्धारण गर्न कसरी सक्छौं, त्यसले मात्र हाम्रा राष्ट्रिय हितलाई सुरक्षित राख्छ । अर्को कुरा, भारतको अत्यधिक प्रभाव र नेपालको स्वतन्त्रता, प्रभुसत्ता र दीर्घकालीन आर्थिक हितको सुरक्षामाथि भारतद्वारा प्रस्तुत हुने गरेको सधैंको चुनौतीलाई सम्बोधन गर्न नेपालमा चीनलगायत अमेरिका र युरोपेली राष्ट्रहरूको सघन सरोकार निर्माण गर्न सक्नैपर्छ । प्रारम्भ ती मुलुकलाई नेपालमा उनीहरूको बृहत् लगानीको सम्भावित क्षेत्र पहिचान गर्न र उनीहरूको लगानीको सुरक्षा हुने वातावरण निर्माणको लागि राज्य क्षमता निर्माणसहितका भौतिक तथा जनशक्ति पूर्वाधार निर्माणको सहमतिबाट गर्न सकिन्छ । नेपालको उत्तर र दक्षिण सुगम यातायातका साधन उपलब्ध भइसकेपछि दुवैतर्फको बजारलाई दृष्टिगत गरी नेपालमा ती मुलुकहरूले ठूलाठूला औद्योगिक र व्यापारिक प्रतिष्ठान स्थापना गर्न सक्छन् । उनीहरूसँग भएको रकमको विशाल परिमाण र अतिरिक्त उत्पादक क्षमतालाई लगानी गर्ने नयाँ क्षेत्र उनीहरूको दीर्घकालीन आर्थिक हितको लागि पनि अपरिहार्य भइसकेको छ । भारत र चीनजस्ता विशाल र शक्तिशाली राष्ट्रहरूका बीचमा रहेको र सोही कारणले विश्वका अन्य प्रमुख शक्तिराष्ट्रहरूसमेतको सघन रणनीतिक रुचि रहेको नेपालको भौगोलिक अवस्थितिलाई नेपालले आफ्नो स्वतन्त्रता र समृद्धिको विस्तारद्वारा क्षेत्रीय भूराजनीतिक दृश्यपटलमा आफ्नो शक्तिशाली भूमिका निर्वाहमा लगानी गर्न सक्छ र सक्नुपर्छ । नेपालले विश्व समुदायलाई भन्नुपर्छ मुलुकैपिच्छे समाज विकास र राज्य निर्माणका फरक इतिहास र चरित्र हुन्छन् । प्रजातन्त्र र स्वतन्त्रताका विश्वव्यापी मानवीय मूल्य र संस्कृतिलाई ती फरक इतिहास र चरित्रका समाज र राज्यमा स्थापना गर्नुको औचित्य बुझ्न सकिन्छ । तर ती मूल्य र संस्कृतिलाई सबै फरक समाज र राज्य निर्माणको इतिहास भएका मुलुकहरूले समान विधि र प्रक्रियाबाट अनुशरण गर्नुपर्छ भन्ने शक्तिराष्ट्रहरूको विवेकहीन दबाब र हस्तक्षेपले नै विश्व समाजमा यतिविघ्न अराजकता, अव्यवस्था, हिंसा र आतंक बढाएको हो। के पनि हो भने, प्रबल राष्ट्रिय चेतना, आत्मसम्मान, स्वच्छ छवि तथा मुलुक र जनताको लागि सुन्दर एवम् सुरक्षित भविष्यदृष्टि नभएको राजनीतिक नेतृत्वले जनताको विश्वासको जोहो गर्नै सक्दैन । जनताको त्यस्तो विश्वासको पुँजीलाई राजनीतिक प्रणाली र नेतृत्वले आफ्नो ऊर्जाको रूपमा ग्रहण गर्न सक्दैन भने राष्ट्र बाँच्दैन । अर्को, भारत र चीनसँगको सम्बन्धलाई उच्च प्राथमिकता दिँदादिँदै पनि नेपालले अमेरिका, जापान, इन्डोनेसिया, अस्ट्रेलियालगायत युरोपका शक्तिशाली राष्ट्रहरूसँगको सम्बन्धलाई निरन्तर घनिष्ट र परस्पर हितमा आधारित बनाउन सम्पूर्ण ध्यान दिनुपर्छ । साथै, नेपालले भारत, चीनलगायत ती मुलुकहरूबीचको शक्ति सन्तुलनलाई आफ्नो पक्षमा पार्नमा आफ्नो सम्पूर्ण कूटनीतिक क्षमताको प्रदर्शन गर्नुपर्छ । त्यो सम्पूर्णरूपमा उचित छ र भारत, चीन, रूस, अमेरिका सबैले त्यो गर्छन् । त्यो गर्न नसकेर पनि नेपाल यति कमजोर भएको हो । सरकार भन्नेबित्तिकै मुलुकभित्रका सबै संगठनहरूको प्रभु संगठन हो । सबै संगठनमाथि उसको स्वामित्व रहन्छ र रहनुपर्छ । राज्यको तर्फबाट राज्यका प्राथमिकताहरूको निर्णय राज्यले गर्ने हो, अरू संगठनले होइन । तर अन्य संगठनहरूको विचार र सुझाव ग्रहण गरेर राज्यले आफ्नो नीतिलाई समृद्ध बनाउन भने सक्छ । नेपालको भूगोल छ, निर्वाचित वैधानिक सरकार छ, जनसंख्या छ र कानुनी प्रभुसत्तासम्पन्न पनि छ । त्यसलाई अन्तर्राष्ट्रिय मान्यता छ । कानुनीरूपमा नेपालको स्वतन्त्रता र प्रभुसत्ताबारे प्रश्न उठाउन सकिँदैन । तर व्यवहारमा त्यसलाई अनुभूत गराउन सकिएको छैन । वैधानिक सरकार छ, तर सरकारले आफ्नो वैधता सावित गराइरहेको छैन । सरकारको वैधता भनेको सरकारले जनताबाट प्राप्त गर्ने विश्वास हो । तर राज्यविरुद्ध जोकोहीले जतिखेर पनि हिंसा प्रयोग गर्न सक्ने तर आफ्नो भूभागभित्र हिंसा प्रयोगको एकाधिकार पाएको राज्यले उनीहरूसमक्ष आत्मसमर्पण गरिरहने अवस्थाले राज्यको पक्षमा जनताको र अन्तर्राष्ट्रिय समुदायको विश्वास जागिरहेको छैन । माथि ली कुवान युको इन्डोनेसियाली कमान्डोहरूसम्बन्धी धारणा यहाँ मननीय छ ।"
नेपाली विषयको दुर्दशा,"परीक्षा नियन्त्रण कार्यालयले भर्खरै सार्वजनिक गरेको एसईई परीक्षाको नतिजाअनुसार अनिवार्य नेपाली विषयमा विद्यार्थीहरू निकै कमजोर देखिएका छन् । झन्डै साढे चार लाख विद्यार्थीले परीक्षा दिएकामा १८१ जनाले मात्र नेपाली विषयमा ए प्लस ल्याएको तथ्य सार्वजनिक भएको छ । अंग्रेजी विषयमा भने नौ हजारभन्दा बढी विद्यार्थीले ए प्लस ल्याएको देखिन्छ । अन्य विषयका तुलनामा यस वर्ष र विगतका वर्षमा समेत नेपाली विषयमा निकै कमजोर विद्यार्थीहरू रहेको यथार्थ सर्वविदित छ । नेपालका अधिकांश विद्यार्थीहरूको मातृभाषा नेपाली भएर पनि विद्यार्थीले नेपाली विषयमा किन राम्रो नतिजा ल्याउन सक्दैनन् भन्ने खोज अनुसन्धानको विषय समय सान्दर्भिक बनेको छ । सर्वप्रथमत नेपाली विषयमा विद्यार्थी कमजोर हुनुको कारण विद्यालयको प्रतिकूल वातावरण हो । निजी विद्यालयका विद्यार्थीहरूले विद्यालयपरिसरमा नेपाली भाषामा कुराकानी र छलफल गर्न पाउँदैनन् । अंग्रेजी भाषालाई प्रोत्साहन गर्ने नाममा नेपाली भाषामाथि दमन गरिएको देखिन्छ । कथंकदाचित् विद्यार्थीबाट नेपाली शब्द बोलियो भने उसले सजाय भोग्नुपर्ने हुन्छ । पचासौंपटक उसले कान समातेर उठबस गर्नुपर्ने हुन्छ । विद्यालयपिच्छे विद्यार्थीलाई फरकफरक किसिमले सजाय दिइन्छ । जसले गर्दा नेपाली पिरियडमा समेत विद्यार्थीहरू नेपाली बोल्न डराउँछन् र अप्ठ्यारो मान्छन् । बोल्नै नपाएपछि कसरी भाषा सिकाइ हुन्छ ? भाषा त जति अभ्यास गर्यो, त्यति छिटो सिकिँदै जाने वस्तु हो, त्यति परिष्कृत र परिमार्जित हुँदै जाने विचार विनिमयको साधन हो । नेपाली विषयप्रति अभिभावकसमेत सचेत र संवेदनशील बन्न सकेको अवस्था छैन । घरमा आफ्ना छोराछोरीले अंग्रेजी, विज्ञान, गणितजस्ता विषय ध्यानपूर्वक पढेको देख्दा अभिभावक खुसी र सन्तुष्ट बनेको पाइन्छ, तर छोराछोरीले नेपाली पढिरहेको देख्दा 'यत्रो खर्च गरेर बोर्डिङमा पढाएको छ, के नेपाली नाथुमा घोत्लिरहेको !' भन्ने किसिमको विचार कतै बाहिरै प्रकट हुन्छ त कतै अव्यक्त रूपमा मस्तिष्कमा रुमल्लिरहेको पाइन्छ । सामुदायिक विद्यालयमा पढ्ने विद्यार्थीका अभिभावकहरूमा समेत नेपाली त यत्तिकै जानिहालिन्छ नि, अरू विषय पो पढ्नुपर्छ त भन्ने सोचाइ रहेको देखिन्छ । अन्य विषयहरूमा विद्यार्थी कमजोर भए पनि र नभए पनि ठूलो लगानी गरेर ट्युसन पढाइन्छ । विद्यालय जानुअघि र विद्यालयबाट फर्किएपछि पनि विद्यार्थीहरू अन्य विषयको ट्युसन पढ्नमा व्यस्त देखिन्छन्, तर नेपाली विषयको ट्युसन पढ्न न त विद्यालयले प्रेरित गरेको छ, न अभिभावकले, न त विद्यार्थी आफैं उत्सुक बनेका छन् । अत्यधिक विद्यार्थीहरूको चाप रहेको निजी विद्यालयमा आठ विषयमध्ये नेपाली विषय मात्र नेपाली भाषाका माध्यमबाट शिक्षण हुने गरेको छ । अन्य सात विषयहरू अंग्रेजी भाषाका माध्यमबाट नै शिक्षण हुँदै आएका छन् । जसले गर्दा पनि विद्यार्थीहरू नेपाली भाषा र विषयमा अभ्यस्त नहुनाले कमजोर देखिएका छन् । नेपालमा अंग्रेजी भाषालाई आवश्यकताभन्दा बढी प्र श्रय र प्रोत्साहन दिएको अवस्था छ । गरिब मुलुक नेपालमा राम्रो रोजगारको अवसर नपाइने र अन्ततो गत्वा विदेश नै जानुपर्ने हुन्छ भन्ने मनस्थिति विद्यार्थी र अभिभावकमा समेत रहने गरेकाले नेपाली विषयप्रति न विद्यार्थीको रुचि देखिन्छ न त अभिभावकको नै । यस किसिमको नेपाली विषयप्रतिको बेवास्ताका कारण पनि विद्यार्थीहरूमा अपेक्षाकृत नतिजा आउन नसकेको देखिन्छ । अहिले दार्जिलिङ क्षेत्रमा नेपाली भाषालाई विस्थापन गर्ने किसिमले ल्याइएको रणनीतिजस्तै कुनै दोस्रो भाषाबाट नेपाली भाषामाथि आक्रमण हुन सक्छ । त्यसैले समयमै नेपाली भाषामा विद्यार्थीलाई सबल बनाउनेतर्फ सम्बन्धित निकायहरूले पहल गर्नुपर्छ र नेपाली भाषाको अस्तित्व रक्षाको लागि कटिबद्ध हुन नितान्त आवश्यक छ । विद्यालयले नेपाली विषय शिक्षकप्रति गर्ने व्यवहारले पनि परोक्ष रूपमा विद्यार्थी कमजोर बनेका पाइन्छन् । सामुदायिक विद्यालयहरूमा पर्याप्त विषयगत दरबन्दी रहेको पाइँदैन । यस्तो विषम अवस्थामा अरू विषय पढाउन नसक्ने वा विषयगत दक्षताको लागि मेहनत गर्न नचाहने शिक्षकलाई नेपाली पढाउन दिइन्छ । नेपाली सजिलो विषय हो र यो सामान्य लेखपढ गर्नसक्ने जोकोहीले पनि पढाउन सक्छन् भन्ने गलत धारणा राखेर शिक्षणको जिम्मेवारी दिनाले पनि विद्यार्थीमा असर परेको पाइन्छ । अझ केही प्रतिष्ठित निजी विद्यालयबाहेक अन्य विद्यालयले त नेपाली शिक्षकप्रति भेदभावपूर्ण व्यवहार गरेको देखिन्छ । नेपाली पढाउने शिक्षकको अभाव छैन। त्यसैले नेपाली पढाउनेलाई जसो गरे पनि हुन्छ भन्ने किसिमको मानसिकता विद्यालय सञ्चालकमा रहेको पाइन्छ । नेपाली शिक्षकलाई मासिक रूपमा तलब दिन पनि आनाकानी गरी महिनौं झुलाउने गरेको अवस्था पनि देखिएको छ । विद्यालय प्रशासनले गर्ने यस किसिमको भेदभावपूर्ण व्यवहारले पनि शिक्षकमा शिक्षणप्रति उत्साह ल्याउन नसकेको वास्तविकता हामीसामु छर्लंग छ । भाषा सिकाइका लागि विद्यार्थीमैत्री वातावरणको आवश्यकता पर्छ । भाषाका सुनाइ, बोलाइ, पढाइ र लेखाइ सीप विकासको लागि विद्यार्थी सहभागिता र सक्रियता आवश्यक हुन्छ । विद्यार्थीमा भाषिक सीप विकासको लागि उनीहरूलाई नै बोल्न, पढ्न र लेख्न लगाउनुपर्ने हुन्छ, तर विद्यालय प्रशासनले कक्षाकोठाबाट विद्यार्थीको आवाज आउनु हुँदैन भन्ने धारणा राखेको देखिन्छ र शिक्षकले व्याख्यान गरेको एवं विद्यार्थीले मूर्तिवत् बनेर सुनेको मात्र प्रशासनले हेर्न चाहेको बुझिन्छ । अतः प्रशासनको इच्छाअनुसार नै शिक्षकले चल्नुपर्ने हुँदा विद्यार्थीकेन्द्रित वातावरण तयार हुन सक्दैन र प्रभावकारी शिक्षण हुँदैन । यसैगरी विद्यालयहरूमा पर्याप्त श्रव्य, दृश्य शैक्षिक सामग्रीको अभाव छ, पूरक सामग्रीहरूको खडेरी छ । केवल पाठ्यपुस्तकका भरमा मात्र शिक्षण गर्नुपर्दा प्रस्तुति झन्झटिलो र निरस बन्न पुग्छ । सधैं एकोहोरो ढंगले पाठ्यपुस्तकका पाठहरूको व्याख्यानबाट विद्यार्थी शिक्षणप्रति विमुख बन्न पुग्छन् र परिणाम निराशाजनक हुन्छ । कतिपय विद्यालयहरूमा विद्यालय सञ्चालकका योग्यता नपुगेको र विषयवस्तुमा निपुण नभएका नातेदार एवं साथीभाइबाट आधारभूत तहका नेपाली विषयका कक्षाहरू लिँदै आएको देखिन्छ भने कतिपय ठाउँमा माथिल्ला कक्षामा समेत उनीहरूले शिक्षण गर्दै आएको पाइन्छ । सम्बन्धित विषयविज्ञ शिक्षकको अभावबाट विद्यार्थीहरूमा कक्षाअनुसारको आधार तयार हुँदैन । हरेक कक्षामा उनीहरू कमजोर बन्दै जान्छन्, फलस्वरूप कक्षा १० मा पुग्दा पनि उनीहरूमा सामान्य रूपमा पढ्न, लेख्न सक्ने क्षमताको विकास पनि भएको हुँदैन । आधारशिला मजबुत नहुनाले पनि विद्यार्थीले चित्तबुझ्दो नतिजा ल्याउन सकेको देखिँदैन । विद्यार्थीलाई स्तरीय नेपाली भाषा सिकाउने सन्दर्भमा पनि समस्या छ । नेपाली भाषाको आधिकारिक र मानक व्याकरणको अभाव छ । नेपाली भाषाको वर्णविन्यासको विषयलाई लिएर विवाद भइरहन्छ । नेपाल प्रज्ञाप्रतिष्ठानले तयार पारेको २०७२ सालको शब्दकोशलाई प्रतिष्ठान आफैंले पुनः अस्वीकृत गरेको छ । परिष्कार गरिएको भनिएको भाषा पुनः अपरिष्कृत रहेको पुष्टि गरिएको छ । चार वर्ष अगाडिदेखि कक्षा ६ को नेपाली पाठ्यपुस्तकबाट भाषिक परिष्कार र वर्णविन्यासगत संशोधनको विषयलाई परिवर्तित नियमअनुसार समावेश गरियो । क्रमशः यस वर्ष १० कक्षाको पाठ्यपुस्तकमा पनि पाठगत र वर्णविन्यासगत रूपमा संशोधन गरियो । तर केही महिनाअघि प्रतिष्ठानले पुनः वर्णविन्याससम्बन्धी पुरानै नियम रहने निर्णय गर्यो । यसबाट भाषा शिक्षक र विद्यार्थीसमेत अन्योलमा रहेको अवस्था छ र यही परिवेशमा विद्यार्थीले यस वर्षको एसईई परीक्षा दिएका हुन् । यस भाषिक विवाद र अन्योलको स्थितिले समेत विद्यार्थीको परीक्षालाई प्रभाव पारेको देखिन्छ । यसैगरी शैक्षिक सत्रको प्रारम्भमा पाठ्यक्रम र पाठ्यपुस्तक उपलब्ध नहुनु एवं पाठ्यक्रम र पाठ्यपुस्तकबीच उद्देश्यअनुकूल तालमेल नमिल्नु पनि विद्यार्थीहरूका लागि समस्या बनेका छन् । नेपाली भाषा शिक्षण गर्ने कतिपय शिक्षकहरू तालिम प्राप्त छैनन् । नेपाली भाषा शिक्षण गर्दा सीपकेन्द्रित नभई विषयवस्तुमा केन्द्रित रहनाले पनि विद्यार्थीले अपेक्षित सफलता पाउन सकेका छैनन् । शिक्षकले प्रयोग गर्ने भाषा शुद्ध, मानक र अनुकरणीय हुनुपर्छ । यसको अभावमा पनि कक्षाकोठामा उचित भाषिक वातावरण तयार हुन सकेको पाइँदैन । नेपाल बहुभाषिक मुलुक हो । यहाँका विभिन्न जातजातिले १२३ किसिमका भाषाहरू मातृभाषाको रूपमा प्रयोग गर्ने गरेको देखिन्छ । एउटै कक्षाकोठामा फरकफरक मातृभाषा भएका विद्यार्थीहरूलाई राखेर नेपाली भाषा सिकाउन निकै समस्या छ । आआफ्नो मातृभाषाको प्रभावले नेपाली भाषा सिकाइमा व्यवधान पुर्याइरहेको हुन्छ । यस्तो बहुभाषिक परिवेशमा भाषा शिक्षकले दोस्रो भाषाका रूपमा नेपाली शिक्षण गर्दा विद्यार्थीको पारिवारिक, सामाजिक एवं मनोवैज्ञानिक भाषिक अवस्था बुझेर शिक्षण गर्नुपर्नेमा यसतर्फ ध्यान नपुर्याउँदा पनि विद्यार्थीको नतिजामा प्रभाव परेको पाइन्छ । विद्यार्थीहरूलाई रचनात्मक एवं सिर्जनात्मक क्रियाकलापमा सहभागी नगराउनाले पनि उनीहरूको प्रतिभा प्रस्फुटन हुन नपाई सिर्जनशील बन्न सकेका देखिँदैनन् र घोकाइमा जोड दिन बाध्य छन् । नेपाली भाषा नेपालको राष्ट्रिय महत्वको भाषा हो, सम्पर्क भाषा हो, सूचना र सञ्चारको भाषा हो । साथै सरकारी कामकाजको भाषा पनि हो । यस भाषाअन्तर्गत नेपालीहरूको धर्म, इतिहास, संस्कृति, सभ्यता र परम्पराहरू अन्तर्निहित छन् । यस भाषामा साहित्यको भण्डार नै छ, कोश र व्याकरणहरू छन् । यस्तो समृद्ध भाषाको अस्तित्व रक्षाको लागि सरकारी पक्ष र गैरसरकारी पक्षलगायत हामी सबैको उत्तिकै दायित्व छ । हरेक पक्षले यसप्रति देखाएको उदासीनता र बेवास्ताका कारण आज विद्यार्थीको नतिजा राम्रो आएको छैन । उनीहरू कमजोर देखिएका छन् भने भोलि विद्यार्थी मात्र नभई भाषा नै कमजोर बन्दै जान सक्छ र अहिले दार्जिलिङ क्षेत्रमा नेपाली भाषालाई विस्थापन गर्ने किसिमले ल्याइएको रणनीतिजस्तै कुनै दोस्रो भाषाबाट नेपाली भाषामाथि आक्रमण हुन सक्छ । त्यसैले समयमै नेपाली भाषामा विद्यार्थीलाई सबल बनाउनेतर्फ सम्बन्धित निकायहरूले पहल गर्नुपर्छ र नेपाली भाषाको अस्तित्व रक्षाको लागि कटिबद्ध हुन नितान्त आवश्यक छ । तिमिल्सिना पिण्डेश्वर विद्यापीठका उपप्राध्यापक हुन् ।"
