शीर्षक,विवरण
निर्वाचनप्रतिको जनआतुरता,"भोलि हुने दोस्रो चरणको प्रदेश तथा संसद्को चुनावका लागि पैंतालीस जिल्लाका एक करोड २२ लाख ३५ हजार सात सय ८६ मतदाता रहेका छन् । यसअघि मंसिर १० गते भएको निर्वाचनमा ३२ जिल्लाका ३१ लाख ९१ हजार नौ सय ४५ मतदाता थिए । दुवै चरणको निर्वाचनमा गरेर कुल एक करोड ५४ लाख २७ हजार सात सय ३१ मतदाता रहेको निर्वाचन आयोगले जनाएको छ। १८ वर्ष उमेर पुगेका डेढ करोड बढी मतदाताले प्रतिनिधिसभातर्फ प्रत्यक्षतर्फ कुल १६५ सिट र समानुपातिकतर्फ ११० सिट रहेको छ । सात प्रदेशबाट प्रदेशसभामा प्रत्यक्षतर्फ कुल ३३० निर्वाचन क्षेत्र रहेका छन् भने समानुपातिकतर्फबाट प्रदेशसभामा २२० सिट रहने व्यवस्था संविधानले गरेको छ। भोलि बिहीबार साँझ पाँच बजे मतदान सकिएसँगै ब्यालेट बक्स सदरमुकाममा जम्मा गरेपछि मतगणना सुरु हुनेछ । पहिलो चरणका ३२ जिल्लाका ब्यालेट बक्सहरू भने मंसिर १०११ गते नै सदरमुकाममा जम्मा भइसकेकाले तिनको गणना भने दोस्रो चरणको निर्वाचन सकिएलगत्तै सुरु हुनेछ। प्रदेश र संसद्को निर्वाचन बिहीबार सकिएपछि लामो समयदेखि संक्रमणको चरणमा रहेको देशलाई निकास दिनेछ । त्यसैले यो ऐतिहासिक चुनाव हो । यसले राष्ट्रिय मात्र होइन, अन्तर्राष्ट्रिय समुदायको ध्यान पनि त्यत्तिकै उत्सुकताका साथ तानिरहेको छ । यो चुनावलाई मुलुककै ट्रेन्ड सेट गराउने ऐतिहासिक चुनाव भनिँदै छ । हामी नेपाली चाडपर्व मनाउन विश्वकै अब्बल जाति मानिन्छौं । जति सजगतासाथ सांस्कृतिक धार्मिक निष्ठा, मूल्य मान्यताका साथ चाडपर्व मनाउँछौं, त्यसैगरी लोकतन्त्रको चाडपर्व भनिने चुनावमा मतदान गर्न पनि लाग्नुपर्छ । जनता मतदान गर्न आतुर मात्र होइन, जागरुक पनि देखिइरहेका छन् । दोहोर्याइरहन पर्दैन, चाडपर्व मनाउँदा हामी सबै सहभागी हुन्छौं । मतदाताहरू त्यसैगरी लाग्नुपर्छ । हामी विश्वास गर्छौं हरेक पर्वमा सत्यको जित र असत्यको हार हुन्छ ! निर्वाचन पर्वमा पनि असत्यको हार र सत्यको जित हुन्छ भन्नेमा मतदाता ढुक्क छौं । गम्भीर रूपमा चुनावलाई नियालिरहेका एक कृषिविज्ञले भने, देशलाई नेतृत्व दिन र समृद्ध बनाउन असल र योग्य नेतृत्व नै चाहिन्छ । मेरो विचारमा मतदान गर्दा मतदाताले दुइवटा कुरामा ध्यान दिऊन् भन्ने लागेको छ पहिलो, प्रत्यक्ष उम्मेदवारलाई मतदान गर्दा पार्टी होइन, असल र योग्य व्यक्ति चुनौं, जसले देशलाई निकास देओस् । दोस्रो समानुपातिकलाई मत दिँदा पार्टीलाई हेर्नुस्, जो लोकतान्त्रिक हिसाबमा सञ्चालन भइरहेछ । देशको दूरगामी भविष्यलाई यसले मात्र मद्दत पुर्यारउन सक्छ । त्यसैले निर्वाचन स्वतन्त्र, स्वच्छ हुनुपर्छ । ताकि हरेक मतदाताले निर्धक्क र निर्भय हुँदै अन्तस्करणदेखि लागेका उम्मेदवारलाई गोप्य मतदान गर्न सकून् । मतदाताले प्रत्येक चुनावमार्फत सार्वजनिक पदाधिकारी चयन गर्छ । निर्वाचनमा विभिन्न दल र उम्मेदवारका नीतिहरूबीच हुने प्रतिस्पर्धाबाट मतदाता जानकार बन्छन् । मतदाता र सरकारबीच सञ्चार र संवाद गर्ने अवसर प्राप्त हुन्छ । यसो भएपछि मतदाताले आफूले मतदान गरेको व्यक्तिमा आफूलाई नै देख्न, बुझ्न र अनुभूत गर्न सक्छ । आफूले आफैंलाई जिताउन सक्छ । यतिमात्र होइन, आवधिक रूपमा भइरहने हरेक निर्वाचनबाट भविष्यका कर्णधाररूपी बालबालिकाले समेत राजनीतिक शिक्षा ग्रहण गर्ने अवसर पाउँछन् । मतदाता सचेत हुनुपर्ने कुरा हो, निर्वाचनमा आफ्नो पक्षलाई जिताउन दल तथा उम्मेदवारहरूले अनेक चलखेल र धाँधलीहरू गर्न सक्छन् । मतदाता नामावलीमै पनि तलमाथि पार्ने, डरत्रास देखाउने, पैसाको प्रलोभनमा पारेर निर्वाचनलाई स्वच्छ, स्वतन्त्र र धाँधलीरहित हुन दिँदैनन् । त्यसैले भयमुक्त वातावरणमा मतदान हुने व्यवस्था गर्न सरकार, राजनीतिक दल, नागरिक समाज, निर्वाचन आयोग, राष्ट्रिय तथा अन्तर्राष्ट्रिय पर्यवेक्षकले मतदाता शिक्षा दिनुपर्छ । तर यसअघि भएका निर्वाचन र तिनको तयारी हेर्दा मतदान नागरिकको अधिकार हो भन्नेतर्फ अझै धेरै गर्न बाँकी रहेको देखिन्छ । लोकतन्त्रमा हरेक मतदाता समान भएकाले उसलाई जुन पक्ष सत्य लाग्छ, त्यसैलाई मतदान गर्न पाउनुपर्छ । मतदान गर्ने ठाउँमा उसमाथि कुनै पनि प्रकारको दबाब नहोस् भन्नेतर्फ सम्बन्धित पक्ष सचेत र जिम्मेवार रहनुपर्छ ! निर्वाचनको मौन अवधि सुरु भइसकेकोले यतिबेलाको सरकार भनेकै निर्वाचन आयोग हो । निर्वाचनलाई शान्तिपूर्ण, स्वतन्त्र र धाँधलीरहित बनाएर प्रत्येक मतदाताले निर्धक्क, निर्भय हुँदै आफूलाई अन्तस्करणदेखि लागेको उम्मेदवारलाई मतदान गर्न पाउनुपर्छ । यसको व्यवस्थापन निर्वाचन आयोगले नै गर्नुपर्छ । मौन अवधि निर्वाचनको संवेदनशील समय हो, खासमा यतिखेर सबै कुरा निर्वाचन आयोगको नियन्त्रणमा छ । शान्ति सुरक्षातर्फ सेना, सशस्त्र प्रहरी, जनपद प्रहरी र गुप्तचरको नियन्त्रण छ । कहींकतै शान्तिपूर्ण निर्वाचनमा रोकावट हुनु हुन्न । बिहीबार पाँच बजेपछि दोस्रो चरणको निर्वाचन सकिन्छ, त्यसलगत्तै दस दिनदेखि सात ताल्चा लगाएर दिउँसो महिलाले र राति पुरुषहरूले सेना प्रहरीको घेराबाहिर सुरक्षा गर्दै जोगाएर राखिएको ३२ जिल्लाका ब्यालेट बक्स खुल्न थाल्छन् । दोस्रो चरणमा भएका ४५ जिल्लाका ब्यालेट बक्स सदरमुकाम ल्याइनेछन् र त्यसपछि ती पनि भररर खुल्न थाल्नेछन् । दलका प्रतिनिधिहरूलाई राखेर निर्वाचन आयोगले मतगणना प्रारम्भ गर्नेछ । भनौं न, शुक्रबारदेखि उम्मेदवारहरूको मतपरिणामको खाता खुल्न थाल्नेछन् । कसले, कहाँ, कुन प्रदेश र प्रतिनिधिसभाको निर्वाचनमा कति मतको खाता खोल्यो ? पछि को छ र को अघि रहेको छ ? त्यसले निर्वाचनमा भाग नलिएकाहरूबीच पनि उत्साह जगाउनेछ । यस अर्थमा यो मतगणनाले देशव्यापी लहर सिर्जना गर्नेछ । प्रत्येक नेपालीमा उत्साह जगाउनेछ । यो निर्वाचन ऐतिहासिक महत्वको पनि भएकाले यसले ल्याउने हलचलका लहरहरूले देशको सिमाना पनि नाघ्नेछ । देशभित्र नयाँ जागरण सिर्जना हुनेछ किनभने यो चुनावले धेरै वर्षदेखि अस्थिर बनिरहेको देशलाई स्थिरता दिनेछ र देशमा शान्ति सुव्यवस्थाको श्रीगणेश हुनेछ । ०६२६३ को गणतन्त्र ल्याउने जनआन्दोलनले गरेको घोषणालाई यो निर्वाचनले पूर्णता दिने भएकाले नेपालमा नयाँ युगको प्रारम्भ हुनेछ । यो निर्वाचनले दिने परिणाम भनेकै देशमा राजनीतिक स्थिरता, विकास र समृद्धि हो । यस अर्थमा शान्ति, स्थिरता र विकास खोज्नेहरूका लागि बिहीबारको निर्वाचन त्यसैको शिलान्यास हो । कुनै पनि शिलान्यास गर्दा जसरी हामी धेरै पक्षतर्फ ध्यान पुर्यारउँछौं, त्यसैगरी मतदान गर्दा मतपत्रलाई पवित्र ठानेर आफ्नो अमूल्य मतदान गरौं । देशको एकीकरणपछि कचल्टिँदै जकडिएका नेपालीलाई बिहीबार सम्पन्न चुनावले कायापलट गरिदिनेछ । १०४ वर्ष राणाहरूको निरंकुश जहानिया शासन, २००७ देखि २०१५ सालसम्मको गज्याङमज्याङ, २०१५ सालको पहिलो आम निर्वाचनबाट बनेको बीपी कोइरालाको निर्वाचित सरकारलाई १८ महिनामै राजा महेन्द्रद्वारा सेनाको बलमा अपदस्थ गरे । त्यसपछि फेरि ३० वर्षसम्म नेपाली स्वतन्त्रताप्रेमीहरूले पञ्चायती कालकोठरीमा बस्नुपर्योट । युवाहरू जेल, नेल, निर्वासन, गोलघरमा जीवनका उर्वर समय बिताउन बाध्य हुनुपर्योस । राजनीतिक आस्था, चेतना, सशक्तता र जागरणका कारण संयुक्त जनआन्दोलनमार्फत देशभरका जनता जुर्मुराए । जनता जुरुक्क उठे । राजाको केही लागेन र नेपाली जनताले २०१७ सालमा खोजिएको जनताको नासो राजाबाट खोसे । निरंकुश राजा संवैधानिक घेरा स्विकार्न बाध्य भए । बहुदलीयकालमा विकासको गतिले तरंग लियो । जनतामा राजनीतिक उभार ह्वात्तै बढ्यो । २०५८ मा भएको दरबार हत्याकाण्डपछि राजसंस्थाको सान्दर्भिकता नै हरायो । तर पनि हराइसकेको राजतन्त्र ब्युँताउन मह काढेका, लाभैलाभ लिएर मौलाएका दरबारिया र प्रतिक्रियावादीहरूले राजतन्त्र पुनः जगेर्ना गरेर जनतालाई फेरि रैती बनाउन खोजे । यसपछि फेरि जनता जागरुक भयो । ०६२६३ को जनआन्दोलनले सामन्तवादी सोचलाई जोडदार धक्का दियो । राजतन्त्र निमिट्यान्न भयो । राज्य प्रणाली परिवर्तन भइ लोकतान्त्रिक गणतन्त्र घोषणा भयो ।आफ्नो संविधान आफैं बनाउने सार्वभौमसत्तासम्पन्न नेपाली जनताको घोषणाले दस महिना होइन, दस वर्ष प्रसव पीडा भोग्नुपर्योन । अन्ततः ०७२ सालमा जनताले चुनेका संविधानसभाका सदस्यले बनाएको संघीय लोकतान्त्रिक गणतन्त्रको संविधान घोषणा भयो । कार्यान्वयनको युग सुरु भयो । तर संविधान कार्यान्वयनको चरणलाई सहजताका साथ सुरु हुन दिइएन । संघीय लोकतान्त्रिक गणतन्त्रको संविधान जारी हुनेबित्तिकै दक्षिणी छिमेकीले ज्यानमारा नाकाबन्दी लगायो । अनेक बाधाअडचन पैदा गरिरह्यो र संविधान घोषणा भएको दुई वर्षपछि मात्र बल्ल तीन चरणमा स्थानीय निर्वाचन भयो । त्यसपछि दुई चरणमा प्रदेशसभा र संसद्को निर्वाचन गरिने योजनाबमोजिम मंसिर १० गते निर्वाचन सकिएपछि भोलि बिहीबार दोस्रो चरणको निर्वाचनमा आम जनता मतदान गर्न सरिक हुँदैछन् । नेपाल र नेपाली जनता यी चरण पार गरेर मात्र अहिलेको चरणमा पुगेका हुन् । नेपालले अब शान्ति र समृद्धिको बाटो समातेको छ । यद्यपि, दसबर्से माओवादी जनयुद्धको समयमा भएका हार्लाङहुर्लुङ र खल्याङ खुर्लुङले पनि दमित, पीडित र सीमान्तकृत नेपालीलाई सचेत र सजग मात्र बनाएन, देशलाई समावेशी र जनतालाई अधिकारसम्पन्न पनि बनायो । अबको नेपालको चुनौती भनेको कमजोर व्यवस्थापनलाई चुस्तदुरुस्त बनाउनु नै हो । व्यवस्थापन प्राध्यापन गरिरहेका अश्विन पुडासैनीले व्यवस्थापनविद् पिटर डकरको भनाइ उद्धृत गर्दै भने, कुनै पनि संस्था, समाज, व्यक्ति र मुलुकको समृद्धि निम्ति सफलताको कडी भनेकै व्यवस्थापन र व्यवस्थापकीय कौशलता हो । सही व्यवस्थापकीय कौशलले व्यक्ति, परिवार, संस्था, समाज र मुलुकको विकास द्रूत गतिमा सम्भव छ । उनले भनेजस्तै बिहीबारको निर्वाचनले मुलुकमा व्यवस्थापकीय कौशलता स्थापित हुन जानेछ किनभने सार्वभौम जनताले स्वतन्त्र, निष्पक्ष, समान र शान्तिपूर्ण निर्वाचनमार्फत मुलुक सञ्चालन गर्ने व्यवस्थापक चुन्नेछन् ।निर्वाचन परिणामपछि प्रदेशसभा र प्रतिनिधिसभाका सदस्यहरू चुनिनेछन् । राष्ट्रिय सभाको निर्वाचन हुनेछ । त्यसपछि राष्ट्रिय सभाका अध्यक्ष र उपाध्यक्ष चुनिने छन् । राष्ट्रपति र उपराष्ट्रपतिको चुनाव हुनेछ । प्रतिनिधिसभाले सभामुख र उपसभामुख मात्र होइन, कार्यकारी प्रधानमन्त्री पनि चुन्नेछ । प्रधानमन्त्रीले नयाँ सरकार बनाउनेछन् । अर्थात्, देशका सबै सार्वजनिक पदहरूमा नयाँ पदाधिकारी पुग्नेछन् । उनीहरूको काम भनेकै अब व्यवस्थापकीय कौशलता र क्षमताले मुलुक र जनताको विकास र समृद्धि गर्नु हो । त्यसैले बिहीबार हुने चुनाव देशले कायापलट गर्ने त्यस्तो ऐतिहासिक चरण हो, जसमा सार्वभौम नेपाली मतदाताले आफ्नो इतिहास आफैं रच्नेछन् । यस अर्थमा बिहीबारको चुनावमा हातमा स्वस्तिक चिह्न लिएर मतपत्रमा टुसुक्क छाप लगाउनु भनेको सार्वभौम जनताले आफ्नो भावना अमूल्य मतदानबाट गोप्य रूपमा अभिव्यक्त गरेको हो । जनता मतदान गर्न आतुर मात्र होइन, जागरुक पनि देखिइरहेका छन् ।"
किन कम खस्छ भोट ?,"निर्वाचनमा नागरिकले निर्बाधरूपमा मतदान गर्न पाउनु उनीहरूको अधिकार हो । उम्मेदवारको मायाले नभएर सामाजिक विकास र जनताप्रतिको उत्तरदायित्व सुम्पिन विश्वासिलो र उचित नेतृत्वलाई मतदान गर्नुपर्छ । १८ वर्ष उमेर पुगेका हरेक नागरिक मतदानको लागि योग्य हुन्छन् र आफूलाई भरोसा लागेको पार्टी र नेतालाई मतदान गर्न पाउँछन् । आगामी चुनावको चिन्ता होइन, आगामी पुस्ताको चिन्ता गर्ने नेतृत्वलाई मतदान गर्नु सचेत नागरिकको कर्तव्य हो । साक्षरताको दरमा पछिल्लो समय सुधार हँदै आएको हाम्रो समाज चेतनाको दृष्टिकोणले भने अझै पछाडि परेको भर्खरै सम्पन्न दुइटा निर्वाचनबाट पुष्टि हुन्छ । अझै मानिसलाई मतदान मेरो अधिकार हो, यसलाई मैले उपभोग गर्नुपर्छ भन्नेमा चेतनामा निकै कमी देखिन्छ । उम्मेदवारलाई भोट दिएर जिताउँदा केही हदसम्म उसको सपना त पूरा होला, तर त्यो सपना भनेकै फेरि पनि देश र जनताको हितमा काम गर्ने सपना हो । उम्मेदवार निर्वाचित हुनु भनेको देशलाई विकासको बाटोमा अगाडि बढाउने ढोका खुलेको हो भन्नेसम्मको चेतना राखेर हरेक नागरिकले निर्वाचनलाई अवसरको रूपमा प्रयोग गर्नुपर्छ । मतदान कसैको डर, कर र लोभलालचले नगरिने भएकाले मतदाता स्वतन्त्र छन् । स्वतन्त्र मतदातालाई कसैले मत जाहेर गर्न बाध्यकारी नियम लगाउन सक्ने कानुनी व्यवस्था देशमा छैन। निर्वाचन सम्पन्न गराउन राज्यले करोडौं खर्च गरेको हुन्छ । हरेक नागरिकले यो लगानी राज्यले आफूमाथि गरेको लगानी सम्झेर निर्वाचनलाई सही नेतृत्व छान्ने अवसरको रूपमा लिने हो भने खस्ने मतको प्रतिशत बढ्नेछ । हालै सम्पन्न स्थानीय तह निर्वाचनको तुलनामा भर्खरै सम्पन्न पहिलो चरणको संसदीय निर्वाचनमा मत कम खस्यो । मत कम खस्नुको कारण भिन्नभिन्न छन् । जति भोट हाले पनि के भयो र, अब पनि के होला र किन भोट हाल्नुपर्योन र यस्ता अभिव्यक्ति पनि कम भोट खस्नुमा जिम्मेवार छन् । धेरैजसो युवा विदेशका छन् । दैनिक गुजारा गरेर खानुपर्ने श्रमजीवीलाई निर्वाचनले छुन नसकेपछि स्वाभाविक रूपमा कम मत खस्ने नै भयो । निर्वाचनमा खसेको मतको कदर नहुने रोगकै प्रतिफल हो कम भोटिङ । ०६२०६३ को दोस्रो शान्तिपूर्ण जनआन्दोलनपश्चात् राजतन्त्र अन्त्य भई संघीय राज्य प्रणालीमा आधारित संविधान निर्माण भयो र यहाँसम्म आइपुग्दाका सबै उपलब्धि संस्थागत गर्दै संघीय संरचनास्वरूप स्थानीय तह र प्रतिनिधि तथा प्रदेशसभाको समेत निर्वाचन हँदै गर्दा नागरिक बाट के हुने हो र, केका लागि भोट हाल्नु, भोट माग्न मात्र जनता गाउँ आउने हुन्, भोट दिएपछि फर्केर हेर्दैनन् जस्ता अभिव्यक्ति सुन्दा लाग्छ मतदानप्रति रुचि छैन । हामीले राजनीतिक र सामाजिक चेतानाको स्तर माथि उठाउन अझै धेरै बाँकी छ भन्ने यसबाट पुष्टि हुन्छ । प्रदेशसभा तथा प्रतिनिधिसभाको पहिलो चरणको निर्वाचनमा ६५ प्रतिशत मत खसेको छ । यो प्रतिशत स्थानीय निर्वाचनको तुलनामा करिब १० प्रतिशतले कम हो । स्थानीय निर्वाचनमा खसेको मतलाई पनि पर्याप्त भन्न मिल्दैन, तर तुलनात्मक रूपमा बढी हो । निर्वाचनमा खसेको मतको कदर गरिनुपर्छ, जसले निर्वाचनको महत्व बुझेर मताधिकार सदुपयोग गरे । हरेक पटक देशको भाग्य र भविष्यको रूपरेखा कोरिने आशमा मत अधिकार प्रयोग गर्ने सचेत नागरिक नै हुन्, तर नेतृत्वले मतको सदुपयोग गर्न नजान्दा देश समृद्धिको यात्रामा अघि बढ्न सकेन । प्रदेश तथा प्रतिनिधिसभा पहिलो चरणको निर्वाचनमा देशभर वाम गठबन्धन र लोकतान्त्रिक गठबन्धनबीच प्रतिस्पर्धा भयो । गठबन्धनपछि देखिएको अंकगणितलाई आधार मानेर स्वतः विजयी हुने आकलन पनि गरेका छन् धेरैजसो नेताले । एकथरीमा म एकजना नजाँदा पनि आफूअनुकूलको व्यक्तिले जितिहाल्छ, मैले भोट नदिएर हार्ने वा जित्ने भन्ने हुँदैन भन्ने गरिएकाले पनि कम भोट खस्ने गरेको छ । निर्वाचन देशभर एकै दिन गराउनुपर्छ । निर्वाचनमा तीन दिन देशभर सरकारले सार्वजनिक बिदा दिँदा धेरै मत खस्छ । गाउँमा रोजगार त के सामान्य जीविकोपार्जनको समेत उपाय नहुने युवा रोजगारको लागि र पठनपाठनको लागि सहर धाउनुपर्ने बाध्यता र बिदा लिन असजिलो हुँदा पनि कम मत खस्ने गरेको छ । सुरक्षाको कारण भन्दै निर्वाचनको दिन हाम्रो देशमा सवारी आवागमनमा रोक लगाइन्छ, तर मानिस चिया खान, बच्चा स्कुल पुर्याचउन, घाँसदाउरा र पानी ल्याउन आदि सानाभन्दा साना छोटा दूरीको कामसमेत सवारीविना नगर्ने प्रचलन बसिसकेको छ । अनि ग्रामीण भेगका ४५ घन्टासम्मको पैदल हिँडेर मतदान केन्द्र आउनुपर्ने शतप्रतिशत मतदाता भोट खसाल्न जाओस् भन्ने निर्वाचन आयोग अपेक्षा राख्दछ। जीविकोपार्जनको लागि देशका ५० लाख युवा विदेशमा छन् । जो चाहेर पनि निर्वाचनमा मतदान गर्न आउन सक्दैनन् । उनीहरूलाई अनलाइन मतदानको व्यवस्था गर्ने हो भने बढी मत खस्छ । निर्वाचनको समयमा विभिन्न दलका घोषणापत्रमा बिदेसिएका युवालक्षित जे जे एजेन्डा अगाडि सारिएको हुन्छ, ती कुनै पनि अहिलेसम्म पूरा हुन नसक्दा दैनिक दुई हजार युवा वैदेशिक श्रम बजारमा बेचिन बाध्य छन् । पाँच वर्षपछिको मतदाता आजको माध्यमिक तहमा अध्ययनरत विद्यार्थी हुन्, तर उनीहरूमध्ये कति प्रतिशतले आगामी निर्वाचनमा मतदान गर्छन् नेतृत्वले आजै त्यसबारे सोचेर गुणस्तरीय शिक्षा देशमै उपलब्ध गराई रोजगार सिर्जना गर्न योजना बनाएर अगाडि बढ्ने बेला आएको छ । निर्वाचनमा खसेको मतको कदर नहुने रोगकै प्रतिफल हो कम भोटिङ । निर्वाचनमा आफूले दिएको भोटले देशको भाग्य र भविष्य कोर्नेछ भन्ने मनोभावले दिएको भोट नेता बनाउन मात्र प्रयोग भएपछि निर्वाचनको महत्व घटेको छ ।"
नेपालको व्यापार घाटा : कारण र समाधान,"विश्व बैंकद्वारा जारी सन् २०१६ को तथ्यांकअनुसार विश्वको कुल निर्यात व्यापारमा नेपालको हिस्सा शून्यको हाराहारीमा रहेकोमा आयातको हिस्सा ००६ प्रतिशत रहेको थियो । सोही वर्ष विश्व वरीयतामा निर्यातको हिसाबले कुल २२१ देशमध्ये नेपाल १५५ औं स्थानमा रहेकोमा आयातको हिसाबले ९५ औं स्थानमा रहेको थियो । त्यसैगरी व्यापार तथा निकासी प्रवद्र्धन केन्द्र नेपालद्वारा प्रकाशित आर्थिक वर्ष २०७३७४ को तथ्यांकअनुसार प्रत्येक सय रुपैयाँको वैदेशिक व्यापारमा ९३ रुपैयाँबराबरको आयात र सात रुपैयाँबराबरको निर्यात भएको देखिन्छ । अघिल्लो वर्षमा यस्तो अनुपात ९२ रुपैयाँ र आठ रुपैयाँ रहेको थियो । साथै चालू आर्थिक वर्षको हालसम्मको अवधिमा नेपालको सीमापार व्यापारका सूचकहरू विगत वर्षहरूमा भन्दा खराब रहेको तथ्यहरू बाहिर आइरहेका छन् । माथि उल्लिखित केही प्रतिनिधि तथ्यांकबाट नेपालको वैदेशिक व्यापारमा आयात र निर्यातबीच रहेको अन्तर र यसबाट सिर्जित व्यापार घाटाको भयावह अवस्थाका बारेमा सहजै अनुमान लगाउन सकिन्छ । हुन त अर्थशास्त्रीय दृष्टिकोणले आन्तरिक रूपमा उत्पादन गर्दा लागत बढी पर्न जाने वस्तुहरूको आयात गरिनु अनुपयुक्त मानिँदैन । तथापि आन्तरिक रूपमा सहजै उत्पादन गर्न सकिने कृषिजन्य उपजहरू र राष्ट्रिय आम्दानीको हिसाबले विलासिताका रूपमा हेरिने वस्तुहरूको समेत आयात बढ्दै जानु स्वावलम्बी र आत्मनिर्भर अर्थतन्त्रका लागि उचित होइन । साथै बढ्दो व्यापार घाटाका कारण सिर्जना हुन सक्ने नकारात्मक भुक्तान सन्तुलनलाई विप्रेषणले भरथेग गरिरहेको अवस्थामा कुनै कारणवश विप्रेषण आप्रवाहमा समस्या उत्पन्न भएमा यसको अल्पकालीन असर हाम्रोजस्तो अर्थतन्त्रलाई धान्न निकै कठिन हुने निश्चित छ । नेपालले व्यापार घाटा न्यूनीकरणमा सघाउ पुर्या्उने उद्देश्यका साथ वाणिज्य नीति, औद्योगिक नीति तथा एकीकृत व्यापार रणनीति तर्जुमा गरी कार्यान्वयनमा ल्याएको छ । साथै आवधिक योजना तथा सालबसाली रूपमा प्रस्तुत गरिने वार्षिक बजेटमा समेत यस विषयले उच्च प्राथमिकता पाउने गरेको छ । तथापि व्यापार घाटा कम हुनुको सट्टा हरेक वर्षमा बढ्दै गएको छ । अत: व्यापार घाटा न्यूनीकरण गर्दै सबल अर्थतन्त्र निर्माणका लागि पहल थालिनुपूर्व यसमा अन्तरनिहित कारणहरूको फरक किसिमले विश्लेषण गरिनुपर्छ । व्यापार घाटा कम गर्न उत्पादन स्तर राम्रो भएका मुलुकहरूले संकुचनकारी वित्त नीति लिने, आफ्नो देशको मुद्रालाई अवमूल्यन गर्ने गरेका छन् । तथापि हाम्रो देशको सन्दर्भमा यसका लागि अर्थशास्त्रीय दृष्टिकोण मात्र पर्याप्त देखिँदैन । उत्पादनमा कमी : अन्य देशहरूमा बिक्री गर्नका लागि बिक्रीयोग्य वस्तुहरूको उत्पादन पहिलो सर्त हो । नेपालमा उत्पादनमुखी संस्कृतिमा पछिल्ला वर्षहरूमा ह्रास हुँदै आएको छ भने अन्य देशहरूमा उत्पादित वस्तुहरूलाई आन्तरिक बजारमा बिक्री गरी त्यसबाट मुनाफा प्राप्त गर्ने संस्कृतिले प्रश्रय पाउँदै गएको पाइन्छ । यसको उदाहरणका लागि विश्व बजारमा स्थापित नयाँनयाँ ब्रान्डका सामानहरू बजारमा सहजै उपलब्ध हुने तर सोही प्रकिृतका आन्तरिक उत्पादन विस्थापित हुँदै जानु । आन्तरिक उत्पादनको यस्तो अवस्था आउनुका पछाडि उत्पादनको प्रमुख साधनको रूपमा रहेको श्रम शक्ति विदेशी बजारमा जाने र त्यसबाट प्राप्त हुने विप्रेषणको मात्रालाई राज्यले गर्वका रूपमा लिने गरेकाले देशभित्र उपलब्ध आफ्नो श्रमशक्तिलाई उत्पादनशील कार्यमा परिचालन गर्ने नीति अख्तियार गर्ने वा वैदेशिक रोजगारमा पठाई त्यसबाट प्राप्त हुने विप्रेषणमा गर्व गर्ने भन्नेमा नीतिगत द्विविधा देखिन्छ । तुलनात्मक लाभका वस्तुको पहिचानमा समस्या : नेपालका विद्यमान औद्योगिक तथा वाणिज्य नीतिहरूले तुलनात्मक लाभका वस्तुहरूको उत्पादन गर्ने भनी उल्लेख गरी केही वस्तुहरूको सूचीसमेत तयार गरेको छ । तथापि ती वस्तुहरू साँच्चै तुलनात्मक लाभका छन् ? ती वस्तुहरू यथेष्ट उत्पादन भएमा तिनीहरूका लागि उल्लेख्य बजार हिस्साको उपलब्धता सम्बन्धमा समेत कुनै अध्ययन भएको देखिँदैन । बढ्दो लागत : भूपरिवेष्ठित मुलुकलाई समुद्री तट प्रयोगका लागि तटीय राष्ट्रहरूको तुलनामा निकै उच्च लागत लाग्ने गरेको छ, जसको प्रत्यक्ष प्रभाव वैदेशिक व्यापारमा पर्छ । कच्चा पदार्थको आयातमा बढी लागत र समय लाग्ने तथा उत्पादित वस्तुलाई गन्तव्य बजारसम्म पुर्यातउन थप लागत लाग्ने हुँदा तटीय देशहरूमा उत्पादित वस्तुसँग प्रतिस्पर्धा गर्न निकै कठिन हुने गरेको छ । साथै उत्पादनमूलक उद्योगमा आबद्ध श्रमिकहरूको ज्याला तुलनात्मक रूपमा हाम्रो देशमा कम भए पनि उत्पादकत्व निकै कम रहेकाले समान एकाइ वस्तु अन्य देशले कम मूल्यमा उत्पादन गर्ने गरेका छन् । नेपालमा हवाईजहाज जस्तो विशिष्ट वस्तु उत्पादन गर्न तत्काल असम्भव भए पनि हवाईजहाज निर्माणका लागि आवश्यक सहायक वस्तु उत्पादन गर्दै निर्यात व्यापार बढाई चुलिँदो व्यापार घाटा कम गरी आत्मनिर्भर अर्थतन्त्र निर्माणमा अघि बढ्न सकिनछ । फलस्वरूप यसरी उत्पादित वस्तुहरूको प्रतिस्पर्धात्मक क्षमता अन्तर्राष्ट्रिय बजारमा कमजोर रहने गरेको छ । निर्यातमा सामान्य वस्तुहरू (सिम्पल गुड्स) को बाहुल्य : विगत लामो समयदेखि नै नेपालले सामान्य र कम मूल्यका वस्तुहरू निर्यात गर्दै आएको पाइन्छ । आयातमा भने विशिष्ट प्रकृतिका (कम्प्लेक्स गुड्स) र उच्च मूल्य एवं प्रविधियूक्त वस्तुहरूको बाहुल्य हुँदा निर्यात र आयातका बीचमा ठूलो अन्तर कायम हुन गएको छ । नेपालको विगत चार दशकभन्दा बढीको निर्यात व्यापारलाई विश्लेषण गर्ने हो भने कृषिजन्य वस्तु, तयारी पोसाक, कार्पेट र फलामका केही सामान निर्यात गर्ने गरेको छ । आयातमा भने पेट्रोलियम पदार्थ, इलेक्ट्रोनिक्स सामान, सवारी साधनजस्ता विशिष्ट तथा उच्च मूल्यका वस्तुहरूको बाहुल्य रहेको छ । उत्पादन तथा व्यापार सहयोगी शिक्षा प्रणालीको अभाव : कुनै पनि देशको वर्तमान अवस्था धेरै हदसम्म विगतमा त्यस देशले अँगालेको शिक्षा प्रणालीमा निर्भर रहन्छ । नेपालको शिक्षा प्रणालीले उद्यमशीलता विकासमा सघाउ पुर्याकउँदैन भनी आलोचितसमेत भएको सन्दर्भमा उद्यमशीलता विकासका लागि सहयोगी शिक्षा प्रणाली छैन भन्न सकिन्छ । कमजोर आर्थिक कूटनीति : पछिल्लो समयमा विभिन्न देशहरूले निर्यात व्यापार सुदृढ गर्न आर्थिक कूटनीतिको माध्यम अपनाउँदै आएका छन् । जस्तो विश्वका सबैभन्दा शक्तिशाली मुलुकहरू चीन, अमेरिकालगायतका देशका सरकार प्रमुखहरूद्वारा अन्य देशहरूमा हुने भ्रमणका बखत महत्वपूर्ण व्यापार सम्झौता हुने गरेका छन् । नेपालको सन्दर्भमा भने प्रधानमन्त्रीहरूका पछिल्ला छिमेकी राष्ट्रहरू भ्रमणका समयमा समेत निर्यात व्यापार सहजीकरणका लागि गम्भीरतापूर्वक विषय उठान नहुनुले हाम्रो कमजोर आर्थिक कूटनीति झल्किन पुग्यो । नेपालको चुलिँदो व्यापार घाटामा अन्तरनिहित मूलभूत कारणको विश्लेषणपश्चात् यिनै कारणको सेरोफेरोमा रही यसको समाधानका लागि उपायहरूको खोजी गरिनु जरुरी छ । प्रथमत: कमजोर उत्पादनस्तरमा सुधार गर्दै प्रतिस्पर्धात्मक, तुलनात्मक लाभ र विधि किसिमका वस्तुहरूको उत्पादनमा बढोत्तरी गर्नु अति आवश्यक छ । यस्तो उत्पादनले एकातर्फ आयात प्रतिस्थापन गर्ने र अर्कोतर्फ निर्यात वृद्धि गर्नु जरुरी छ । जस्तो नेपालको आयातको प्रवृत्ति हेर्ने हो भने कृषिजन्य वस्तुहरूको हिस्सा क्रमश: वृद्धि हुँदै गएको पाइन्छ, जसलाई कृषिजन्य उत्पादनमा वृद्धिपश्चात् सहजै कम गर्न सकिन्छ । उत्पादन वृद्धिका लागि विप्रेषणको प्रयोग उत्पादनमूलक क्षेत्रमा गर्न प्रोत्साहन गर्ने र घरेलु तथा साना उद्योगहरूको संरक्षण र संवद्र्धन आवश्यक छ । दोस्रो धेरै उद्योगहरूसँग अन्तर आबद्धता भएका विशिष्ट वस्तुहरूको उत्पादन हुन जरुरी छ । यसका लागि सर्वप्रथम हाम्रो माटोसुहाउँदो तथा सम्भावित वस्तुहरूको पहिचान गरिनुपर्छ । यसको पूर्वसर्तको रूपमा कृषिजन्य तथा प्राथमिक वस्तुबाहेक अन्य वस्तुहरू पनि हाम्रो देशमा उत्पादन सम्भव छ भन्ने मान्यता नीतिनिर्माताले राख्नु आवश्यक देखिन्छ । साथै एउटै अन्तिम वस्तु (फिनिस गुड्स) उत्पादन गर्नेभन्दा त्यस्तो वस्तुका लागि आवश्यक सहायक वस्तुहरूको उत्पादन गर्दै वस्तु विविधीकरण गरिनु राम्रो हुन्छ । तेस्रो विशिष्ट किसिमका वस्तुहरूको उत्पादनका लागि विविध खालको ज्ञान र सीप आवश्यक हुन जान्छ । यस्तो ज्ञान र सीपयुक्त जनशक्ति अल्पकालमा अन्य देशहरूबाट पूर्ति गर्दै मध्य तथा दीर्घकालमा स्वदेशमै उत्पादन गर्न सक्ने गरी शिक्षा नीति, पाठ्यक्रम र शिक्षण तथा सिकाइ विधिको तर्जुमा गरिनुपर्छ । साथै शिक्षा प्रणालीले उद्यमशीलता विकासमा सहयोग पुर्या्उनु पर्छ। अन्तिम तथा महत्वपूर्ण उपाय सबल आर्थिक कूटनीति अख्तियार गरी निर्यात व्यापार बढाउने हो । यस्तो आर्थिक कूटनीतिक माध्यमबाट समुद्रतट प्रयोग तथा आयातनिर्यातमा लाग्ने लागत कम गर्न तथा विश्व व्यापार संगठन र अन्य अन्तर्राष्ट्रिय संगठनहरूको सदस्य राष्ट्रको हैसियतमा प्राप्त गर्न सकिने सुविधा उपभोग गर्न सकिन्छ । यसबाट सीमा क्षेत्रमा सुरक्षा, क्वारेन्टाइनजस्ता विभिन्न बहानामा हुने व्यापार अवरोध घटाउँदै लैजान मद्दत पुग्ने देखिन्छ । साथै छिमेकी मुलुकहरूमा फस्टाउँदै गएका उद्योगधन्धाहरूबाट उत्पादन हुने वस्तुहरूका लागि आवश्यक सहायक वस्तुहरूको उत्पादन गरी आपूर्ति गर्न सकिन्छ । अन्त्यमा हार्वड विश्वविद्यालय र म्यासाच्युटेस इन्स्टिच्युट अफ टेक्नोलोजीबाट प्रकाशित एट्लस अफ इकोनोमिक कम्प्लेक्सिटीमा विभिन्न देश समृद्ध हुने क्रममा त्यस देशको अन्तर्राष्ट्रिय व्यापारमा साधारण वस्तुको सट्टा विशिष्ट वस्तुहरूले क्रमश: हिस्सा लिएको कुरा उल्लेख गरिएको छ । यसै तथ्यलाई मध्यनजर गर्दै नेपालमा पनि हवाईजहाज जस्तो विशिष्ट वस्तु उत्पादन गर्न तत्काल असम्भव भए पनि हवाईजहाज निर्माणका लागि आवश्यक सहायक वस्तु उत्पादन गर्दै निर्यात व्यापार बढाई चुलिँदो व्यापार घाटा कम गरी आत्मनिर्भर अर्थतन्त्र निर्माणमा अघि बढ्न सकिने देखिन्छ । सुवेदी नेपाल सरकारका शाखा अधिकृत हुन् ।"
चीन र रूसको घेराबन्दीमा अमेरिकी डलर,"अमेरिकाको सैन्य कूटनीति र चीनको आर्थिक कूटनीतिको टकरावको कारण आज अमेरिकी अर्थतन्त्रले ठूलो चुनौती बेहोर्नुपर्ने अवस्था उत्पन्न भएको छ । अमेरिकाको कमजोर हुँदै गएको अर्थतन्त्र र चीनको तीव्र आर्थिक विकासको कारणले अमेरिकाको विश्व बजारमा संकुचन आएको सहज अनुभूति गर्न सकिन्छ । ८० को दशकमा अमेरिकाले विश्वको २५ प्रतिशतभन्दा बढी बजारमाथि आफ्नो प्रभुत्व जमाएको थियो भने हाल आएर यो १३ प्रतिशतमा खुम्चिन पुगेको छ । अमेरिकाका राष्ट्रपति डोनाल्ड ट्रम्पको एन्टिग्लोबलाइजेसन (भूमण्डलीकरणविरोधी) नीतिका कारण अमेरिकाले विश्वको आफ्नो बजार गुमाउँदै जाने र चीनको खुलापनको नीतिको कारणले विश्वको बजार आफ्नो नियन्त्रणमा लिन सक्ने वातावरण तयार भइरहेको अवस्थामा अमेरिकी डलर संकटमा पर्ने त होइन भन्ने प्रश्न उब्जिएका छन्। विश्व बजारमा दशकौंदेखि अमेरिकी डलर वस्तु विनिमयको माध्यम रहँदै आएको छ भने अर्कोतर्फ विश्वका प्रत्येक देशले डलरको सञ्चिती गर्नुपर्ने बाध्यता छ । खासगरी विश्वबजारमा डलर स्थापित हुनुमा अमेरिकाको मजबुत अर्थतन्त्र हो भने अर्कोतर्फ उसको नियन्त्रणमा रहेको तेलको बजार र पश्चिमा देशको सुनको बजारमाथि रहेको आधिपत्य प्रमुख कारण हुन् । अमेरिका विश्व बजारमा हातहतियार बेचेर आफ्नो अर्थतन्त्रलाई मजबुत पार्ने योजनामा छ भने अर्कोतर्फ उसलाई ठूलो मात्रामा चीनको ऋणभार छ । त्यस्तै अमेरिकाले ठूलो मात्रामा विश्व बजारमा व्यापार घाटा बेहोरिरहेको छ । व्यापार घाटा कम गर्न उसले अब बहुपक्षीय सम्झौता खारेजी गर्दै दुईपक्षीय सम्झौतालाई बढावा दिने घोषणा गरेको छ, जसअनुसार गएको महिना एसियाको भ्रमणमा आउँदा अमेरिकी राष्ट्रपति ट्रम्पले ट्रान्स प्यासिफिक पार्टनरसिपबाट बाहिरिने घोषणा गरे । १२ वटामध्ये अब ११ वटा देशले सो पार्टनरसिपलाई अगाडि बढाउने निश्चय गरेका छन् भने यसको नेतृत्व जापानले गर्ने भएको छ । तर अमेरिका भने यसबाट बाहिरिएको छ । खासगरी दक्षिणपूर्व एसियाका देशलाई आफ्नो पकडमा राख्दै चीनलाई घेराबन्दी गर्ने उद्देश्यले तत्कालीन अमेरिकी राष्ट्रपति बाराक ओबामाले ट्रान्स प्यासिफिक पार्टनरसिप नीति अगाडि सारेका थिए । दक्षिणपूर्व एसियाका देशले पनि आफ्नो सामानले अमेरिकी बजार पाउने र आफ्नो अर्थतन्त्र बलियो बनाउन सकिने ध्येयले सो सम्झौतामा हस्ताक्षर गरेका थिए, तर अब उनीहरूले अमेरिकी बजार सहजै नपाउने भएपछि यसको फाइदा चीनले लिने देखिन्छ । दक्षिणपूर्व एसियाका देशले पनि आफ्नो सामानले अमेरिकी बजार पाउने र आफ्नो अर्थतन्त्र बलियो बनाउन सकिने ध्येयले सो सम्झौतामा हस्ताक्षर गरेका थिए, तर अब उनीहरूले अमेरिकी बजार सहजै नपाउने भएपछि यसको फाइदा चीनले लिने देखिन्छ । चीनले दक्षिणपूर्वी एसियाका देशहरूलाई समेटेर नयाँ व्यापारिक साझेदारीको लागि आह्वान गरिसकेको छ । चीनले अब दुईपक्षीय र बहुपक्षीय सम्झौतालाई खुला राख्ने र विश्वका विभिन्न देशसँग व्यापार गर्दा चिनियाँ मुद्रा युआनमा गर्ने नीति अंगीकार गरेको छ । परिणामस्वरूप चीनले रूस र इरानसँग दुईपक्षीय व्यापारिक सम्झौता गरेको छ र अब उप्रान्त चीनले यी दुई देशसँग व्यापार गर्दा अमेरिकी डलरको सट्टा चिनियाँ मुद्रामा गर्नेछ । अमेरिकाले तेल उत्पादन गर्ने देशहरूको छाता संगठन ओपेकमाथिको आफ्नो नियन्त्रण गुमाउँदै गइरहेको छ । अमेरिका विश्वमा सबैभन्दा बढी तेल खपत गर्ने राष्ट्र हो । ओपेक राष्ट्रहरू अमेरिकी बजारमा ठूलो मात्रामा आश्रित छन् । तर अब विस्तारै अमेरिकाले आफ्नै भूमिमा तेल उत्खनन गरिरहेको छ । अमेरिका चाँडै तेल आयात गर्ने देशबाट तेल निर्यात गर्ने देशमा परिणत हुँदैछ । यसको अर्थ हुन्छ अमेरिकाको व्यापारिक सम्बन्ध ओपेक राष्ट्रहरूसँग टाढिनेछ । खासगरी अमेरिकाको ठूलो प्रतिस्पर्धा साउदी अरेबियालगायत ओपेकमा आबद्ध देशहरूसँग हुनेछ । तेलको विश्व बजार ओपेकले हडप्ने कि अमेरिकाले भन्ने ठूलो होडबाजी चल्नेछ । अर्कोतर्फ सन् २०३० सम्म चीन विश्वको सबैभन्दा धेरै तेल खपत गर्ने राष्ट्र बन्नेछ र अमेरिकी तेल खरिद गर्ने कि ओपेक देशहरूको तेल भन्ने चीनको निर्णयमा भर पर्नेछ । राजनीतिक र सामरिक कारणले गर्दा सम्भवतः चीनले पहिलो प्राथमिकता ओपेकमा आबद्ध देशहरूलाई दिनेछ र विश्वको तेलको बजार आफ्नो नियन्त्रणमा राख्नेछ । चीनले भर्खरै पेट्रो युआन सञ्चालनमा ल्याउने भएको छ । जसले गर्दा अब चीनले आफ्नै मुद्रामा तेल खरिद गर्न सक्नेछ । ओपेकका सदस्य देशहरू पनि अमेरिकामा उत्पादित तेलले आफ्नो बजार विस्थापित गर्ला भन्ने भयले अमेरिकासँग भएको व्यापार सम्झौतालाई चाँडै भंग गर्दै चीनसँग नयाँ सम्झौता गर्ने तयारीमा देखिन्छन् । यसको ज्वलन्त उदाहरण दक्षिण अमेरिकी मुलुक भेनेजुएलालाई लिन सकिन्छ । ओपेक सदस्य भेनेजुएलाले अमेरिकासँग डलरमा गर्दै आएको तेलको कारोबार अब चीनसँग चिनियाँ मुद्रामा गर्ने सम्झौतामा हस्ताक्षर गरिसकेको छ । साउदी अरेबिया पनि चीनसँग सम्झौताको लागि वार्ता अगाडि बढाइरहेको छ । अरब मुलुकले तेलको बिक्री गर्दा चिनियाँ मुद्रामा गर्ने सम्झौता गरे भने अमेरिकी तेलले विश्वमा बजार पाउन गाह्रो पर्नेछ । विकल्पको रूपमा अमेरिकाले भारतलाई तेल बेच्नुपर्ने बाध्यता हुनेछ । अरब मुलुकबाट खरिद गर्ने तेल अमेरिकी तेलभन्दा सस्तो पर्ने हुँदा भारत अमेरिकी तेल खरिद गर्न बाध्य हुने छैन । यस अवस्थामा भारतले पनि अरब मुलुकको तेल खरिद गर्दा चिनियाँ मुद्रामा गर्नुपर्ने बाध्यता हुनेछ । त्यस्तैगरी चीन र रूसले विश्व बजारमा स्थापित सुनको किनबेच गर्ने प्रणालीमाथि धावा बोल्न सुरु गरेका छन् । हालसम्म सुनको बजार पश्चिमा देशहरूको खासगरी अमेरिकी डलरको नियन्त्रणमा छ । सुन बजारमाथि रहेको अमेरिकी आधिपत्यलाई तोड्दै रूस र चीनले नयाँ नीति ल्याएका छन् । यसमा खासगरी ब्रिक्स देशहरू (ब्राजिल, रूस, भारत, चीन र दक्षिण अफ्रिका) ले सुनको खरिदबिक्रीमा पश्चिमा देशले अपनाएको भन्दा छुट्टै नयाँ खरिदबिक्री नीतिमाथि छलफल चलाइरहेका छन् । रूस र चीन सुन खरिद गर्ने र सुनको सञ्चिती गर्ने विश्वका १० ठूला देशमा पर्छन् । ब्रिक्स देशहरूले सुनको कारोबारलाई पश्चिमा देशहरूको पकडबाट खोसेर आफ्नो नियन्त्रणमा राख्ने योजना बनाइरहेको पाइन्छ । हालसम्म सुनको कारोबार गर्दा अमेरिकी डलरमा गर्ने प्रचलन छ भने अब बिस्तारै ब्रिक्स देशहरू आफ्नै क्रिप्टो मनी (डिजिटल मुद्रा) मार्फत गर्ने तयारी गरिरहेका छन् । क्रिप्टो मुद्राको प्रयोगलाई भारतले पनि अपनाउने देखिन्छ । खासगरी मोदी सरकारले केही महिनाअगाडि ल्याएको मौद्रिक नीतिले भारतमा पाँच र र एक हजारका भारु नोटमाथि प्रतिबन्ध लगाइएको छ । जसले गर्दा गरिबीको रेखामुनि रहेका तमाम भारतीय जनताको आयमा प्रत्यक्ष प्रभाव परेको देखिन्छ । क्रिप्टो मुद्रा वस्तु विनिमयको एउटा वैधानिक माध्यम हुने भएकाले भारतले यसको प्रयोगबाट लाभ लिन सक्ने हुँदा ब्रिक्स देशहरूले अमेरिकी डलरको सट्टा क्रिप्टो मुद्रालाई प्रयोगमा ल्याउने प्रबल सम्भावना देखिन्छ । समग्रमा सुनको बजार एसियन मुलुकहरूमा विस्तार भइरहेको र ब्रिक्स देशहरूले क्रिप्टो मुद्रामार्फत यसको खरिदबिक्री गर्न थालेपछि स्वतः सुन बजारबाट अमेरिकी डलर विस्थापित हुनेछ । अमेरिकी डलरलाई विस्थापितउन्मुख गराउने अर्को महत्वपूर्ण कारण भनेको रूसकोे सैन्य कूटनीति हो । रूसको यो नीतिका कारणले अमेरिकाले मध्यपूर्वी देशहरूमा आफ्नो व्यापारिक पकड गुमाउँदैछ । मध्यपूर्वमा टर्की नेटोको सदस्य राष्ट्र मात्र होइन, अमेरिकाको एउटा स्याटेलाइट देशको रूपमा रहेकोमा हाल आएर टर्की अमेरिकाको सुरक्षा छाताबाट टाढिएर रूसको सुरक्षा छाताभित्र प्रवेश गरेको छ । अमेरिका मध्यपूर्वमा इजरायललाई बढावा दिँदै इरान, इराक, टर्की र सिरियामा रहेको कुर्दिस समुदायलाई उचालेर मध्यपूर्वलाई आतंककारीको अड्डा बनाइरहेको छ । कुर्दिस समुदाय मध्यपूर्वमा आफ्नो उपस्थिति भएको देशमा छुट्टै स्वतन्त्र राज्यको माग गर्दै आएको समुदायको एउटा सञ्जाल हो । यो समुदायबाट टर्की सबैभन्दा बढी पीडित छ । अमेरिकाको कुर्दिस पक्षीय नीतिका कारण इरान, टर्की र सिरिया उससँग रुष्ट छन् । अर्कोतर्फ रूसले भर्खरै टर्कीलाई उसको सैन्य क्षमता अभिवृद्धि गर्न सहयोग गर्ने सहमतिमा हस्ताक्षर गरेको छ, जसअनुसार रूसले टर्कीलाई आणविक भट्टी निर्माणमा सहयोग गर्ने र एस ४०० नामक क्षेप्यास्त्र दिनेसमेत सहमति गरेको छ भने इरान र सिरियालाई पहिल्यैदेखि नै हतियार दिएर सहयोग गरिरहेको अवस्था छ । यसबाहेक रूसले क्रिप्टो रुबलको अवधारणा अगाडि सारेको छ । टर्की, इरान र सिरियासँग अब रूसले क्रिप्टो रुबलमार्फत व्यापार गर्ने तयारी गरिरहेको छ भने इरानसँग सम्झौता नै गरिसकेको छ । यसको अर्थ हुन्छ रूसले मध्यपूर्वका महत्वपूर्र्ण देशहरूमा अमेरिकी डलरलाई विस्थापित गर्दै आफ्नो मुद्रालाई मजबुत पार्ने योजना अगाडि सारेको छ । खासगरी रूसले अमेरिका र युरोपेली युनियनले लादेको एकपक्षीय आर्थिक नाकाबन्दीबाट मुक्त भई आफ्नो अर्थतन्त्र मजबुत पार्ने ध्येयले नयाँ मुद्रा प्रयोगको नीति ल्याएको हो । रूसको क्रिप्टो मुद्राको विशेषता भनेको यसलाई रूसी रुबलसँग सहजै साट्न सकिन्छ भने अर्कोतर्फ क्रिप्टो रुबललाई संसारको जुनसुकै भागमा प्रचलनमा ल्याउन सकिनेछ । त्यतिमात्र होइन, रूसी क्रिप्टो मुद्रा पश्चिमा देशहरूले प्रयोगमा ल्याएको क्रिप्टो मुद्रा बिट क्वाइन सँग सहजरूपमा साटासाट गर्न सकिनेछ । जसले गर्दा रूसले आफ्ना बैंकहरूमाथि अमेरिकाले लगाएको वित्तीय नाकाबन्दीलाई सहजै चिर्न सक्नेछ भने अर्कोतर्फ अमेरिकी डलरको बजारलाई घेराबन्दीमा पार्दै संकुचनमा ल्याउनेछ । रूसले जुन देशसँग व्यापार गर्छ सम्बन्धित देशसँग क्रिप्ट ोरुबलको माध्यममार्फत वस्तु विनिमय गर्ने नीति अंगीकार गरेको छ । यसको प्रयोग उसले चीन र इरानसँग सुरु गर्ने निर्णय गरेर हस्ताक्षरसमेत गरिसकेको छ । चीनको वान बेल्ट वान रोड नीतिले अमेरिकाको विश्वमा रहेको प्रभावलाई कमजोर पार्दै लगेको छ । सो नीतिअनुसार चीनले मध्य एसिया, युरोप, दक्षिणपूर्वी एसिया, दक्षिण एसिया र अफ्रिकालाई जल र थल मार्गमार्फत जोड्दै छ । चीनको यो नीतिलाई विश्वका ६० भन्दा बढी देशहरूले स्वागत गरिसकेका छन् । खासगरी मध्य एसिया र अफ्रिकी मुलुकहरूको आधारभूत विकास निर्माणका लागि चीनले आफ्नै भूमिमा उत्पादित सिमेन्ट, फलाम र इस्पातका रडहरूको प्रचुर प्रयोगमा ल्याउने नीति अपनाएको छ । ती सामग्री बिक्री गर्दा चीनले आफ्नो मुद्रालाई केन्द्रमा राख्ने नीति अवलम्बन गर्दैछ, जसले अमेरिकी डलरलाई विश्व बजारबाट पछाडि धकेल्नेछ । यसैगरी चीनले अन्तर्राष्ट्रिय मुद्राकोषलाई चुनौती दिँदै एसियन इन्फ्रास्ट्रक्चर इन्भेस्टमेन्ट बैंक स्थापना गरेको छ । यस बैंकमार्फत चीन विश्वकै आधारभूत संरचना निर्माणका लागि ठूलो धनराशि लगानी गर्ने योजनामा छ । अर्कोतर्फ चीनले ठूलो मात्रामा अमेरिकी डलर सञ्चय गरेको छ र अमेकिालाई अर्बौंको ऋण प्रवाह गरेको छ । यसको अर्थ हुन्छ अमेरिकी अर्थतन्त्र पूर्णरूपले चीनसँग निर्भर गर्दछ । अमेरिकाले वल्र्ड ट्रेड अर्गनाइजेसनबाट समेत हात झिक्ने संकेत गरिसकेको अवस्थामा अब विश्व बजार चीनको पकडमा जाने अनुमान गर्न सकिन्छ । चीनले विस्तारै आफ्नो मुद्रालाई अगाडि बढाउनेछ र डलर विस्थापित गर्दै लैजानेछ । अमेरिकाको खस्किँदो आर्थिक अवस्था र चर्को ट्याक्सको कारणले लगानीमैत्री वातावरण नबन्नु र त्यसको ठीक उल्टो चीनले अपनाएको खुलापनको नीति र तीव्र आर्थिक विकासले अमेरिकी डलर संकटमा पर्दै भएको स्पष्ट बुझ्न सकिन्छ । अमेरिकाले आफ्ना सहयोगी देशहरूलाई आर्थिक सहयोग गर्न नसक्ने र सुरक्षा छाताको मात्र कुरा गरेर र हातहतियार बेचेर आएको पैसाले अब डलरको रक्षा गर्न नसक्ने अवस्था देखिन्छ । चीनको खुलापनसहितको आर्थिक कूटनीति, रूसको सैन्य कूटनीति र अमेरिकाको एन्टिग्लोबलाइजेसनको नीतिका कारण अमेरिकी डलर विस्तारै विश्व बजारबाट आफ्नो प्रभुत्व गुमाउने स्पष्ट संकेत देखा परेका छन् ।  शर्मा त्रिविका प्राध्यापक हुन्"
युएईलाई नेपालले दियो दुई सय २२ रनको चुनौती,काठमाडौं : अन्तर्राष्ट्रिय क्रिकेट काउन्सिल (आईसीसी) विश्वक्रिकेट लिग च्याम्पियनसिप अन्तर्गत आफ्नो अन्तिम खेलमा नेपालले संयुक्त अरब इमिरेट्स (युएई)लाई दुई सय २२ रनको चुनौती दिएको छ । नेपालका लागि उपकप्तान ज्ञानेन्द्र मल्ल र शरद भेषावकरले अर्धशतकीय पारी खेल्दा नेपालले दुई सय २१ रन बनाएको हो । नेपालका लागि शरदले सर्वाधिक ८१ रन बनाए । उनले ९४ बलमा पाँच चौका प्रहार गरेका थिए । त्यस्तै ज्ञानेन्द्र मल्लले ८३ बलमा ६ चौका प्रहार गर्दै ५४ रन बनाए । कप्तान पारस खड्का र सोमपाल कामी २० रनमै आउट भए भने बसन्त रेग्मीले १४ रन जोडे । अन्य ब्याट्सम्यानले दोहोरो अंक जोड्न सकेनन् । उसकै मैदानमा युएईले टस जितेर नेपाललाई ब्याटिङको निम्तो दिएको थियो । नेपाल र युएई यसअघि नै शीर्ष चारभित्र रहने होडबाट बाहिरी सकेका छन् । यो खेल दुवै टोलीका लागि औपचारिकता मात्र हो । विश्व क्रिकेट लिगको डिभिजन एकका आठ टोली सहभागी रहेको च्याम्पियनसिपमा नेपाल छैटौं स्थानमा छ भने युएई आठौं स्थानमा छ ।
९८ वर्षीया वृद्धाले गरिन खेल मैदानका लागि १४ रोपनी जग्गा दान,"ताप्लेजुङ : फुङलिङ नगरपालिका ९८ की एक वृद्धाले खेलमैदान निर्माणको लागि १४ रोपनी जग्गा प्रदान गरेकी छन् । साबिकको हाङ्देवा २ सैसेले निवासी ९८ वर्षीया नन्दमाया गुरुङले ४२ लाख मूल्यबराबरको १४ रोपनी जग्गा नन्दमाया स्पोर्टिङ क्लबको नाममा निःशुल्क रजिस्टेसन पास गरिदिएको क्लबका सचिव घनेन्द्र गुरुङले बताए । उक्त ठाउँमा भविष्यमा जिल्लास्तरीय खेलकुद प्रतियोगिता हुने र राम्रा खेलाडी उत्पादन हुने विश्वस्त भएर जग्गा प्रदान गरेको नन्दमायाकी छोरी देवी गुरुङले बताइन् । नन्दमायालाई क्लबले मंगलबार एक कार्यक्रमको आयोजना गरी सम्मानसमेत गरेको छ । फुङलिङ नगरपालिकाका मेयर छत्रपति प्याकुरेलले खादा र दोसल्ला ओढाएर सम्मान गरे । सम्मान कार्यक्रममा बोल्दै मेयर प्याकुरेलले ९८ वर्षीया वृद्धाले यसरी खेलकुद क्षेत्रको विकासका लागि योगदान गर्नु महान् कार्य भएको भन्दै प्रशंसा गरे । हजुरआमाको यो कार्य एकदमै सराह्रनीय छ, उहाँले गाउँ र जिल्लाकै खेल क्षेत्रको विकासका लागि गर्नुभएको योगदान हामी बिर्सदैनौं । उनले भने, नगरपालिकाको मुटुमा जग्गा दिनु चानचुने कुरा होइन । सामाजिक कार्यको सबैले अनुसरण गर्न पनि मेयर प्याकुरेलले आग्रह गरे । जिल्लाभित्र विभिन्न प्रतियोगिता सञ्चालन गर्न खेलमैदानको अभाव रहेको अवस्थामा जग्गा प्राप्त भएको भन्दै उनले क्लबलाई धन्यवाद दिए । अब उक्त जग्गालाई नगरपालिकाको स्वामित्वमा ल्याएर सो ठाउँसम्म सडक खन्ने, मैदान सम्याउनेलगायतका पूर्वाधार विकासमा लगानी गर्ने प्याकुरेलको भनाइ छ । नगरपालिकाले नीति बनाएर खेलमैदानको संरक्षण गर्ने जिम्मा भने क्लबलाई दिने उपमेयर बमबहादुर भट्टराईले बताए । उपमेयर भट्टराईले खेलकुद राष्ट्रलाई विश्वभर चिनाउने माध्यम रहेको भन्दै मैदानको उपयोग गरी राष्ट्रियस्तरका खेलाडी उत्पादन गर्न लाग्नुपर्ने आवश्यकता औंल्याए । कार्यक्रममा सो वडाका वडाध्यक्ष तारानाथ बरालले आगामी वाड परिषद्बाट मैदान सम्याउन बजेट विनियोजन गर्ने प्रतिबद्धता व्यक्त गरे । वडा नं ८ का वडाध्यक्ष पदम पालुङ्वाले खेलमैदानको निर्माणपछि खेल पर्यटनको माध्यमबाट समेत नगरपालिकालाई परिचित गराउन सकिने बताए ।"
तीन वर्षपछि यूएईसँग भिड्दै नेपाल,"काठमाडौं : अन्तर्राष्ट्रिय क्रिकेट काउन्सिल (आईसीसी) विश्वक्रिकेट लिग च्याम्पियनसिपअन्तर्गत आफ्नो अन्तिम चरणको खेलमा नेपालले बुधबार संयुक्त अरब इमिरेट्स (यूएई) विरुद्ध उसकै मैदानमा प्रतिस्पर्धा गर्दैछ । नेपाल र यूएई यसअघि नै शीर्ष चारभित्र रहने होडबाट बाहिरी सकेकाले यो खेल दुवै टोलीका लागि औपचारिकतामा मात्र सीमित रहनेछ । विश्व क्रिकेट लिगको डिभिजन एकका आठ टोली सहभागी रहेको च्याम्पियनसिपमा नेपाल छैटौं स्थानमा छ भने यूएई आठौं स्थानमा छ । दुवै टोलीले प्रतियोगिताको शीर्ष चारभित्र अटाउने अवसरसँगै यसै प्रतियोगितामार्फत सन् २०१९ मा इङ्ल्यान्ड र वेल्सले संयुक्त रूपमा आयोजना गर्नै विश्वकप क्रिकेटका लागि अर्को वर्ष हुने अन्तिम चरणको (ग्लोबल) छनोटका लागि स्थान बनाउने अवसर पनि गुमाइसकेका छन् । नेपाल र यूएई दुवै टोलीले त्यो अवसर पुनः प्राप्त गर्न डिभिजन दुई प्रतियोगिता खेल्नुपर्ने भएको छ । अर्काे वर्षको सुरुमै नामिबियामा हुने डिभिजन दुईमा शीर्ष दुई स्थानमा आउन सकेको अवस्थामा नेपाल ग्लोबल छनोटमा पुग्नेछ । च्याम्पियनसिपअन्तर्गत अन्तिम चरणको दुईदुई खेल बाँकी रहँदा यी दुवै टोलीसामु जितका साथ अंकतालिकामा एकएक स्थान सुधार गर्ने अवसर पनि रहेको छ । यद्यपि नेपाललाई पाँचौं स्थानमा रहँदै प्रतियोगिताको यात्रा टुंग्याउन आफूले दुवै खेलमा जित हात पारेर मात्रै पुग्ने छैन, आफूभन्दा माथि रहेको केन्याले पनि स्कटल्यान्डसँगको दुवै खेल गुमाउनु पर्नेछ। यसैगरी यूएईले पनि पुछारबाट एक स्थान सुधार गर्न नेपालसँगको दुईमध्ये दुवै खेलमा जित हात पारेरमात्रै पुग्ने छैन, सातौं स्थानमा रहेको नामिबियाले नेदरल्यान्ड्सविरुद्धको दुवै खेलमा पराजय बेहोर्नु पर्नेछ । प्रतियोगिताको प्रदर्शनलाई आधार मान्दा यूएई नेपालका लागि सहज प्रतिद्वन्द्वी हो । यद्यपि परिचित प्रतिद्वन्द्वी भएकाले यूएईले यस पटक नेपाललाई कडा चुनौती दिन सक्नेछ । यूएई यस पटक आफ्नो घरेलु मैदानमा खेलिरहेकाले पनि नेपाललाई मुस्किल हुन सक्नेछ । यूईविरुद्ध जित हात पार्न नेपाली टोलीको ब्याटिङ चल्नु पर्नेछ । नेपाली बलरहरूले सशक्त प्रदर्शन गरिरहे पनि ब्याटिङ सधैं एकनासको हुन सकेको छैन । प्रतियोगिता अघि यूएईमै भएको अमेरिका र केन्याविरुद्धको एकएक अभ्यास खेलले पनि नेपाली ब्याटिङमा सुधारको संकेत गरेको छ । परम्परागत प्रतिद्वन्द्वी भए पनि नेपाल र यूएईले ५० ओभरको खेलमा पछिल्लो केही वर्षयता एकअर्काविरुद्ध प्रतिस्पर्धा गरेका छैनन् । सन् २०१४ को जुनमा मलेसियामा भएको एसियाली क्रिकेट काउन्सिल (एसीसी) प्रिमियर लिगमा प्रतिस्पर्धा गरेयता यी दुई टोलीले एक अर्काविरुद्ध खेलेका छैनन् । उक्त खेलमा नेपाल चार विकेटले विजयी बनेको थियो ।"
आईसीसी विश्वक्रिकेट लिग च्याम्पियनसिप : नेपालयूएई भिड्दै(लाइभ),काठमाडौं : अन्तर्राष्ट्रिय क्रिकेट काउन्सिल (आईसीसी) विश्वक्रिकेट लिग च्याम्पियनसिपअन्तर्गत आफ्नो अन्तिम चरणको खेलमा नेपालले अहिले संयुक्त अरब इमिरेट्स (यूएई) विरुद्ध उसकै मैदानमा प्रतिस्पर्धा गरिहेको छ । युएईले टस जितेर नेपाललाई व्याटिङको निम्तो दिएपछि अहिले नेपालले व्याटिङ गरिरहेको छ । नेपाल र यूएई यसअघि नै शीर्ष चारभित्र रहने होडबाट बाहिरी सकेकाले यो खेल दुवै टोलीका लागि औपचारिकतामा मात्र सीमित रहनेछ । विश्व क्रिकेट लिगको डिभिजन एकका आठ टोली सहभागी रहेको च्याम्पियनसिपमा नेपाल छैटौं स्थानमा छ भने यूएई आठौं स्थानमा छ । दुवै टोलीले प्रतियोगिताको शीर्ष चारभित्र अटाउने अवसरसँगै यसै प्रतियोगितामार्फत सन् २०१९ मा इङ्ल्यान्ड र वेल्सले संयुक्त रूपमा आयोजना गर्नै विश्वकप क्रिकेटका लागि अर्को वर्ष हुने अन्तिम चरणको (ग्लोबल) छनोटका लागि स्थान बनाउने अवसर पनि गुमाइसकेका छन् । नेपाल र यूएई दुवै टोलीले त्यो अवसर पुनः प्राप्त गर्न डिभिजन दुई प्रतियोगिता खेल्नुपर्ने भएको छ । लाइभ
