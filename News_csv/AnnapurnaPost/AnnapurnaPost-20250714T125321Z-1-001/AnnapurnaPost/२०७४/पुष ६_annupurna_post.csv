शीर्षक,विवरण
के अधिकार छ राष्ट्रपतिसँग ?,"नेपालको संविधान वा भारतकै संविधानले पनि राष्ट्रपतिलाई योयो अधिकार हुन्छ भनेर दिएको छैन। तर भारतका प्रथम प्रधानमन्त्री जवहरलाल नेहरू साह्रै बलिया प्रधानमन्त्री थिए। भारतको पहिलो राष्ट्रपति राजेन्द्र प्रसादले उनको हिन्दु कानुन बिल (हिन्दु कोड बिल) स्वीकार गरेनन्। प्रधानमन्त्री नेहरू र अरूको विचार थियो, भारतको संविधान ब्रिटेनको संसदीय प्रणालीको अनुकरण हो ? राष्ट्रपति ब्रिटेनका महारानी वा महाराजाजस्तो आलंकारिक र संवैधानिक मात्र हुन्। निर्वाचित राष्ट्रपति र जन्मले राजा वा रानी हुने राज्यको शीर्षस्थहरूमा फरक हुन्छ। सात वर्षजति नेहरू र राजेन्द्र प्रसादबीच टक्कर चलिरह्यो। अरू त अरू राष्ट्रपति ज्ञानी जेल सिंहजस्ता व्यक्तिले दुईतिहाइभन्दा बढी बहुमत भएको प्रधानमन्त्री राजीव गान्धीको भारतीय पोस्ट अफिस (संशोधन) विधेयकमा सही छाप लगाउन मानेनन्। अर्को घटना पनि छ, उनले निर्वाचन आयोग प्रमुखलाई बोलाएर सोधे हरियाणा प्रान्तको चुनाव गर्न किन ढिलाइ गरिँदैछ ? हामीले देख्यौं, निर्वाचित र बहुमतयुक्त प्रधानमन्त्रीको कुरासमेत निर्वाचित राष्ट्रपतिले कुनै अवस्थामा नमान्न पनि सक्दा रहेछन्। अरू पनि उदाहरण छन्। भारतका दसौं राष्ट्रपति के आर नारायणन्ले त दुईदुईवटा प्रधानमन्त्रीले भनेको मानेनन्। आईके गुजराल प्रधानमन्त्री रहँदा उनले उत्तरप्रदेशको कल्याणसिंह सरकार हटाउन दिएको राय मानेनन्। दोस्रोपटक अटलविहारी बाजपेयी प्रधानमन्त्री रहँदा विहारमा लालु यादवकी पत्नी रावडीदेवीको सरकार हटाउन र विधानसभा भंग गर्न मानेनन्। भारतीय कांग्रेसले नै बनाएको राष्ट्रपति ज्ञानी जेल सिंहले दुईतिहाइ बहुमत प्राप्त राजीव गान्धीले भारतीय पोष्ट अफिस (संशोधन) विधेयक जो लोकसभा र राज्यसभा दुवैले पास गरेको थियो, त्यसलाई समेत मानेनन्। मुख्य निर्वाचन आयुक्तलाई पनि ठाडै बोलाई हरियाणा प्रान्तको चुनाव गर्न किन ढिलाइ गरिँदैछ भनी सोध्ने काम पनि राष्ट्रपति सिंहले गरे। न राजनीति न त कूटनीतिक पृष्ठभूमि भएका शुद्ध वैज्ञानिक एपीजे अब्दुल कलामले सरकार र संसद् दुवैले पास गरेको लाभका पदसम्बन्धी विधेयकलाई सही छाप नलगाई कानुन बन्नै दिएनन्। के हुँदो रहेछ त ? संसद्का दुवै सदनले पास गरेको र सरकारका प्रधानमन्त्रीले पठाएको विधेयकलाई कानुन बन्नबाट रोक्ने शक्ति राष्ट्रपतिहरूसँग हुँदोरहेछ। समर्थन गरे पनि विरोध गरे पनि त्यो शक्ति हुँदोरहेछ व्यवहारमा। अमेरिकामा यसलाई पकेट भिटो भन्छन्। लौ अमेरिकाका राष्ट्रपति त प्रत्यक्षरूपले जनताका मतदानले बनेको एलेक्टोरल कलेजको बहुमतले बनेको कार्यकारी राष्ट्रपति हुन्छ। तर हामीले भारतका पनि परोक्ष निर्वाचित राष्ट्रपतिहरूले पकेट भिटो प्रयोग गरेका कैयौं उदाहरण देख्यौं। अहिले नेपालमा त संसद्ले पारित नगरेको अध्यादेशका लागि जनताको मतदानले अस्वीकृत भइसकेका प्रधानमन्त्रीले मुढेबल देखाउँदै राष्ट्रपति र राजनीतिक दलहरूलाई धम्क्याउँदैछन् कि यो अध्यादेश राष्ट्रपतिले सहीछाप नगरे प्रधानमन्त्री पद नै छोड्दिनँ। नेपालकै पनि राष्ट्रपति रामवरण यादवकै उदाहरण हेरौं। संविधानसभा संसद्को बहुमतप्राप्त प्रधानमन्त्री पुष्पकमल दाहालको क्याबिनेटले प्रधानसेनापति रुक्मांगद कटवाललाई हटाएर जनरल कुलबहादुर खड्कालाई बनाउने प्रस्ताव मान्न अस्वीकार गरेकै हो। प्रधानमन्त्री र क्याबिनेटको प्रस्ताव नेपालकै राष्ट्रपतिले नमानेको प्रेसिडेन्स वा नजिर के भन्ने ? प्रधानमन्त्री पदबाट डा बाबुराम भट्टराईले लिखित राजीनामा नदिए पनि राष्ट्रपति रामवरण यादवले उनको बहुमत गुम्न लाग्दा केयर टेकर प्रधानमन्त्री मात्र बनाएको होइन ? पंक्तिकार यो संविधानको पक्षपाती होइन। मैले यसलाई वर्णसंकरतन्त्रवादी संविधान भनी विरोध गर्दै आएको पनि छु। तर संविधानसभाले पारित गरेको र राष्ट्रपति रामवरण यादवले निधारमा लगाई जारी गरेको टेलिभिजनमा हेरेको थिएँ। कसैले मन नपराएर विरोधमा लेख्दै आए पनि लागू त यही संविधान छ। सवा दुई वर्षअघि २०७२ असारमा अन्नपूर्ण पोस्ट् दैनिकमा मुलुक हरिकंगाल बनाउने संविधान शीर्षकमा पंक्तिकारको लेख प्रकाशित भएको थियो। अहिले ती विषय दोहोर्याउन आवश्यक छैन। कहिलेकाहीं शीर्षकले मात्र पनि प्रशस्त बोल्छन् भन्ने देखाउन खोजेको हुँ। यो संविधानको पितापुर्खा अन्तरिम संविधान राजा ज्ञानेन्द्रबाट नियुक्त र शपथ ग्रहण गरेका प्रधानमन्त्री गिरिजाप्रसाद कोइरालाद्वारा हतियारसहितको सरकारविरोधी शक्ति रहेका बेला डरत्रासको वातावरणमा अदृश्य र अपारदर्शीको रूपमा पेस र लागू गरिएको तथ्य हो। घटना धेरै पुराना होइनन्। ०६३६४ मा मूर्तरूप लिएका विषय हुन्। त्यस समय १० वर्ष लामो भय, त्रास, हत्या र आतंक हुने चाहना जनतामा तीव्ररूपले थियो। अन्तरिम संविधानदेखि वर्तमान संविधान चलिरहेको मुलुकको अवस्थाले यो संविधानको प्रशस्त वर्णन गरिराखेको छ। समानुपातिक निर्वाचन भनिएको कुरो नेपालमा कति पाखण्डपूर्ण रहेछ भने उहिल्यै पनि र यसपटक पनि साप्ताहिक तथा दैनिकहरूमा टिकट वितरणमा नेताहरूले थैली दाता, नातागोता, म्यानपावर मालिक, ठेक्कादारहरू, सेठसाहुहरूदेखि डनहरू र गुन्डा नाइकेहरूसम्म परेका काफी विषय प्रकाशित छन्। राष्ट्रपतिलाई नेपालको संविधानले न त भारतकै संविधानले योयो अधिकार छ भनेको छैन, तर राष्ट्रपतिसँग अलिखित एउटा ठूलो अधिकार हुँदोरहेछ। संसद्का दुवै सदनले पारित गरेको विधेयक पनि राष्ट्रपति एकजनाले सही नगरुन्जेल त्यो कानुन बन्दो रहेनछ। यो वर्णसंकर नेतातन्त्र हो। नेताहरूले २०६३ को अन्तरिम संविधानदेखि वर्तमान संविधानमा पनि पकेट सांसदहरूको व्यवस्था यथावत् राखेका छन्। यी किनबेच गरेर सूचीहरूमा राखिएका संविधान निर्माता पनि अहिले पनि सूचीबाट ११० सांसदहरू बन्नेछन्। यो देशमा नेपाली कांग्रेसका नेता बीपी कोइरालाले २०१५ सालमा प्राप्त गरेको एक सय नौ प्रत्यक्ष निर्वाचितहरूको मात्र प्रतिनिधिसभा आज छैन। २०४६ सालको प्रथम जनआन्दोलनपछि २०४७ को संविधानअन्तर्गत सम्पूर्ण प्रत्यक्षरूपले जनताद्वारा निर्वाचित प्रतिनिधिसभा पनि यो संविधानद्वारा दिइएको छैन। भारतको जस्तो लोकसभा पनि छैन, ब्रिटेनको जस्तो हाउस अफ कमन्स पनि छैन। अमेरिकी हाउस अफ रिप्रिजेन्टेटिभ वा सिनेट जस्तो जनताद्वारा प्रत्यक्ष निर्वाचित एउटा पनि सदन नेपालमा छैन। के गर्दोरहेछ त यस्तो समानुपातिकताले ? उदाहरणका लागि २०६४ सालको निर्वाचनमा जनताको मतद्वारा निर्वाचित ५० प्रतिशत हुँदा पनि माओवादी पार्टीको बहुमत समानुपातिकताको कारण पुग्न सकेन। जनताको मतको यस्तो अपमान र अवमूल्यन प्रजातन्त्र होइन। म माओवादीविरोधी छु र उनीहरू नसुध्रिएसम्म रहिरहन्छु। तर यो पनि भन्छु जनताद्वारा गलत वा सही प्रत्यक्ष मतदान गरेर ५० प्रतिशत सिट लिएको पार्टीले एउटा अप्रजातान्त्रिक र वर्णसंकर पद्धतिका कारण अरू पार्टीसँग निर्भर नभई शासन गर्न नपाउनु पनि प्रजातन्त्र होइन। विवशता हो वा चरण अवसरवादिता हो, आफ्ना २७ कार्यकर्ताको संहार गर्ने पार्टीसँग तुरुन्तै मिलेर पहिलो सरकार बनाए। योभन्दा वीभत्स सम्झौता अरू के हुन सक्छ ? जो नेपालमा भयो र शासनको भागबन्डा भयो। एमाले पनि सामेल भयो। माओवादीको टाउको काटेर ल्याउनुस् र जुन झोलामा टाउको ल्याउनु हुन्छ त्यही झोला भरी नोट कसेर लैजानुस् भन्ने शेरबहादुर देउवा सरकार चलाउनेहरूसँग प्रचण्ड र माओवादी मिलेर पनि सरकार चलायो। अरू पार्टीहरू वा अर्को गठबन्धनको बहुमत देखिसकेपछि कुनै पनि प्रजातान्त्रिक देशमा प्रधानमन्त्रीले राजीनामा दिएर केयर टेकेर हुने चलन छ। तर यो नेपालको वर्णसंकरतन्त्रका नेताहरू त्यतिसम्मको पनि प्रजातान्त्रिक इमान राख्दैनन्। आफ्नै पार्टीका नेताकार्यकर्तासमेतले प्रधानमन्त्री पदबाट मात्रै पनि होइन, सभापति पद पनि छोड्न भनिसकेका बेला हैसियतहीन भइसकेका प्रधानमन्त्रीले राष्ट्रपतिलाई अराउन शासकीय परामर्शसमेत दिने हैसियत पर्सनन ग्रस्टा (हैसियत गुमाएको व्यक्ति) भइसकेको कुरा नबुझ्नु हाँसो वा आक्रोसको पात्र बन्नुभन्दा अरू केही नहुने हो। राष्ट्रपतिलाई नेपालको संविधानले न त भारतकै संविधानले योयो अधिकार छ भनेको छैन, तर राष्ट्रपतिसँग अलिखित एउटा ठूलो अधिकार हुँदोरहेछ। संसद्का दुवै सदनले पारित गरेको विधेयक पनि राष्ट्रपति एकजनाले सही नगरुन्जेल त्यो कानुन बन्दो रहेनछ। अध्यादेश पनि प्रधानमन्त्रीको चाहना मात्र भएर रहँदोरहेछ।"
"चुनाव, परिणाम र स्थायित्व","स्थायित्व र विकासको फल भोग्न नपाएको महसुस गरेका हामी नेपालीले भर्खरै सम्पन्न प्रतिनिधिसभा तथा प्रदेशसभा चुनावमा होमिएर सही मतदानको प्रयोग गरी आफ्नै रोजाइमा स्थायित्व र विकासको अपेक्षा गरेका छौं। जनताले आफैं चुनेका प्रतिनिधि अब स्थायित्व र विकासको नारा लिएर मैदानमा उत्रेका छन्। जनताको अभिमत, रोजाइ र चाहनाको परिणाम हो, चुनावको विजय र नतिजा। त्यसो त समयसमयका चुनाव र नतिजाले राष्ट्रको विकास कतातिर गइरहेको छ भन्ने हामीले अनभूति गर्दै आइरहेका छौं। स्वभाव नै हो मानिसको चुनावविना ऊ बाँच्नै सक्दैन चाहे त्यो स्थानीय निकायको होस् या प्रतिनिधिसभा र प्रदेशसभा अनि राजनीतिक चुनाव होस् या आर्थिक, सामाजिक र व्यक्तिगत चुनाव। रोजाइविनाको जीवन, जे छ त्यसमा स्वीकार गर्ने र सर्वे भवन्तु सुखिनः को भाव राखेर करुणादायी विकास गर्न त चुनावरहित भएर सन्तत्वको गुण धारण गर्न सक्ने हुनुपर्छ। जसरी पनि चुनाव जितौं र चुनाव नै निकासको माध्यम हो भन्ने जानेकाका लागि चुनावरहित जीवनको मर्म बुझ्न अवश्य कठिन हुन्छ। स्थायित्व र समग्र विकासका लागि चुनाव चाहिने परिवेशमा चुनावको नतिजा र त्यसपछिका अपेक्षा महत्व पूर्ण हुनु स्वाभाविक हो। संविधान कार्यान्वयन, संघीयताको प्रभावकारिता र स्थिर सरकार अनि त्यसले गर्ने विकासका काम यो चुनावका महत्वापूर्ण अपेक्षा रहेका छन्। विजय भइसकेपछि पनि राष्ट्र र जनताका हितमा काम गर्ने र उनीहरूको विश्वासलाई कदर गर्न सक्ने खुबी नेतृत्वगणमा हुनुपर्छ। अस्थिर सरकार र राजनीतिक अवस्थाकै कारणले अराजकता, अनैतिकता र भ्रष्टाचार मौलाउँदै गएको र त्यसले समग्र विकासमा वाधा पुर्याएको कारण अबको समय सबै दृष्टिकोणबाट सहज हुने अपेक्षा गर्नु सकारात्मक पक्ष हो। अर्कोतिर प्रतिनिधिसभा र प्रदेशसभामा महिलालाई दलहरूले थोरै मात्रामा टिकट दिइनु र त्यसमा पनि धेरै पराजित भएर प्रत्यक्ष निर्वाचित महिलाको प्रतिनिधित्व निकै कम हुनुलाई एउटा विषय बनाइएको छ। अबको विकास प्रक्रियामा चुनिएका प्रतिनिधिले निम्न विषयमा ध्यान नपुर्याउने हो भने जनताको लागि फेरि अर्को चुनावको प्रतीक्षा गर्नुबाहेक अरू विकल्प हुने छैन। सुन्दा र जान्दा सामान्य लाग्ने तर जीवनको विकास अनि राष्ट्रकै विकासका लागि महत्विपूर्ण सूत्र जानेर अगाडि बढ्न सके सकारात्मक फाइदा अवश्य पुग्ने छ। योजनाअनुसार अघि बढ्नु हुन त हाम्रा विकासका कामदेखि लिएर हरेक पक्षमा योजना बन्ने नै गरेका छन्। योजनाअनुसार काम अघि नबढ्नु नै टड्कारो समस्या बनेर देखिएको छ। जसले योजना बनाएर त्यसअनुसार कार्यको थालनी गर्छ, उसले नै सफलता हासिल गर्छ। योजनाअनुसार कार्यान्वयनका लागि समयको पालना अति महत्वरपूर्ण हुन्छ। भविष्यको नक्सा ठूलो बनाउनु नदीमा जाँदा पनि जत्रो पात्र छ त्यति नै मात्रामा जल उभाएर ल्याउन सकिन्छ। फल भविष्यमा आउने भएकाले भविष्यको नक्सा ठूलो कोर्न सक्नेले मात्र विकासको फल सर्वोपरि रूपमा भोग्न सक्छ। त्यसैले विकासको फल कति चाहेको हो, त्यसअनुसारको नक्सा तयार गर्नु जरुरी छ। सानो घेरामा सीमित हुने स्वभावले बृहत् विकासको कल्पना नगरे पनि हुन्छ। सानातिना विषयमा अल्झेर ठूला काम अघि बढाउन नसक्नेलाई जति नै चुनाव जिते पनि त्यसले अर्थ राख्दैन। व्यवस्थापनमा जोड नेपालमा स्रोत, साधन र जनशक्तिको कमी छैन, छ त केवल व्यवस्थापनको कमी। सबै चीज उपलब्ध हुँदाहँदै पनि हरेक क्षेत्रमा देखिएको व्यवस्थापनको कमीले आज राष्ट्रको यो गति हुन पुगेकोमा दुईमत छैन। गाडी ठीक छ, गाडीको इन्जिन, इन्धन, पार्टपुर्जा सबै ठीक छन्, गाडी कता गुडाउने बाटो पनि निश्चित छ, तर गाडी चलाउने ड्राइभरलाई कता, कसरी जाने थाहा भएन भने हालत के होला ? कुशल नेतृत्व अभावको कारण पटकपटक चुनाव गरेर जतिपटक नेतृत्व चुने पनि स्थिरता आउन सकेन। भएका स्रोतसाधनको व्यवस्थापकीय तरिकाले उपयोग हुन पाएनन्। अब पनि यसलाई ध्यान दिइएन भने यो चुनावको नतिजा त्यसै खेर जानेछ। आफ्नो सही निर्णयलाई कार्यान्वन गर्ने राजनीतिक दल एवं विजयी प्रतिनिधिले बुझ्नुपर्ने महत्व्पूर्ण पक्ष विकास प्रक्रिया अघि बढाउने हो भने सही काम र सही निर्णय लिने अनि त्यसलाई कार्यान्वयनमा बदल्ने। सही निर्णय र त्यसलाई कार्यान्वयन गर्न नसक्नुको कारण नै विकास प्रक्रिया अपेक्षित रूपमा हुन नसकेको तथ्य जगजाहेर छ। यसको लागि अनुभवी पूर्व कर्मचारी, बुद्धिजीवी र युवावर्गको समेत उचित राय लिएर अगाडि बढ्न सकिन्छ। सकारात्मक धारणा जीवन्त राख्न कोसिस गर्ने धेरैजसो नेतृत्वगणको मुखबाट सुन्ने गरिन्छ मैले चाहेर पनि काम गर्न सकिनँ। मलाई काम गर्ने उचित वातावरण दिइएन आदि। वास्तवमा आफ्नो संकल्पसहित काम गर्न चाहनेलाई कुनै पनि व्यवधानले फरक पर्दैन। आफूमा सकारात्मक धारणा छ भने त्यसलाई सही रूप दिने ऊर्जा भित्रैबाट प्रस्फुटन हुन्छ। कसैको इशारा र लोभलालचमा आफ्नो इमान मर्न नदिई सकारात्मक धारणालाई जीवन्त राख्न सकेमा कुनै पनि काम असफल हुने मौका नै रहँदैन। सही व्यक्तिको सहयोग लिने इतिहास हेर्ने हो भने पनि आजसम्म जति नेतृत्वगण सरकारमा पुगे, प्रधानमन्त्री, मन्त्रीजस्ता उच्च र जिम्मेवारीपूर्ण भूमिका निर्वाह गर्ने पदमा आसीन रहे पनि आफ्नै व्यक्तिलाई भर्ती गराउने र अवसर दिने नातावाद र कृपावादको परम्पराले समग्र जनता र राष्ट्रको विकासमा योगदान दिन सक्ने व्यक्तित्व राष्ट्रले पाएन। सही मार्ग, भिजन, सल्लाह र निर्देशन दिन सक्ने व्यक्तिको पहिचान गरी अघि बढ्ने हो भने हरेक क्षेत्रमा नेपाल अघि बढ्नेछ। आफ्ना काम पारदर्शी बनाउने कतिपय अवस्थामा राष्ट्र हितको लागि काम गरेका व्यक्तिले पनि आफ्नो कामलाई पारदर्शी बनाउन नसकेकाले आलोचना खेप्नुपरेको तथ्य छर्लंग छ। आफ्ना विकासका एजेन्डा हुन् या कामको प्रगति विवरण जनतासमक्ष बेलामौकामा अवगत गराई पारदर्शी ढंगले अघि बढ्ने हो भने सधैं विश्वासको पात्र बन्न सकिन्छ। नकारात्मक कर्म त्याग्ने भ्रष्टाचार मुद्दा, अख्तियारलगायतका अन्य विषयमा लोभलालचकै कारण कहिले आफ्नो कमजोरीपूर्वक र कहिले कसैले फसाइदिएको कारण कारबाहीमा परें भन्ने गरेको सुनिन्छ। जिम्मेवार पदमा रहेको व्यक्तिले आफ्नो सुझबुझ र गुणलाई सधैं होसपूर्ण रहेर सम्हाल्न सकेन भने सधैं ऊ कुनै न कुनै लाञ्छनाबाट मुछिइरहेको भेटिएको छ। यो कुरा ठीक छैन, यसले मेरो जिम्मेवारी र व्यक्तिगत स्वभावमा समेत नकारात्मक असर गर्छ भन्ने थाहा पाउने र त्यस्ता नकारात्मक कर्मलाई तुरुन्तै त्याग्न सक्ने व्यक्तिले मात्र समग्र रूपमा सकारात्मक विकासलाई अघि बढाउन सक्छ। आफ्नो मर्यादा, स्वभाव र जिम्मेवारीभन्दा ठूलो कर्म केही हुनै सक्दैन। त्यसैले नराम्रो कुरा सधैं नराम्रो नै हुन्छ। त्यसबाट आफूलाई बचाउन सक्नेले मात्र अरूलाई राम्रो काममा सहयोग गर्न सक्छ। जनविश्वासको कदर गर्ने अहिलेको ताजा विश्वास भनेकै जनताले आफ्नो मत दिएर, विश्वासका साथ, राष्ट्रमा स्थिरता र विकास चाहेका छन् भने ती भावको कदर गर्नु नै महत्वदपूर्ण हुनेछ। इतिहासलाई हेर्ने हो भने पनि जनताले पटकपटक अप्रत्यासित रूपमा आफ्नो अमूल्य मत प्रदान गरी नयाँ सोच र नयाँ थालनी चाहेको देखिन्छ। लोकतन्त्र र बहुदलीय व्यवस्थामा जनमतविना कुनै विजय, नतिजा र चुनाव सम्भव छैन। त्यसैले विजय भइसकेपछि पनि राष्ट्र र जनताका हितमा काम गर्ने र उनीहरूको विश्वासलाई कदर गर्न सक्ने खुबी नेतृत्वगणमा हुनुपर्छ। अवसर आउँछ त्यसलाई प्रयोग गर्न जानिएन भने त्यो अवसर त्यसै खेर जानेछ र जीवनभर पछुताउनुपर्ने हुन्छ। त्यसैले अवसरलाई सफलतामा परिणत गर्ने अठोट र संकल्प प्रतिनिधि पात्रमा हुनु जरुरी छ।"
प्रदेश प्रमुख भर्सेज प्रादेशिक मुख्यमन्त्री,"नेपालको संविधान कार्यान्वयनको सिलसिलामा दुई चरणमा गरी प्रदेशसभा र प्रतिनिधिसभा निर्वाचन सम्पन्न भएको छ। अब पुनर्संरचना गरिएको नयाँ राज्य प्रणालीअन्तर्गत प्रदेश प्रमुख, मुख्यमन्त्री, प्रधानमन्त्री, राष्ट्रपतिलगायतका उच्च पदमा नियुक्ति प्रक्रियाको ढोका खुलेको छ। राष्ट्रपति र प्रधानमन्त्री पदका निर्वाचनको व्यावहारिक अनुभव नेपाललाई भइसकेको भए पनि संघात्मक मोडेलअन्तर्गतका मनोनीत प्रदेश प्रमुख र निर्वाचित मुख्यमन्त्री पदको नियुक्तिप्रक्रिया भने नेपालको राजनीतिक इतिहासमै पहिलोपटक हुन लागेको हो। यसकारण उपरोक्त प्रदेश स्तरका पदको महत्व, उपादेयता र हैसियतका साथै नियुक्ति प्रक्रियाकै बारेमा पनि आमचासो रहनु अस्वाभाविक होइन। अन्य संघात्मक देशका दृष्टान्त निहाल्ने हो भने मूलतः संघीय सरकार र प्रदेश सरकार एवं प्रदेशस्थित मनोनीत प्रदेश प्रमुख र निर्वाचित प्रादेशिक मुख्य मन्त्रीबीच एकअर्काको क्षेत्राधिकारको उल्लंघनका बारेमा विवाद र द्वन्द्व हुने गरेका छन्। यसर्थ, यी संस्थाको सही व्यवस्थापनबाट नेपालमा संघीय राज्य प्रणालीको भविष्य निर्धारण गर्नेछ। सर्वप्रथमः ऐतिहासिक संविधानसभाले निर्माण गरी कार्यान्वयनमा आएको संघीय लोकतान्त्रिक राज्य प्रणालीअन्तर्गतको नेपालको संविधान २०७२ मा संघीय सरकार र प्रदेश सरकारका उपरोक्त पदहरूको संवैधानिक स्थान निर्धारण कसरी गरिएको छ भन्ने अर्थपूर्ण छ। नेपालको संविधानको भाग ६ मा राष्ट्रपति र उपराष्ट्रपतिसम्बन्धी व्यवस्था तथा भाग ७ मा संघीय कार्यपालिकासम्बन्धी प्रावधान छ। यसरी संविधानले राष्ट्रपति र उपराष्ट्रपतिको पदलाई केन्द्रीय कार्यपालिका वा संघीय मन्त्रिपरिषद्बाट पृथक् राखेको देखिन्छ। प्रदेश प्रमुखको पद प्रदेश कार्यपालिकाको एक्सटेन्डेड पार्ट' (विस्तारित अंग) हुन सक्तैन। किनकि प्रदेशमा राष्ट्रपतिको प्रतिनिधित्व गर्नुपर्ने प्रदेश प्रमुखले नेपाल सरकारको प्रतिनिधि हुनुपर्ने संविधानमा जुन बाध्यतात्मक प्रावधान राखिएको छ, त्यसले प्रदेश प्रमुखको स्वतन्त्र र निष्पक्ष राजनीतिक र संवैधानिक भूमिका न्यूनीकरण गर्नेछ। संघीय ऐनमा संघीय मन्त्रिपरिषद् सचिवालयमार्फत नेपाल सरकारसँग सम्पर्कमा रहने प्रदेश प्रमुखको व्यवस्था गरिएको छ, जुन पञ्चायतकालीन अञ्चलाधीशको व्यवस्थाभन्दा खासै फरक छैन। संविधानले केन्द्रमा मानेको व्यवस्थालाई प्रदेश प्रमुख र प्रदेशका मुख्यमन्त्रीको हकमा स्वीकार गरेको देखिन्न। चालू संविधानमा प्रदेश प्रमुख र प्रदेश मन्त्रिपरिषद् (वा मुख्यमन्त्री) दुवै संस्थालाई प्रदेश कार्यपालिकाअन्तर्गत संविधानको भाग १३ मा एउटै शीर्षकअन्तर्गत राखिएको छ। यसबाट प्रश्न उठ्छ, के त्यसो भए प्रदेश प्रमुख र प्रदेशका मुख्यमन्त्रीका बीच आधारभूत र सैद्धान्तिक भिन्नता केही पनि छैन त ? जसरी दुवै प्रादेशिक संस्थालाई संविधानले कार्यपालिकाकै अभिन्न अंग मानेको छ भने के त्यसरी नै उनीहरू दुवैको क्षेत्राधिकार पनि एउटै हो त ? यी भिन्न आयामको समयमै आकलन गर्न सकिएन तथा सरल र प्रस्ट रूपमा प्रदेश प्रमुख र प्रदेशका मुख्यमन्त्रीको काम, कर्तव्य र जिम्मेवारीको कानुनी व्याख्या र निरूपण गरिएन भने यी दुवै प्रभावशाली पदबीचको कार्य क्षेत्राधिकारको लडाइँले संघीय पद्धतिलाई निरन्तर अस्थिर बनाइराख्न सक्नेछ। निर्वाचित प्रदेशसभाको बैठक डाक्न, सम्बोधन गर्न र प्रदेश मन्त्रिपरिषद्का मन्त्रीलाई शपथ ग्रहण गराउन प्रदेश प्रमुखको अनिवार्यता भए पनि प्रदेश सभामा सबैभन्दा ठूलो पार्टी एमालेले राजनीतिक सहमतिविना प्रदेश प्रमुख नियुा गरे मान्य नहुने बताइसकेको छ। पंक्तिपकारले आम निर्वाचनभन्दा दुई महिनाअघि नै प्रदेश प्रमुख नियुक्ति गर्ने परामर्श दिएको थियो, त्यसबेला नियुक्त गरिएको भए आज यो विवाद नै आउने थिएन। पहिले पनि पटकपटक राजा वीरेन्द्र र प्रधानमन्त्री गिरिजाप्रसाद कोइरालाबीच सेना परिचालन र नागरिकतासम्बन्धी विधेयक सम्बन्धमा अन्तरद्वन्द्व नभएका होइनन्। यस प्रकार क्षेत्राधिकारका विषयमा अबका दिनमा आलंकारिक एवं मनोनीत प्रदेश प्रमुख र कार्यकारिणी अधिकारयुक्त र निर्वाचित प्रादेशिक मुख्यमन्त्रीबीच संवैधानिक र राजनीतिक द्वन्द्व भइरहने सम्भावना अझ बढ्न सक्छ। यस्ता कार्य क्षेत्राधिकारसम्बन्धी सम्भाव्य द्वन्द्वहरू यस प्रकारका हुन सक्ने पूर्वानुमान गर्न सकिन्छ : (१) प्रदेश सरकारको सिफारिसमा अध्यादेश जारी गर्ने अधिकार प्रदेश प्रमुखलाई भए पनि उसले त्यसो गर्न इन्कार गरेमा, (२) प्रदेश प्रमुखले स्वविकेकीय अधिकार असर्ट' (प्रयोग) गर्दै बहुमत प्राप्त व्यक्तिलाई मुख्यमन्त्री नियुक्त नगरेमा, (३) संवैधानिक प्रावधानविपरीत प्रदेश सरकारले मन्त्रिपरिषद्का निर्णय, प्रादेशिक विधायिकामा पेस गरिने विधेयक र प्रदेशको शान्तिसुरक्षाको स्थितिका बारे प्रदेश प्रमुखलाई जानकारी नगराएमा, (४) नेपाल सरकारको प्रतिनिधिको रूपमा रहेको प्रदेश प्रमुखले प्रदेश मन्त्रिपरिषद्का कार्यहरूमा निरन्तर हस्तक्षेप गरेमा। प्रदेश प्रमुखलाई महाभियोग लगाउन सकिने संवैधानिक व्यवस्था नभएको अवस्थामा प्रदेश प्रमुख र मुख्यमन्त्रीबीच उठ्ने यस्ता प्रश्नहरूको संवैधानिक उपचार कतै पनि नदेखिँदा जटिलता अरू विस्तारित हुनु स्वाभाविकै छ। त्यसमा पनि प्रदेश प्रमुख सक्रिय राजनीतिज्ञ परेको खण्डमा राजनीतिक इगो', व्यक्तित्व, लोकप्रियता र प्रभाव जस्ता एक्स फ्याक्टर' ले पनि दुवैलाई निकै हदसम्म वशीभूत पार्छ नै। कुनै पनि प्रदेशमा संघीय सरकारको दबाब आफ्ना प्रतिनिधि प्रदेश प्रमुखमार्फत हस्तक्षेपको रूपमा प्रकटित हुन सक्छन्। भारतमा राज्यपालले संविधानको धारा ३५७ को प्रयोग गरी सन् १९५० देखि १९७७ सम्मका ३७ वर्षमा भारतका विभिन्न राज्यका ८५ वटा सरकारलाई राष्ट्रपति शासन लगाएर हटाइएको ऐतिहासिक यथार्थ हो। भारतमा संघीय सरकार र प्रदेश सरकारको नेतृत्व दुई अलगअलग वा परस्पर विरोधी पार्टीहरूले सम्हालेको अवस्थामा यो जटिलता र सम्भाव्यता अवाञ्छनीय रूपमा बढेर गएको तथ्यांकले देखाउँछ। संघीय चरणमा प्रवेशसँगसँगै नेपालमा प्रदेश र केन्द्रका बीच नयाँ चरणको द्वन्द्व सम्भाव्यतालाई नकार्न सकिने अवस्था छैन। नेपालको नयाँ संवैधानिक व्यवस्थाअनुसार निर्वाचित मुख्यमन्त्रीलाई नियमन गर्न अथवा सेन्सर' वा चेकमेट' गर्न प्रदेश प्रमुखको नियुक्ति गर्ने पद्धति अपनाउन खोजेको प्रतीत हुन्छ। भारतमा धेरैले राज्यपाललाई राज्य सरकारलाई असफल पार्न पठाइएका ट्रोजन हर्स' पनि भन्ने गर्छन्। यही कारणले हुनुपर्छ, सरकारबाट प्रदेश प्रमुखका रूपमा चर्चामा ल्याइएका शिक्षाविद् डा केदारभक्त माथेमा, डा सुरेशराज शर्मा, अनुराधा कोइराला, पूर्व मुख्य सचिव एवं प्रमुख निर्वाचन आयुक्त भोजराज पाख्रेल जस्ता केही लब्धप्रतिष्ठित व्यक्तित्वहरूले यो पद स्वीकार गर्न इन्कार गरेका छन्। निर्वाचित मुख्यमन्त्रीले चुनावी स्वार्थ र सन्तुलनका लागि आफ्नै प्रदेशमा केन्द्र सरकारलाई निम्त्याउन सक्तैन। अर्कोतिर प्रदेश प्रमुखलाई अदालती कारबाही र महाभियोगबाट उन्मुक्ति दिने व्यवस्थाबाट प्रदेश प्रमुखमार्फत संघीय सरकारले निर्बाध हस्तक्षेप गर्ने संवैधानिक प्वाल' खुला राख्न खोजेको देखिन्छ। यो संवैधानिक दुराशयलाई संविधान मस्यौदाकारले कसरी प्रतिरक्षा गर्ने हुन्, कुनै आधार देखिँदैन। तर प्रदेश प्रमुखको चाहना राख्नेका लागि भने यही उन्मुक्ति नै स्वर्णिम आकर्षण पनि हुनसक्छ। नेपालको संविधानले प्रदेश प्रमुख र प्रादेशिक मुख्यमन्त्री दुवै पदलाई समानान्तर कार्यकारिणी मानेको छ। अब छिटै मनोनीत हुने सातवटा प्रदेशका सातजना प्रदेश प्रमुख र सातवटा प्रदेश विधायिकाबाट निर्वाचित हुने सातजना मुख्यमन्त्रीका बीच प्रत्येक प्रदेशमा परस्पर हुनसक्ने पर्सनालिटी क्ल्यास' (व्यक्तित्व टकराव) को सम्भाव्य प्रतिफल संघीय प्रणालीलाई संस्थागत गर्नमा चुनौतीपूर्ण हुनसक्छ। नेपालको संविधानको धारा १६३(१) मा प्रदेश प्रमुख, नेपाल सरकार (अर्थात् संघीय मन्त्रिपरिषद्) को प्रतिनिधि भएको किटानी व्यवस्था गरिएको छ। केन्द्रीय सरकारले प्रदेशस्थित सरकारमा त्यहाँको निर्वाचित कार्यकारिणीभन्दा पनि माथिल्लो मर्यादाक्रमको मनोनीत कार्यकारिणीको व्यवस्था गरिनुको औचित्यता कसरी पुष्टि हुनसक्छ ? के एउटै म्यानमा दुइटा तरबार अटाउन सक्छ ? ' फलतः संघीय चरणमा प्रवेशसँगसँगै नेपालमा प्रदेश र केन्द्रका बीच नयाँ चरणको द्वन्द्व सम्भाव्यतालाई नकार्न सकिने अवस्था छैन।"
"चुनाव : अभ्यास, शिक्षा र उपभोक्तावाद","चुनाव राजनीतिशास्त्र र समाज विज्ञानको नलेखिएको पुस्तक बनेर आइदिँदो रहेछ। सम्पन्न चुनाव पनि वर्गसंघर्षको रक्तपातहीन लडाइँ, अभ्यास र अभियान बनेर देखापर्यो। वाम गठबन्धनले सुविधाजनक बहुमत पाएर अब आफ्ना सोच, दूरदृष्टि र योजनाको तगारो अरूले लगाए भन्ने बहाना गर्न पाएन। सफलताको बोझ धान्न सक्छ कि सक्दैन ! उपलब्धिलाई समुन्नत विकासमा ढाल्न सक्लान् ! रूपमा मात्र सीमित होलान् कि कार्यक्रममै जाने इच्छाशक्ति राख्लान् ? समुचित जवाफका लागि समय कुर्नैपर्छ। वामढल्को जनमतलाई कता डोर्याउने मूल नेतृत्वको काम र सोच हो। संसदीय राजनीतिमा सिर्जनात्मक प्रतिपक्ष सत्ताको हिस्सा हुन्छ, तर कांग्रेससँग निर्मम आत्मसमीक्षाबाट गुज्रिन समयले माग त गर्यो, तर लक्षण भने देखा परेको छैन। चुनावपूर्व कांग्रेसीहरू यति मनोगत भए कि ऐना हेर्नै फुर्सदै पाएनन्। ध्यान रहोस्, नेपालको आधुनिक इतिहासमा सबभन्दा लामो सरकार टिकेको मरिचमानसिंह श्रेष्ठको पञ्चायती सरकार मात्र हो। के यो सुविधाजनक बहुमतको रक्षा वामपन्थीले ६७ वर्षपछि नयाँ इतिहास रच्न सक्लान् ? सम्पन्न चुनाव वाम गठबन्धनले सुविधाजनक विजय हासिल गर्यो। घोषणापत्रअनुसार संविधानअनुकूल बनाउन पनि सक्छ। तर संस्थागत भ्रष्टाचार निर्मूलका लागि कसैले ठोस प्रतिबद्धता जाहेर भने गरेनन्। देशको प्रधान दुस्मन गरिबी र पछौटेपन नै हो। त्यसलाई मात्र विकास भनेर पुग्दैन। त्यो राजनीति संस्कृतिनिर्देशित हुन्छ। भ्रष्टाचार त्यसको जरो हो। चौतर्फी छाएको भ्रष्टाचार विचार, व्यवहार र सिन्डिकेट बनेर देखिएको छ। त्यसलाई तोड्न अदम्य साहस र इच्छाशक्ति नेतृत्वसँग हुन अनिवार्य हुनपर्छ। यतिबेला चिनियाँ राष्ट्रपति सी जिनपिङ सम्झनु आवश्यक छ पैसा नै कमाउन ध्यान छ भने राजनीतिमा हैन व्यापारमा जाऔं। यो तीतो यथार्थ स्विकार्न दुवै गठबन्धन तयार भएको भन्दा पनि उनीहरूका प्रतिनिधि उम्मेदवार नै घोषणापत्र बने। सिन्डिकेटमा रहेको भ्रष्टाचार ध्वस्त गर्ने जोखिम उठाउन को तयार छ ? पक्ष र प्रतिपक्षको समान धारणा र अभ्यास के संस्थागत भएको भ्रष्ट चरित्र तोड्ने खतरा उठाएर क्रमभंग गन सक्छ ? कुरा कांग्रेसका श्रेयको हकदार आफू र पराजयको दोष अरूलाई दिने पार्टी र सोचलाई सम्पन्न चुनावसँगै निर्मम आत्मसमीक्षाको अवसर बन्न सक्थ्यो, तर त्यो मौका कांग्रेसले छोप्ने छनक भने देखिँदैनन्। जितका सामने आदर्शको महत्व पनि हुँदैन्, भावना र यर्थाथबीचको साइनो पनि खोजिँदैन। ऊ पराजयसँगै अहिले हतास देखिन्छ। यर्थाथमा भन्दा अध्यात्म र चमत्कारमा विश्वासी कांग्रेसी नेतृत्वले धरातलीय यथार्थको सामना चुनावमा गर्न सकेन। प्रधानमन्त्री शेरबहादुर देउवा सामने जितको हजुर बाउ मात्रै हैन, पनातिको सम्म दाबी गर्नेहरू पराजयको अंशियारसमेत बन्न तयार देखिएनन्। श्रेयका हकदारहरू पराजयका दोष सिंगो उनैमाथि मात्र थोपर्दैछन्। स्वाभिमानी कांग्रेसले मात्रै हैन, जनमतले पनि महारानी' अस्वीकार गर्यो भन्ने कुरा कांग्रेस सभापतिले कसरी बुभ्लान् ! कांग्रेसका लागि समीक्षाका मुख्य कुरा त्यो नीतिमा हो कि विधिमा हो ? वा स्वत्वका टकराहट संस्कृतिमा हो ? गुटको व्यवस्थापन वा गठबन्धनका गुण र दोषको भारी उठाउन नसक्नाका कारण बने ? वा चुनावी रणनीति बनाउँदा चुकियो ? सामाजिक मनोभावका नाडी छाम्न त सकिएन कि ! समस्या पार्टीभित्र छन् कि बाहिर ? बुझ्न अनिवार्य हुन्छ। पराजय भोगेका व्यक्ति, समूह र पार्टीले सोच्ने भनेको के चुनावी पराजय पनि कुनै पार्टीजीवनको सुखद् क्षण बनेर फेरि फर्कन सक्छ ? के कुनै आन्दोलनको लागि पीडा र धक्का उज्ज्वल भविष्य बन्न सक्छन् ? के हारेको मोर्चाका कमान्डर कमिसारले नयाँ आर्कमा कुशलतापूर्वक मोर्चा सम्हाल्न र विजयमा पुर्याउन सक्छ ? कुशल युद्ध सञ्चालन गर्न सक्छ ? हो, पक्कै सक्छ। मान्छे, पार्टी र आन्दोलनले आफैंमा निर्मम समीक्षा गरेर आर्दश, प्रतिबद्धतालाई केन्द्रमा राख्दै गतिशील भूमिका निभाउन त्यस्तै कार्यनीति र कार्यशैली बनाउँछ, लागू गर्न स्वयंबाट पहल गर्छ, सबैभन्दा पहिला सामाजिक तागतका लागि पत्यारिँदो अनुभूति गराउन सक्छ भने धक्का र पराजय छिटै विजयमा फेरिन पनि सक्छ। हारेको सेनाले अर्को मोर्चामा सबै कुरामा ध्यान दिन्छ जो पहिला उदासीन भए। मात्र ध्यान दिने विषय भनेको हार्नमा सीमा, समस्या विचार, योजना, कार्यक्रम कहाँ कमजोर रहे, दुस्मनको सबल पक्ष र आफ्ना दुर्बल पक्ष के रहे भनेर खुट्याउन निर्मम भने हुनैपर्छ। उपलब्धि र घाटाको समीक्षा सिंहावलोकन होे। कमजोरी सच्याउन निर्मम बन्ने कि ध्वस्त हुन तयार हुने भन्नेबीच के रोज्ने मुख्य कुरा हो। सम्हालिने, कमजोरी निर्मम समीक्षा गर्ने, नयाँ अपिल गर्ने, नैतिक पुँजी जगेर्ना गर्र्दै इच्छाशक्ति बचाउने, सम्हाल्दा बिग्रेको र भत्केको मर्मत गर्न सकिन्छ। असल मान्छे आस र त्रास, प्रलोभन, एकाध घटना र प्रसंगले नजिक वा टाढा हुँदैनन्। वाम गठबन्धनसामु चुनौती सुविधाजनक पाएको बहुमत वाम गठबन्धनलाई सरकार सञ्चालनमा भने फलामको चिउरा मात्र बन्ने छैन, अनिष्टताबाट जोगाउने कला र चातुर्य पनि उससामु भविष्यका परीक्षा हुन्। शक्तिको चरित्र भने मैमत्ता हुने हो, त्यसलाई लगाम कति लगाउन सक्छ, ! समय कुर्नैपर्ला। कांग्रेसले आफ्नै सरकार ढालेको र ०६४ सालमा मैमत्ता भएको माओवादीमा जनयुद्धको दम्भले मित्र र शत्रु चिन्न नसकेको मात्रै हैन, आधार बिर्सेर गुमाउन पुग्दा अहिलेको अवस्था स्विकार्न विवश भएको सम्झन पनि अनिवार्य हुन्छ। लोकतन्त्र, वामपन्थ, समाजवाद र कम्युनिस्ट शब्दका मर्म र अर्थ घालमेल भएको बेलामा नेतृत्वपंक्तिले एकताको घोषणा त गर्यो, तर त्यसका आधारभूत पक्ष इतिहासको निर्मम समीक्षा गर्नुपर्ने आवश्यकता नदेख्नु आश्चर्यको कुरा मात्रै नभई वाधक पनि बन्नेछ। स्थायी सत्ताको प्रमुख खम्बा कांग्रेसको राष्ट्रिय र अन्तर्राष्ट्रिय वर्ग सम्बन्ध र आधार वामपन्थीले भुल्नै नसक्ने विषय हुन्। शीतयुद्धको ह्याङओभरबाट प्रतिपक्ष अझै उत्रिन सकेको छैन। अझ यस भूसंवेदनशीलता, भारतमा बढ्दो सांस्कृतिक फासीवाद र त्यसले यहाँ पार्ने असरबारे आँखा चिम्लिन मिल्दैन। कांग्रेसी गठबन्धनको अहंकारमा परेको चोटको असरको प्रतिक्रिया कसरी देखा पर्ला वाम गठबन्धनलाई गम्भीर हुन आवश्यक छ। माओवादी र पार्टी एकता वाम गठबन्धनमा पार्टी एकता गर्ने अठोट' त भएको छ, तर फरक स्कुलका कारण त्यसको परिपक्क अभ्यास भएको र गरेको भने देखिँदैन। लोकतन्त्र, वामपन्थ, समाजवाद र कम्युनिस्ट शब्दका मर्म र अर्थ घालमेल भएको बेलामा नेतृत्व पंक्तिले एकताको घोषणा त गर्यो, तर त्यसको आधारभूत पक्ष इतिहासको निर्मम समीक्षा गर्नुपर्ने आवश्यकता नदेख्नु आश्र्चयको कुरा मात्रै नभई वाधक पनि बन्नेछ। यो लहड, भावना र लोकप्रिय नारा मात्रै हैन, संयुक्त वाम सरकार गठन सामान्य विषय हुन्, तर पार्टी एकता फरक विषय हो। सत्ता निरन्तरताको क्रमभंग अर्थात् गणतन्त्र, धर्म निरपेक्षता, संघात्मक शासन व्यवस्था, समानुपातिक निर्वाचन र प्रतिनिधित्वको अभ्यास र उपभोग गर्दा माओवादी जनयुद्धलाई शीर्षस्थानमै राख्नुपर्ने हुन्छ। भलै उसले आफ्नै उपलब्धिको मार्केटिङ गर्न भने सकेन। त्यसैले इतिहासको अपहरण भएको टुलुटुलु हेर्न पनि विवश बन्यो। जनयुद्धको निर्मम समीक्षाकाल थियो, तर त्यो जाँगर कसैले चलाएनन्। प्रचण्ड, वैद्य, डा बाबुराम र विप्लव माओवादी आन्दोलनभित्रका पात्र मात्रै नभई यसै समाजका टकराहट र सोचका प्रतिनिधि हुन्। पार्टी एकतामा त जनयुद्धको बहस झनै जरुरी छ। त्यसै पनि अहिलेको समग्र राजनीतिक अभ्यास र प्रक्रियाबारे चर्चा गर्दा फेरि मूलरूपमा प्रचण्ड नै केन्द्र पर्छन्। उनले टावरमा बसेर माओवादी आन्दोलनको उठान, सञ्चालन गरे। बाहिरी तथा भित्री सबै कोणबाट नियाले र प्रमुख कर्ता पनि बने। उनीबारे समग्र मूल्यांकन र धारणा बनाइहाल्न समयले अहिल्यै अनुमति दिँदैन। यस विषय इतिहासलाई नै छोडिदिनु राम्रो। उनका राजनीतिक चातुर्य र सुविधाको राजनीतिक अभ्यासको मिहिन अध्ययन भने कम्युनिस्ट आन्दोलनका विद्यार्थीलाई अनिवार्य छ। मान्छेमा सर्वज्ञता हुँदैन, सीमा र समस्या हुन्छन्। हाम्रो समाज आलोचनात्मक चेतभन्दा देउता पुजेर सुख र खुसी खोज्ने समाज पनि हो। अहिलेको सत्ता चरित्र फेर्ने यो अवस्थाका लागि माओवादी जनयुद्ध मुख्य फ्याक्टर हो। माओवादी पार्टी मात्रै नभई आन्दोलन थियो। उसले पार्टीकेन्द्रित बन्न खोज्दा आन्दोलन बिर्सन पुग्यो, आधार बिर्सिएर आधार खस्किएको मात्र हो। त्यसैले पार्टी फुट्दै गयो। जनयुद्धले कतिका सपना तुहिए, कतिका आदर्शमा धक्का लागे, त्यसका प्रतिक्रिया शान्ति' अवस्थामा अहिले देखिँदैछन्। त्यो आगामी सरकार र पार्टी एकता सहज छैन। अभ्यास क्रममा अझ देखिँदै जानेछ। सबैको रोग एउटै सबै पार्टी गुटको सइनरोगबाट पीडित छन्। सम्पन्न चुनावमा देखियो। अन्तरघातबाट जोगिन एमाले अध्यक्ष केपी ओली र माओवादी केन्द्रका अध्यक्ष प्रचण्डले पार्टी एकताको पूर्व घोषणा गर्नु अन्तरघातबाट गठबन्धन जोगाउनु थियो, त्यो एक हदसम्म सफल पनि भयो। भयको राजनीति र गुटको लीला अपरम्पार हुन्छ। अहिले अन्तरघात गर्दै आफन्त हराउने होड नै चल्यो। कांग्रेस त्यसको सबैभन्दा ठूलो सिकार बन्यो भने वाम एलायन्सका सूत्राधार नाराणकाजी र वामदेव गौतमले पराजय भोगे। कागताली र तुरूपमा श्रेष्ठ र गौतम उम्कन सकेनन्। गुट राजनीतिको केन्द्रीय पक्ष भनेको सम्भावित प्रतिद्वन्द्वी वा आकांक्षीका महत्वाकांक्षीका जरैमा प्रहार गरिदिनु हुन्छ। तर पार्टीभित्र प्रतिस्पर्धी साइजमा ल्याउन खोज्दा पार्टी नै दुब्लाउँदै गएको पीडा कांग्रेसले भने भोग्नुपर्यो। गुट सिर्जना, रक्षा, अस्तित्व एवं निरन्तरता स्रोत भनेको आस र त्रासले सिद्धान्तमाथि रजाइँ गर्दा हुकिङ र पुलिङ गर्ने सुविधाको सिद्धान्त फस्टाउनु हो। नेताहरू आन्तरिक शक्तिसञ्चय र बार्गेनिङमा गुटको शक्तिमा भर पर्छन्। नेतालाई आफ्नो शक्ति सुरक्षित गर्न र कार्यकर्तालाई भर्याङ चढ्न गुट आवश्यक हुन्छ। कसैकसैलाई नियतिले पनि धकेलिदिन्छ। योग्यता, क्षमता, प्रतिबद्धता, राजनीतिलाई समाजीकरण गर्नुभन्दा पनि नेतृत्वको साखुल्ले बन्दा मात्र औकात बढ्छ भन्ने मनोभावले गुटको फुर्को समातेर कार्यकर्ता अस्तित्वको शिला खोज्न थाल्छन्। भयराजनीतिले अक्षम गुटमा सुरक्षित सोचेर गुट जन्माउने र निरन्तरता दिने गरिन्छ। कालान्तरमा त्यसैले पार्टी र समूह खाइदिन्छ, कांग्रेस अहिले त्यसैको सिकार बन्यो भने गुटले मर्माहत बनेका एमाले र माओवादीको पार्टी स्वयं गुटले नै एकतालाई अप्ठ्यारोमा धकेल्दैछ पनि। अन्त्यमा जुन झन्डा बोके पनि हरेक देशमा एउटा यस्तो वर्ग हुन्छ, जो अभाव, कष्ट र गरिबीका लागि जिम्मेवार हुन्छ। यो वर्ग सधैं राजनीतिलाई घुमाउँदै सत्ता चलाउँछ। शक्तिशाली र प्रभावशाली हुन्छ। दुस्मन पनि खोजिरहिन्छ। त्यही दुस्मनसँग लडनेका नाममा बहुसंख्यक जनतालाई पछाडि लगाउँछ। वामपन्थीलाई वामपन्थी बन्न दिँदैन्, कम्युनिस्टलाई कम्युनिस्ट बन्न दिँदैन र कांग्रेसलाई कांग्रेस बन्न दिँदैन। आधारभूत विषय अभाव र तनावबाट ध्यान अन्यत्र मोड्ने यो कुन तप्का हो ? किन गर्छ भन्ने बुझ्न आवश्यक छ जसले मूल दुस्मन गरिबीबाट ध्यान अन्यन्त्र मोडिरहन्छ। विधि, बाटो र कार्यक्रमभन्दा पनि विचारलाई नै अवसरवादी धाराका रूपमा जन्माउँछ। त्यसले राजनीतिलाई न आन्दोलन बन्न दिन्छ न त समस्या समाधानको औजार। त्यो राजनीतिक संस्कृति ध्वस्त गर्दै आदर्श नै खाइदिने उपभोक्तावाद हो। सावधान। त्यो सम्पन्न चुनावमा पनि गुटमा, पार्टीका शक्ति र पुँजी लगानी गरेर स्वयं सञ्चालक बनेर भ्रष्ट समाज जन्माउँदै गयो। नांगै देखा पर्यो।"
ब्रिस्टोलसँग हारेपछि म्यानचेस्टर युनाइटेड फुटबल लिग कपबाट बाहिरियो,"काठमाडौँ : यो सिजन गतिलो प्रदर्शन गर्न नसकेको इङ्लिस क्लब म्यानचेस्टर युनाइटेडलाई दोस्रो लिगको ब्रिस्टोल सिटीसँग पराजित भएको छ । ब्रिस्टोल सिटीसँग २१ ले पराजित भएपछि स्टार खेलाडीले भरिएको म्यानचेस्टर युनाइटेड फुटबल लिग कपको क्वाटरफाइनलबाटै बाहिरिन बाध्य भएको छ । स्टार खेलाडीहरु ज्लाटान इब्राहिमोबिच, पाउल पोग्बा र रासफोर्ड जस्ता स्टार खेलाडीलाई छायाँमा पार्दै ब्रिस्टोलले सनसनीपूर्ण जित निकालेको हो । ब्रिस्टोललाई सेमिफाइनलसम्म पुर्याउने क्रममा ५१ औँ मिनेटमा ब्रायनले पहिलो गोल गरेका थिए । तर खेलको ५८ औँ मिनेटमा इब्राहिमोबिचले गोल गरेपछि म्यानचेस्टर युनाइटेडले खेल बराबरीमा ल्यायो । तर त्यसपछि खेलको अतिरिक्त समयको तेस्रो मिनेटमा ब्रिस्टोलका लागि स्मिथले गोल गर्दै इङ्ल्यान्डको पावर हाउसविरुद्ध सनसनी जित निकालेको हो ।"
इपिएल टी२० क्रिकेटः अन्तिम बलमा भैरहवाले बाजी मार्यो,"काठमाडौँ : राजधानीको कीर्तिपुरमा जारी एभरेस्ट प्रिमियर लिग (इपीएल) को चौथोे दिनको पहिलो खेलमा भैरहवा ग्लाडिएटर्सले रोमाञ्चक जित दर्ता गराएको छ । बिहीवार बिहान भएको खेलमा ललितपुर प्याट्रियट्सले दिएको १४२ रनको लक्ष भैरहवा ग्लाडियटर्सले अन्तिम बलमा भेटाउँदै विकेटको रोमाञ्चक जित निकालेको हो । ललितपुरले दिएको १४२ रनको लक्ष्य भैरहवाले ६ विकेट गुमाउँदै अन्तिम बलमा भेट्टाउन सक्यो । भैरहवालाई जिताउने क्रममा पुनित विष्टले गतिलो पारी खेल्दै ५० रन बनाउन सफल भए । त्यसैगरी रोहितकुमार पौडेलले ११ बलमा ५ चौका र १ छक्का हान्दै ३१ रन बनाए । त्यसैगरी आरिफ शेखले २२ बलमा नटआउट २७ रन जोडेका छन्। भैरहवालाई जिताउने क्रममा कृष्ण कार्कीले अन्तिम बलमा चौका हाने । पराजित भएको ललितपुरका लागि योगेश नागरले २ विकेट लिन सफल भए। यसअघि टस हारेर पहिले ब्याटिङ गरेको ललितपुरले निर्धारित २० ओभरमा ९ विकेट गुमाइ १४१ रन बनाएको थियो । ललितपुरका लागि योगेश नगरले अर्धसतकीय पारी खेल्ने क्रममा सर्वाधिक ५४ रनको योगदान दिए । त्यस्तै कप्तान ज्ञानेन्द्र मल्ले ४२ र जयकिशन कोल्सवालीले १४ रन बनाए। ललितपुर प्याट्रियट्सलाई १४१ रनमा समेट्न भैरहवाका लागि दिपेश श्रेष्ठले ३, आरिफ शेख र पुनित मिश्रले २र२ तथा कप्तान शरद भेषावकरले १ विकेट लिए ।"
