शीर्षक,विवरण
तामाकोसी तेस्रो जलविद्युत आयोजनाको बेचबिखन,"माओवादी केन्द्रका नेता पुष्पकमल दाहालले सत्ता छोडेको जेठमा हो । दाहालसँगै उनको मन्त्रिपरिषद्का ऊर्जामन्त्री पनि निवृत्त भए । शर्माको ठाउँमा महेन्द्रबहादुर शाही आए, उनी पनि गए । अहिले उपप्रधान तथा ऊर्जामन्त्री छन् कमल थापा । एक वर्षमा तीनतीन ऊर्जामन्त्री फेरिए । तर पनि अझै ऊर्जा मन्त्रालय र मातहतका बागडोर शर्माले सम्हालिरहेका छन् । मन्त्रालय, विद्युत् विकास विभाग र विद्युत् प्राधिकरणमा शर्माकै आदेश र हैकम चल्छ । शर्मालाई पदविहीन भएर पनि ऊर्जामन्त्रीको सदावहार अस्तित्व र हैसियत दिलाउने सेतुको काम गरिरहेका छन् ऊर्जासचिव अनुपकुमार उपाध्यायले । ऊर्जा क्षेत्रका अदृश्य शक्तिका रूपमा रहेका शर्माका हरेक फरमान पूरा गर्नु उपाध्यायको कर्तव्य हो र उनी आफ्नो कर्तव्य पूरा गर्दै आइरहेका छन् । यही कर्तव्य पूरा गर्ने क्रममा उपाध्यायले मुलुकका विद्यमान ऐन, नीति र नियम कुल्चिँदै तामाकोसी तेस्रो पनि बेचबिखन गर्न भ्याए । यसअघि उनले बूढीगण्डकी चिनियाँ कम्पनीलाई बेच्ने सारा प्रपञ्च र बन्दोबस्ती मिलाइदिएका थिए । त्यसअघि १० हजार ८ सय मेगावाटको कर्णाली चिसापानीलाई असर पर्ने गरी कर्णाली बेसिनमा दुइटा आयोजना निजी क्षेत्र लाई दिएका थिए । हुँदाहुँदा सम्पूर्ण अध्ययन भइसकेको र वित्तीय व्यवस्थापन भए तत्काल निर्माण सुरु गर्न मिल्ने तामाकोसी तेस्रो पनि पुनः अध्ययन गर्न भन्दै सर्वेक्षण अनुमतिपत्र (लाइसेन्स) जारी गरे । तामाकोसी तेस्रोको लाइसेन्स पनि शर्माको डिजाइनमा जारी भएको थियो । सबै प्रपञ्च मिलाएर अघिल्लो दिन निवेदन हाली भोलिपल्ट दिइयो, जतिबेला शाही ऊर्जामन्त्रीको जिम्मेवारीबाट मुक्त भएका थिए । तामाकोसी तेस्रोको जडित क्षमता यो हो, यसले यतियति ऊर्जा उत्पादन गर्छन्, यति डुबानमा पर्छ, लगानी यति पर्छ, यसको बिजुलीले नेपालको आर्थिक विकासमा योयो भूमिका खेल्छ भन्ने सारा विस्तीर्ण जानकारी प्राप्त गर्न राज्यलाई दस वर्ष लागेको थियो । नर्वेको एसएन पावरले एक अर्ब २० करोड रुपैयाँ खर्च गरेर यसका सारा प्रतिवेदन तयार गरेको थियो । दुर्भाग्यवश नेपालको विद्युत्को अनिश्चित बजार र छिमेकी भारतको बिजुली नीतिका कारण यो आयोजना बन्न सकेन । त्यतिबेला प्राधिकरणले तामाकोसी तेस्रोको विद्युत् खरिद गर्न आफू असमर्थ रहेको जनायो भने भारतको टाटा पावरजस्तो रणनीतिक साझेदारलाई तामाकोसीमा भित्र्याएर पनि बिजुली निकासी हुन सकेन । यसको मुख्य कारण थियो, भारतीय बजारमा गिर्दो ऊर्जाको भाउ । केही जोर नचलेपछि नर्वेले दुई वर्षअघि यो आयोजनाबाट हात झिक्यो । लगानी बोर्ड ऐन लागू भइसकेको अवस्थामा तामाकोसी तेस्रो स्वतः उसको दायरामा आयो । अझ रोचक पक्ष त, एसएन पावरले अध्ययन गरिरहेकै बेलामा तामाकोसी तेस्रोलाई लगानी बोर्डले ऐनअनुसार सहजीकरण गरिरहेको थियो । एसएन पावरले हात झिकेपछि लगानी बोर्डले यसलाई कुन मोडोलिटीबाट निर्माण गर्ने भनी विभिन्न छलफल चलायो । गत माघमा काठमाडौंमा भएको लगानी सम्मेलनमा १० वटा अन्तर्राष्ट्रिय प्रतिष्ठित कम्पनीले तामाकोसी तेस्रोमा चासो देखाए । डीपीआर र वातावरणीय प्रभाव मूल्यांकन (ईआईए) समेत भइसकेको यो आयोजना प्रतिस्पर्धामा जानु उपयुक्त हुन्छ भनी त्यसअनुसारको प्रक्रिया अघि बढाउने निर्णय लगानी बोर्डको पच्चीसौं बैठकले गरेको थियो । यो निर्णयअनुसार उसले ऊर्जा मन्त्रालयमा राय र प्रतिक्रियाका लागि पत्राचार गरेको थियो । तर मन्त्रालयको नियत सुरुदेखि नै सफा देखिएको थिएन । लगानी बोर्डका पत्रहरूलाई उसले पूर्ण बेवास्ता गर्दै गयो । स्वयं प्रधानमन्त्री अध्यक्ष भएको निकायले गरेको निर्णयलाई ऊर्जा मन्त्रालयले पाखा लगाइदियो । जलविद्युतको ज पनि थाहा कम्पनीले डेढ अर्ब डलरको आयोजना बनाउँछ भनेर लाटाले पनि पत्याउन सक्दैन लगानी बोर्डको अनुरोध, निर्णय र आग्रहलाई ऊर्जा मन्त्रालयले किन उपेक्षा गरेको होला भन्ने कुरो अहिले आएर खुल्यो । ऊर्जा मन्त्रालयले विद्युत् ऐन र लगानी बोर्ड ऐन, विद्युत् विकास नीति, जलविद्युत् सर्वेक्षणसम्बन्धी अनुमतिपत्रको कार्यविधि, स्थापित परम्पराको मात्र उल्लंघन गरेन, सीधै भ्रष्टाचारजन्य कृत्य गर्यो, तामाकोसी तेस्रो बेचबिखन गरेर । हिजो विनाप्रतिस्पर्धा एउटा विवादास्पद कम्पनीलाई प्रक्रिया नपुर्याई ऊर्जा मन्त्रालयले बूढीगण्डकी बेच्दा कानुनका रखवाला हरूले आँखा चिम्लिदिए । माओवादीले गरेपछि कानुन पनि नलाग्दो रहेछ भन्ने बुद्धत्व प्राप्त गरी झन् हौसिएर ऊर्जा मन्त्रालयले एकपछि अर्को गर्दै खोलानाला बेच्दै गयो । त्यसैको कसीमा तामाकोसी तेस्रो बेच्न पनि ऊर्जासचिवलाई ठूलो आँट आयो । पछाडि सिंगो शर्माको फौज ले सहयोग गरिरहेकै थियो । सञ्चारमाध्यममा जतिसुकै लेखिए पनि सचिव उपाध्यायलाई केही फरक पर्ने थिएन । हिजो मान्छे मार्ने र बैंक लुट्ने माओवादीलाई अहिले त आदेशका भरमा खोलानाला बेचबिखन गर्न पाएका छन्, जुन उनीहरूका लागि सामान्य हो । तर नेपाल सरकारका सचिव भनेको ऐन कार्यान्वयन गर्नेगराउने र गर्न पठाउने सर्वाेच्च निकाय हो । कसैले कानुन उल्लंघन गर्दा कारबाही गर्ने अर्धन्यायिक अधिकारप्राप्त अधिकारी हो । यति सामान्य कुरालाई पनि बेवास्ता गरी जे गरे पनि हुन्छ भन्ने घमण्डका साथ यी कृत्य भइरहेका छन् । अध्ययन पूरा भइसकेपछि कुनै पनि प्रवद्र्धकले त्यसको प्रतिवेदन सरकारलाई बुझाउनुपर्छ, यो ऐनमै व्यवस्थित छ । प्रवद्र्धक आफैंले गर्न नसकेपछि त्यो स्वतः सरकारको हुन्छ र यसरी लगानीयोग्य बनाएर बुझाइएको ती प्रतिवेदन सरकारी सम्पत्ति हुन् । तामाकोसी तेस्रोको हकमा न्यूनतम बिलवीजक भएको एक अर्ब २० करोड रुपैयाँको लगानी भएको छ । यो पैसा असुलेर, अझ प्रतिस्पर्धा गराएर जसले बढी दिन्छ उसैलाई आयोजना बनाउन दिने परम्परा र नीतिविपरीत ऊर्जा मन्त्रालयले रातारात सुटुक्क गैरआवासीय नेपाली संघका अध्यक्ष भवन भट्टको माखो नमारेको कम्पनीलाई दिलाउनुको उद्देश्य कमिसन नै हो । अर्काको क्षेत्र छुने गरी कसैले लाइसेन्स संशोधन गरेमा १३ पाने भराएर हुर्मत लिने अख्तियार पनि पछिल्ला दिनमा मौन रहँदै आएकाले राज्यका सबै निकायको मिलिभगत देखिन्छ । किनभने भट्टले अबको पाँच वर्षभित्रमा यो आयोजना अरू कुनै कम्पनीलाई हस्तान्तरण गर्दा मात्र पनि उनलाई न्यूनतम एक अर्ब २० करोड रुपैयाँ हात पर्नेवाला छ । अर्थात् तामाकोसी तेस्रोमा भट्टइतरका कुनै अन्य अन्तर्राष्ट्रिय वा राष्ट्रिय कम्पनीले बनाउन चाहेमा एसएन पावरले बनाइदिएको त्यो प्रतिवेदन लिन त्यति रकम बुझाउनुपर्छ । लाइसेन्स हात लगाउनुपछाडिको अन्तर्य यही हो । रातारात दिनुको पछाडि आउने कमिसनको अर्को थुप्रोको लालच हो । बूढीगण्डकीको लाइसेन्स हात पारेको कम्पनीले पनि कमिसन दिएकै हो । राज्यका निकायले बनाउनुपर्ने जलाशययुक्त आयोजना (लाङटाङ) निजी क्षेत्रलाई दिनुको कारण पनि त्यही हो । यसरी ऊर्जा मन्त्रालय स्वयं लाइसेन्सको दलाली गर्ने भएपछि गतिला कम्पनीको हातमा लाइसेन्स पर्दैन । जस्तो चिलिमेले २७० मेगावाटका चारवटा लाइसेन्स पाएर निर्माणको आधाभन्दा बढी चरणमा पुर्याइसकेको छ । उसले लाइसेन्स खोज्दा पाएको छैन । चिलिमेले गर्न सक्छ भन्ने मान्यता स्थापित भइसकेको छ । अर्थात् गर्न सक्नेले लाइसेन्स पाउँदैन । किन पाउँदैन भने चिलिमे, जलविद्युत् लगानी तथा विकास कम्पनीहरूले लाइसेन्स पाएपछि कमिसन दिन सक्दैनन् । तर कमिसन आउनेपछि जस्तोसुकै कम्पनी होस्, त्यसले भने पाउँछ । ऊर्जा मन्त्रालयका अहिलेका व्यवहार र गतिविधिले यी कुरा स्थापित गर्छ । कमिसन नपाउने हो भने एउटै प्रश्नको उत्तर दिए पुग्छअध्ययन भएर निर्माणमा लैजान सक्ने तामाकोसी तेस्रो र बूढीगण्डकी जस्ता आयोजनाको प्रतिस्पर्धा किन गरिएन ? नियत सफा भइदिएको भए अवश्य प्रतिस्पर्धा हुन्थ्यो । ऊर्जा मन्त्रालयले जबजब लाइसेन्स बेच्छ अनि भन्छ हामीसित पैसा छैन । सर्वसाधारणबाहेक नेपालका वित्तीय तथा गैरवित्तीय संगठित संस्थाहरूसित कति पैसा छ भन्ने तथ्य त स्वयं तत्कालीन ऊर्जामन्त्री शर्मालाई थाहा छ । उनैले एक दर्जन सार्वजनिक निकाय (कर्मचारी सञ्चय कोषलगायत) बोलाएर जलविद्युत्मा कति लगानी गर्न सकिन्छ भनेर सोध्दा जवाफ आएको थियो हरेक वर्ष ५६ अर्ब रुपैयाँ, तत्काल ८८ अर्ब रुपैयाँ । यो तथ्य नै पर्याप्त छ कि नेपालको आन्तरिक खपतको लागि आवश्यक पर्ने पैसा यहीं छ भनेर । त्यो पैसालाई उचित ठाउँमा लगाउन आवश्यक छ । हामी जलविद्युत्मा जति धनी छौं भनेर उफ्रे पनि यथार्थ भने अर्कै छ । एक दशक लगाएर पूर्ण अध्ययन भएका आयोजना हातमा गन्न सकिने अवस्थामा छ । बूढीगण्डकी र तामाकोसी तेसो मात्र पूर्ण अध्ययन (डीपीआर बनेका) भएका आयोजना हुन् । अरू जलस्रोतमा धनी भनिएका आयोजना पहिचानसम्म भएका हुन् । आयोजना पहिचानदेखि डीपीआरसम्मको चरणमा आइपुग्दा राज्यको प्रशस्त समय र पैसा खर्च भइसकेको हुन्छ । कुनै पनि कम्पनीलाई लाइसेन्स दिनु आफैंमा ठूलो कुरा होइन, तर स्थापित कानुनी प्रक्रिया पूरा नगर्ने हो भने जसले जे गरे पनि हुन्छ, जुन अहिले भइरहेको छ । ठेक्का दिँदा किन प्रस्तावक ठेकेदार कम्पनीले काम गरेको अनुभव मागिन्छ ? अहिले जलविद्युत्को ज पनि थाहा नपाएको, लगानीको अत्तोपत्तो नभएको कम्पनीले एक अर्ब ५० करोड डलरको आयोजना बनाउँछ भनेर लाटाले पनि पत्याउन सक्दैन । एसएन पावरजस्ता प्रतिष्ठित अन्तर्राष्ट्रिय कम्पनीले लगानी गर्न नसकेको टीबीआईले गर्न सक्छ भन्नेमा स्वयं ऊर्जासचिव उपाध्याय नै विश्वस्त छैनन् । यो मनोमानी बढ्दै गइरहेको छ । कर्णाली बेसिन प्वाल पारिइसकेको छ । यिनै सचिवले धमाधम कर्णाली चिसापानीमा अन्य लाइसेन्स जारी गरे भने अचम्म नमाने हुन्छ । किनभने त्यो गुरुयोजना हो । गुरुयोजना मास्ने गरी लाइसेन्स दिन पाइँदैन भनेर स्वयं मन्त्रालयले लागू गरेको कार्यविधिमा समेत उल्लेख छ । आफैं बनाएको कार्यविधि आफैं उल्लंघन गर्दै लाइसेन्स दिनु भनेको कानुन हातमा लिनु हो । बूढीगण्डकी बेचिँदा मौन रहेको अख्तियार दुरुपयोग अनुसन्धान आयोग तामाकोसी तेस्रोमा यति अराजक खेल हुँदा मौन बस्नु स्वाभाविकै हो । अर्काको क्षेत्र छुने गरी कसैले लाइसेन्स संशोधन गरेमा १३ पाने भराएर हुर्मत लिने अख्तियार पनि पछिल्ला दिनमा मौन रहँदै आएकाले राज्यका सबै निकायको मिलिभगत देखिन्छ ।"
राजस्व प्रशासनमा बढ्दो बेथिति,"द्वन्द्वपश्चात् राजनीतिक सुधारको थुप्रै प्रयास भए र केही सकारात्मक नतिजासमेत देखियो । तर आर्थिक संरचना राजनीतिक तहबाटै कमजोर तुलाइयो । फलस्वरूप सर्वसाधारण जनताको आर्थिक सेवासुविधामा अपेक्षित सुधार हुन सकेन । वर्तमान समयमा उठेका केही आर्थिक मामला विशेषतः पुँजीगत लाभकर, कर फर्स्योट आयोगबाट भएका अनियमितता, आयल निगमको जग्गा खरिद प्रकरण, बूढीगण्डकी जलविद्युत् आयोजना एक चिनियाँ कम्पनीलाई बिनाप्रतिस्पर्धा टेन्डर दिइएको, संविधानले तोकिएभन्दा दोब्बर संख्यामा मन्त्रिपरिषद् गठन गरी अपव्यय बढाएको, मेडिकल क्षेत्रमा देखिएको माफियातन्त्र जस्ता रहेका छन् । यस्तै विषयले गर्दा मुलुकमा भ्रष्टाचार व्यापक बढ्न गएको छ भने अर्कोतर्फ राज्यले प्राप्त गर्नुपर्ने राजस्व चुहावटमा समेत बल पुग्न गएको छ । पुँजीगत लाभकर र कर फस्र्योट दुइटा विषय मात्र लिने हो भने पनि करिब एक खर्बको हाराहारीमा राजस्व अपचलन भएको छ । यसैगरी खर्बभन्दा माथि राजस्व छुट अंक र राजस्व बक्यौता रकम रहेका छन् । यसले पनि सरकारको राजस्व प्रशासनको वर्तमान अवस्था दर्शाउँछ । सरकारले गत आर्थिक वर्ष ०७३७४ मा कुल राजस्व पाँच खर्ब ६५ अर्ब उठाउने लक्ष्य लिएकोमा ६ खर्ब ११ अर्ब लक्ष्यभन्दा बढी राजस्व संकलन भएको थियो, जसमा महालेखा परीक्षकको कार्यालयको प्रयासमा पुँजीगत लाभकर, दूरसञ्चार फ्रिक्वेन्सी र अन्य असुलीसमेत लेखापरीक्षणबाट २२ अर्ब प्राप्त भएको छ भने बाँकी रकम पनि लेखापरीक्षणको क्रियाशीलता देखिएपछि अन्य क्षेत्रको राजस्व असुली प्रभावकारी रूपमा बढेको हो । महालेखा परीक्षकको चवन्नौं वार्षिक प्रतिवेदन गत चैत महिनामा सार्वजनिक भएपछि मात्रै प्रथमपटक राजस्वको चर्चाले स्थान पाएको हो । धेरै विवादित रकममध्ये ठूलो मात्रामा भ्याट रकम व्यवसायीलाई नै फिर्ता दिएको सन्दर्भमा मूल्य अभिवृद्धि कर ऐन, २०५२ को दफा २५ अनुसार कूटनीतिक मान्यता प्रदान गरेको निकाय, नेपाल सरकारले कर छुट दिएको अन्तर्राष्ट्रिय सन्धि एवं बहुपक्षीय सम्झौता हुने आयोजना जस्ताको मात्र भ्याट रकम फिर्ता गर्न मिल्छ, अन्यथा कानुन वर्जित मानिन्छ । यसर्थ यस्ता आयोग गठन गर्नु भनेको आयकर ऐन, २०५८ ले गरेको प्रशासकीय पुनरावलोकन, राजस्व न्यायाधिकारणमा पुनरावेदनजस्ता प्रावधानले व्यवसायीलाई कर निर्धारणमाथि चित्त नबुझे जान सक्ने गरी विभिन्न सुविधाउपरका व्यवस्थाको मतलब नगर्नु हो । यसैगरी व्यवसायीलाई राजस्व छुट दिने माध्यम प्रत्येक वर्ष अर्थमन्त्रीले संसद्मा पेस गर्ने आर्थिक विधेयकमार्फत शुल्क जरिवाना र ब्याज मिनाहा दिने प्रचलन छ । यसबाट पनि सरकारले व्यवसायीलाई ठूलै राजस्व रकम छुट दिने गरेको हुन्छ । व्यवसायीको नाममा कायम रहेको असुल गर्नुपर्ने बेरुजु रकम प्रत्येक वर्ष भन्सार कर, अन्तशुल्कजस्ता क्षेत्रमा दरबन्दी फरक पारी घटी असुल गरेको, पैठारी अन्तशुल्क छुट सुविधा, धरौटी तथा लगतमा सुविधा, आय नदेखाएको, बिक्री फरक, ब्याजको पुँजीकरण जस्ता विषय पर्न आउँछ । अर्थमन्त्रालय र अन्तर्गत आव ०७२७३ मा यो ढुकुटी दाखिला गर्नुपर्ने राजस्व बेरुजु अंक ३९ अर्ब ११ करोड रहेको छ । महालेखा परीक्षकको चवन्नौं प्रतिवेदनअनुसार विगत तीन वर्षयता मूल्य अभिवृद्धि करबापत १८ अर्ब २४ करोड व्यवसायी वा करदातालाई फिर्ता दिएको छ । निश्चित प्रक्रिया पूरा गरेर वा मूल्य अभिवृद्धि करको कानुनी प्रक्रिया पूरा गरेर मात्र भ्याट रकम फिर्ता गर्नुपर्नेमा नेपालमै उत्पादन नभएको सामानमा समेत भ्याट रकम फिर्ता भएको छ । यस्तो भ्याट रकम फिर्ता दिँदा व्यवसायीको मनोबल झन् बढ्न जाने र कामै नगरी उल्टो सरकारी ढुकुटीमा रहेको रकम लिने प्रवृत्ति बढ्दै गएको छ । यो राजस्व प्रशासनको ठूलो चुहावट हो । सरकारले बर्सेनि ठूलो मात्रामा भन्सार राजस्वसमेत गुमाउनु परिरहेको छ । यसको थप पुष्टिको लागि विभिन्न भन्सार कार्यलयमार्फत पैठारी भएका सामानको जाँचपास गर्दा भन्सार दरबन्दी पुस्तिकामा उल्लेख संकेत नम्बरअनुसार मालवस्तुमा भन्सार लगाउनुपर्नेमा नलगाउँदा विगत दुई वर्षमा १५ करोड राजस्व चुहावट हुन गएको छ । एकातर्फ व्यापारीले न्यून वीजकीकरण गर्ने अर्कोतर्फ भन्सार प्रशासनकै कर्मचारीको कारण राज्यले राजस्व गुमाउनुपर्ने अवस्था छ । वीरगन्ज र भैरहवा भन्सारबाट ०७१७२ मा टेलिभिजनसम्बन्धी उद्योगले एसेम्बल सामान भनी नेपालमा ल्याएर टेलिभिजन तयार गर्दा जडान उद्योगका लागि तयार गरेको भन्सार दरबन्दी प्रयोग नगरी मर्मत प्रयोजनको पाटपुर्जा पैठारी गर्ने दरबन्दी प्रयोग गरी १३ करोड ५२ लाख भन्सार छली एवं चुहावट भएको छ । आन्तरिक राजस्व विभागले केही दिनअघि केन्द्रीकृत कम्प्युटर बिलिङ प्रणाली लागू गर्ने, सूचनामा आधारित भएर बजार अनुगमन गर्न थाले पनि केही महिनादेखि करसम्बन्धी चर्चामा आएका चर्चित सवालका बारेमा कर प्रशासन अझै मौन छ । लामो समयदेखि मुलुकमा राजस्व प्रशासनमा चुहावटले निरन्तरता नै पायो । भ्रष्टाचार नियन्त्रणको जिम्मा पाएको निकायले समेत राजस्व प्रशासनमा हुने गरेको भ्रष्टाचारको कुनै कुरा उठाएन । राजस्व परिचालन गर्ने ठूला स्रोत वा कर लगाइनुपर्ने आयकर कानुनलाई सम्बद्ध क्षेत्रका पदाधिकारी र पूर्व राजस्व प्रशासक स्पष्टसँग खुल्न चाहेनन् । कर्मचारी संयन्त्रमा राजनीतीकरण व्याप्त हुँदा राजस्व चुहावट हुन गएको छ । राज्यका सबै अंगमा राजनीतीकरण व्याप्त छ । सबै ठाउँको नियुक्तिमा राजनीतिक हाबी भएको छ । अप्रत्यक्ष तवरमा दलसँग आबद्ध व्यक्तिले उच्च तहमा नियुक्ति पाउने गरेका छन् । केही दिनअघि राजस्व प्रशासनमा सहसचिव सरुवाको विषयमा निकै हानथाप भएको स्मरणीय हुन आउँछ । राजस्वमा आकर्षण कार्यालय मानिनेमा राजस्व अनुसन्धान विभाग, ठूला करदाता कार्यालय र उपत्यकाका कर कार्यालय छन् । यी कार्यालयमा सरुवा हुन शक्तिकेन्द्रलाई रिझाउन जरुरी छ । यिनैबाट नियुक्ति पाउँदा दिएका वचन पूरा गर्न पदीय आधारमा चलखेल गर्नु कुनै ठूलो कुरा होइन । संविधान तथा कानुनले प्रदान गरेका सुविधा नागरिक समाजले कसरी प्राप्त गर्लान् सोचनीय हुन आउँछ । राजनीतिक दल र नेतृत्व तहमा रहनेहरू आफ्नो दलीय स्वार्थ पूरा गर्न व्यवसायीलाई प्रयोग गर्ने गर्छन् । दलीय स्वार्थको कारणले ठूलो मात्रामा राजस्व चुहावट भइरहेको छ । अघिल्लो आर्थिक वर्षमा महालेखाको क्रियाशीलताका कारण वार्षिक लक्ष्यभन्दा बढी राजस्व उठाउन सफलता मिलेको थियो र चालू आवको प्रथम तीन महिनाको स्थिति हेर्दा लक्ष्यको तुलनामा राजस्व असुलीमा कमी देखिएको छ । अब हालै नवनियुक्त मुख्य सचिवर अर्थसचिव दुवैजना विगतमा राजस्व क्षेत्रका अनुभवी पदाधिकारी भएकाले राजस्व परिचालनमा कुनै समस्या नहोला । यतिखेर महालेखाले आंैलाएको पुँजीगत लाभकरको कर निर्धारण भइसकेको अवस्थामा राष्ट्रबैंकको रिजर्भ खाताबाट रकम सोझै राजस्व ट्रान्सफर गर्दा पनि हुन्छ । यसका लागि राजस्व उच्च पदाधिकारीले राजस्व परिचालनमा हिम्मत गर्नुपर्छ । खत्री पूर्व कार्यवाहक महालेखा परीक्षक हुन् ।"
बृहत् साम्यवादी गठबन्धनले कता मोड्छ मुलुकको राजनीतिक दिशा ?,"गत असोज १७ गते (दसैं बिदाको भोलिपल्ट) नाटकीय ढंगले एमाले अध्यक्ष केपी शर्मा ओली, माओवादी केन्द्रका अध्यक्ष पुष्पकमल दाहाल प्रचण्ड र नयाँ शक्ति पार्टी नेपालका संयोजक डा बाबुराम भट्टराईबीच वाम गठबन्धन भयो । उनीहरूले गठबन्धनको समयमा तत्काल निर्वाचनमा तालमेल गर्ने र निर्वाचनपछि एउटै दल बनाएर मुलुकलाई समृद्धितिर लैजाने सहमति गरेका थिए । उनीहरूले यस्तो सहमति गरेर विश्वमा तल झरेको साम्यवादी मनोबललाई उकास्ने प्रतिबद्धता देखाएका थिए । गठबन्धन गरेको १० दिनपछि डा भट्टराई समीकरणबाट टाढिए, तर त्यस गठबन्धनमा अन्य सात साम्यवादी दल भित्रिएका छन् । यस प्रसंगमा आम जनताका मनमा दुइटा कूतुहल उत्पन्न गरेको छ । पहिलो, आउँदो प्रतिनिधिसभा निर्वाचनमा दुईतिहाइ बहुमत ल्याई यस गठबन्धनले के गर्ने हो ? दोस्रो यस गठबन्धनको मुख्य कारण के हुन सक्छ ? एक वर्षअघि जुन किसिमले माओवादी केन्द्रले एमालेलाई लत्याएर नेपाली कांग्रेससित नयाँ समीकरण गरेको थियो, यसपटक एमालेले त्यो अपमानजन्य आचरणलाई महादेवले विषपान गरे झैं पचाउनुको रहस्य के हो ? यो जिज्ञासा विस्तारै मेटिने नै छ । समीकरणले उभ्याएका कारण आगामी निर्वाचनमा दुईतिहाइ मत प्राप्त गरी संसदीय व्यवस्था फ्याँक्ने र प्रत्यक्ष कार्यकारी राष्ट्रपतीय व्यवस्थाअन्तर्गत न्यायपालिका, अन्य संवैधानिक अंग, ती निकायका साथसाथै सेना तथा प्रहरीलाई एक दलअन्तर्गत ल्याई मुलुकमा सर्वसत्तावाद लाद्ने त होइन ? यस्तै जलस्रोत, भूमिसुधार, अर्थतन्त्र, आम नागरिकलाई सैनिक शिक्षा र परराष्ट्र नीति आदिमा आमूल परिवर्तन गरी कुनै एक राष्ट्रअन्तर्गत ल्याउने त होइन ? यस्ता प्रश्नहरू पनि छन् । सबभन्दा रोचक प्रश्न यस्तो समीकरणको कारण ठम्याउनुपर्छ । नेपालमाथि भारतको प्रभाव दिनानुदिन घट्दै र चीनको प्रभाव बढ्दै जानुको कारण खोज्नुपर्छ । यसअघि एमाले र माओवादी केन्द्रबीचको सहकार्य टुट्नु र नेपाली कांग्रेससित सहकार्य हुनुमा भारतको विशेष हात रहेको आम धारणा बनिरहेको बेला अहिले चीनले आफ्नो प्रभाव देखाउन भारतलाई पाठ सिकाएको हुन सक्छ । नेपालमा अहिले चिनियाँ लगानीमा रहेका विभिन्न परियोजना सन्तोषजनक ढंगले चल्न सकेको छैन भने एकातिर अर्कोतिर ठेक्कापट्टा रद्द हुँदै गएका छन् । यसअघि चीनको अन्तर्राष्ट्रिय परियोजना (बेल्ट एन्ड रोड इनिसिएटिभ) प्रति नेपालले आफ्नो सहमति जनाए पनि त्यसले कार्यान्वयनप्रति समुचित अग्रता लिन सकेको छैन । यसकारण पनि वर्तमान सरकारको विस्थापन र अर्को सरकारको स्थापनाको उद्देश्यअन्तर्गत यो नाटकीय समीकरण भएको हुन सक्छ । तर निर्वाचनको कारण र समयभावले गर्दा सरकार परिवर्तन गर्नमा असफल भएपछि गठबन्धनलाई निर्वाचनको तालमेलमा केन्द्रित हुने बाध्यता उत्पन्न भएको देखिन्छ, यो एक्कासि भएको छैन । ऐतिहासिक सिंहावलोकन दोस्रो विश्वयुद्धपछि शाहवंशीय राजाबाट स्थापित मुलुकका तत्कालीन शासक राणाहरू बेलायत र भारतीय शासकहरूलाई खुसी पार्दै शासन गर्दै थिए । नेपालवरिपरिका मुलुकहरूमा उपनिवेशवाद र साम्राज्यवादको विरोधमा मुलुकहरूको स्वतन्त्रता र स्वशासनको लागि भइरहेका आन्दोलनले गति लिन थालेको र सफलता पनि प्राप्त हुन लागेको सन्दर्भमा काठमाडौं उपत्यका र बाहिर पनि राणाशासनको विरोधमा सशक्त असन्तोषले आन्दोलनको रूप लिन थाल्यो । एकातिर शाहवंशीय राजा शक्तिहीन थिए भन्ने अर्कोतिर जनता पनि गरिबी, अशिक्षा, शोषण तथा सामान्य स्वास्थोपचारबाट वञ्चित रहँदै आएकाले र दक्षिण छिमेकी भारत पनि ब्रिटिस साम्राज्यवाद छुटिसकेको अवस्थाले पनि नेपालमा परिवर्तनको आगोलाई हावा दियो । परिणामस्वरूप नेपालको राजनीतिमा अभूतपूर्व परिवर्तन आयो र एक सय चार वर्षको राणाशासनको विशाल भवन भत्कियो । भारतको मध्यस्थतामा भएको सम्झौताले शाहवंशीय राजा पुनस्र्थापित गर्यो, तर जनताको शासनको स्थापना संविधानसभाबाट नयाँ संविधानको आधारमा हुने बाटो अवरुद्ध भयो । राजाको ध्यान आफ्नो गद्दी बचाउनेतिर केन्द्रित भयो र संविधानसभाको निर्वाचनलाई ढिलो गर्दै नगर्नेतर्फ राजनीति मोडियो । अन्त्यमा प्रजातन्त्रको लागि लड्ने कांग्रेस संविधानसभाको निर्वाचनको सट्टा संसदीय निर्वाचनतिर लाग्यो र निर्वाचनपछि नेपाली कांग्रेसको एकमना सरकार बन्यो । तर १८ महिना पुग्दानपुग्दै त्यस सरकार भंग गरियो । संविधानलाई खारेज गरी निर्दलीय शासन व्यवस्था लादियो । यो शासन करिब तीन दशकसम्म कायम रह्यो र लोकतान्त्रिक शक्तिलाई प्रभावहीन पार्न साम्यवादीहरूलाई राजनीतिक रूपमा बढाउने काम गरियो । यसैबीच भारतसित दूरी बढ्यो र चीनसितको दूरी घट्दै गयो । राजनीतिलाई दिशा दिन निर्दलीय व्यवस्थालाई लोकतान्त्रिक पहिरन लगाई लोकतन्त्रको रूप दिने प्रयासमा आर्थिक विषमता कम गर्न भूमिसुधार तथा भारततिरको निर्भरता कम गर्ने प्रयास गरियो । लोकतान्त्रिक र साम्यवादीबीच पहिलो सहयोग र सहकार्य दुई दशक बित्दा छात्र आन्दोलनले राष्ट्रलाई जनमत संग्रहको लागि बाध्य तुल्यायो र जनमतमा सुधारिएको पञ्चायती व्यवस्थाको निरन्तरताले बहुमत पायो र वयस्क मताधिकारको आधारमा राष्ट्रिय पञ्चायतको निर्वाचन हुन थाल्यो । तर राज्य सञ्चालनमा राजाका समर्थकहरूको बाहुल्य थियो र यसैबीच केही कांग्रेसी नेताहरू पञ्चायती व्यवस्थामा प्रवेश गरे । तर एक दशक पुग्दैनपुग्दै साम्यवादी र लोकतान्त्रिक शक्तिको आपसी सहयोगमा भएको जनआन्दोलनबाट नयाँ संविधान बनाई राजालाई संविधानभित्र ल्याउने गरी संसदीय प्रणालीको पुनस्र्थापना भयो । निर्वाचनबाट पुनः कांग्रेसको एकमना बहुमतको सरकार बन्यो । देशको राजनीति एकातिर आर्थिक विकासतिर केन्द्रित भयो र भारत र चीनको बीचमा करिबकरिब समान दूरी राख्दै आफ्नो अन्तर्राष्ट्रिय पहिचान र महत्व कायम राख्दै थियो । तर नेतृत्व वर्गको असफलता र सबैलाई समेट्न सक्ने व्यक्तित्व अभावले ठूलो अनिष्ट निम्त्यायो । संसद् भंग र मध्यावधि निर्वाचन भयो । अस्थिरताको शृंखला सुरुआत नयाँ संविधानअन्तर्गत निर्वाचित सरकारदलको अन्तरकलहले निर्वाचन भयो र त्रिशंकु संसद् बन्यो । पहिलोपटक साम्यवादीहरूको अल्पमतको सरकार बन्यो । त्यसलाई अविश्वास प्रस्तावमार्फत हटाइयो र मिलिजुली सरकार बनाउने आधारमा सरकार गठन हुन थाल्यो । केही वर्षसम्म एक वर्ष नपुग्दै सरकार बन्ने र भत्कने क्रम जारी रह्यो । यसैबीच साम्यवादीको एउटा समूहले सरकारको विरोधमा जनयुद्ध वा सशस्त्र विद्रोह सुरु गर्यो । देशको राजनीति अस्थिरता र माओवादी जनयुद्धको बीचमा पिसिन गयो । यसै अवस्थामा २०५६ सालको आमनिर्वाचनबाट नेपाली कांग्रेसको बहुमतको सरकार त बन्यो, तर अस्थिरता रोकिएन । दुई वर्षभित्र तीन प्रधानमन्त्री फेरिए र पुनः संसद् विघटन भयो । यस किसिमको राजनीतिक अस्थिरता र माओवादी सशस्त्र द्वन्द्वको अवस्थामा राजाले शासन आफ्नो हातमा थिए, तर माओवादी द्वन्द्वले तीव्रता लिएपछि दलहरूले सरकारको विरुद्धमा माओवादीसित हातेमाले गर्ने निर्णय गरे । ५ लोकतान्त्रिक शक्ति र साम्यवादी शक्तिबीचको दोस्रो सहकार्य लोकतान्त्रिक शक्ति र साम्यवादी नेताहरूबीच भारतमा सहमति भएपछि माओवादी शान्ति प्रक्रियामा आए र जनआन्दोलन दोस्रोबाट राजाले पुनः संसद् ब्युँताए । उनी राजकीय सत्ता जनतालाई सुम्पिन बाह्य भए । दुवै शक्तिको सहमतिमा अन्तरिम संविधान, अन्तरिम सरकारको गठन र संविधानसभाको निर्वाचन सम्पन्न भयो । पहिलो संविधानसभामा पनि शक्तिहरूबीच समन्वयको अभावमा नयाँ संविधानका मस्यौदसम्म बन्न सकेन । दोस्रो संविधानसभाको निर्वाचन हुने अवस्था निम्तियो । नेपाली कांग्रेस, एमाले तथा माओवादी दलहरूको सहमतिमा प्रधानन्यायाधीशको अध्यक्षतामा सरकार बन्यो र दोस्रो संविधानसभाको निर्वाचन भयो । यस निर्वाचनमा माओवादी दल तेस्रो स्थानमा झर्यो र कांग्रेस तथा एमालेले क्रमशः पहिलो र दोस्रो स्थान प्राप्त गरे । तीनै दलको सहमतिमा नयाँ संविधान त आयो तर युद्धबाट शान्ति प्रक्रियामा आएको माओवादीलाई एक्लै छोडेर सत्ताको लागि दुई दशकदेखि संघर्षरत कांग्रेस र एमालेमा संविधान घोषणा र कार्यान्वयनमा सत्ता साझोदारी टुट्ने अवस्था आयो । त्यसपछि सत्ता संघर्ष सुरु भयो । सत्ता संघर्ष दुई ठूला दल कांग्रेस र एमालेबीच सत्ता प्राप्तिको माध्यम माओवादी बन्यो । यसबाट कांग्रेसले माओवादीको सहयोगमा एमालेलाई हटाई प्रधानमन्त्री र राष्ट्रपति पद हात पार्यो भने माओवादीले उपराष्ट्रपति र सभामुखजस्ता पदहरू सजिलोसित जित्न सफल भयो । माओवादीसँगको सत्ता साझेदारीका सर्तहरू एमालेले तोडेपछि माओवादी कांग्रेससित मिलेर सरकार बनाउने खेलमा लाग्यो । त्यसमा ऊ सफल पनि भयो । यसमा यी दुवै दलले भारतीय सहयोग पाएका थिए । सर्तअनुसार माओवादी नेतृत्वको सरकार बन्यो र स्थानीय तहको निर्वाचनपछि कांग्रेसको नेतृत्वमा सरकार बन्ने सहमतिअनुसार नयाँ सरकारको गठन केही महिनापूर्व भएको थियो । दुवै दलको संयुक्त सरकारले दोस्रो र तेस्रो चरणको स्थानीय तहको निर्वाचन सम्पन्न गर्नुको साथै प्रतिनिधिसभा तथा प्रान्तीय सभाहरूको निर्वाचनको मितिसमेत घोषणा गर्यो । बडादसैंको बिदालगत्तै नेकपा एमाले र माओवादी केन्द्रले गठबन्धन गरे । साम्यवादी गठबन्धनको प्रतिक्रियामा लोकतान्त्रिक गठबन्धन साम्यवादी समीकरणको प्रतिक्रियामा लोकतान्त्रिक गठबन्धन सुरु भयो र त्यसको नेतृत्व कांग्रेसले लियो । यसमा राप्रपाहरू सम्मिलित छन् । तर साम्यवादी दलहरूमा जस्तो लोकतान्त्रिक दलमा वेतनभोगी कार्यकताको अभाव रहन्छ । चमत्कारी नेताद्वारा लोकतान्त्रिक दलप्रति समर्पित मतबाहेक अन्य तटस्थ मत पनि निर्वाचनमा प्राप्त गर्न लोकतान्त्रिक दल र गठबन्धन सक्षम हुन्छन् । तर वर्तमानमा कुनै नयाँ चमत्कारी र युवा अनुहारको अभावमा लोकतान्त्रिक गठबन्धनलाई सफलता प्राप्त गर्न असम्भव नभए पनि गाह्रो हुन सक्छ । नयाँ युवा मत आकर्षित गर्ने नेतृत्वमा निर्वाचनमा जान सकिन्छ र सन्तोषजनक परिणाम प्राप्त गर्न सकिन्छ । अनिष्टको आशंका बहुदलीय व्यवस्थामा दलहरूको एकीकरण विभाजन सामान्य हो । तर मुलुकका राजनीतिक शक्तिहरूको ध्रुवीकरणले देशलाई अनिष्टतिर त लग्ने होइन ? जनमानसमा शंका उत्पन्न भएको छ । पुरानै शासन फर्केर आउने त होइन ? वा कुनै विदेशीको दबाबमा मुलुक पर्ने त होइन ? यी दुवै अवस्थातर्फ मुलुक नजाकियोस् भन्ने सोच दलहरूको हुनुपर्छ । दलहरू सत्ताको लागि राजनीति गर्छन्, जनताको सेवाको लागि होइन । हाम्रा छिमेकी मुलुकहरू पुरानो अवस्थामा छैनन् । भारत त कमोबेस बलियो भएको छ, तर चीनलाई जित्ने शक्ति अहिले विश्वमा छैन । अतः नेपाल कुनै एक छिमेकीसित लाग्यो भने हाम्रो अस्तित्व खतरामा पर्नेछ । अतः नेपाली राजनीतिलाई नयाँ दिशा दिन दलहरू सचेत भएर हुँदैन, यसमा आम सहमति गरी अगाडि बढ्नुपर्छ, अन्यथा अँध्यारोमा हामफालेजस्तो हुनेछ ।"
ध्रुवीकरणपछि उठेका प्रश्न,"स्थापनाकालदेखि पृथक दुई मार्ग अवलम्बन गरे पनि विगतमा एकअर्कासँग दुस्मन झैं व्यवहार गरे पनि दुवै पार्टी एमाले र माओवादी केन्द्रमध्ये एउटाले मार्क्सवाद, लेनिनवादलाई र अर्कोले त्यसभन्दा पनि अघि माओवादसम्मको यात्रा तय गर्ने लक्ष लिएका हुन् । दुवै पार्टीका उद्गमविन्दु पनि उस्तै छन् । एउटाको झापा विद्रोह अनि अर्कोको जनविद्रोह । सैद्धान्तिक रूपमा दुवैले द्वन्द्वात्मक भौतिकवाद, मार्क्सवाद एवं लेनिनवादका महत्वपूर्ण पहलु समाजवाद हुँदै साम्यवादसम्म पुग्ने लक्ष्य पनि छोडेका छैनन् । त्यसैले उनीहरूले अहिलेसम्म बहुदलीय व्यवस्थाको सहभागिता यात्रा रणनीतिक मात्रै रहेको अनुमान गर्ने ठाउँ छ । मदन भण्डारीले नेपालमा नौलो जनवाद स्थापनार्थ स्थापित मालेमावाद मान्दै आएको पार्टीलाई कम्युनिस्ट होइन, बहुदलीयताको छलाङको नेतृत्व गरे । उनले करिष्मापूर्ण नेतृत्वद्वारा बहुदलीय पद्धति स्विकार्ने नीति मात्रै लिएनन्, कम्बोडियाको उदाहरण दिँदै आर्थिक सामाजिक रूपान्तरण या सामन्तवादको पक्षपोषण नगरे राजतन्त्र पनि संवैधानिक रूपमा आफ्नो बहुदलीय जनवादमा अटाउने उद्घोष गरे । तर मुलुकमा लोकतान्त्रिक गणतन्त्र किन र कसरी स्थापित हुन पुग्यो, यसका कारण खोतल्न आवश्यक छैन । स्थापित लोकतन्त्रलाई मात्र निहित स्वार्थका खातिर प्रयोग गरी भित्र अर्कै अभीष्टको लागि भूमिका तयार गर्ने नियत बोकिएको हो भने त्यसलाई इमानदारी मान्न सकिन्न । त्यस्तो नियतलाई जनताले साथ दिने छैनन् । ख्याल रहोस्, फ्रेन्च, सोभियत र चिनियाँ क्रान्तिलगायत पारम्परिक विश्व कम्युनिस्ट आन्दोलनले भोग्नुपरेको नियति सबैसामु छर्लंग छ । कम्युनिस्ट पार्टीहरूबाट राजनीतिक व्यवस्थाको टुंगो लागिसकेको यथार्थलाई आत्मसात गरिसकिएको हो भने आर्थिक र सामाजिक रूपान्तरण नीतिका आधारमा राजनीतिक शक्तिहरूको ध्रुवीकरणलाई सकारात्मक मान्नुपर्छ । कम्युनिस्टहरूबीच चुनावी तालमेलप्रति उद्वेलित हुँदै लोकतान्त्रिक समाजवादमा विश्वास गर्ने पार्टीको पनि दक्षिणपन्थी रुझान राख्नेसँगको तालमेल प्रत्युत्पादक हुुन सक्छ । अ, लेनिन र माओवादलाई मार्गनिर्देशक ठान्ने गरेको दाबी सत्य हो भने के नेपालका मुख्य कम्युनिस्ट पार्टी मालेमावादले प्रतिपादन गरेका आर्थिक र सामाजिक रूपान्तरण र मान्यतालाइ स्थापित गर्न उद्यत् छन् त ? सर्वहारा वर्गको अधिनायकत्वको त कुरै छोडौं, के उनीहरूका नियत र कर्ममा वर्गीय हितको सवाल अर्थात् मुलुकका शोषितपीडित, गरिब, असहायको हित के प्रतिबिम्बित भएको छ त ? जहाँसम्म मालेमाओवादी विचारधारालाई नेपाली माटोमा उतार्ने सवाल छ, मन्त्री या प्रधानमन्त्री पदको शपथ ग्रहणमा ईश्वरको नाम लिन इन्कार गर्नुबाहेक आर्थिक सामाजिक असमानता हटाउन मात्रै होइन, सामाजिक न्यायप्रति पनि गम्भीरता देखिन्न । भारतमा झैं नेपालको संविधानको प्रस्तावनामा मुलुकलाई समाजवादउन्मुख भनिएको छ, तर नेपालका कम्युनिस्ट पार्टीले पनि र समाजवादी नीतिको त के कुरा, लोककल्याणकारी राज्यको अवधारणाअनुसारका नीति अवलम्बन गरेका छैनन् । यसो भइदिएको भए उनीहरूले पुँजीवादी देशले समेत अपनाउने गरेका शिक्षा र स्वास्थ्यमा राज्यलाई जिम्मेवार बनाउने नीति लिने थिएनन् ? वाम गठबन्धनको घोषणासँगै चिकित्सा शिक्षा र सुधारको माग राखेर डा गोविन्द केसी पटकपटक अनशनमा बसेका छन् । मुख्य कम्युनिस्ट पार्टीले चुनावी घोषणामार्फत नेपाली जनतासमक्ष प्रस्तुत गरेका प्रतिबद्धता के डा केसीका मागसँग मेल खाँदैनन् त ? प्रस्तावित केही मेडिकल कलेजका कारणले नै सरकारद्वारा गठित माथेमा आयोगको सिफारिसअनुसारको चिकित्सा शिक्षा अध्यादेशमार्फत ल्याइएको छ । त्यो ऐनको रूपमा नआएसम्म त्यसलाई अलपत्र नै मान्नुपर्छ । वास्तवमा दुवै पार्टीहरूका नाम जोडिएको पूर्ण क्षमताका साथ शिक्षण अस्पताल चलेका काठमाडौं र मोफसलका गरी दुई प्रस्तावित मेडिकल कलेजका कारणले चिकित्सा शिक्षा ऐन पारित सकेन, व्यवस्थापिकासंसद्बाट ।आफ्नो पार्टीलाई सहयोग गर्नेहरू जतिसुकै शोषक र भ्रष्ट भए पनि उनीहरूको पृष्ठपोषण गर्ने प्रवृत्तिले के मुलुकलाई समाजवादतर्फ उन्मुख गराउन सकिन्छ ? विदेशका पुँजीवादी सरकारले पनि महत्व दिने सार्वजनिक शिक्षा र स्वास्थ्य जस्ता महत्वपूर्ण सवालमा राज्यलाई जिम्मेवार नबनाउँदासम्म जनजीविकाका नारा निरर्थक लाग्छन् । व्यक्तिलाई मात्रै नगद प्रदान गरेर लोककल्याणकारी राज्य स्थापना गर्न सकिन्न, समाजवाद स्थापनाको त कुरै छोडौं । मुलुक र संस्थाभन्दा पार्टी र नेताकार्यकर्ताको स्वार्थलाई महत्व दिने प्रवृत्ति पनि सुशासनका लागि वाधक हो । २०४८ मा स्थानीय निर्वाचनका लागि आफैंले समर्थन गरिदिएको कर्मचारी आन्दोलनलाई स्थगित गर्न निर्देशन दिँदै मदन भण्डारीले भनेका थिए सत्तासीनसँगको तुष्टीकरणको नीति लिएर मुलुकको समद्धि र राजनीतिक विकासको मार्ग अवरुद्ध गर्न सकिँदैन । त्यसैले भण्डारीका पथगामी हुनुको नाताले नेपाली कांग्रेससँगको तुष्टि र सत्ता प्राप्तिको तीव्र लालसा बोकेर जुन सर्तमा अनि जोसँग पनि एकताको हात पसार्छ भने एमालेका लागि त्यो प्रत्युत्पादक ठहरिनेछ । अहिले निर्वाचनका लागि एमाले र माओवादी केन्द्रबीच तालमेल भएको छ । यो तालमेलबाट लोकतान्त्रिक समाजवादमा विश्वास गर्ने पार्टी अत्तालिन आवश्यक छैन । वामपन्थ भनेको वंशीय, परम्परागत राज्य व्यवस्था बदल्नु मात्रै होइन, सामाजिक एकताको स्थापना गर्नु हो । वाम शब्द कम्युनिस्टभन्दा पहल्यै फ्रेन्च क्रान्तिताका उत्पन्न भएको शब्द हो । त्यसैले लोकतान्त्रिक समाजवादमा विश्वास राख्ने पार्टी वामपन्थप्रति नकारात्मक हुन आवश्यक छैन । कम्युनिस्टहरूबीच चुनावी तालमेलप्रति उद्वेलित हुँदै लोकतान्त्रिक समाजवादमा विश्वास गर्ने पार्टीको पनि दक्षिणपन्थी रुझान राख्नेसँगको तालमेल प्रत्युत्पादक हुन सक्छ । बरु सैद्धान्तिक रूपमा पार्टीहरू ध्रुवीकरण भई एउटा कम्युनिस्ट पार्टी गठन भएको परिवेशमा उसले आत्मसमीक्षाका साथ चुनावमा इमानदार व्यक्तिलाई प्रस्तुत गरे विगतमा एमालेलगायतका पार्टीले प्राप्त गरेको गैरकम्युनिस्ट मत प्राप्त गर्न सक्छ । कांग्रेसको सकारात्मक पक्ष के हो भने उसले विपक्षीको भूमिका प्रभावकारी रूपमा निर्वाह गर्न सक्छ । तालमेल गर्ने कम्युनिस्ट पार्टीहरूलाई अलमल गरेको आरोप लगाउनुमा पनि तुक छैन किनकि २०४७ सालदेखि नेपाली कांग्रेस अलमलमा नअल्झिएको भए आज मुलुकको हैसियत अर्कै भइसक्ने थियो । अब कांग्रेस, एमालेलगायतका पार्टीले इतिहासबाट पाठ सिकेर आफूलाई सुधार्ने कोसिस गरे भने सुधारको आशा गर्ने ठाउँ बाँकी छ ।"
"गिरोनासँग रियल मड्रिड पराजित, उपाधि दौडमा धक्का",काठमाडौं : स्पेनिस ला लिगा फुटबल अन्तर्गत गत सिजनको उपाधि विजेता रियल मड्रिडलाई धक्का लागेको छ । आइतबार राति भएको खेलमा गिरोनासँग २१ को हार व्यहोर्दा रियलको उपाधि दौडमा धक्का लागेको हो । खेलमा सुरुवाती अग्रता भने रियल मड्रिडले बनाएको थियो । खेलको १२ औं मिनेटमा इस्कोले गोल गरी रियल मड्रिडलाई अग्रता दिलाएका थिए । पहिलो हाफसम्म १० ले अघि रहेको रियल मड्रिड दोस्रो हाफमा ४ मिनेटको अन्तरमा लगातार २ गोल खान पुग्दा हारको भागीदार बन्यो । गिरोनाका लागि ५४ औं मिनेटमा स्टुनीले गोल गरे भने ५८ औं मिनेटमा पोर्चुले गोल गरे । हारपछि १० खेल खेलेको रियल मड्रिड २० अंकसहित तालिकाको तेस्रो स्थानमा रहेको छ । शीर्ष स्थानको बार्सिलोनाभन्दा ८ अंक र दोस्रो स्थानको भ्यालेन्सिया भन्दा ४ अंकले पछि परेको छ । आइतबार राति नै भएका ला लिगाका अन्य खेलमा गेटाफेले रियल सोसाइडडलाई २१ ले पराजित गयो भने मालागाले पनि सेल्टा भिगोमाथि २१ कै जित निकाल्यो । एइबर र लेभान्टेले २२ को बराबरी खेले ।
छनोट लक्ष्यसहित युवा टोली किर्गिस्तान प्रस्थान,"काठमाडौं : एएफसी यू१९ छनोट च्याम्पियनसिपमा सहभागिता जनाउन नेपाली युवा फुटबल टोली आइतबार किर्गिस्तान प्रस्थान गरेको छ । यसअघि उमेरसमूहमा उत्कृष्ट प्रदर्शन गर्दै आएको नेपाली टोली यसपटक पनि छनोटको लक्ष्यसहित किर्गिस्तान प्रस्थान गरेको जानकारी टोलीका प्रशिक्षक छिरिङ लोप्साङले दिए । एक महिनाअघि मात्र भुटानमा भएको यू१८ साफ च्याम्पियनसिप जितेर आएका खेलाडी टोलीमा छन् । टोलीमा चारजना मात्र परिवर्तन गरिएको छ । त्यसमा पनि पहिलो रोजाइका सबै खेलाडी फिट छन्, उनले भने, समूहमा यूएई, बहराइन र ओमन बलिया छन् । उमेरसमूहमा नेपालको खेल कमजोर छैन । साफ च्याम्पियनसिपपछि टोलीका खेलाडीमा झनै उत्साह बढेको छ । दसैं र तिहारका कारण बीचमा प्रशिक्षण रोकिए पनि हामीले राम्रो तयारी र मेहनत गरेका छौं । नेपालको युवा टोली समग्रमा सन्तुलित रहेकोले आक्रामक खेल खेल्ने नीति लिएको पनि प्रशिक्षक छिरिङले बताए । नेपालले एक महिनाअघि मात्र भुटानमा भएको यू१८ साफ च्याम्पियनसिपमा भारतलाई हराएर उपाधि जितेको थियो । यसैगरी टोलीका कप्तान अपर्ण कार्कीले भुटानमा साफ जितेर फर्किएपछि जस्तोसुकै बलियो टोलीलाई हराउन सकिन्छ भन्ने आत्मबल सबै खेलाडीमा बढेको बताए । हाम्रो टिम कम्बिनेसन राम्रो छ । हरेक खेलाडीले एकअर्कोलाई राम्ररी बुझेका छन् । खेलाडीका लागि यो ठूलो अवसर पनि हो । हामी शतप्रतिशत मेहनत गरेर छनोट हुनेछौं, कार्कीले भने । शनिबारमात्र प्रशिक्षक छिरिङले कार्कीको कप्तानीमा अन्तिम २३ सदस्यीय टोलीको घोषणा गरेका थिए । मंगलबारदेखि आयोजना हुने छनोट खेलमा नेपाल समूह ए मा रहेको छ । नेपालको समूहमा आयोजक किर्गिस्तान, बहराइन, यूएई र ओमन छन् । समूहको पहिलो खेल नेपालले मंगलबार घरेलु टोली किर्गिस्तानसँग खेल्नेछ । दोस्रो खेल नोभेम्बर २ तारिखमा बहराइनसँग, तेस्रो खेल नोभेम्बर ४ तारिखमा यूएईसँग र अन्तिम खेल नोभेम्बर ८ तारिखमा ओमनसँग खेल्नेछ । छनोट च्याम्पियनसिपमा सहभागी एसियाली राष्ट्रलाई १० समूहमा विभाजन गरिएको छ । प्रत्येक समूहका विजेता र उत्कृष्ट उपविजेताले सन् २०१८ मा आयोजना हुने एएफसी यू१९ च्याम्पियनसिप खेल्न पाउने छन् । नेपाली टोलीलाई आइतबार नै एन्फा कम्प्लेक्स सातदोबाटोमा आयोजित कार्यक्रममा राष्ट्रिय खेलकुद परिषद् (राखेप) का सदस्यसचिव केशवकुमार विष्ट र अखिल नेपाल फुटबल संघ (एन्फा) का अध्यक्ष नरेन्द्र श्रेष्ठले बिदाइ गरेका थिए ।"
तेक्वान्दोमा नेपाललाई पाँच स्वर्ण,"काठमाडौं : हङकङमा सम्पन्न क्योरोगी तथा पुम्से अन्तर्राष्ट्रिय तेक्वान्दो च्याम्पियनसिपमा नेपालले पाँचवटा स्वर्ण पदक जितेको छ । नेपालले थप चार रजत र दुई कांस्य पनि हात पार्यो । प्रतियोगितामा नेपालबाट चार पुरुष र दुई महिला खेलाडीले क्योरोगी र पुम्सेको विभिन्न स्पर्धामा प्रतिस्पर्धा गरेका थिए । नेपालका एक खेलाडीमात्र पदकविहीन रहे । पुरुष एकल पुम्सेमा टिम प्रशिक्षकको भूमिकासमेत निर्वाह गरेका नेपालका अशोक खड्काले स्वर्ण जिते । उक्त स्पर्धामा चीनका यिप चिङ क्वान दोस्रो र नेपालका नन्द विष्ट तेस्रो भए । नन्दले ६८ केजीमुनि भने उत्कृष्ट प्रदर्शन गर्दै स्वर्ण जिते । पहिलो चरणमा वाई पाएर सीधै सेमिफाइनल प्रवेश गरेका नन्दले फाइनलमा मकाउका वोङलाई अत्तिरिक्त समयमा पाखा लगाउँदै स्वर्ण जिते । चाइना हङकङ नेसनल तेक्वान्दो एलाइन्सद्वारा आयोजित प्रतियोगिताको महिला एकल पुम्सेमा मकाउकी हुई विङ तिङलाई पछि पार्दै नेपालकी चन्दु शाहीले स्वर्ण चुमिन् । पुरुष ५४ केजीमुनि नेपालका पुष्पप्रसाद गौतमले नेपाललाई अर्को स्वर्ण दिलाए । उनले फाइनलमा चीनका चुक हिनबाट वाक ओभर पाए । प्रतियोगितामा नेपालबाट सहभागीमध्ये सबैभन्दा कान्छा खेलाडी १३ वर्षीय विवेक श्रेष्ठ पुरुष ३३ केजीमुनि पहिलो भए । उनले फाइनलमा मकाउका लाम छुनमाथि २११ को सानदार जित निकाले। डेढ वर्षको करियरमा विवेक सहभागी भएको यो चौथो अन्तर्राष्ट्रिय प्रतियोगिता हो । त्यसअघि विवेकले जापान र थाइल्यान्डमा भएको अन्तर्राष्ट्रिय प्रतियोगितामा स्वर्ण तथा भुटानमा भएको अन्तर्राष्ट्रिय प्रतियोगितामा रजत जितेका थिए । महिलाको ३३ केजीमुनि नेपालकी अस्मिता नगरकोटीले रजतमा चित्त बुझाइन् । पहिलो अन्तर्राष्ट्रिय प्रतियोगिता खेलेकी अस्मिता फाइनलमा चीनकी फोक हेई लानसँग १४१६ ले चुकिन् । टिम पुम्सेमा अशोक, चन्दु र नन्द सम्मिलित टोलीले रजत जिते । यसैगरी एकल पुम्सेको पुरुषमा विवेक र पुष्प तथा महिलामा चन्दुले नेपालका लागि रजत जिते । पेयर पुम्सेमा अशोक र चन्दुको जोडी तथा पुरुष एकल पुम्सेमा नन्दले कांस्य हात पारे । पुरुष ६३ केजीमुनि नेपालका उत्सव थापा पदकविहीन बनेको राष्ट्रिय खेलकुद परिषद् प्रचारप्रसार शाखाले जनाएको छ ।"
