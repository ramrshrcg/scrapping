शीर्षक,विवरण
छिमेकीसँगको सहयात्राबाटै समृद्धि,"नेपालको भारत र चीनसँगको सम्बन्ध प्रागैतिहासिक कालदेखि नै सुमधुर रहँदै आएको छ । भौगोलिक, सांस्कृतिक, सामाजिक, राजनीतिक आधारमा निकटवर्ती एवं छिमेकी हुनुको नाताले पनि नेपालको भारत र चीनसँगको सम्बन्ध पौराणिक छ । मूलतः धर्म, संस्कृति, कला, व्यापार, विवाह आदिको कारण नेपालको भारतचीनसँगको सम्बन्ध राजनीतिकभन्दा पनि सांस्कृतिक रूपमा प्रगाढ रहँदै आएको दृष्टान्त छ । नेपालका राजर्षि जनकपुत्री जानकी (सीता) को विवाह भारत भूमि अयोध्याका श्रीरामसँग र भोटका राजा स्रोङचङ गम्पोसँग नेपाली राजकुमारी भृकुटीको विवाह हुनुले नेपालको भारत र चीनसँगको घनिष्ट सम्बन्धको ऐतिहासिक पाटो उजागार हुन्छ । त्यस्तै किराँतबाट अर्जुनले पशुपत्रास्त्र पाएको र महाभारत युद्धमा किराँतहरूले पाण्डवको साथ दिएको आद्य ग्रन्थहरूमा उद्धृत हुनुबाट नेपालभारत सम्बन्धको आयाम प्रस्टिन्छ । अझ मौर्य सम्राट् चन्द्रगुप्तका गुरु कौटिल्यको अर्थशास्त्रमा नेपालको कम्बलको महत्व र भारतीय पाटली पुत्र (पटना) मा निर्यात भएको कुराबाट नेपालको भारतसितको सम्बन्ध थप महत्वपूर्ण देखिन्छ । यस्तै सन् ६१८ मा अंशुबर्माको समयमा भएको नेपालभोटचीन व्यापार सम्बन्धले नेपालको भोटचीन सम्बन्धको गहिराइ छर्लंग हुन्छ । साथै नेपाली कलाकारको टोली त्यहाँ गई राम्रो प्रभाव पारेको अरनिकोबारे चिनियाँहरूले गरेको मूल्यांकनबाट नेपालचीन सम्बन्ध युगौंयुगदेखि मित्रवत् एवं घनिष्ट रहँदै आएको इतिहास छ । आधुनिक नेपालको निर्माणपछि छिमेकी भारत र चीनलगायतका देशसँगको सम्बन्ध विस्तारमा नयाँ आयाम सुरु भयो । खास गरेर नेपालको भूराजनीतिक अवस्थालाई मध्यनजर गर्दै राष्ट्रनिर्माता पृथ्वीनारायण शाहले नेपालको छिमेकी देशहरूसँगको सम्बन्ध र उनीहरूको चरित्रबारे दिव्योपदेशमार्फत व्याख्या गरे । 'यो देश दुई ढुंगाको तरुलजस्तो रहेछ ।' 'चीन बादसाहसँग ठूलो घाहा राख्नू, दक्षिणको समुद्रको बादसाहसीत घाह त राख्नु तर त्यो महाचतुर छ, हिन्दुस्तानीलाई दबाइराखेको छ ।' छिमेकी चीनले नेपालको बृहत्तर हितमा कार्यक्रमसहितको सहभागिता देखाइसकेको यस घडीमा भारतले आफ्नो छिमेकी नेपालको विकास एवं समृद्धिको यात्रामा साथसहयोग गर्नबाट पन्छिनु हुँदैन । त्यसैले दक्षिणको बादसाहसित जाइकटक नगर्नू झिकिकटक गर्नू भन्ने महत्वपूर्ण आत्मरक्षा र सन्तुलित विदेश नीतिको सिद्धान्त प्रतिपादन गरी पृथ्वीनारायणले नेपालको भारत र चीनसँगको सम्बन्धको चरित्र अवगत गराएका छन् । स्मरण होस्, बुद्धिजीवी डा फ्रान्सिस बुचाननले पहिलो विश्वयुद्ध समाप्त भएको केही वर्षमै 'नेपालीहरू अंग्रेजभारतलाई भन्दा चिनियाँलाई बढी भरोसा गर्छन्' भनेर लेखेका थिए । पृथ्वीनारायणपछि १९०४ सालको कोतपर्वको ब्यानरमा उदाएका जंगबहादुर राणा शासनकालखण्ड ब्रिटिस भारतपरस्त बन्न पुगेपछि चीनसँग नेपालको सम्बन्ध विकास हुन सकेको देखिँदैन । तथापि २००३ मा सम्पन्न भएको एसियाली राष्ट्रहरूको दिल्ली सम्मेलनमा नेपाल पर्यवेक्षकको रूपमा सहभागी भएपछि नेपालको बाह्य राष्ट्रहरूसँगको सम्बन्ध विकसित हुन पुग्यो । सन् १९४७ मा ब्रिटिस उपनिवेशबाट भारतले स्वतन्त्रता पाएसँगै पद्मशमशेरले ब्रिटेन र भारतसँग दौत्य सम्बन्ध कायम राख्न सफल भए । त्यसैगरी चीनसँग पनि सम्बन्ध बढाउन २००४ मा कृष्ण शमशेरको नेतृत्वमा शिष्टमण्डल चीन पठाएबाट नेपालको भारत र चीनसँगको सम्बन्धको महत्व असाधारण रहेको बुझिन्छ । यसरी राणाशासकहरूले पारिवारिक स्वार्थकेन्द्रित विदेशी सम्बन्ध कायम गरी राज्यसत्ता चलाउनुको परिणाम राणाशासनविरुद्ध प्रजातान्त्रिक आन्दोलन समयको माग बन्यो । प्रजापरिषद्का नेता टंकप्रसादको नेतृत्वमा प्रजातान्त्रिक आन्दोलन राजा त्रिभुवनको र पछि कांग्रेस, वामपन्थीहरूको समेत सक्रियतामा उत्कर्षमा पुग्यो । आन्दोलनको उद्देश्य विषयान्तर गराई राणा केन्द्र कायम राख्न मोहन शमशेरले सन् १९५० मा नेपालभारतबीच शान्ति तथा मैत्री सन्धि गरे । तत्पश्चात् भारतीय प्रधानमन्त्री जवाहारलाल नेहरूको अगुवाइमा २००७ मा राजा, राणा, कांग्रेसबीच त्रिपक्षीय दिल्ली सम्झौता गराई नेपालमा प्रजातन्त्र आएको उद्घोष गरियो । यस घटनाबाट नेपालको भारतसँगको सम्बन्ध सहअस्तित्व र सहकार्यको समानताको आधारमा नभई भारतपरस्त हुन बाध्य पारेको दृष्टान्त घटनाक्रमबाट पुष्टि भएको छ । यसरी २००७ देखि २०१३ को समयावधिमा नेपालभारत सम्बन्धमा भारतीय हस्तक्षेपले सीमा नाघी नेपाली शासकको पनि आत्मसमर्पणवादी रबैया उदांगिन पुगेको कटुसत्य हो । यी यस्ता नमीठा अनुभवले नेपालभारत सम्बन्धमा चिसोपना पैदा नगराइरहन सकेन । नेपाल सन् १९५५ मा बाङडुङ सम्मेलनमा सहभागी भई पञ्चशील सिद्धान्तमा आस्था राख्ने प्रतिबद्धता जाहेरसँगै नेपालको छिमेकी चीन र भारतलगायतका देशसँगको सम्बन्ध नयाँ ढंगबाट विकास गर्ने आधार निर्माण गर्यो । यसैबीच नेपालले सन् १९५५ डिसेम्बर १४ मा संयुक्त राष्ट्रसंघको सदस्यता प्राप्त गर्न सफल भयो । यसै घडीमा राजा महेन्द्रले भारत, चीनलगायतका देशहरूसँगको सम्बन्धबारे नेपालको परराष्ट्र नीतिलाई थप मजबुत बनाउने काम गरे । असंलग्न अभियानको शिखर सम्मेलनमा नेपाल सक्रिय सहमागी भई चीन भारतलगायतका देशहरूसँगको आपसी सम्बन्ध मित्रवत् र सहअस्तित्वको आधारमा सन्तुलित राख्ने सिद्धान्त थप विकास गरे । यही सिद्धान्तको आधारमा सन् १९५५ अगस्त ३१ (२०१२) मा नेपालचीनबीचमा दौत्य सम्बन्ध स्थापित भई व्यापार सन्धिहरू पनि हुन पुगे । एवंरीतले २०१६ मा नेपालका प्रधानमन्त्री बीपीको चीन भ्रमण भयो । यसबाट नेपाल र पेकिङबीच दुईपक्षीय दूतावासको व्यवस्था हुनुका साथै सीमा विवाद टुंग्याउन समिति बन्यो । २०१७ को परिवर्तनपछि २०१८ मा राजा महेन्द्रको चीनको राजकीय भ्रमण भई सीमा निर्धारण र राजमार्ग निर्माणजस्ता महत्वपूर्ण सन्धि भए । त्यस्तै सन् १९७९ ( २०३८) मा नेपाल चीन सीमा सर्वेक्षण सकी नक्सासहित प्रोटोकलमा हस्ताक्षर भई नेपालचीन साँध प्रस्ट पारिनु, नेपालचीन दुवैले पञ्चशीलताको सिद्धान्त अपनाएर आपसी सम्बन्धमा सहअस्तित्व र सहकार्यको विदेश नीतिको मूल्यबोध गर्नु नेपालचीन सम्बन्धको महत्वपूर्ण कडी हो । सन् १९८४ (२०४० चैत) मा चीनका सर्वोच्च नेता ली स्यान न्यानको नेपाल भ्रमण तथा चिनियाँ सर्वोच्च शासकको पहिलो नेपाल भ्रमण हुनु र उनले नेपाललाई जस्तोसुकै साथ सहयोग दिन तयार भएको उद्घोष गर्नुबाट नेपालचीनका बीचमा रहेको घनिष्ट सम्बन्धलाई नै प्रतिबिम्बित गर्दछ । यसरी इतिहासका विविध कालखण्डदेखि २०४६ यता वर्तमान परिवेशसम्म आइपुग्दा नेपालको छिमेकी चीन र भारतसँगको सम्बन्ध सिद्धान्तः पञ्चशीलताकै सिद्धान्तको जगमा आधारित छ । तथापि पछिल्ला नेपालका राजनीतिक गतिविधि नियाल्दा नेपालको भारतसँगको सम्बन्ध समानताको आधारमा भन्दा पनि भारतीय 'ठुल्दाइ' प्रवृत्तिले घर गरेको देखिन्छ । यी यस्ता परिघटनाले नेपालको राष्ट्रियता कमजोर हुनुको अलावा विश्व राजनीतिक रंगमञ्चमा शक्तिराष्ट्रको रूपमा उदाउने दौडमा रहेको स्वयं भारतको समेत अन्तर्राष्ट्रिय जगत्मा प्रश्न खडा हुनु शोभनीय विषय होइन । नेपालको भारतचीन सम्बन्ध सन्तुलित एवं व्यवस्थित गराई त्रिपक्षीय समृद्धिको बहार ल्याउन कुनै पक्षको असन्तुलित सम्बन्धका आयामहरूमा सन्तुलित व्यवहार ल्याउन आवश्यक छ । इतिहासका कालकोठरीबाट पाठ सिक्दै नयाँ आधारमा सम्बन्ध विकास गरी विश्व सभ्यताको असली केन्द्र एसियालाई गराउन नेपाल, भारत र चीन त्रिपक्षीय सहकार्य एवं साझेदारीको विकल्प छैन । यस दृष्टिकोणमा भारत मनोगत र पूर्वाग्रही सोच कार्यक्रमबाट माथि उठ्न जरुरी छ । चिनियाँहरूले पनि नेपाल भारतसित घनिष्ट सहकार्य एवं मित्रताको लागि प्राविधिक पक्षमा भन्दा भावनात्मक रूपमा जोड दिँदै क्षेत्रीय शक्ति सन्तुलनको रणनीतिक महत्व बुझ्न आवश्यक छ । नेपालका राजनीतिक दलको नेतृत्वका साथै सरकारले पनि राष्ट्रिय स्वार्थभन्दा बाह्य शक्तिको इसारा र स्वार्थपूर्तिमा ऐतिहासिक विरासतको शिरोच्छेदन गर्न पुग्दाको परिणामको निर्मम समीक्षा गर्न जरुरी छ । दीघकालीन प्रकृतिका मूर्त राष्ट्रिय एजेन्डाहरू आत्मसात गरी संविधान संशोधनमार्फत सम्बोधन गरी राष्ट्रिय शक्ति सन्तुलनलाई संस्थागत गर्न सक्नुपर्छ । यसो हुन सकेमा मुलुकले संवैधानिक संक्रमणकालबाट उन्मुक्ति लिई राष्ट्रिय एकता र समृद्धिको मार्ग अवलम्बन गर्न सक्छ र छिमेकी चीन र भारतसँगको सन्तुलित विदेश सम्बन्ध कायम राख्न सहज हुनेछ ।नेपालका राजनीतिक दल र शासकवर्गले राष्ट्रिय स्वार्थलाई केन्द्रमा राखी छिमेकी चीन र भारत मैत्री बाह्य सन्तुलनमुखी विदेश नीति आत्मसात गरी तटस्थताको सिद्धान्त विकास गर्न विलम्ब गर्नु हुँदैन । भारतसँग ढल्किएर चीनको विरोधी हुने र चीनतर्फ ढल्किएर भारत या पश्चिमाको विरोधी हुने प्रवृत्ति देश र जनताको हितमा किमार्थ छैन । त्यसैले छिमेकी चीन र भारत मैत्री बाह्य सन्तुलनमुखी विदेश नीति नै अहिलेको नेपालको हावापानीसुहाउँदो धरातलीय यथार्थ हो । यही विदेश नीतिको जगमा नेपाल अगाडि बढ्नुपर्छ । २००७ पछाडि टंकप्रसाद आचार्य र राजा महेन्द्रले नेपालचीन सम्बन्धलाई नयाँ शिराबाट जगैदेखि मजबुत बनाउने दीर्घकालीन महत्वको नयाँ आधारशिला खडा गरे । यसैको जगमा पछिल्ला नेपालका प्रधानमन्त्री ओलीदेखि प्रचण्डसम्मले चीनसँग गरेका दसबुँदे सम्झौता र भारतसँग भएको पच्चीसबुँदे सम्झौता, भारतसँग भएको पेट्रोलियम पदार्थसम्बन्धी सम्झौता, २०५४ मा नेपाल भारतबीच सम्पन्न भएको काँकडभिट्टाफुलबारीबंगलाबन्ध बाटो खोल्ने सम्झौता, चीनसँगको ओबीओआर (ओबोर) र झापामा चीनले निर्माण गरिदिने अत्याधुनिक औद्योगिक क्षेत्र स्थापना कार्य नेपालचीनलाई मात्र होइन, भारतलगायत सिंगो दक्षिण एसिया र चीनलाई एउटै वैदिक सभ्यताकालमा जुन सम्बन्ध थियो, त्यही स्तरमा उठाउने नयाँ पूर्वाधार हुन् । यसले नेपाल, भारत र चीनको सम्बन्ध मजबुत गराउने आधारशिलाकै काम गर्छ । नेपालसँग भारतको विभिन्न नाकाबाट पूर्वाधारसहितको सम्बन्ध छ र त्यसरी नै चीनसँग पनि नेपालको विभिन्न नाकाबाट पूर्वाधार विकाससहितको सम्बन्ध दू्रर्त गतिमा अगाडि बढिरहेको छ । यस्तो स्थितिमा नेपाल भारत र चीन त्रिपक्षीय साझेदारी एसियाली मुलुकमा बस्ने आम जनताको समृद्धिको लागि आवश्यक छ भन्नेमा कुनै शंका छैन । विश्वास छ, ओबोरले नेपाल, भारत र चीनबीचको त्रिपक्षीय साझेदारी निर्माणमा पुलको काम गर्नेछ । हामीलाई थाहा छ हाम्रो छिमेकी भारत लामो समयदेखि आफ्नो अव्यक्त बाध्यताबाट गुज्रिरहेको छ । यसलाई चिर्न भारतले धार्मिक, राजनीतिक चेतनासहितको राष्ट्रवादको जागरण चलाई नेपाल र चीनसँग सहअस्तित्व र समानताको आधारको सम्बन्ध कायम राख्दै सहकार्य गर्न चुक्नु हुँदैन । छिमेकी चीनले नेपालको बृहत्तर हितमा कार्यक्रमसहितको सहभागिता देखाइसकेको यस घडीमा भारतले आफ्नो छिमेकी नेपालको विकास एवं समृद्धिको यात्रामा साथसहयोग गर्नबाट पन्छिनु हुँदैन । नेपालको चीनसँगको सम्बन्ध जति महत्वपूर्ण छ, भारतसँगको सम्बन्ध पनि उत्तिकै महत्वपूर्ण छ । ओबोरका विषयमा चीन र भारतका बीचमा देखिएका पछिल्ला असमझदारी सुझबुझपूर्ण ढंगबाट छिट्टै अन्त्य हुनेछ । स्मरण रहोस्, एसियन पूर्वाधार बैंकमा स्वयं भारतको ठूलो लगानी रहनु र ओबोरमा उक्त बैंकको लगानी रहने निश्चितताले सिद्धान्ततः भारतसमेत यसबाट अलग रहेको मान्न सकिँदैन । ओबोर परियोजनाले नेपालीचीनबीच यातायात सञ्जाल, व्यवस्थापकीय प्रणाली, पूर्वाधार विकासका लागि रेलमार्ग, सडक, हवाईउड्डयन, विद्युत् ग्रिड, सूचनासञ्चार, संस्कृति तथा लगानीजस्ता महत्वपूर्ण क्षेत्रमा आपसी सहकार्य हुनेछ । यस परियोजनामा भारत जोडिनासाथ बेल्ट एन्ड रोड इनिसिएटिभ कार्यक्रमले नेपालभारतचीन त्रिपक्षीय सहकार्यलाई जोड्ने निश्चित छ र यसबाट सम्पर्क सञ्जाल, निर्बाध व्यापार, वित्तीय एकीकरण, नीतिगत समन्वय, जनताजनताबीचको घनिष्ट सम्बन्ध विस्तारजस्ता बहुआयामिक भूमिका विस्तारित हुनेछन् । यसको लागि राष्ट्रभित्र देखिएका राजनीतिक अन्तर्विरोधको हल गर्न मूलधारका राजनीतिक दलहरू एवं नेतृत्वले राष्ट्रिय एजेन्डा र शक्ति सन्तुलनको उचित सम्बोधन गर्न आवश्यक छ । राष्ट्रिय शक्ति सन्तुलनले मात्र अखण्डित रूपमा नेपाल, भारत र चीनबीच त्रिपक्षीय सहकार्यको सम्बन्धको आधार निर्माण गर्न सक्छ । तसर्थ नेपाल, भारत र चीनबीचको त्रिपक्षीय राजनीतिक साझेदारी कायम गरी आपसी सम्बन्ध मजबुत बनाई विश्व राजनीतिक रंगमञ्चमा केन्द्रित हुन राष्ट्रिय एकता एवं शक्ति सन्तुलनको मर्म बुझ्न दल नेतृत्व एवं सरकार बेलैमा जिम्मेवार बन्नुको विकल्प छैन । न्यौपाने माओवादी केन्द्रका केन्द्रीय सदस्य हुन् ।"
किन अझै सन्दर्भिक छ बीपीको मेलमिलाप ?,"०२३ सालमा सबैभन्दापछि गिरिजाप्रसाद कोइराला रिहाइ हुनुभयो । रिहाइपछि श्री ५ महेन्द्र, सुन्दरीजलको सैनिक जेलमा रहेका बीपी कोइराला र कलकत्तामा रहेका सुवर्णशमशेरबीच सम्बन्ध सेतुको भूमिका निर्वाह गर्नुभयो । जुन प्रयत्नले बीपीलगायत नेताहरूको रिहाइ र भारत निर्वासनमा रहेका नेताहरूको आममाफीको वातावरण तयार पार्ने काम गर्यो । यो गोप्य पहल श्री ५ महेन्द्र, बीपी, सुवर्णशमशेर र गिरिजाबाबुबीच भएको थियो । बीपीको रिहाइको लागि राजा महेन्द्रलाई अन्तर्राष्ट्रिय दबाब परिरहेको थियो । एक दिन गिरिजाबाबुले राजासँग यस सम्बन्धमा अरू कसैलाई भन्नुहुन्छ कि हुँदैन भनेर सोध्दा राजाले प्रधानमन्त्री सूर्यबहादुर थापालाई भने हुन्छ, भनेछन् । अर्को भेटमा राजा रिसाएर गिरिजाबाबुसँग जंगिएछन्, किन तिमीले भारतीय राजदूत राजबहादुरलाई भन्यौं ? राजा चाहन्थे, आफ्नै पहलमा बीपीहरू रिहा हुनुपर्छ, बाह्य हस्तक्षेपले हैन । सरकारबाट प्रधानमन्त्रीलाई भने हुन्छ भनेपछि प्रधानमन्त्री थापासँग यस प्रसंगमा कुरा भएको थियो । स्पष्ट भयो प्रधानमन्त्रीबाटै भारतीय पक्षलाई सूचना प्रवाह भएको रहेछ । बीपी रिहाइको पृष्ठभूमि तयार पार्ने हेतुले कांग्रेसका कार्यवाहक सभापति सुवर्णशमशेरले १५ मे १९६८ मा राजासमक्ष सहयोग प्रस्तावको वक्तव्य दिनुभयो । अन्ततः २५ साल कात्तिक १४ गते बीपी, गणेशमान सिंहलगायत नेताहरू छुट्नुभयो भने भारतमा निर्वासित नेताहरूलाई आममाफी भयो । बीपीको रिहाइपछि ६ महिनासम्म सार्वजनिक वक्तव्य नदिने, बीपीले भारतमा स्वास्थ्य परीक्षणपछि बीपी र राजा महेन्द्रबीच नेपाली राजनीतिको निकास खोज्ने राजा र गिरिजाबाबुबीच गोप्य सहमति भएको थियो । उपचारपछि बीपी विराटनगर पुग्नुहुँदा भव्य स्वागत भयो । एलिट क्लब विराटनगर धरानमा उहाँले कार्यकर्तालाई सम्बोधन गर्नुभयो । भाषणको सिलसिलामा शान्तिपूर्ण आन्दोलनको सम्भावना नरहँदा सशस्त्र विद्रोह गर्ने अधिकार जनतामा निहित रहन्छ भन्ने सैद्धान्तिक कुरा उठान गर्नुभयो । परिणामस्वरूप अब बीपीलाई पञ्चायती सरकारले फेरि थुन्दैछ भन्ने व्यापक हल्ला भयो । सबैको लागि नेपाल सामरिक महत्वको छ । भूराजनीतिक अवस्थितिको महत्व बोकेको नेपाल अति नै संवेदनशील अवस्थामा छ । नेपालका सबै शक्ति र व्यक्तिहरूबीचको मेलमिलापले मात्र नेपालको अखण्डता, सार्वभौमसत्ता जोगाउन सकिन्छ भन्ने बीपीको मेलमिलाप नीतिको सान्दर्भिकता अझै बढेको छ । तत्कालीन कोशी अञ्चलाधीश बद्रीविक्रम थापा (जो ०७ साले क्रान्तिमा सैनिक भड्काउने अभियोगमा कठोर जेल सजाय पाएका थिए) मार्फत प्रधानमन्त्री सूर्यबहादुर थापा र कांग्रेस नेता सूर्यप्रसाद उपाध्यायले खबर सम्प्रेषण गरेछन् । आठ वर्षको कारावासपछि रिहाइ भएका बीपीलाई पुनः जेल जाने या भारतीय निर्वासनमा जाने ? एउटा विकल्प रोज्नुपर्ने अवस्थामा उहाँले निर्वासन रोजेको देखिन्छ । अन्तर्यमा बीपी र राजाबीच समझदारी बिथोल्न बाह्य शक्तिको तानावाना थियो त्यो, जुन कुरा बीपीले ०३३ सालमा नेपाल फर्किने क्रममा पंक्तिकारलाई बताउनुभएको थियो । भारत निर्वासनमा आउने मेरो निर्णय गलत थियो भन्ने निष्कर्षमा बीपी पुग्नुभएको थियो । भारतमा रहँदा निर्दलीय पञ्चायत व्यवस्थाविरुद्ध सशस्त्र आन्दोलनको तयारीमा उहाँ लाग्नुभयो । हातहतियारको रक्षा गर्न पनि ०३० सालमा हवाईजहाज अपहरण गरियो । विराटनगरबाट काठमाडौं उडानको नेपाल वायु सेवा निगमको जहाज तीस लाख भारु लिएर जाँदै थियो । साहसी तीन युवा दुर्गा सुवेदी, वसन्त भट्टराई र नगेन्द्र ढुंगेलले उक्त जहाज फारबिसगन्जमा अवतरण गराए । ओखलढुंगा र सोलु जिल्ला कब्जा गरी नेपालभित्रै सशस्त्र क्रान्तिको आधारभूमि तयार पार्ने हेतुले आक्रमण भयो । २९ जना होनाहार युवा राजलक्ष्मण उपाध्याय, महेश कोइराला, पेसल दाहाल आदिले शहादत प्राप्त गरे । भारतमा इन्दिरा गान्धीले सन् १९७६ मा संकटकाल लागू गरिन् । त्यसविरुद्ध समाजवादी नेता जयप्रकाश नारायणको नेतृत्वमा आन्दोलन भयो । त्यसमा बीपी कोइरालाको सक्रिय सहभागिता रह्यो । परिणामस्वरूप बीपीका राजनीतिक गतिविधिमा कडा निगरानी राख्न थालियो । नेपाल सीमाको ५० माइलसम्म कार्यकर्तासँग भेटघाट गर्न रोक लगाइयो । सन् १९७२ मा सिक्किम भारतमा विलय गराइयो । सयौं युवा कार्यकर्ताको हताहतीले सशस्त्र संघर्षबारे पुनर्विचार गर्न बीपी उद्यत् रहनुभएको बुझ्न सकिन्छ । बाहिर बसी प्रजातन्त्र पुनस्र्थापनामा जोड दिएर संघर्ष गर्दा राष्ट्रियता धरापमा पर्ने र मुलुकको आर्थिक अवस्था जर्जर भइरहेको परिप्रेक्षमा बीपीले नेपाल फर्कने मनस्थिति बनाउनुभएको बुझिन्छ । यसै सन्दर्भमा बीपीले रामराजाप्रसाद सिंहमार्फत पंक्तिकारलाई नेपालमा रहेका कांग्रेसी साथीहरूको के राय छ ? कांग्रेसबाहिरका विशिष्ट राजनीतिज्ञको उहाँ नेपाल फर्कनेबारे के धारण छ ? बुझेर उहाँलाई जानकारी दिनू भन्ने खबर आयो । बीपीले उल्लेख गर्नुभएका व्यक्तित्वको राय यस प्रकार रहेको छ सूर्यप्रसाद उपाध्याय नेपालमा उहाँको ज्यान जोखिममा छ । भारतीय प्रधानमन्त्री इन्दिरा गान्धीले उहाँमाथि गरेको व्यवहारको प्रतिक्रियास्वरूप उहाँ फर्कन लाग्नुभएको हो । फर्कन हुन्न ।सूर्यबहादुर थापाको भनाइ पनि लगभग उस्तै थियो । प्र नेपाली कांग्रेसका महामन्त्री परशुनारायण चौधरीको रायअनुसार बीपी जेलमा हुँदा सुवर्णजीले क्रान्ति गर्नुभयो । सुवर्णजी मुलुक फर्कनुभयो, बीपी भारत निर्वासनमा गएर क्रान्ति सुरु गर्नुभयो । पार्टीमा दुई लाइन स्पष्ट देखियो । उहाँ फर्कनुभयो भने अब एउटा लाइन देखिन्छ ।टंकप्रसाद आचार्य बीपीले सशस्त्र संघर्ष गर्दा धेरैको शहादत भयो । उहाँले कि माफी माग्नुपर्छ कि त सजाय भोग्नुपर्छ । डा केआई सिंहबीपी राष्ट्रवादी नेता हुनुहुन्छ । सिक्किम भारतमा विलय गरेपछि उहाँलाई भारतीय नियत चिन्ताजनक लागेको हुनुपर्छ । उहाँको नेपाल फर्कने निर्णय साहसिक र देशभक्तिपूर्ण दुवै हो ।डा डिल्लीरमण रेग्मी आफू पनि बीपीभन्दा कम नभएको, तर धेरै शंकालु भएकाले धेरैलाई विश्वास गर्न सकिनँ । नेता बन्न सकिनँ । उहाँले धेरैलाई विश्वास गर्नुभयो । नेता हुनु भयो र धोखा पनि पाउनुभयो । आफू पनि पञ्चायती व्यवस्थाविरुद्ध भएको र शान्तिपूर्ण आन्दोलनद्वारा प्रजातन्त्र पुनस्र्थापनाको पक्षमा छु । पञ्चायतविरुद्धको शान्तिपूर्ण आन्दोलनमा आफू पनि बीपीको साथमा रहेको रेग्मीले पंक्तिकारसँग बताउनुभएको थियो । डा केशरजंग रायमाझी (सोभियत पक्षधर, पछि राजसभाका सभापति) बीपीले आफ्ना बहिनी ज्वाइँ पाकिस्तानी कूटनीतिज्ञ ज्याकी अक्रममार्फत नेपालका राजासँग सम्बन्ध स्थापित गरिसक्नुभएको छ । ढिलै भए पनि उहाँको नेपाल फर्कने निर्णय स्वागतयोग्य छ । संविधानविद् एवं वरिष्ठ अधिवक्ता गणेशराज शर्मा बीपीको नेपाल फर्कने निर्णय ऐतिहासिक एवं दूरगामी छ । नेपाली राष्ट्रियता संकटमा परेको र एक्लै राजाको प्रयासले मात्र समाधान हुन सक्दैन । पेसाले वकिल पनि भएकाले उहाँमाथि सातवटा फासी पनि हुन सक्ने राज्य विप्लवका मुद्दाहरू थिए । राष्ट्रको अस्तित्व नै संकटमा भएको संगीन परिस्थितिमा आफ्नो ज्यानको जोखिम मोल्न सक्ने साहस बीपीमा छ । नेपाली कांग्रेसमा संलग्न हामी युवाको र सवा नौ वर्ष जेल जीवन बिताएर छुट्नुभएका कांग्रेसका संस्थापक सदस्यसमेत रहेका कृष्णप्रसाद भट्टराई भेला भई बीपीको नेपाल फर्कने सम्बन्धमा दुईचार दिन गहन विचारविमर्श भयो । हामी सबैको निष्कर्ष के रह्यो भने स्वेच्छाचारी सत्ता छ । बीपीको ज्यान जोखिममा पर्छ । उहाँको जीवन नै तलमाथि पर्यो भने कांग्रेसको भविष्य के होला ? चिन्ता हामीमा थियो । त्यसैले बीपी स्वदेश फर्कनु हुन्न । बीपी बाहिर हुनुहुन्छ र त नेपालमा शान्तिपूर्ण आन्दोलन हामीले गरिराखेका छौं । हामीलाई ठूलो भरोसा मिलेको छ । ऊर्जा मिलेको छ । हामी एक्लै छैनौं । बीपीको निर्वासनले यहाँका शासकहरूलाई एउटा मनोवैज्ञानिक दबाब पर्छ भन्ने हाम्रो निष्कर्ष थियो । मुलुकभित्र रहेका कांग्रेसीहरूमा एउटा अनावश्यक विवाद मच्चाइएको थियो बीपी गुट र सुवर्ण गुटको भारतीय निर्वाचनबाट फर्किएका नेताकार्यकर्ता सुवर्ण पक्षका र नेपालभित्र रहेका, जेल परेका युवा पंक्ति बीपी पक्षधरका रूपमा विभाजित गर्ने दुष्प्रयास भइरहेको थियो । पंक्तिकार नेपाल विद्यार्थी संघको संस्थापक सभापति हुँदा २०२७ सालको माघ महिनामा हामी बाह्रजना विद्यार्थी नेताहरू भारत भ्रमणमा गएका थियौं । सन् १९७१ को मध्यावधि चुनावमा भारतीय प्रधानमन्त्री इन्दिरा गान्धी व्यस्त हुँदाहुँदै पनि भारतीय राजदूत राजबहादुरले सञ्जय गान्धीमार्फत हामीलाई उहाँसँग भेट गराउनुभएको थियो । सुवर्णजीले तीन महिनादेखि उहाँलाई भेट्न सक्नुभएको रहेनछ । उहाँले हामी सबैलाई होटेल अशोकामा ब्रेक फास्ट गराउनुभयो । के कुरा भयो त्यो महत्वपूर्ण हैन, भेट भयो त्यो नै महत्वपूर्ण कुरा हो भन्नुभयो उहाँले । नेविसंघ आफूले हेर्ने र तरुण दल बीपीले हेर्ने बताउनुभयो । वनारस पुगेर बीपीलाई भेट्यौं । बीपीले यही कुरा दोहोर्याउनु भयो । दुई नेताहरूबीच सुमधुर सम्बन्ध थियो त्यतिबेला । यसबारेमा पनि बीपीसँग कुरा गर्ने भन्ने हाम्रो निर्णय थियो । यी सबै कुरा बीपीकहाँ पुर्याउन किसुनजीसमेतको निर्णयले पंक्तिकार ०३३ भदौ २७ गते सारनाथ (वनारस) पुग्यौं । मलाई भित्र पस्न सुरक्षा गार्डले रोक्यो । अहिलेजस्तो सञ्चारको व्यवस्था थिएन । मैले उहाँलाई आउने कुराको खबर गर्न सकेको थिइनँ । मलाई मूल गेटमै रोकेको उहाँले बरन्डाबाट देख्नुभएछ र सुरक्षाकर्मीलाई मलाई भित्र पठाउन इसारा गर्नुभयो । त्यो दिन साँझ केही कुरा भएन । भोलिपल्ट बिहान बीपी, गणेशमानजी र सुशीला आमा तीनजना हुनुहुन्थ्यो । गिरिजाबाबु टुप्लुक्क आइपुग्नुभयो । काठमाडौंमा बीपीहरूको नेपाल फर्कने क्रममा कसको के प्रतिक्रिया थियो ? मैले अक्षरशः सविस्तार गरें । मलाई लागेको थियो, टंकप्रसाद आचार्य र डा रायमाझीको नकारात्मक प्रतिक्रियाप्रति उहाँको असन्तोष रहला । तर उहाँले सूर्यप्रसाद उपाध्याय र सूर्यबहादुर थापाको प्रतिक्रियाको कडा प्रतिवाद गर्नुभयो । उहाँको आरोप थियो, उनीहरू भारतीय संस्थापनको पक्षधर थिए । कांग्रेस आईका अध्यक्ष देवकान्त वरुवा जो बीपीका साथी पनि थिए, लाई बीपीलाई रोक्न इन्दिरा गान्धीले पठाएकी थिइन् । बीपी मान्नुभएन, उनी निराश फर्किए । बीपी परशुनारायण चौधरीमाथि यसरी जंगिनुभयो कि आफू नेपाल फर्कनुअघि एकपटक भेट्न आऊ भन्दा भारतीयको डरले आएनन् । आपू फासीमा झुन्डिएपछि पार्टीको एउटा लाइन हुन्छ भन्ने । कुराकानीका क्रममा गणेशमानजी र सुशीला आमा मलाई बीपी नेपाल फर्कनु हुँदैन भन्नुहुन्छ । गणेशमानजी त भारत बस्नु पनि मृत्युवरण नै हो स्लो प्वाइजनिङ', नेपाल फर्कनु भनेको आत्महत्या हो । आत्महत्याभन्दा स्लो प्वाइजनिङ ठीक हो । हामी शुभचिन्तकहरूको चिन्ता भावनात्मक थियो । बीपीको निर्णय चित्त बुझेको थिएन । तर तर्कवितर्क गर्न सक्ने मेरो बौद्धिक क्षमता थिएन । बीपीको राष्ट्रियअन्तर्राष्ट्रिय विश्लेषण थियो । भातरमा श्रीपेचबिनाकी राजा इन्दिरा गान्धी थिइन् । इरानमा शहन शाह थिए । बंगलादेशमा राष्ट्रपति जिया उर रहमान थिए । पाकिस्तानमा जियाउल हक सैनिक शासक थिए । यो दक्षिण एसिया नै अशान्त क्षेत्र भइराखेको थियो । शीतयुद्ध चरण उत्कर्षमा थियो । शक्ति राष्ट्रहरूको क्रीडास्थल थियो, दक्षिण एसिया । नेपाल अछूतो रहने कुरै रहेन । बाह्य शक्तिको खेलमा नेपाल फसिसकेको थियो । नेपालको प्रजातन्त्रको आन्दोलन हामी नेपालीको हो । जनशक्तिको प्रतीक नेपाली कांग्रेस र राज्य शक्तिको प्रतीक राजसंस्थाबीच राष्ट्रिय मेलमिलाप अपरिहार्य छ । दुवै शक्ति मिलेर बाह्य शक्तिसँग मुकाबिला गर्नुपर्छ । अहिले हामीले प्रजातन्त्रलाई मात्र जोड दियौं । उता राष्ट्रिय खतरापट्टि ध्यान दिएनौं । राष्ट्र जोगाउन राजासँग मेलमिलापको विकल्प छैन । राजा आफ्नो निजी स्वार्थले पनि राष्ट्रवादी शक्ति हो । एकताको प्रतीक हो । अहिले नेपाली कांग्रेसमाथि तीनवटा अभिभारा छ । पहिलो राष्ट्रियताको जगेर्ना, दोस्रो प्रजातन्त्र प्राप्ति, तेस्रो मुलुकको आर्थिक समृद्धि । मेलमिलापको नीति कुनै व्यक्तिगत रूपले भावावेशमा लिएको नीति हैन । राष्ट्रियअन्तर्राष्ट्रिय परिस्थितिको विश्लेषण गरेर यो निर्णय लिइएको हो । आफूमाथि राष्ट्रविप्लवका अभियोग छन् । जीवनको जोखिम छ । राष्ट्रको जीवनको अगाडि आफ्नो जीवनको कुनै अर्थ रहँदैन । सुवर्णजी र बीपीबीचका मतान्तरको प्रसंगमा उहाँले सुवर्ण शमशेरको फोन मिलाइदिन्छु, आफैं कुरा गर । कलकत्ता वा पटना कहाँ भेट्ने ? आफू तयार रहेको बताउनुभयो । सुवर्णजी निष्ठावान् नेता हुन् । कांग्रेसलाई कहिल्यै धोखा दिनुभएन । नेपालको श्री सम्पत्ति पञ्चायती सरकारले कब्जा गर्यो । केवल कलकत्ताको घर बेचेको छ । ट्याक्सको मामला छ । भारतीय दबाबमा उहाँले मलाई भेट्न सक्नुभएन । नेपाल फर्कने निर्णयअनुसार गणेशमानजी, शैलजा आचार्यलगायतका नेताहरूसहित ०३३ साल पुस १६ गते पटनाबाट जहाजमा फर्कनुभयो । किसुनजी पंक्तिकार, दमननाथ ढुंगाना आदिलाई बिहान ७ बजे नै गिरफ्तार गरिसकेको थियो । हजारौं कार्यकर्ता विमानस्थलमा भेला भए । निरंकुश सरकारले अन्धाधुन्ध लाठीचार्ज गरेछ । बीपी, गणेशमानजीहरूलाई अर्को बाटोबाट गिरफ्तार गरी लगेछ । बीपीले भविष्यवाणी गरेअनुसार दक्षिण एसिया अशान्त क्षेत्र भएको छ । बीपी जेल परेपछि भारतको संकट काल हट्यो, निर्वाचनमा इन्दिरा गान्धीको पराजय भयो । इरानका शाहन शाह पदच्युत गरिए । बंगलादेशका राष्ट्रपति जिया उर रहमान मारिए । पाकिस्तानका प्रधानमन्त्री जुल्पिीकर अली भुट्टोलाई फाँसी दिइयो । यी घटनाक्रमहरूले नेपाल अछूत रहेन । एकपछि अर्को नियन्त्रित राजनीतिक अस्थिरता भोग्न हामी अभिशप्त छौं ।हाम्रा दुई छिमेकी राष्ट्र चीन र भारत उदीयमान शक्ति राष्ट्र हुन् । भारत पाकिस्तान सम्बन्ध चिसिएको छ । अब युद्ध होला कि (? ) भन्ने स्थिति उब्जिएको छ । रूसी राष्ट्रपति पुटिनको यस क्षेत्रमा चासो बढ्दो छ । सिंगो युरोप इस्लामिक उग्रवादको निशानामा छ । अमेरिकाको डोनाल्ड ट्रम्प राष्ट्रपति भएपछि विश्व राजनीतिमा अमेरिकी प्रभाव खस्कँदो अवस्थामा छ । आर्थिक शक्तिका रूपमा चीनको महत्वाकांक्षा बढ्दो छ । सबैको लागि नेपाल सामरिक महत्वको छ । भूराजनीतिक अवस्थितिको महत्व बोकेको नेपाल अति नै संवेदनशील अवस्थामा छ । नेपालका सबै शक्ति र व्यक्तिहरूबीचको मेलमिलापले मात्र नेपालको अखण्डता, सार्वभौमसत्ता जोगाउन सकिन्छ भन्ने बीपीको मेलमिलाप नीतिको सान्दर्भिकता अझै बढेको छ ।"
भारतीय र जापानी रेसम मार्ग,"गएको मे २३ मा गुजरातको राजधानी गान्धी नगरमा भारतीय प्रधानमन्त्री नरेन्द्र मोदीले अफ्रिकी विकास बैंकको साधारण सभालाई सम्बोधन गर्दै जापानको आर्थिक सहयोगमा एसियाअफ्रिका ग्रोथ कोरिडोर निर्माणको प्रस्ताव राखेका थिए ।लगत्तै भोलिपल्ट भारत र जापान सरकारले मूलतः अफ्रिकी महादेशमा चीनको बढ्दो उपस्थिति नियन्त्रण गर्ने उद्देश्यले त्यस्तो एसियाअफ्रिका ग्रोथ कोरिडोरको दृष्टि पत्र (भिजन डकुमेन्ट) प्रस्तुत गरे । अविनाश नैयरले गएको मे ३१ मा इन्डियन एक्सप्रेसमा उल्लेख गरेअनुसार उक्त परियोजनासम्बन्धी ठोस र विस्तृत विवरण यसै वर्षको अन्त्यसम्ममा नरेन्द्र मोदी र जापानी प्रधानमन्त्री सिन्जो आबेको भेटवार्ताको समयसम्ममा आइसक्नेछ । इकोनोमिक्स टाइम्सले पनि गएको मे १६ मा चीनद्वारा प्रस्तावित बेल्ट रोड अभियानलाई टक्कर दिने उद्देश्यले सो परियोजना अघि सारिएको बताएको छ ।जापान र भारतद्वारा संयुक्त रूपमा प्रस्तावित परियोजनाहरूमा एसियालाई अफ्रिकासँग जोड्ने जलमार्ग र आर्थिक विकासको लागि क्षमता विकास र पूर्वाधार निर्माणका परियोजनाहरू छन् । एसियाअफ्रिका ग्रोथ कोरिडोरले पहिलो चरणमा अफ्रिकी मुलुकहरूलाई भारत, बंगलादेश, म्यानमार, लाओस र कम्बोडियासँग जोड्नेछ । परियोजनाअन्तर्गत भारतका प्रमुख बन्दरगाहसहित म्यानमारको सित्वे, श्रीलंकाको ट्रिंकोमाली अनि बैंककलाई थाइल्यान्डम्यानमारको सीमाको दावे बन्दरगाहसँग इरानको चाबहार बन्दरगाहलाई जोडेर अफगानिस्तान र मध्य एसिया हुँदै रूस र पूर्वीयुरोपसँग जोड्ने जल तथा स्थलमार्गसमेत निर्माण गरिनेछ । दावे बन्दरगाहलाई बैंकक बन्दरगाहसँग जोड्ने बृहत् परियोजना निर्माण सम्पन्न भएपछि दक्षिणपूर्वी एसिया र पूर्वी एसियाका मुलुकहरू हजारौं किलोमिटर लामो समुद्री मार्ग छिचोल्दै मलक्का जलमार्ग भएर हिन्द महासागरमा प्रवेश गर्ने झन्झटबाट मुक्त हुनेछन् । एसिया, युरोप र अफ्रिकाका अति विकसित क्षेत्रदेखि सबैभन्दा विराट् आर्थिक सम्भावना भएका क्षेत्रलाई समेट्ने चिनियाँ प्रस्ताव जापान, अमेरिका र भारतका लागि एउटा गम्भीर र शक्तिशाली रणनीतिक चुनौती हो नै । जापानको उच्च प्राविधिक क्षमता र भारतको दक्ष जनशक्तिको बलमा दुवै मुलुकको निजी क्षेत्रसमेतलाई सहभागी गराएर एसिया र अफ्रिकामा पूर्वाधार निर्माण र कृषि उद्यम सञ्चालनका ठूलाठूला संयुक्त परियोजनाहरू सञ्चालन गरिनेछ । अफ्रिकाका विगतका द्वन्द्वग्रस्त इथियोपिया, रुवान्डाजस्ता मुलुकहरूले पनि हालका वर्षहरूमा आएर विस्मयकारी वृद्धिदर हासिल गरिरहेको अवस्थाले जापान र भारतको लागि आकर्षक अवसर निर्माण भएको छ। उपरोक्त परियोजनाका सम्बन्धमा पहिलो उल्लेख गएको नोभेम्बर १६ मा मोदी र आबेको संयुक्त बक्तव्यमा भएको थियो । त्यसलगत्तै भारतीय विदेश मन्त्रालय, आसियान र पूर्वी एसियासम्बन्धी इन्डोनेसियाली र जापानको वैदेशिक व्यापारसम्बन्धी तीन अलगअलग थिंक ट्यांकहरूलाई माथि उल्लेख गरिएको भिजन डकुमेन्ट तयार गर्ने जिम्मा दिइएको थियो । एसियाअफ्रिका ग्रोथ कोरिडोरअन्तर्गत दुवै महादेशका लक्षित राष्ट्रहरूका आर्थिक वृद्धिका मुख्य केन्द्रहरू चयन तथा निर्माण गरी ती केन्द्रहरूमा औद्योगिक, व्यावसायिक र यातायात संरचनाहरूको निर्माण, विकास र प्रवद्र्धन गर्नको लागि संस्थागत संरचनाहरू निर्माण गरिनेछन् । यसले एसिया र अफ्रिकाका सम्बद्ध मुलुकहरूको बजार र अर्थतन्त्रलाई एकीकरण गरेर विश्वव्यापीरूपमा एउटा बलियो र प्रतिस्पर्धी आर्थिक संगठन निर्माणमा समेत सहयोग गर्नेछ । स्मरणीय छ मे २०१५ मा नै जापानी प्रधानमन्त्री सिन्जो आबेले पाँच वर्षभित्र एसियाका मुलुकहरूमा पूर्वाधार विकासमा एक सय १९ अर्ब डलर लगानी गर्ने घोषणा गरेका थिए । संयोग कस्तो परेको थियो भने सो घोषणा हुँदा जापान र अमेरिकाले चिनियाँ नेतृत्वमा स्थापित र बेलायत, जर्मनी र फ्रान्सलगायतका ५० भन्दा बढी मुलुकहरूको संलग्नता रहेको एसियाली पूर्वाधार विकास बैंकमा आफ्नो सहभागिता अस्वीकार गरेको जानकारी दिएका थिए । ऊता चिनियाँ नेतृत्वको बेल्ट रोड अभियानको विकल्पमा ट्रम्प प्रशासनले पनि भारतीय संलग्नतामा दक्षिण र दक्षिणपूर्वी एसियामा दुई प्रमुख परियोजनाको खाकालाई बजेटमा समावेश गरेको बारे २४ मेमा इन्डियन एक्सप्रेस र इन्डिया टुडेले उल्लेख गरेका छन् । प्रकाशित समाचारअनुसार अमेरिकी सहयोगका दुई परियोजनामध्ये एउटाले अफगानिस्तानलाई पाकिस्तानलगायतका छिमेकीहरूलाई समेत सहभागी गराएर क्षेत्रमा बृहत् यातायात र ग्यास पाइपलाइन निर्माण र विस्तार गरिनेछ । अर्कोले भारतलाई केन्द्रमा राखेर दक्षिण र दक्षिणपूर्वी एसियालाई जोड्ने इन्डोप्यासिफिक इकोनोमिक कोरिडोर निर्माण गर्नेछ । इन्डियन एक्सप्रेसले अमेरिकी विदेश मन्त्रालयलाई उद्धृत गर्दै दिएको जानकारीअनुसार परियोजनाहरू सञ्चालनको लागि स्रोत जुटाउन अमेरिकी सरकार, क्षेत्रका अन्य मुलुकका सरकारी क्षेत्र, द्विपक्षीय र बहुपक्षीय दात्रीसंस्था तथा संगठनहरू र निजी क्षेत्रसमेतलाई संलग्न गराइनेछ ।मुख्य कुरो आफ्नो आर्थिक क्षमतासँगै ठूला आकार ग्रहण गरिरहेका भारतका राजनीतिक र सामरिक महत्वाकांक्षाहरू 'लुक इस्ट' र 'लुक वेस्ट' रणनीतिमार्फत अभिव्यक्त हुँदै गर्दा जापान र अमेरिकाजस्ता राष्ट्रहरूका राष्ट्रिय स्वार्थहरूको प्राप्तिमा भारत सुविधाजनक साझेदार बनेको छ । भारतले पनि जापान र अमेरिकालाई रणनीतिक साझेदारको रूपमा पाउनुलाई आफ्नो विदेश नीतिको उच्च सफलताको रूपमा बुझ्ने गरेको छ । प्रस्तावित नयाँ रेसम मार्ग र हिलारी क्लिन्टन जुलाई २०, २०११ मा तामिलनाडुको चेन्नईमा तत्कालीन अमेरिकी विदेशमन्त्री हिलारी क्लिन्टनले एक घन्टा लामो महत्वपूर्ण नीतिगत भाषण गरेकी थिइन् । उनले भनेकी थिइन् एक्काइसौं शताब्दीको इतिहासको अधिकांश भाग एसियामा लेखिनेछ । भारतको विशाल आर्थिक क्षमता, उदार राजनीतिक प्रणाली, विज्ञान तथा प्रविधिको क्षेत्रमा उसका उल्लेख्य उपलब्धिहरू र उच्चस्तरीय ज्ञान, सीप र प्रविधि कुशल युवा जनशक्तिको प्रचुरताले भारतलाई असीमित सम्भावनाको मुलुक बनाएको छ । त्यसप्रति विश्वको बलियो ध्यानाकर्षण भएको सन्दर्भ जोड्दै हिलारीले भनेकी थिइन् भारतको समृद्धिले दक्षिण तथा मध्य एसियालाई मात्रै नभएर सिंगो एसियाप्रशान्त क्षेत्रलाई समेत समृद्धि दिनेछ । त्यसले भारतलाई विश्वको नेतृत्वदायी भूमिकामा स्थापना गर्दैछ भन्नेमा अमेरिका विश्वस्त छ । भारतको लुक इस्ट अर्थात् जापान र दक्षिण कोरियादेखि इन्डोनेसियासम्मको भूगोलमा भारतको रणनीतिक उपस्थितिको लक्षलाई सघन बनाउँदै भारतलाई सबै क्षेत्रीय गतिविधिमा संलग्न गराउने सबल संरचना निर्माण गर्न अमेरिकाले भारतलाई हरतरहले सघाउने उनले बताएकी थिइन् ।समग्र क्षेत्रको सुरक्षा र समृद्धिको सवालमा क्षेत्रका प्रमुख राष्ट्रहरूसहित भारत, जापान र अमेरिकाबीच रणनीतिक सघनता बढाएर क्षेत्रमा चीनको बढ्दो प्रभुत्वलाई सन्तुलनमा ल्याउने उनको उद्देश्य त्यहाँ अभिव्यक्त भएको थियो । हजारौं वर्षदेखिको विश्वको व्यापार विकास र सांस्कृतिक विस्तारमा भारतको योगदानको इतिहासलाई स्मरण गर्दै क्लिन्टनले बंगालको खाडी र हिन्द तथा प्रशान्त महासागरको जलमार्गको माध्यमबाट व्यापार प्रवद्र्धन, जलमार्गको सुरक्षा र विकासमा भारतसँग रणनीतिक सहकार्य गर्न अमेरिका प्रतिबद्ध रहेको र त्यस्तो सहकार्यलाई अट्लान्टिक महासागरसम्म पनि विस्तार गर्ने अमेरिकी लक्ष बताएकी थिइन् ।अमेरिकी सहयोगमा भारतीय नेतृत्वअन्तर्गत व्यवस्थित र सुरक्षित जलमार्गबाट एसियालाई अमेरिका, युरोप र अफ्रिकासँग जोडेर विश्वमा शान्ति, एकता र समृद्धिका लक्षहरू प्राप्त गर्ने एक्काईसौं शताब्दीको भविष्य दृष्टि हिलारीले त्यतिखेर प्रस्तुत गरेकी थिइन् । स्मरणीय छ, हिलारीको चेन्नई भाषणको दुई वर्षपछि इन्डोनेसियाको संसद्लाई सम्बोधन गर्दै चिनियाँ राष्ट्रपति सी जिनपिङले एक्काइसौं शताब्दीको जल रेसम मार्गको अवधारणा प्रस्तुत गरेका थिए । हाल आएर एसिया र प्रशान्त क्षेत्रको हिलारीको चेन्नईमा प्रस्तुत उक्त नीतिगत अवधारणालाई ट्रम्प प्रशासनले अघि बढाएको छ । हुन त भारत, जापान र अमेरिकाका नयाँ एसियाली रेसम मार्ग, एसियाप्रशान्त इकोनोमिक कोरिडोर रएसियाअफ्रिका ग्रोथ कोरिडोरबारे विस्तृत कार्ययोजना बनेको छैन । अमेरिका र जापान दुवैले आफ्ना परियोजनामा भारतलाई केन्द्रमा राखेका छन् तर दुवैको सहयोग र समर्थनमा अघि बढाइने परियोजनालाई एकीकृत ढंगले अघि बढाउने चुनौती एकातिर छ । अर्कोतिर अमेरिकाको हार्दिक सम्बन्ध नभएको र रूस र इरानसँग समेत मिलेर सन् २००० देखि भारतले अघि बढाएको इरानलाई मध्य एसिया र पूर्वी युरोपसँग जोड्ने इन्टरनेसनल नर्थसाउथ ट्रान्सपोर्ट कोरिडोरकै अंगको रूपमा गत वर्ष मे महिनामा भारत र इरानबीच चबहार बन्दरगाहलाई अफगानिस्तान हुँदै मध्यएसिया र पूर्वी युरोप जोड्ने मार्ग निर्माणसम्बन्धी सम्झौतामा अमेरिकाको असन्तुष्टि अनुमान गर्न सकिन्छ ।ऊता अमेरिका, जापान र भारतजस्ता मुलुकहरू चीनद्वारा प्रस्तुत बेल्ट रोड अवधारणाविरुद्ध यसरी उभिएपछि चीनको लागि उक्त अभियानलाई सार्थकता दिन सजिलो हुने देखिँदैन । वाजपेयी र मोदीको समुद्र मालादेखि नयाँ रेसम मार्गसम्म भारतको स्थल र जलसीमा क्रमशः १५ हजार साढे सात हजार किलोमिटर लामो छ । स्थल सीमालाई भारतले आफ्नो सबैभन्दा ठूलो सुरक्षा चुनौतीको रूपमा बुझ्ने गरेको छ । तर विशिष्ट भौगोलिक अवस्थितिले भारतलाई हिन्द महासागर र वरिपरिका जल क्षेत्रमा असाधारण रणनीतिक सुविधा, अवसर र सामथ्र्य प्रदान गरेको छ । समुद्री किनाराबाट २० किलोमिटर परसम्मको जलक्षेत्रमाथि सोही मुलुकको प्रभुसत्ता रहने र तीन सय ७० किलो मिटरसम्मको जल क्षेत्र उसको विशिष्ट आर्थिक क्षेत्र हुने अन्तर्राष्ट्रिय कानुनले भारतलाई हिन्द महासागरको प्रमुख शक्ति बनाएको छ । उसको वैदेशिक व्यापारको झन्डै ८० प्रतिशत समुद्री मार्गबाटै हुन्छ । हिन्द महासागरको मध्यमा प्रशान्त महासागरको जल क्षेत्रमा समेत दृष्टि राखेर हिन्द महासागर क्षेत्रका सबै जलमार्गमाथि प्रभुत्व स्थापना गर्न सक्ने विशिष्ट भौगोलिक अवस्थितिलाई मध्यनजर गरेर अगस्त १५, २००३ मा स्वतन्त्रता दिवसको अवसरमा भारतीय प्रधानमन्त्री अटलविहारी वाजपेयीले एक लाख करोडको लागतमा समुद्र माला नाउँ दिएर भारतको तटवर्ती क्षेत्रको विकाससम्बन्धी एउटा विशाल परियोजना घोषणा गरेका थिए । टाइम्स अफ इन्डियाका अनुसार गत वर्षको भारतीय स्वतन्त्रता दिवसको अवसरमा वाजपेयीको त्यही समुद्र माला परियोजनालाई नवीकरण गरेर प्रधानमन्त्री नरेन्द्र मोदीले चार लाख करोडसम्मको लगानी गरेर भारतको तटवर्ती क्षेत्रमा जलमार्ग, रेल तथा सडक मार्गको बृहत् सञ्जालसहित औद्योगिक क्षेत्र, स्मार्ट सहर र अन्य बन्दरगाह सुविधा निर्माण गर्ने, एक करोड रोजगार निर्माण गर्ने र एक सय १० अर्ब डलर मूल्य बराबर निर्यात बढाउने दसबर्से परियोजना घोषणा गरेका थिए । भारतका विख्यात रणनीतिक चिन्तक तथा विश्लेषक सी राजामोहनअनुसार विगतमा भारतको ध्यान उसको स्थल भूगोलमा अतिकेन्द्रित भयो । आफ्नो जलभूगोलले प्रदान गरेको अवसर र सामथ्र्यमा भारतको ध्यान जानै सकेन । सन् १९६० मा स्वेज नहरको पूर्वीभागबाट बेलायत हटेपछि हिन्द महासागरका तटीय मुलुकहरूले क्षेत्रको सुरक्षामा भारतको नेतृत्वदायी भूमिकाको अपेक्षा गरेका थिए । तर भारतले राष्ट्रसंघको सहयोगमा सामूहिक सुरक्षा प्रणालीको प्रतीक्षामा बस्यो । यसबाट हिन्द महासागरमा शक्ति शून्यताको स्थिति निर्माण हुन गयो । शीतयुद्धको समाप्ति, भूमण्डलीकरण, आर्थिक उदारीकरणको युग र चीनको बढ्दो आर्थिक, राजनीतिक र सामरिक शक्तिले भारतलाई हिन्द महासागरका तटवर्ती मुलुकहरूसँगको सम्बन्धमा नयाँ समीकरण निर्माण गर्ने बाध्यतामा पुर्यायो । शीतयुद्धकालीन असंलग्नताको र सैनिक एकान्तवासको नीतिलाई परित्याग गर्नुपर्ने बाध्यतामा भारत पुग्यो । सबै अन्तर्राष्ट्रिय मञ्चहरूमा अमेरिकालाई लक्ष गरेर हिन्द महासागरबाट सबै सैनिक अड्डाहरू हटाउने माग गरिरहने भारत विश्व मानचित्रबाट सोभियत संघ हराएपछि क्रमशः अमेरिकासँग निकट हुँदै रणनीतिक साझेदारीको चरणमा प्रवेश गर्यो । प्रधानमन्त्री नरेन्द्र मोदीका उच्च राजनीतिक र रणनीतिक महत्वाकांक्षालाई राजामोहनले भनेजस्तो परम्परागत स्थल भूगोलकेन्द्रित मनोविज्ञानले शान्त बनाइराख्न सकेन । तर हिन्द महासागरस्थित आफ्नो विशिष्ट रणनीतिक उपस्थितिलाई रणनीतिक सामथ्र्यमा रूपान्तरण गर्न आवश्यक पूर्वाधार निर्माण गर्न पर्याप्त आर्थिक र प्राविधिक क्षमता भारतसँग थिएन । हिन्द महासागरमा चीनको बढ्दो उपस्थिति र क्षेत्रका मुलुकहरूसँगको चीनको बढ्दो रणनीतिक घनिष्टतालाई भारतले रणनीतिक चुनौतीको रूपमा बुझ्यो । ऊता दक्षिण चीन तथा पूर्वी चीन सागरमा जापान र अमेरिकाले चीनलाई अझ जटिल चुनौतीको रूपमा बुझिरहेका थिए । यस अवस्थाले भारत, जापान र अमेरिकाको एउटा बलियो रणनीतिक त्रिकोण बन्न पुग्यो र माथि उल्लिखित नयाँ रेसम मार्ग त्यसैको प्रतिफल हो । निश्चित रूपमा बेल्ट रोड परियोजना चीनले मूलतः आफ्ना दीर्घकालीन आर्थिक हितका लक्षहरूको सुरक्षाको लागि क्षेत्रका सबै मुलुकहरूसँगको एकीकृत र सहयोगात्मक संरचनामार्फत साझा समृद्धिको लागि अघि सारेको विश्व इतिहासकै सबैभन्दा महत्वाकांक्षी आर्थिक, राजनीतिक र रणनीतिक प्रस्तावना हो । यसको सफलताले एसिया र युरोपका धेरै मुलुकमाथिको चीनको राजनीतिक र आर्थिक प्रभुत्व स्थापना हुने र परियोजनाले समेट्ने क्षेत्रका मुलुकहरूमा आफूहरू छेउ लाग्ने आशंकाले भारत, जापान र अमेरिकाजस्ता मुलुक आशंकित देखिन्छन् । चीनको स्थल सीमा २२ हजार किलोमिटर लामो छ । साढे १४ हजार किलोमिटर लामो जल सीमा छ । १४ मुलुकसँग भूसीमा र सात मुलुकसँग जल सीमा जोडिएको छ । भिन्न राजनीतिक, आर्थिक र सामाजिक मूल्य प्रणालीलाई अवलम्बन गरेको छ । त्यस्तो राष्ट्रले बलियो सहयोगी एकीकृत संरचनासहित संसारको सबैभन्दा सम्भावनायुक्त, गतिशील र शक्तिशाली आर्थिक संरचनाद्वारा साढे चार अर्ब जनतालाई प्रतिनिधित्व गर्ने ६० भन्दा बढी मुलुकका २१ हजार अर्ब डलर रकमबराबरको वार्षिक उत्पादन प्रणालीलाई नेतृत्व गर्ने कुरा भारत, जापान र अमेरिकाजस्ता राष्ट्रहरूलाई सहज भएन । एसिया, युरोप र अफ्रिकाका अति विकसित क्षेत्रदेखि सबैभन्दा विराट् आर्थिक सम्भावना भएका क्षेत्रलाई समेट्ने चिनियाँ प्रस्ताव उनीहरूका लागि एउटा गम्भीर र शक्तिशाली रणनीतिक चुनौती हो नै । आफ्नो आर्थिक र सामरिक हितको लागि एसियामा आफ्नो स्थायी उपस्थिति अपरिहार्य देख्ने अमेरिका र त्यस्तो उपस्थितिलाई रणनीतिक निषेध गर्न चाहिरहेको चीनका सम्बन्धमा अमेरिका र जापानको समान आशंका र अविश्वास तत्कालको लागि भारतको रणनीतिक वरदान बन्न पुगेको छ ।नरेन्द्र मोदीको लक्ष ' श्रेष्ठ र महान् भारत' को लक्ष प्राप्तिको रणनीति भनेको भारतलाई विश्व व्यवस्थामा सन्तुलनकारी शक्तिका रूपमा नभएर नेतृत्वदायी भूमिका स्थापना गर्नु हो । त्यसको लागि चिनियाँ पहलमा स्थापित वित्तीय संरचनाहरू र सहयोगका अन्य क्षेत्रमा सहभागिता राखेर चीनसँगको सम्बन्धमा सम्भव भएजति सुविधा र सहुलियत लिने र निरन्तर शक्तिशाली हुँदै गएको चीनविरुद्ध जापान र अमेरिकासँगको साझेदारी बढाउँदै जाने जटिल रणनीति भारतले अंगीकार गर्दै आएको छ ।तर यो रणनीतिले निकट र सुदूर भविष्यमा निर्माण गर्ने शक्ति सन्तुलन र द्वन्द्वको स्थितिबारेमा अहिल्यै यकिन गर्न भने सकिँदैन ।"
नेपालमा हुने १३ औं सागबारे थिम्पुमा छलफल हुँदै,काठमाडौं : नेपालले आयोजनाको जिम्मेवारी पाएको १३औं दक्षिण एसियाली खेलकुद (साग) को विषयमा छलफल गर्दै पाँच सदस्यीय नेपाली टोली सोमबार भुटान पुगेको छ । भुटानको राजधानी थिम्पुमा मंगलबार र बुधबार दक्षिण एसियाली ओलम्पिक कमिटीको बैठक बस्दै छ । बैठकमा १३औं साग खेलकुदका बारेमा छलफल हुनेछ । बैठकमा सहभागी हुन दक्षिण एसियाली ओलम्पिक कमिटीका अध्यक्षसमेत रहेका अन्तर्राष्ट्रिय मान्यता प्राप्त नेपाल ओलम्पिक कमिटी (एनओसी) का अध्यक्ष जीवनराम श्रेष्ठको नेतृत्वमा पाँच सदस्यीय टोली भुटान पुगेको हो । नेपाली टोलीमा युवा तथा खेलकुद मन्त्रालयका प्रतिनिधिसमेत छन् । बैठकमा १३औं साग खेलकुदमा पनि २३ खेल नै समावेश गर्ने प्रस्ताव गरिने जनाइएको छ । यसअघि गत वर्ष भारतमा सम्पन्न १२औं सागमा पनि २३ खेल नै समावेश गरिएको थियो । बैठकमा दक्षिण एसियाली ओलम्पिक कमिटीको विधानको विषयमा पनि छलफल गरिने जनाइएको छ ।
आज नेपाल र भारत भिड्दै,"काठमाडौं : नेपाल र भारतको राष्ट्रिय फुटबल टोलीबीच मंगलबार मैत्रीपूर्ण फुटबल प्रतियोगिता हुँदैछ । मैत्रीपूर्ण खेल मुम्बईको अन्धेरी स्पोटर्स स्टेडियममा साँझ खेलिनेछ । नेपालले भारतको अनुरोधमा मैत्रीपूर्ण खेल खेल्न लागेको हो । भारत अहिले एसिया कपको तयारीमा छ । नेपाली टोली पनि सन् २०१९ मा आयोजना हुने एसियाली फुटबल महासंघ (एएफसी) एसिया कप छनोट प्रतियोगिताको तयारीमा रहेको छ । त्यसैले मैत्रीपूर्ण खेललाई दुवै टोलीले आफ्नो कमजोरी पत्ता लगाउने अवसरका रूपमा लिएका छन् । नेपाल र भारत डेढ वर्षपछि आमनेसामने हुन लागेका हुन् । नेपालले पछिल्लो पटक सन् २०१५ को डिसेम्बरमा भाएको दक्षिण एसियाली खेलकुद (साग) मा भारतसँग प्रतिस्पर्धा गरेको थियो । उक्त खेलमा नेपालले भारतलाई ४१ गोलले हराउँदै स्वर्ण पदक जितेको थियो । त्यसअघिका भिडन्तमा भने नेपालको नतिजा कमजोर छ । फिफा वरीयतामा समेत भारत एक सयौं स्थानमा छ भने नेपाल एक सय ६९औं स्थानमा छ । सन् २०१५ मै एसिया कप र विश्वकप छनोटका लागि खेलिएको दुई खेलमा नेपाल समग्रमा २० गोलले पराजित भएको थियो । घरेलु मैदानमा खेलिएको दोस्रो खेलमा भने नेपालले भारतलाई गोलरहित बराबरीका रोकेको थियो । नेपाल र भारतबीच सन् १९८५ देखि अन्तर्राष्ट्रिय खेल सुरु भएको हो । हालसम्म दुई टोलीबीच १८ वटा भिडन्त भएका छन् । उक्त भिडन्तमा भारतले १२ जित र नेपालले दुई जित हात पारेका छन् । चार खेल बराबरीमा सकिएका छन् । एक महिना तयारी गरेर भारत गएको नेपाली टोलीका प्रशिक्षक ग्योतुकी कोजीले राम्रो खेल पस्कने दाबी गरेका छन् । भारतसँगको भिडन्तलाई नेपालले जेठ ३० गते यमनसँग खेल्न लागेको एसिया कप छनोट प्रतियोगिताको तयारी खेलको रूपमा सदुपयोग गर्ने लक्ष्य राखेको छ । नेपालले यमनसँग हल्चोकस्थित एपीएफ क्लबको मैदानमा प्रतिस्पर्धा गर्नेछ । एसिया कप छनोट खेलमा नेपाल समूह 'एफ' मा छ । उक्त समूहमा नेपालसहित फिलिपिन्स, यमन र ताजकिस्तान रहेका छन् । नेपालले समूहगत चरणको पहिलो खेल फिलिपिन्ससँग उसैको मैदानमा गत चैत २५ गते खेलेको थियो । उक्त खेलमा नेपाल फिलिपिन्ससँग ४१ गोलले पराजित भएको थियो । नेपालले फिलिपिन्ससँग अर्को खेल आगामी नोभेम्बरमा घरेलु मैदानमा खेल्नेछ ।"
डेढ साता सर्यो कर्पोरेट ब्याडमिन्टन,"काठमाडौं : अन्नपूर्ण पोस्ट् इन्टरनेसनल कर्पोरेट ब्याडमिन्टन प्रतियोगिताको चौथो संस्करण असार १७ देखि २१ गतेसम्म सञ्चालन हुने भएको छ । अन्नपूर्ण मिडिया नेटवर्कको आयोजनामा यसअघि असार ६ देखि १० गतेसम्म दशरथ रंगशालास्थित कभर्डहलमा हुने भनिएको प्रतियोगिताको खेलस्थल र समय परिवर्तन गरिएको हो । प्राविधिक कारणले प्रतियोगिता केही पर सारिएको जानकारी अन्नपूर्ण मिडिया नेटवर्कका ब्रान्ड म्यानेजर श्याम मालीले दिए । नयाँ तालिकाअनुसार प्रतियोगिता हल्चोकस्थित एपीएफको कभर्डहलमा हुनेछ । सहभागी खेलाडीले जेठ २६ गतेसम्म फारम भर्न सक्नेछन् । प्रतियोगितालाई विगतको तुलनामा सहभागिता र स्वरूपका दृष्टिले थप बृहत् बनाइनेछ । विगतमा सफलतापूर्वक तीनवटा संस्करण पूरा गरेको प्रतियोगितालाई यसपटकदेखि अन्तर्राष्ट्रिय स्वरूपमा सञ्चालन गर्न लागिएको हो । काठमाडौंमा हुने अन्तिम चरणको प्रतियोगितामा अन्तर्राष्ट्रिय ख्यातिप्राप्त खेलाडीसँगै देशभरबाट छनोट भएर आएका विजेता र उपविजेता खेलाडीले उपाधिका लागि प्रतिस्पर्धा गर्नेछन् । अन्नपूर्ण पोस्ट्को आयोजनामा यसअघि धनगढीमा वैशाख ९ देखि ११ गतेसम्म, नेपालगन्ज र बुटवलमा वैशाख १७ देखि १९ गतेसम्म, पोखरामा वैशाख २१ देखि २३ गतेसम्म र इटहरीमा वैशाख २६ देखि २८ गतेसम्म खेलाडी छनोट प्रतियोगिता सम्पन्न भएको थियो । ती क्षेत्रबाट छनोट भएका विजेता र उपविजेता खेलाडीले काठमाडौंमा हुने अन्तिम चरणको प्रतियोगितामा पुरुष एकल खुला, महिला एकल खुला र पुरुष डबल्स खुला स्पर्धामा प्रतिस्पर्धा गर्नेछन् । यी स्पर्धामा वरीयता प्राप्त चर्चित राष्ट्रिय खेलाडीले समेत प्रतिस्पर्धा गर्नेछन् । कुल ६ स्पर्धा रहेको प्रतियोगितामा कर्पोरेट डबल्स, पुरुष एक्जुकेटिभ एकल र एक्जुकेटिभ डबल्स स्पर्धा पनि समावेश गरिएको छ । कर्पोरेट डबल्सतर्फ विभिन्न कर्पोरेट हाउसका म्यानेजर तहका खेलाडीले प्रतिस्पर्धा गर्नेछन् । एक्जुकेटिभ डबल्समा म्यानेजरभन्दा मुनिका खेलाडीको सहभागिता रहनेछ । प्रत्येक विधाको विजेतालाई दुई तोला, उपविजेतालाई एक तोला र तेस्रो हुने खेलाडीलाई आधा तोला सुनको पदक प्रदान गरिनेछ। प्रतियोगितालाई नेपाल ब्याडमिन्टन संघले प्राविधिक सहयोग गर्नेछ । अन्तिम चरणको प्रतियोगितामा सहभागिता जनाउन काठमाडौं बाहिरबाट छनोट भई आउने खेलाडीका लागि यातायातको व्यवस्थासमेत आयोजकले गर्नेछ । प्रतियोगिताको प्रत्यक्ष प्रसारण एपीवान एचडी टेलिभिजनबाट गरिनेछ ।"
