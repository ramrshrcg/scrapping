शीर्षक,विवरण
चीनसँगको सम्बन्ध नयाँ मोडमा,"म सन २०१२ मा राजदूत भएर चीन गएको केही महिनाअघि मात्र सी जिनपिङ चिनियाँ राष्ट्रपतिमा तथा कम्युनिष्ट पार्टीकाे महासचिवमा निर्वाचित भएका थिए । त्यो ऐतिहासिक बेला थियो । त्यसको केही समयपछि नेपाल चिनियाँ अग्रसरतामा स्थापित एसियन इन्फ्रास्ट्रक्चर इन्भेष्टमेन्ट बैंकमा संस्थापक सदस्य भयो । भूकम्पपछिको पुनर्निर्माणमा चिनियाँ नेतृत्वले देखाएको सदासयता र सहयोग महत्वपूर्ण थियो । सन् २०१५ मा हामीले चीनसँग कूटनीतिक सम्बन्ध स्थापनाको ६० वर्ष मनायौं । संविधान जारी गरेलगत्तै भारतले गरेको आर्थिक नाकाबन्दीमा चीनले इन्धन उपलब्ध गराएर हामीलाई गुन लगाएको थियो । त्यो इन्धन सहयोग थोरै भए पनि त्यसको ठूलो सांकेतिक अर्थ छ । पूर्वप्रधानमन्त्री केपी शर्मा ओलीको चीन भ्रमणमा ऐतिहासिक पारवहन सम्झौता भयो । त्यसले नेपाललाई चीन हुँदै तेस्रो देशसँग व्यापारका लागि नयाँ बाटो दिएको छ । नेपालको द्विपक्षीय व्यापार र तेस्रो मुलुकसँगको व्यापारमा भारतमात्रै बाटाे थियाे । चीनसँगकाे सम्बन्ध परिवर्तित अवस्थामा नयाँ चरणमा अघि बढेकाे छ । भ्रष्टाचार नियन्त्रण, धनी र गरिबबीचको असमानता हटाउने, सहर र गाउँको विकासको असमानता हटाउने कामलाई नयाँ नेतृत्वले प्राथमिकता दियो । सी आउनुअघि भ्रष्टाचार बढिरहेको थियो । भ्रष्टाचार नियन्त्रण गर्नु ठूलो चुनौती थियो । यी चुनौती पार गर्न बलियो राजनीतिक नेतृत्वको आवश्यकता थियो । यही परिस्थितिमा सीको उदय भयो । भ्रष्टाचार भइरहे कम्युनिस्ट पार्टी नै नरहन सक्छ भन्ने बुझाइ चिनियाँ नयाँ नेतृत्वको रह्यो । चीनमा पार्टीको अस्तित्वलाई अत्यन्तै महत्वका साथ लिइन्छ । चिनियाँ कम्युनिस्ट पार्टीलाई शरीरको मस्तिष्क झैं महत्वपूर्ण ठानिन्छ । चीनका कतिपय ठूला नेतामाथि भ्रष्टाचार अभियोगमा कारबाही पनि भयो । बेल्ट एन्ड रोड इनिसियटिभको घोषणा राष्ट्रपति सीले गरे । नेपाल यसको साझेदार बनेको छ । नेपाल प्राचीन सिल्क रोडको अंग नै थियो । यसले आर्थिक विकासका लागि हामीजस्ता साना मुलुकलाई नयाँ अवसर सिर्जना गरेको छ । सीमापार रेल र सडक कनेक्टिभिटी र मुलुकभित्र भौतिक पूर्वाधार विकास हाम्रा लागि जरुरी कुरा हुन् । प्राचीन सिल्क रोड (रेसम मार्ग) लाई ब्युँताएर विश्वसँग सडक र सामुद्रिक मार्गबाट आपसमा जोडिने र कनेक्टिभिटी सुदृढ गर्ने उनको अवधारणालाई विश्वले अहिले नजिकबाट नियालिरहेको छ । बेल्ट एन्ड रोड अवधारणाले चीनको अबको आर्थिक कूटनीति र छिमेक नीतिलाई समेत निर्देश गरेको छ । चीनले आफ्नो ओभर क्यापासिटी (बढेको क्षमता) लाई व्यवस्थापन गर्न अरू मुलुकमा पुँजी र प्रविधि विश्व बजारमा विस्तार गर्ने रणनीतिअनुसार बेल्ट एन्ड रोड अवधारणा अघि बढाएको टिप्पणी सुन्न सकिन्छ । चीनले कस्तो खालको एसियन सेन्चुरी (एसियाली शताब्दी) को परिकल्पना गरेको हो भन्ने कुरा बेल्ट एन्ड रोड अवधारणाअन्तर्गत चीनको छिमेकी नीतिभित्रै पर्ने कुरा हो । बेल्ट एन्ड रोडअन्तर्गत कनेक्टिभिटी जस्ता विषयबाट चीनका छिमेकीले कसरी लाभ हासिल गर्छन् भन्ने विषय यसमै पर्छ । एसियाकै कतिपय मुलुकले बेल्ट एन्ड रोड चीनको आफ्नो रणनीतिक प्रभाव बढाउन मात्रै काम गर्ने हो भन्ने रूपमा मात्रै पनि बुझे । चीनले बेल्ट एन्ड रोड अवधारणालाई अघि बढाउन त्यसको आर्थिक मेरुदण्डका रूपमा एसियन इन्फ्रास्ट्रक्चर इन्भेस्टमेन्ट बैंक (एआईआईबी) र सिल्क राेड फन्ड स्थापना गर्यो । यो बैंकमा भारतलगायत नेपाल र अन्य मुलुक संस्थापक सदस्य छन् । एआईआईबीमा सहभागी हुन नचाहेका अमेरिकालगायत चीनका सहयोगी मुलुक पनि सहभागी भइदिए । जस्तो बेलायत । चीनले यतिबेला आफ्नै मौलिक विशेषतासहितको समाजवाद निर्माण गर्ने दिशामा आफूलाई अग्रसर गराएको छ । नेपालसँगको राजनीतिक, आर्थिक र सामाजिक सम्बन्ध चीनमा सी आएपछि अझ सघन रूपमा अघि बढेको छ । बेल्ट एन्ड रोड अवधारणाको फ्रेमवर्कमा चीनसँगको सहकार्य अघि बढ्दा नेपालचीन दुवै मुलुकलाई दीर्घकालीन हिसाबले लाभ हुने देखिन्छ ।"
यस्तो छ सी जिनपिङको उदयपछि नेपालचीन सम्बन्ध?,"नेपालको आर्थिक विकासमा आफ्नो क्षमताले भ्याएसम्म हामी निरन्तर सघाउन चाहन्छौं । हामीले नेपालको विकासमा महत्वपूर्ण साझेदार बन्ने अपेक्षा राखेका छौं ।चीनमा जनवादी गणतन्त्र स्थापना भएको ६८ औं वर्षगाँठका अवसरमा चिनियाँ राजदूत यु होङले एक कार्यक्रममा हालै दिएको अभिव्यक्ति हो यो । चिनियाँ राजदूतको यो अभिव्यक्तिले नेपालमा चीनको संलग्नता र बढ्दो प्रभावलाई इंगित गर्छ । सन् २०१२ नोभेम्बरमा सी जिनपिङ चीनको राष्ट्रपति भएयता चिनियाँ विदेश नीतिमा छिमेकी सम्बन्धले प्राथमिकता पाएको देखिन्छ । चिनियाँ राष्ट्रपतिले नेपाललगायत सीमा जोडिएका आफ्ना १४ छिमेकीसँग सम्बन्ध सुधार र सुदृढीकरणको रणनीतिअनुसार पेरिफेरल पोलिसी अघि सारे । त्यसको केही समयपछि नै सन् २०१३ मा विदेश नीतिको प्रमुख अस्त्रका रूपमा चिनियाँ राष्ट्रपतिले बेल्ट एन्ड रोड अवधारणा अघि सारे । चीनले प्राचीन सिल्क रोडलाई ब्युँताएर एसिया, युरोप र अफ्रिकालाई बृहत् पूर्वाधार र व्यापार सञ्जालमा आबद्ध गर्ने रणनीतिअनुसार अघि बढाएको यस परियोजनालाई एक्काइसौं शताब्दीको आर्थिक विकासको मास्टर प्लान का रूपमा व्याख्या गर्न थालिएको छ । यसमा नेपालसहित विश्वका ७० बन्दा बढी मुलुकले सहभागिता जनाएका छन् । सामरिक तथा रणनीतिक महत्वको यस अवधारणामा एक सयभन्दा बढी अन्तर्राष्ट्रिय संगठनले सहभागी हुने इच्छा देखाएका छन् । भारत, अमेरिकालगायत मुलुकले बेल्ट एन्ड रोड अवधारणालाई चीनले आफ्नो प्रभुत्व जमाउने अस्त्रका रूपमा अघि बढाएको ठाने पनि चीनसँगको बढ्दो आर्थिक अन्तर्निर्भरताका कारण ती मुलुकले चीनसँग सहकार्य र प्रतिस्पर्धा दुवै जारी राखेका छन् । बेल्ट एन्ड रोड अवधारणाअनुसार चीनले दक्षिण एसियाका पाकिस्तान, बंगलादेश, श्रीलंका, माल्दिभ्समा आफ्नो संलग्नता र प्रभाव बढाएको छ । नेपालमा प्रत्यक्ष वैदेशिक लगानी (एफडीआई) प्रतिबद्धता गर्ने मुलुकमध्ये चीन केही वर्षयता पहिलो स्थानमा देखिएको छ । बेल्ट एन्ड रोड अवधारणाअन्तर्गतको एक प्रमुख परियोजनाका रूपमा सिगात्से आइपुगेको चिनियाँ रेललाई सन् २०२५ भित्र नेपालसम्म जोड्ने चिनियाँ योजना छ । अन्य मुलुकको आन्तरिक मामिलामा हस्तक्षेप नगर्ने नीति अख्तियार गरेको चीनले नेपालमा हुने प्रधान राजनीतिक घटनाक्रममा बढी चासो राख्न थालेको चर्चा हुने गरेको छ, केही वर्षयता । चीनका लागि पूर्व राजदूत महेश मास्के चीनले नेपालको राजनीतिक घटनाक्रममा कहिल्यै हस्तक्षेप नगरेको बताउँछन् । सीमा जोडिएको निकट छिमेकी हुनुको नाताले चीनले नेपालका राजनीतिक घटनाक्रमलाई चासो राख्नु स्वाभाविक हो । तर उसले कहिल्यै पनि भारतले झैं सत्ता गठबन्धन बनाउने या भत्काउने जस्ता घटनामा आफू संलग्न हुने गरेको छैन । यस मामिलामा चीन कहिल्यै त्यसरी प्रस्तुत हुँदैन । हाम्रो आन्तरिक मामिलामा चीनले हस्तक्षेप गर्दैन उनी भन्छन् । हालै दुई वामपन्थी दलहरू एमाले र माओवादीबीच चुनावी तालमेल र पार्टी एकता गर्ने विषयमा भएको सहमतिमा चीनको हात रहेको अनुमान सार्वजनिक भइरहँदा मास्के भन्छन्, चीनले वामपन्थी शक्तिहरू मिलेर नेपालको स्थिरता र विकासमा अघि बढून् त भन्दै आएको हो । तर उसले उनीहरूलाई मिलाइदिन कुनै भूमिका खेलेको छैन । अहिले मिडियामा फैलिएको हल्लामात्रै हो । सीको आगमनपछि चीनको उपस्थिति सशक्त हुनुमा बाह्य कारणलाई समेत लिने गरिएको छ । पश्चिमा मुलुकले नेपालमा आफ्नो प्रभाव बढाएर चीनविरुद्ध गर्न सक्ने गतिविधि निस्तेज पार्न र कमजोर बनाउन चीनले आफ्नो उपस्थिति बलियो बनाउन चाहेको बताइन्छ । चीनको सिचुवान विश्वविद्यालयअन्तर्गत इन्स्टिच्युट अफ साउथ एसियन स्टडिजकी कार्यकारी निर्देशक ली तावले केही अघि काठमाडौंमा प्रस्तुत गरेको कार्यपत्रमा नेपाल गणतन्त्रमा प्रवेश गरेपछि भारततर्फ बढी ढल्किएको विश्लेषण प्रस्तुत गरिएको थियो । सो कार्यपत्रमा नेपालचीन तथा नेपालभारत सीमामा पश्चिमा मुलुकले लगानी गरेका एनजीओले समस्या खडा गर्ने प्रयास गरिरहेको उल्लेख थियो । युरोपियन युनियनले चीनलाई हेरेर एनजीओको माध्यमबाट आफ्नो प्रभाव नेपालमा बढाउन कोसिस गरिरहेको छ ।नेपालका राजनीतिक शक्तिहरू गणतन्त्र स्थापनापछि भारततर्फ ढल्किएका छन् उनी भन्छिन् । चीनले तिब्बत, सिचुवान, युनानलगायत तुलात्मक रूपमा कम विकास भएका क्षेत्रलाई दक्षिण एसियासँग रेल र सडकबाट जोड्ने रणनीति अख्तियार गरेको देखिन्छ । तिब्बतमा भइरहेको पूर्वाधार विकासमा रेल र राजमार्ग विकास मुख्य हो । तिब्बतमा केही वर्षयता नयाँनयाँ सहर निर्माण भइरहेको देख्न सकिन्छ । जटिल भूबनोट हुँदाहुँदै पनि सन् २००६ 'हाइ अल्टीच्युड ट्रेन' निर्माण गरिसकेको छ । चीनले तिब्बतको सिगात्से आइपुगेको रेललाई केरुङ नाकाबाट नेपाल हुँदै भारत र समग्र दक्षिण एसियासँग जोड्ने नीति अघि बढाएको छ, जसले भारतलाई झस्काएको छ । जानकार भन्छन्, तत्कालीन राजा महेन्द्रसँगको भेटमा चिनियाँ सर्वोच्च नेता माओत्से तुङले भनेका थिए, हामी ल्हासा रेल विकास गरेर त्यसलाई काठमाडौंसित जोड्न चाहन्छौं । मलाई विश्वास छ । यो सपना पूरा हुनेछ । यो सपना पूरा गर्ने दिशामा हालका राष्ट्रपति अग्रसर भएको देखिन्छ । तर त्यो सपनाले मूर्तरूप लिन नेपालको राजनीतिक नेतृत्वले स्वतन्त्र निर्णय लिन सक्नुपर्छ । चीन र दक्षिण एसिया जोड्ने सेतुका रूपमा नेपालको भूमिका महत्वपूर्ण हुन्छ । त्यसले दक्षिण एसिया क्षेत्रको समग्र आर्थिक सामाजिक क्षेत्रमा दीर्घकालीन फाइदा हुन्छ भन्ने चिनियाँ बुझाइ देखिन्छ चीन अध्ययन केन्द्रका कार्यवाहक अध्यक्ष सुन्दरनाथ भट्टराई भन्छन् । चीनले आफूलाई घेर्ने गरी लिएको यो रणनीति घातक हुने भारतीय बुझाइ देखिएको छ । एकातिर दक्षिण एसियामा आफ्नो परम्परागत प्रभाव कम हुने र अर्कोतिर चीनसँग आर्थिक, सामरिक र भूराजनीतिक रूपमा प्रतिस्पर्धाको लागि थप चुनौती हुने भारतीय विश्लेषण देखिन्छ । चीन, नेपाल र भारतबीच आर्थिक र रणनीतिक विकासका लागि त्रिदेशीय सहकार्यको अवधारणा पनि यही मान्यताअनुसार अघि बढेको थियो केही वर्षयता । यसबाट नेपाल दुई मुलुकबीचको गतिशील पुल बन्न सक्ने अवधारणा सशक्त रूपमा अघि जाने अपेक्षा भएको थियो । भारतमा सन् २०१४ मा नरेन्द्र मोदीको उदयपछि चीन, नेपाल र भारतबीच त्रिदेशीय सहकार्यको रणनीति केही हदसम्म अघि बढ्ने सम्भावना देखिएको थियो । तर चीन र भारतबीच हालैको डोक्लाम प्रकरणपछि त्रिदेशीय साझेदारीको विषय तत्काल सम्भव नेखिएको विश्लेषण हुन थालेको छ । नेपालचीन मामिलाका जानकार रूपक सापकोटा चीनको नेपाल तथा छिमेकीलाई हेर्ने दृष्टिकोणमा सिफ्ट (परिवर्तन) आएको बताउँछन् ।विगतमा चीनको नीति भारतलाई समेत विश्वासमा लिएर दक्षिण एसियाली मुलुकसँग सम्बन्ध राख्ने थियो, तर अब त्यस नीतिमा निकै परिवर्तन भएको छ उनी भन्छन् अब भारतलाई चिढ्याएर भए पनि दक्षिण एसियाका छिमेकीसँग सम्बन्ध बढाइरहेको छ चीन । बेल्ट एन्ड रोड अवधारणाअनुसार श्रीलंका, पाकिस्तान, नेपाल र बंगलादेशमा चीन अझ सशक्त रूपमा प्रस्तुत हुनुलाई यही अर्थमा बुझ्नुपर्छ । दक्षिण एसिया क्षेत्रमा ट्रान्स हिमालयन कोअपरेसन को अवधारणा अघि बढाउने चीनको प्रस्तावलाई भारतले भूराजनीतिक र सुरक्षाको दृष्टिले खतराको घन्टी मान्ने गरेको छ । चीनले नेपालको सुरक्षा क्षेत्रमा पनि उत्तिकै सहयोग बढाइरहेको अवस्था छ । नेपालका राजनीतिक शक्ति एक चीन नीतिमा प्रतिबद्ध रहेको चिनियाँ बुझाइ देखिन्छ । तर नेपाली सेना, सशस्त्र प्रहरी र नेपाल प्रहरीलालाई सहयोग गरेर र सहकार्य गरेर चीनले आफूविरुद्ध नेपालबाट हुन सक्ने पश्चिमाको चलखेल नियन्त्रण गर्न मद्दत मिल्ने विश्वास लिएको देखिन्छ । तिब्बत स्वतन्त्रताको मुद्दामा नेपालबाट हुन सक्ने चलखेललाई चीनले सधैं जोखिमपूर्ण रूपमा लिइरहेको देखिन्छ । चीनले दुई वर्षअघि नेपालसँग सुपुर्दगी सन्धिको प्रस्ताव राखेको थियो । यसका पछाडि नेपालमा हुन सक्ने तिब्बतीहरूको गैरकानुनी चलखेल र परिआएको खण्डमा उनीहरूलाई पक्रेर स्वदेश फर्काउन कानुनी रूपमै व्यवस्था गर्न चाहनु हो । नेपालसँग सडक र रेलमार्गको माध्यमबाट कनेक्टिभिटी बढेको खण्डमा त्यसबाट चीन र नेपाल दुवैलाई पारस्परिक फाइदा हुने चिनियाँ बुझाइ छ । नेपालमा राजनीतिक अस्थिरता रहिरहेसम्म र बलियो सरकार नभएसम्म नेपालमा चिनियाँ लगानीका परियोजना सशक्त रूपमा अघि बढ्न कठिन हुने बुझाइ चिनियाँहरूमा देखिन्छ । नेपालमा आफूअनुकूलको सरकार बनोस् र त्यसले चीनसँगको सम्बन्धलाई महत्व दिँदै दीर्घकालीन विकासका काममा चीनको सहभागितालाई सुनिश्चित गरोस् भन्ने चिनियाँ चाहना देखिन्छ । तत्कालीन प्रधानमन्त्री केपी शर्मा ओलीका पालामा भएका पारवहन तथा यातायात सम्झौता र दाहाल सरकारका पालामा हस्ताक्षरित बेल्ट एन्ड रोड समझदारीपत्रअनुसार नेपालसँगको सहकार्य अपेक्षाकृत रूपमा अघि बढ्न नसकेको विश्लेषण बेइजिङको उच्च नेतृत्वमा भएको छ । कांग्रेसमाओवादी गठबन्धन सरकारबाट चीनसँगका सम्झौता कार्यान्वयन नभएको चीन असन्तुष्ट छ बेइजिङमा कार्यरत एक चिनियाँ विज्ञ नाम नबताउने सर्तमा भन्छन् । एमाले र माओवादीबीच हालैको चुनावी गठबन्धनको निर्णयले चिनियाँ नेतृत्व हौसिएको छ । यदि यी प्रान्तीय र संसदीय चुनावपछि दुई शक्ति बहुमतसहित सत्तामा आएर पार्टी एकता हुँदै पाँच वर्ष आलोपालो मिलेर सरकार चलाए त्यसले नेपाललाई स्थिरतातिर लैजाने र चीनसँगका सम्झौता कार्यान्वयन हुने चिनियाँ पक्षको आशा छ उनले अन्नपूर्णसँग भने । वामशक्तिबीचको एकतालाई भारतले कमजोर बनाउन सक्ने उनको अनुमान छ । एमाले र माओवादीबीचको समीकरण कति टिक्छ भन्ने कुरालाई नजिकबाट नियालिरहेका छौं उनी थप्छन् । सीको उदयपछि चीनले विश्वका विभिन्न मुलुकका पत्रकार, सभासद्, कर्मचारी, व्यापारी, दलका नेता र समाजका विभिन्न क्षेत्रका व्यक्तिलाई भ्रमण गराएर शान्तिपूर्ण विकासको मोडेलबारे जानकारी गराउँदै अघि बढेको देखिन्छ । नेपालबाट चीनमा महिनैपिच्छे पत्रकार, सभासद्, कर्मचारी, व्यापारी, दलका नेता र समाजका विभिन्न क्षेत्रका व्यक्तिलाई भ्रमण गराएर चीनले छिमेक सम्बन्ध र शान्तिपूर्ण विकासबारे अवगत गराएको देखिन्छ । कतिपयले यसलाई चीनप्रतिको पश्चिमाबाट प्रभावित बुझाइ परिवर्तन गर्ने रणनीतिका रूपमा लिएका छन् । चीनको शान्तिपूर्ण उदय र विकास क्रमलाई नेपालजस्ता छिमेकी मुलुकले बुझ्नुपर्छ । पश्चिमा र भारतीय आँखाबाट होइन, नेपालकै आँखाबाट चीनलाई नेपालका नीति निर्मातादेखि पत्रकारसम्मले बुझून् भन्ने हामी चाहन्छौं दुई महिनाअघि सिचुवान भ्रमणका क्रममा पंक्तिकारसँगको संवादमा छेङ्दुस्थित वरिष्ठ पत्रकार याङ स्यावोपिङले भने । माओपछि चीनमा सबैभन्दा शक्तिशाली नेताका रूपमा उदाएका वर्तमान राष्ट्रपति सी माओको आर्थिक विकासको महत्वाकांक्षा साकार बनाउन उद्यत् देखिन्छन् । अघिल्लो वर्ष आयोजित चिनियाँ नेसनल कंग्रेसको अठारौं सत्रले सीलाई माओत्से तुङ झैं कोर लिडर का रूपमा घोषणा गरेको थियो । एक सातापछि हुने चिनियाँ कम्युनिस्ट पार्टीको उन्नाईसौं नेसनल कंग्रेसमार्फत पाँचबर्से दोस्रो कार्यकालको लागि हालका राष्ट्रपति सी पुनर्निर्वाचित हुनेछन् । माओपछिका अर्का सर्वशक्तिमान नेता देङ सियाओ पिङले अघि बढाएको आर्थिक सुधारको नीति (ओपनिङ अप) को जगमा एकाध दशकमा चीन विश्वको नम्बर एक आर्थिक शक्ति बन्ने दिशामा छ । सत्तामा आउनासाथ चीनको रोगको रूपमा विकसित भ्रष्टाचार नियन्त्रण गर्न सी सफल भएका छन्। आन्तरिक राष्ट्रिय एकता सुदृढ गर्न तिब्बत, ताइवान, हङकङ र मकाउका असन्तुष्टि सम्बोधन गर्न चालेका कदम अझै प्रभावकारी हुन नसकेको देखिन्छ । बाह्य सम्बन्धमा उत्तर कोरिया र सिरिया मामिलामा चीनको अमेरिकालगायत पश्चिमा मुलुकको भन्दा फरक मत छ । साउथ चाइना सी, भारतसँगको सीमा विवाद र म्यानमारको रोहिंग्या संकटमा चिनियाँ नेतृत्व व्यस्त छ । अमेरिकाको प्रभाव रहेका क्षेत्र र मुलुकमा चीन सैन्यशक्ति (हार्ड पावर) र अन्य तरिकाले प्रभाव पार्न (सफ्ट पावर) र दुवै किसिमको प्रतिस्पर्धामा उत्रिने लक्षण चीनले देखाएको छ, तर त्यसमा सफल भएको छैन । डोनाल्ड ट्रम्पको शासनपछि चीनलाई हेर्ने अमेरिकी नीतिमा देखिएको द्वैध नीतिले चिनियाँ नेतृत्वलाई केही आशावादी र केही निराशावादी बनाएको विश्लेषण छ ।अमेरिकाकेन्द्रित एकध्रुवीय विश्व व्यवस्थालाई दुई ध्रवीय बनाउने चीनको प्रयासले सार्थकता पाउने विश्वास भने गर्न सकिन्छ । मध्यमस्तरको समृद्ध समाज र राष्ट्रको ठूलै कायाकल्पलाई साकार पार्ने अठोटसहित राष्ट्रपति सी पाँच वर्षअघि सत्तामा आएका थिए । उनको यो चाइनिज ड्रिम सफल हुनका लागि आन्तरिक सुदृढीकरण मात्र नभएर विदेश नीतिको प्रभावकारी अभ्यास उत्तिकै महत्वपूर्ण हुने छ । पाँच वर्षयताका नेपालचीन मामिलाका प्रमुख १४ घटना १ सन् २०१४ नोभेम्बर : चिनियाँ अग्रसरमा स्थापित एसियाली पूर्वाधार विकास बैंकको संस्थापक सदस्य बन्ने नेपाल सरकारको निर्णय । २ सन् २०१४ डिसेम्बर : सिल्क रोड इकोनोमिक बेल्टमा सहभागी हुन नेपालद्वारा प्रारम्भिक सहमतिपत्रमा हस्ताक्षर । ३ सन् २०१५ मे : नेपाली भूमि लिपुलेकलाई व्यापारिक मार्गको रूपमा उपयोग गर्ने चीनभारत सहमति । नेपालद्वारा चीनसमक्ष तीव्र विरोध । ४ सन् २०१५ जुलाई : विनाशकारी भूकम्पपछिको पुनर्निर्माणमा चीनद्वारा ७६ अर्ब नेपाली रुपैयाँ सहयोग गर्ने प्रतिबद्धता व्यक्त । ५ सन् २०१५ अक्टोबर : नेपालको कुल मागको एकतिहाई इन्धन चीनबाट खरिद गर्ने फ्रेमवर्क समझदारीपत्रमा हस्ताक्षर । ६ सन् २०१५ मार्च : नेपाल र चीनबीच पारवहन यातायात सम्झौतालगायत १० दीर्घकालीन समझदारीपत्रमा हस्ताक्षर । ७ सन् २०१६ मार्च : चिनियाँ अग्रसरमा अघि बढाइएको क्षेत्रीय संगठन सांघाई इकोनोमिक कोअपरेसनमा नेपालको औपचारिक प्रवेश । ८ सन् २०१६ अक्टोबर : चिनियाँ राष्ट्रपतिको प्रस्तावित नेपाल यात्रा रद्द । ९ सन् २०१६ डिसेम्बर : चिनियाँ कम्युनिस्ट पार्टीका प्रभावशाली नेता लिउ छिपाउको नेपाल भ्रमण। १० सन् २०१७ मार्च : चीनद्वारा नेपालमा ८२ बिलियन अमेरिकी डलर लगानी प्रतिबद्धता घोषणा। ११ सन् २०१७ अप्रिल : नेपाल र चीनबीच पहिलो संयुक्त सैन्य तालिम आयोजना । १२ सन् २०१७ मे चीनद्वारा प्रस्तावित बेल्ट एन्ड रोड अवधारणामा नेपालको सहभागितासम्बन्धी समझदारी पत्रमा हस्ताक्षर । १३ सन् २०१७ अगस्त : डोक्लाम सीमा संकटमा नेपाल तटस्थ, चीनद्वारा प्रशंसा । १४ सन् २०१७ अगस्त : चिनियाँ उपप्रधानमन्त्री वाङ याङद्वारा नेपालको औपचारिक भ्रमण ।"
नगरकोटका सफल पागल,"मेरा बाआमा शंकरदास र सुन्दरी श्रेष्ठ सुचीकार हुनुहुन्थ्यो। भादगाउँले टोपी बनाउने उहाँहरूको पुख्र्यौली पेसा थियो। बाले सानै उमेरमा यो पेसा थाल्नुभएको रहेछ। उहाँले उभिएरै मेसिनमा टोपी सिलाउनुपथ्र्यो रे कम उचाइका कारण। उहाँले भादगाउँले टोपी सिलाउन छोडेर कपडा सिलाउने पेसा अँगाल्नुभयो। त्यही काम बाआमाले जीवनभर गर्नुभयो। मैले पनि त्यो पेसा धेरथोर सिकें तर चाडपर्व, विवाह र व्रतबन्धको बेला अति नै तनाव हुने रहेछ। बिरामी हुँदासमेत तनाव हुने। ग्राहक आएर मेरो भोज जानुपर्ने बेला भयो, खोइ लुगा सिलाको ? भनिरहने। बिरामी हुँदा आराम गर्न र चाडपर्व मनाउन नपाइने त्यस्तो पेसा मैले छोडिदिएँ। कबाडी चामल मिल पहिले हामी भक्तपुरको मंगालाछेमा बस्थ्यौं। पछि सूर्यविनायकमा सर्यौं। मलाई स्कुल जाने उमेरदेखि नै व्यवसायप्रति रुचि भएकाले भारतको रक्सौल गएर सारी ल्याएर बेच्न थालें। चीनको खासाबाट पनि सामान ल्याएर बेचें। पछि रेडिमेड सामानका पसल थापें। वाणिज्यमा स्नातक गरेपछि अब दिगो व्यवसाय गर्छु भन्ने लाग्यो। परिवारका सबै मिलेर राइस मिल राख्ने योजना बनायौं। किन्ने त भनियो, तर व्यावसायिक राइस मिल कस्तो हुन्छ भन्ने थाहा थिएन। धादिङको नौबिसेमा त्यस्तो मिल छ भन्ने सुनियो। त्यहाँका मिल मालिकले उनको थोत्रो मिल ल्याएर हाम्रो घरमा फालिदिए। अनेक प्रयास गर्दा पनि त्यो मेसिन बनाएर चलाउन सकिएन। केहीसिप नचलेपछि हामीले त्यो मिल कबाडीलाई बेच्यौं। कन्हैया चामल पछि भक्तपुरकै एक स्थानीय व्यक्तिसँग साझेदारी गरेर चामल मिल सञ्चाल्न गर्यौं किनभने उनीसँग त्यसबारेमा राम्रो ज्ञान थियो। व्यवसाय राम्रोसँग चल्न थाल्यो र बीचमा केही असमझदारी भएपछि सो व्यवसायलाई निजी बनायौं। धेरैले भोगेकै कुरा हो, अहिले पनि नेपालमा साझेदारी व्यवसायको अवधारणा दिगो रूपमा विकास हुन सकेको छैन। हामीले पच्चीस वर्षसम्म चलायौं चामल मिल। भक्तपुरमै पहिलोपटक सम्पूर्ण रूपमा स्वचालित मिल हाम्रै थियो। लेखापालनलाई पूर्णरूपमा कम्प्युटरकृत गर्ने पनि सम्भवतः हामी नै थियौं। अट्ठाइस वर्षअघि सुरु गरेको त्यो व्यवसायको प्रारम्भिक पुँजी तीनचार लाख थियो र त्यो सफल भयो। प्रारम्भमा हामीले विनानाम सादा धोक्रोमै चामल बेच्यौं। स्वचालित प्लान्ट बनाइसकेपछि अर्थात् करिब पचपन्न सालतिर ब्रान्डिङ गरेर कन्हैया चामल भनेर बेच्यौं। प्रत्येक बोरामा ३० किलोग्राम भनेर लेख्यौं। हरेक बोरामा ३० किलो नै चामल हुन्थ्यो र चामलमा केही मिसावट गरेनौं। चामल, नाबो र कनिका हाम्रो आदर्श थियो त्यो। व्यवसायमा नैतिकता स्थापित गर्ने प्रयास थियो त्यो। त्यसकारण हामीले बेच्ने चामलको गुडविल राम्रो भयो। आम व्यक्तिदेखि तत्कालीन प्रधानसेनापति प्रज्ज्वलशमशेर जबराले समेत हाम्रो चामल रुचाउनुभयो र धेरै सेनाका मेसमा पुग्यो चामल। तर प्रयास गर्दागर्दै पनि सबै चामल एउटै खालको प्राप्त गर्न सकेनौं। एउटै खेतको धान पनि कतै मूलको पानी लागेको, कतै कुलो लागेको र कतै नलागेको हुने हुँदा त्यस्ता धानका चामलको स्वादै फरक हुने भयो। नाबो नभएको बीउ राख्दा धान राम्रो हुने र नाबो भएको चामल हेर्दा मिसिएको जस्तो देखिने रहेछ। नाबो, कनिका र ढुंगा छानेर फाल्ने स्वचलित मेसिन पनि ल्यायौं हामीले। तर सधैं एउटै खालको चामलको गुणस्तर कायम गर्न नसकेकाले अब यो काम धेरै अघिसम्म लैजान सक्दिनँ भन्ने लागेर मैले त्योे काम छोडें। होटेलमा हात मैले गरेको काम मेरो आगामी पुस्ताले पनि निरन्तरता दिन सक्ने खालको होस् भन्ने थियो मेरो मनमा। सन् २००४ देखि मैले वैकल्पिक पेसा खोज्न थालें। मैले आयात व्यापारमा पनि हात हाल्ने प्रयास गरें, तर त्यसमा पनि सहज देखिनँ मैले। अब पर्यटन व्यवसायमा पो हात हाल्नुपर्छ कि भन्ने सोच आयो र जग्गा किनेर सन् २०११ देखि नगरकोटमा होटेल व्यवसाय थालें। नयाँ वर्षको दिन व्यापार थालेको हुँदा पहिलो दिन त सबै कोठा भरिए तर अर्को दिनबाट सबै कोठा खाली। जेठ महिनामा एउटा कोठा मात्रै बुक भयो। असारमा फेरि तीनचार कोठा बिके। हामीले पर्यटकलाई बर्गर र पिजा बेच्ने नै होइन। हाम्रो आफ्नै मौलिक खाना पो खुवाउने हो उनीहरूलाई। दालभात, मकैको ढिँडो, गुन्द्रुक, मकैभटमास र अंकुरित अनाज पो बेच्ने हो। यसरी राम्रोसँग व्यवसाय सुरु नहुनुमा धेरै कारण जिम्मेवार थियो। मलाई होटेल व्यवसाय के हो भन्ने नै थाहा थिएन। दोस्रो एउटा आदर्शमा व्यवसाय सुरु गरेकाले मेरो होटेल मदिरारहित र शाकाहारी थियो। तेस्रो हामीले प्रचारप्रसार गर्न जानेकै थिएनौं। तर दुई वर्षभित्र मैले यो व्यवसायबारे धेरै मेसो पाएँ। होटेल व्यवसायमा नेपालीले बेच्ने कुरा यो रहेछ भनेर अहिले भेउ पाएको छु। ग्राहक कहाँबाट ल्याउनुपर्छ भन्ने थाहा पाएको छु। पर्यटन व्यवसायका लागि आवश्यक पाहुना इन्टरनेटमार्फत कसरी ल्याउन सकिन्छ भन्ने विषयमा एक व्यक्तिसँग कक्षा नै लिएँ। त्यसबाट अनेक साइटमा आफ्नो व्यवसाय राख्न थालें। अहिले मलाई ग्राहकको कुनै चिन्ता छैन। रायोको सुप व्यवसाय थालेको त्यस्तै दुई वर्षमा एक बेलायती चिकित्सक आइपुगे होटेलमा। उनले हामीसँग सुरुवा (सुप) मागे। हामीले उनलाई बजारमा पाइने प्याकिङवाला सुपको धुलो हालेर सुप बनाएर दिने विचार गर्यौं। तर उनले मलाई मोहन, तिम्रो बारीमा के फलेको छ अहिले ? भनेर सोधे। मेरो बारीमा त रायोको साग थियो। आफू प्याकिङ गरिएका धुलोको सुप खान नेपाल नआएको भन्दै उनले सागकै सुप बनाएर ल्याउन भने। उनलाई सागको सुप कति मन परेछ भने तीनपटकसम्म बनाउन लगाए। त्यस घटनाले मेरो दिमागमा बेग्लै क्लिक भयो। पर्यटन व्यवसाय भनेको त यो रहेछ भन्ने बुझें। उनले बुकिङडटकमबारे पनि आइडिया दिए। मैले विस्तारै व्यवसायलाई साइटमा कसरी अपलोड गर्ने भन्नेबारे सिक्दै गएँ। त्यसमार्फत थुप्रै ग्राहक आउन थाले। अहिले हाम्रो ९० प्रतिशत व्यवसाय बुकिङडटकमबाट हुन्छ। प्रारम्भदेखि नै शाकाहारी र मदिरारहित हुँदा हामीले एक खालको संघर्ष गर्नुपर्यो। कतिपयले नगरकोटमा पनि शाकाहारी होटेल, के तालको पागल आएछ यहाँ भनेर हामीलाई उडाए पनि। परिवार शाकाहारी भएकाले प्राणी हिंसा (मासु) र रक्सी (शरीर हिंसा) सम्बन्धी व्यवसायबाट प्राप्त हुने एक पैसा पनि प्रयोग नगर्ने सिद्धान्त थियो हाम्रो। रक्सी मासुमुक्त होटेल बन्द गर्छु, तर म हिंसासँग जोडिन्न भन्ने सिद्धान्त थियो मेरो। मेरो ठहर थियो एउटा आदर्शमा चलेको व्यवसाय चलाउन प्रारम्भमा असहज भए पनि पछि त्यस्तो हुँदैन र पछि फर्केर हेर्नुपर्ने अवस्था आउँदैन। अहिले त मेरो होटेलमा एकदमै अफसिजनमा पनि अकुपेन्सी दर ५० प्रतिशतभन्दा बढी छ। अक्टोबर र नोभेम्बरमा त ओभर बुकिङ नै हुन्छ। समग्रमा ७५ देखि ८५ प्रतिशतसम्म बुकिङ छ हाम्रोमा। ९० प्रतिशत त विदेशी ग्राहक आउँछन् हामीकहाँ। सप्ताहन्तमा नेपाली धेरै आउँछन्। गर्मीयाममा भारत, बंगलादेश, मलेसियाका धेरै आउँछन्। पानी झमझम परेका दिनमा पनि ग्राहक छुट्दैनन्। हामीले पहिले बर्गर र पिजा पनि बेच्यौं। ममा नयाँ विचार आयो हामीले पर्यटकलाई त्यो बेच्ने नै होइन। हाम्रो आफ्नै मौलिक खाना पो खुवाउने हो उनीहरूलाई। हामीले दालभात, मकैको ढिँडो, गुन्द्रुक, मकैभटमास र अंकुरित अनाज पो बेच्ने हो। त्यसपछि हाम्रो होटेलमा पूर्ण नेपाली खाना मात्र खुवाउन थालेका छौं। बर्गरपिज्जा होइन, मकैभटमास विदेशी नेपाल हेर्न, बुझ्न र यहाँको स्वाद लिन पो आउँछन् त। बर्गर र पिज्जा खान ती आउँदैनन्। हाम्रोमा बर्गर र पिज्जा त्यो स्तरको बनाउन पनि सक्दैनौं। होटेलको लक्जरी पनि उनीहरूको जस्तो दिन सक्दैनौं। विदेशी ठान्छन्, नेपालीहरू सोझा, इमानदार र हँसिला हुन्छन्। त्यही कुरा बुझ्न नेपाल आउँछन् उनीहरू। त्यसैले हामीले अब नेपालीपन बेच्नुपर्छ। पर्यटनसम्बन्धी स्रोतसाधनमा हामी अति धेरै धनी रहेछौं। सही ढंगलाई परिचालन मात्र गर्न सकेका रहेनछौं। विकसित देशका नागरिक त प्रायः सबै फ्रोजन फुड खान्छन्। प्रायः हरेक खाना डिफ्रिजबाट निकालेर खान्छन्। कतिपयलाई त गोल्भेंडा कहाँ फल्छ भनेर पनि थाहा नहुन सक्छ। तर आफ्नै रसिला पाखाबारीमा तरकारी फलाएर, त्यहीं पकाएर विदेशीलाई ख्वाउने हो भने विदेशी त्यत्तिमै गद्गद् हुन्छन्। यस्तो खालको एग्रो टुरिजम् सफल हुन सक्छ। आजको जमानामा ताजा र अर्गानिक खान पाए को खुसी नहोला ? कृषि पर्यटनलाई प्रवर्धन गरियो भने नेपालीको भविष्य सुन्दर छ। (भक्तपुरस्थित पर्यटकीय गन्तव्य नगरकोटको होटेल माउन्ट प्याराडाइजका सञ्चालक श्रेष्ठसँग प्रकाश आस्थाले गरेको कुराकानीमा आधारित।)"
धनकुटा विजयी भएसँगै सेमिफाइन समिकरण पूरा,विराटनगरः मोरङको बेलबारी नगरपालिका १० भाउन्नेमा जारी दोस्रो डाँगीहाट गोल्डकप फुटबल प्रतियोगिताको सेमिफाइनल समिकरण पूरा भएको छ।शनिबार भएको अन्तिम क्वाटरफाइनल खेलमा धनकुटाको रारा फुटबल क्लब राजारानी विजयी भएको छ। विराटनगरको रानी स्थित साइनो स्पोर्टिङ क्लबको चुनौनी ५२ गोल अन्तरले पन्छाउँदै धनकुटा सेमिफाइनल प्रवेश गरेको हो। धनकुटाले फराकिलो जित निकाल्न सफल हुँदा विराटनगर खेलमा जम्न सकेन। धनकुटाले दुईवटा पेनाल्टीको अवसर पाएको थियो। दुबै पेनाल्टी सदुपयोग गरेको उसले विपक्षीमाथि सहज जित निकालेको हो। धनकुटाले खेलको १५ औं मिनेटमै आत्माघाती गोलको उपहार पाउँदा विराटनगर दवावमा परेको पर्यो। धनकुटाका विशाल राईले प्रहार गरेको बललाई क्लियर गर्न खोज्दा विराटनगरका जीवन धामीले आत्माघाती गोल गरेका थिए। खेलको सुरुवातमै उपहार गोलमार्फत खाता खोलेको धनकुटाले अन्तिम समय सम्म लय गुमाएन।३४ औं मिनेटमा डी बक्स भित्र विराटनगरका खेलाडीले फउल गरेपछि रेफ्रीले धनकुटालाई पेनाल्टीको अवसर दिए। पेनाल्टीमार्फत निराजन खड्काले गोल गर्दै धनकुटालाई २० ले अघि बढाए। ३९ औं मिनेटमा दिनेश राई बी ले मिलाई दिएको बललाई दिनेश राई 'ए' ले पोष्टको दिशा दिंदा विराटनगरले गोलको खाता खोलेको थियो। ४१ औं मिनेटमा पाएको पेनाल्टीको अर्को अवसरमा योगेश गुरुङले बललाई जाली चुमाउँदा धनकुटा ३१ गोल अन्तरले अघि बढ्यो। ५७ औं मिनेटमा विराटनगरका विशाल खवासले वान भर्षेस वानको स्थितीमा गोल गरेर धनकुटालाई पछ्याउन विराटनगरलाई सजिलो बनाइदिए। थप गरिएको अतिरिक्त समयमा विरेन चेम्जोङको पासलाई योगेशले गोलमा परिणत गरिंदा धनकुटा थप बलियो बन्यो। त्यस लगत्तै संजोग राईको पासमा विरेन चेम्जोङले गोल गर्दै आफ्नो टिमका लागि फराकिलो जितको नतिजा निकाल्न सहयोग गरे। धनकुटाका तुलनामा विराटनगरले गोल गर्ने धेरै अवसर पाए पनि सदुपयोग गर्न सकेन । धनकुटाले पाएका अवसरलाई खेर जान दिएन। खेलको १७ औं मिनेटमा विराटनगरका कैलाश बस्नेतको फ्रिकिक प्रहारमा विपक्षी गोलरक्षक बाधक बन्नु विराटनगरका लागि दुर्भाग्यपूर्ण बन्यो।उसका लागि खेलमा फर्किने गतिलो अवसर खेर गयो। २५ औं मिनेटमा दिनेश राई ए को उत्कृष्ट प्रहारले पोष्ट देख्न नसक्दा विराटनगरले धनकुटालाई दवाबमा राख्नै सकेन। गोल्डकपमा आइतबारबाट सेमिफाइनका खेलहरु हुँदैछन्। पहिलो सेमिफाइनल खेलमा आयोजक डीएफसी रातो र सशस्त्र प्रहरी बल झापा आम्नेसाम्ने हुँदैछन्।
हङकङसँग हारेपछि नेपाललाई मुस्किल,"काठमाडौं : लामो समयदेखि देखिँदै आएको ब्याटिङको समस्यामा सुधार नआएपछि नेपालले अन्तर्राष्ट्रिय क्रिकेट काउन्सिल (आईसीसी) विश्व क्रिकेट लिग च्याम्पियनसिपको जित्नै पर्ने खेलमा पराजय बेहोरेको छ। नेपाल शुक्रबार भएको खेलमा हङकङसँग ८३ रनको भारीअन्तरले पराजित भयो। पराजयसँगै यसै प्रतियोगितामार्फत आगामी विश्वकपको अन्तिम चरणको छनोटमा चयन हुने नेपालको सम्भावना कमजोर बनेको छ। नेपाललाई अब त्यो अवसर सदुपयोग गर्न बाँकी रहेको आफ्नो तीन (हङकङसँग एक र यूएईसँग दुई खेल) खेलमध्ये सबैमा जित हात पारेर मात्रै पुग्ने छैन। नेपालभन्दा अगाडि रहेका हङकङ र केन्याले उनीहरूको बाँकी सबै खेलमा पराजय पनि बेहोर्नु पर्नेछ। हङकङले नेपालसँग एक र पपुवा न्युगिनीसँग दुई तथा केन्याले स्कटल्यान्डसँग दुई खेल खेल्न बाँकी छ। अन्य टोलीको खेलमा समेत भर पर्नुपर्ने भएकाले नेपालको छनोट सम्भावना न्यून बनेको हो। आईसीसीको नियमअनुसार जारी च्याम्पियनसिपको शीर्ष चार टोली सन् २०१९ मा इङ्ल्यान्डमा आयोजना हुने विश्वकपका लागि अर्को वर्ष खेलिने अन्तिम चरणको छनोट प्रतियोगितामा चयन हुने प्रावधान छ। जारी च्याम्पियनसिपको शीर्ष चारभित्र अटाउन नसकेको अवस्थामा नेपालले सन् २०१९ को विश्वकप खेल्ने सम्भावना जीवित राख्न यसपछि हुने डिभिजन दुईको शीर्ष दुईभित्र अटाउनुपर्ने हुन्छ। अन्तिम चरणको छनोट प्रतियोगितामा च्याम्पियनसिपका शीर्ष चार र आईसीसीको एकदिवसीय वरीयताको पुछारमा रहेका चार टोलीसँगै डिभिजन दुईका दुई टोलीले पनि प्रतिस्पर्धा गर्न पाउने व्यवस्था छ। जारी च्याम्पियनसिपको पुछारका चार टोलीले डिभिजन दुईमा प्रतिस्पर्धा गर्न पाउने प्रावधान रहेकाले त्यो नेपालका लागि दोस्रो अवसर हुनेछ। हङकङको कोङ मोङस्थित मिसन रोड मैदानमा टस जिती पहिले फिल्डिङ रोजेको नेपालले घरेलु टोलीलाई निर्धारित ५० ओभरमा एक सय ९४ रनमा अलआउट पारेको थियो। यद्यपि जवाफी ब्याटिङमा ओर्लिएको नेपालले एक सय ९५ रनको लक्ष्य पनि भेट्टाउन सकेन। नेपाल ३४५ ओभरमा एक सय ११ रनमै अलआउट भयो। हङकङका अफ स्पिनर इशान खान एक्लैले पाँच विकेट लिएपछि नेपालका लागि कुनै पनि ब्याट्सम्यान लामो समयसम्म क्रिजमा टिक्न सकेनन्। कप्तान पारस खड्काले २६, मोहम्मद आरिफ शेखले २३ र उपकप्तानसमेत रहेका ओपनर ब्याट्सम्यान ज्ञानेन्द्र मल्ले २१ रन जोडे। त्यसपछि विनोद भण्डारीले १८ र सोमपाल कामीले ११ रन बनाए। अन्य ब्याट्सम्यानले भने दोहोरो अंकमा रन बनाउन सकेनन्। केवल १७ बल खेलेका विनोदले एक छक्का र दुई चौका प्रहार गरे। विनोदले प्रहार गरेको छक्का नै खेलमा नेपालले प्रहार गरेको एकमात्र छक्का बन्यो। त्यसबाहेक ज्ञानेन्द्रले चार, पारस र आरिफले तीनतीन तथा सोमपालले एक चौका प्रहार गरेका थिए। सुरुआती ब्याट्सम्यान सागर पुन र चौथो क्रममा क्रिजमा छिरेका दीपेन्द्रसिंह ऐरी तीनतीन रनमा आउट हुँदा अन्य तीन ब्याट्सम्यान शून्य रनमै पेभेलियन फर्किए। यसैगरी वसन्त रेग्मी, करण केसी र सन्दीप लामिछानेले रन जोड्न सकेनन्। सुशन भारी एक रनमा अविजित रहे। त्यसअघि स्पिनरहरूले ६ विकेट लिँदै उत्कृष्ट प्रदर्शन गर्दा नेपालले हङकङलाई मध्यम योगफलमै रोकेको थियो। सन्दीप लामिछानेले तीन, वसन्त रेग्मीले दुई र सुशन भारीले एक विकेट लिएका थिए। क्रिजमा लामो समय टिकेर ७६ रन बनाउँदै खेलिरहेका जेमी एट्किन्सनलाई सुशनले आउट गराएका थिए। त्यसबाहेक कप्तान बबर हायातले २९ रन बनाए भने नवौं क्रममा ब्याटिङका लागि आएका तनविर अफजलले ३८ रन जोडेका थिए। नेपाली मध्यमगतिका बलर करण केसीले पनि दुई विकेट लिएका थिए। उनले अर्का एक ब्याट्सम्यानलाई रनआउट पनि गराएका थिए। नेपालले आइतबार सोही मैदानमा हङकङसँग दोस्रो खेल खेल्नेछ। दोस्रो खेलमा पराजित भएको अवस्थामा च्याम्पियनसिपमा शीर्ष चारभित्र रहने नेपालको सम्भावना लगभग समाप्त हुनेछ। जितले भने नेपालको सम्भावना जीवितै राख्नेछ। छनोटका लागि आगामी खेलमा नेपाललाई आवश्यक नतिजा (१) नेपालले अब खेल्न बाँकी रहेको हङकङसँगको एक र संयुक्त अरब इमिरेट्स (यूएई) सँगको दुई खेलमा जित हात पार्नु पर्नेछ। (२) हङकङले नेपालसँगको एकसहित पपुवा न्युगिनीसँग खेल्न बाँकी दुवै खेलमा पराजय व्यहोर्नु पर्नेछ। (३) केन्याले स्कटल्यान्डविरुद्ध खेल्न बाँकी दुई खेलमा पनि पराजय व्यहोर्नु पर्नेछ।"
नेपाल तेक्वान्दो संघको केन्द्रीय महाधिवेशन सिमरामा सुरु,"सिमरा : नेपाल तेक्वान्दो संघको तेस्रो केन्द्रीय महाधिवेशन बाराको सिमरामा सुरु भएको छ । अधिवेशनको उद्घाटन गर्दै जीतपुरसिमरा उपमहानगरपालिकाका प्रमुख डा कृष्ण पौडेलले खेलकुद क्षेत्र सामाजिक एकता र समृद्धिको आधार रहेको बताए । राजनिति संक्रमणले पूर्णता पाएसंगै राज्य र राजनितिक दल आर्थिक समृद्धितर्फ अघि बढ्दै गर्दा त्यसले समग्र खेलकुद क्षेत्रको विकासलाई पनि अगाडी बढाउने उनको भनाई थियो । खेलकुद क्षेत्रले नेपाललाई अन्र्तराष्ट्रिय स्तरमा चिनाउन सफल भएको भन्दै डा पौडेलले खेलकुद क्षेत्रको बहुआयामिक विकासका लागि राज्यले प्रभावकारी कार्यनिति बनाएर अघि बढ्नुपर्ने बताए । हालै जीतपुरसिमरा उमपहानगरपालिकाको नगर प्रमुखमा निर्वाचित भएका डा पौडेलले राष्ट्रियस्तरको खेलकुद प्रतियोगिता भइरहेको सिमरालाई खेलकुद क्षेत्रको एकेडेमीको रुपमा विकास गर्ने योजनासहित आफू अघि बढ्ने बताए । कार्यक्रममा संघका अध्यक्ष प्रकाश शमशेर राणाले तेक्वान्दो क्षेत्रको भविष्य निर्धारण गर्नका लागि तेस्रो महाधिवेशन निकै महत्वपूर्ण रहेको बताउदै अबका दिनमा कार्यनिति बनाएर तेक्वान्दो क्षेत्रलाई अघि बढाउनुपर्ने बताए । अधिवेशनले नया कार्यसमिति चयन गर्नेछ । नेतृत्वका लागि वर्तमान अध्यक्ष प्रकाश शम्शेर राणाको एकल उम्मेदवारी परेको छ । उनी फेरी चार बर्षे कार्यलयका लागि अध्यक्षमा निर्वाचित हुने निश्चित भएको छ । उपाध्यक्षमा नन्दकुमार राई, भोजबहादुर शाह, हरिश्वर पोखरेल र सञ्जीब रेग्मीको उम्मेदवारी परेको छ । अधिवेशनले तीन जना उपाध्यक्ष निर्वाचित गर्ने प्रावधान छ । महासचिव पदका लागि भने वर्तमान महासचिव दिपराज गुरुङसहित अर्जुन विक र भानबहादुर चन्दले उम्मेदवारी दिएका छन् । तीन जनामध्ये दुई जना निर्वाचित हुनेछन् । कोषाध्यक्षका लागि वर्तमान केन्द्रीय सदस्य कासिम मिया र फणिन्द्र खड्काको उम्मेदवारी परेको छ । केन्द्रीय सदस्यका लागि १५ जनाले उम्मेदवारी दिएको र अधिवेशनले ११ जना सदस्य निर्वाचित गर्नेछ । अधिवेशनमा ४१ जिल्ला र केन्द्रीय प्रतिनिधिसहित ७४ जनाले मतदान गर्नेछन् । संघले सबै पदका लागि सर्वसम्मतको प्रयास समेत गरिरहेको छ । राखेप सदस्य विरेन्द्र श्रेष्ठ, स्युचाटार तेक्वान्दो डोजाङका अध्यक्ष ईश्वर बिडारी, सशस्त्र प्रहरी बलका सशस्त्र प्रहरी नायब महानिरीक्षक तथा पूर्व राष्ट्रिय खेलाडी नरेन्द्रबहादुर सिंहलगायतले मन्तव्य राखेका थिए । कार्यक्रममा संघले तेक्वान्दो खेलको विकासमा योगदान पुर्याएको भन्दै विभिन्न व्यक्तिलाई सम्मान समेत गरेको थियो ।"
क्रिकेटरको प्रेरणादायी अभियान,"काठमाडौं : समस्या परेपछि नै हो समाधान निस्कने। त्यसो हँदैनथ्यो भने नेपाली महिला क्रिकेटकी उदाहरणीय पात्र आरती बिडारीले त्यस्तो भन्दिनथिइन् होला सायद। यतिखेर आरती र उनको टोली त्यही समस्यामा परेको नेपाली महिला क्रिकेटलाई माथि उकास्ने समाधानको खोजीमा जुटेका छन्। कुनै समय यस्तो पनि थियो, एसियाली क्षेत्रमा टेस्ट मान्यता पाएका भारत, पाकिस्तान, श्रीलंका र बंगलादेशका महिला टोलीपछि नेपाली महिला टोली सशक्त मानिन्थ्यो। टेस्ट टोली सहभागी नभएका एसियाली प्रतियोगितामा सधैं नेपाल उपाधिको दाबेदार रहन्थो। आज समय यस्तो आएको छ, त्यतिबेला नेपालले ठूलो अन्तरले पराजित गरेको चीन निकै अघि पुगेको छ। हालै भएको विश्वकप छनोटअन्तर्गत खेलिएको खेलमा नेपाल चीनसँगै पराजित हुन पुग्यो। थाइल्यान्डलाई अहिले नेपालले गतिलो टक्करसमेत दिन सक्दैन। घरभित्र महिला क्रिकेटको प्रतियोगिता नै हुन छाडेको छ। दुई वर्षअघि पूर्वाञ्चलमा भएको सातौं राष्ट्रिय खेलकुद प्रतियोगिता र प्रधानमन्त्री कपअन्तर्गत भएको प्रतियोगिताबाहेक महिला क्रिकेट नभएको झन्डै आधा दशक पुगेको छ। नेपाल क्रिकेट संघ (क्यान) अन्तर्राष्ट्रिय क्रिकेट काउन्सिल (आईसीसी) को निलम्बनमा रहँदा अन्य निकायबाट समेत नेपाली महिला क्रिकेटको ख्याल भएन। यो अवधिमा नेपाली महिला क्रिकेटको नयाँ प्रतिभा खोज्ने काम ठप्पै भयो। भएका प्रतिभालाई जोगाइराख्ने प्रयास र पहल पनि भएनन्। त्यसले उमेर समूहमा नेपाललाई अन्तर्राष्ट्रिय प्रतियोगितामा प्रतिनिधित्व गरिसकेकी आरती र उनका साथीहरूलाई नेपाली महिला क्रिकेटको यो अवस्थाले धेरै पिरोल्यो। त्यसैले आरतीले सोचिन् नेपाली महिला क्रिकेटलाई बचाउन अब आफैंले केही गर्नुपर्छ। उनको मनमा एउटा आइडिया' पनि फुर्यो, राइजिङ क्रिकेट फर उमन्स (आरसीडब्ल्यू)। आरतीको यो आइडियालाई अन्य साथीहरूले पनि साथ दिए। अनि उनको यो आइडियाले अभियानको रूप लियो। आरसीडब्ल्यू आरती र उनका दुईचार जना साथीहरूले परिकल्पना गरेको अभियान हो, जसको उद्देश्य ठूलो छ। उनीहरू आफ्नो उद्देश्यको नजिक पुग्दा नेपाली महिला क्रिकेटले पनि विश्वस्तरमा तहल्का मच्चाउने छ। हामी क्रिकेट भनेर पढाइसमेत छाडेर सानै उमेरदेखि लाग्यौं। तर, अहिले महिला क्रिकेटरको सुविधा निक्कै परको कुरा भयो, खेल्नका लागि प्रतियोगितासम्म हुँदैन। हामीले धेरै निकाय धायौं प्रतियोगिता गरिदिनुपर्यो भनेर तर कसैले हाम्रो कुरा सुनेनन्', आरती पीडा पोख्छिन्, त्यसैले महिला क्रिकेटलाई बचाउन हामी आफैंले केही गर्नुपर्छ भन्ने महसुस भयो। साथीहरूलाई मेरो विचार भने, उनीहरूले पनि साथ दिए।' आरसीडब्ल्यूको पहिलो अभियान छ, देशैभरि ट्रेनिङ सेन्टर स्थापना गर्ने। जहाँ महिला क्रिकेटरका लागि विशेष सहुलियत हुनेछ। उनीहरूले त्यसको सुरुआत पनि गरिसकेका छन्, काठमाडौंको फर्पिङबाट। फर्पिङको एकेडेमी निर्माण लगभग पूरा हुन लागेको छ (हेर्नुस् तलको तस्बिरमा)। तिहारपछि चितवनमा पनि एकेडेमी सुरु हँदैछ। अनि विस्तारै देशैभरि आरसीडब्ल्यूको टेनिङ सेन्टरहरू हुनेछन्। उनीहरूले यी ट्रेनिङ सेन्टरलाई दिगो रूपमा अघि बढाउनका लागि विशेष योजनासमेत तयार पारेका छन्। ट्रेनिङ सेन्टर तयार भएपछि हामी स्थानीय एक महिला खेलाडीलाई त्यसको रेखदेख र सञ्चालनको जिम्मेवारी दिनेछौं। त्यहाँ सबैले अभ्यास गर्न पाउँछन् तर महिला खेलाडीलाई विशेष सहुलियत हुनेछ', आरती आफ्नो योजना सुनाउँछिन्, त्यस टेनिङ सेन्टरबाट उठेकोमध्ये २५ प्रतिशत रकम जिम्मेवारी लिएकी खेलाडीले तलबस्वरूप पाउने छिन्। २५ प्रतिशत ट्रेनिङ सेन्टरको मर्मतका लागि खर्च हुनेछ। अनि बाँकी ५० प्रतिशत रकम अन्य ठाउँमा थप ट्रेनिङ सेन्टर बनाउनका लागि खर्च गर्नेछौं।' आरसीडब्ल्यूकी अर्की सक्रिय अभियन्ता अश्मिना कर्माचार्य नेपाली महिला क्रिकेटको विकासका लागि कोसेढुंगा सावित हुने आफूहरूको यो अभियान पूरा गरेरै छाड्ने बताउँछिन्। हामी सबै नेपाली महिला क्रिकेटलाई यो अवस्थाबाट माथि उठाउने उद्देश्यसहित एक ठाउँमा आएका छौं। त्यसैले हामी सबैबीच राम्रो समझदारी छ', क्षेत्र नम्बर ३ काठमाडौंकी पूर्वकप्तान तथा आरसीडब्ल्यूकी कोषाध्यक्षसमेत रहेकी अश्मिना भन्छिन्, हामी यो अभियानलाई पूरा गरेरै छाड्ने छौं।' आरसीडब्ल्यूले देशैभरि ट्रेनिङ सेन्टरको निर्माणसँगै महिला क्रिकेटरका लागि विभिन्न कार्यक्रमसमेत अघि सारेको छ, जसले महिला क्रिकेटरहरूलाई यही खेलमा टिकिरहन केही हदसम्म भए पनि ऊर्जा मिलेको छ। अहिले आरसीडब्ल्यूकै पहलमा राष्ट्रिय टोलीकी कप्तान रुविना क्षत्रीसहित चार महिला खेलाडी बंगलादेशमा जारी ढाका प्रिमियर डिभिजन उमन्स क्रिकेट लिग खेलिरहेका छन्। रुविनाले रूपाली बैंक अफ उमन्स क्रिकेट टिम तथा अन्य तीन खेलाडी पूर्वकप्तान नेरी थापा, आरती बिडारी र अस्मिना कर्माचार्यले कालाबगान क्रिरा चक्रम महिला क्रिकेट टिमबाट खेलिरहेका छन्। महिला क्रिकेटको गतिविधि लगभग ठप्प बनेको अवस्थामा आरसीडब्ल्यूले घरमै पनि विभिन्न प्रतियोगिताहरूको आयोजना गर्ने तथा नेपाली खेलाडीहरूको टोली बनाएर विदेशमा मैत्रीपूर्ण खेल खेल्न जाने कार्यक्रमहरू गर्दै आइरहेको छ। सन् २०१५ को डिसेम्बरमा आरसीडब्ल्यूको पहलमा आरतीकै कप्तानीमा भारतीय स्थानीय टोलीसँग इन्डोनेपाल मैत्रीपूर्ण शृंखला खेलेको थियो, जसको भारतीय दूरदर्शन स्पोटर्स च्यानल डीडी स्पोटर्सले समेत प्रत्यक्ष प्रसारण गरेको थियो। त्यसपछि गत वर्ष आरसीडब्ल्यू आफंैले भारतीय टोलीलाई बोलाएर नेपालमा इन्डोनेपाल शृंखला गर्यो। नेपालमै भएको शृंखलामा भने भारतीय टोली र आरसीडब्ल्यूको टोलीसहित विभागीय टोली एपीएफको टोली पनि सहभागी थियो। यस प्रतियोगिताले नेपाली खेलाडीलाई अन्तर्राष्ट्रिय क्रिकेटको अनुभव दिलाएको थियो। राष्ट्रिय टोलीका सदस्यहरूलाई समेटिएको आरसीडब्ल्यूको एक टोली गत महिनामात्रै भारतमा १८ दिनको प्रशिक्षणमा सहभागी भएर फर्किएको छ। अल इन्डिया टीट्वेन्टी क्रिकेट एसोसिएसनसँग खेलाडी तथा दुईपक्षीय शृंखला आयोजनाको सम्झौता गरेको आरसीडब्ल्यूले नेपाली महिला क्रिकेटरलाई व्यस्त बनाइराख्ने धेरै कार्यक्रमहरू गरिरहेको छ, जसको श्रेय आरती र उनका सहयोगी साथीहरूलाई नै जान्छ। आरसीडब्ल्यूले यसै वर्ष अत्तरियामा भएको अत्तरिया कप उमन्स टीट्वेन्टी क्रिकेट प्रतियोगिता पनि जित्यो। आरसीडब्ल्यूले स्थानीय टोलीबीच प्रतिस्पर्धा गराउने उद्देश्यले विभिन्न प्रतियोगिताको आयोजना गर्नेदेखि विभिन्न स्थानमा पुगेर महिला क्रिकेटबारे प्रशिक्षण पनि आयोजना गरेको छ। आरसीडब्ल्यूकी अध्यक्षसमेत रहेकी आरतीका अनुसार रसुवा, भक्तपुर, फर्पिङ, तौलिहवालगायत विभिन्न स्थानमा पुगेर महिला क्रिकेटबारे प्रशिक्षण सञ्चालन गरिएको छ। देशको महिला क्रिकेटको विकासमा लाग्दा आफ्नो क्रिकेट करिअर पछि परेको महसुस गरेकी आरती देशैभरि ट्रेनिङ सेन्टर स्थापना गर्ने तथा नेपाली क्रिकेटलाई अन्तर्राष्ट्रिय स्तरमा सशक्त टोलीको रूपमा खडा गरेपछि मात्रै आफूले वि श्राम लिने बताउँछिन्। यस्तै काममा अल्झिँदा आफ्नो क्रिकेट करिअरलाई अघि बढाउन पाइनँ। राष्ट्रिय टोलीबाट खेल्ने सपना अझै पूरा गर्न पाएको छैन। राष्ट्रिय टोलीबाट खेल्ने अभियानमा अझै प्रयासरत छु', अनुहारमा केही चमक ल्याउँदै आरती भन्छिन्, तर, त्योभन्दा पनि मेरा लागि देशैभरि महिला क्रिकेटरहरूका लागि विशेष सहुलियत हुने ट्रेनिङ सेन्टरको निर्माणसँगै अन्तर्राष्ट्रिय स्तरमा सशक्त नेपाली टोलीको निर्माण गर्ने अभियान पूरा गर्नु महत्वपूर्ण छ।' आरती आफ्नो अभियानमा साथीहरू र खेलकुदका अन्य निकायबाट पाएको सहयोगमा खुसी छिन्। भन्छिन्, यो अभियानलाई अघि बढाउन मैले एउटा राम्रो टिम पाएकी छु। साथै खेलकुद परिषद् र अन्य निकायले पनि सहयोग गरिरहेका छन् यस अर्थमा आफूलाई भाग्यमानी पनि ठानेको छु।' नेपाली महिला क्रिकेटको अभियानमा आफ्नो घरको काम छाडेर लागिरहेकी अभिभावक तथा आरसीडब्ल्यूकी सचिव मल्लिका शर्मा अन्य क्षेत्रबाट पनि सहयोगको याचना गर्छिन्। म यो टिमसँग पछिल्लो समय नजिक रहेर काम गरिरहेकी छु। उनीहरूको जोसजाँगर देखेर म आफैं पनि उत्साहित भएकी छु', मल्लिका भन्छिन्, यो अभियान सफल भएको अवस्थामा नेपाली महिला क्रिकेटले साँच्चिकै अन्तर्राष्ट्रिय स्तरमा फड्को मार्नेछ। यो अभियानमा सहयोगका लागि म सबैसँग आग्रह गर्दछु।'"
