शीर्षक,विवरण
ज्ञान र वैराग्यका पर्याय,"०७२ फागुनको एक साँझ महेश संस्कृत गुरुकुल विद्यापीठ देवघाटमा पुगेको थिएँ। आ श्रमका संस्थापक पीठाधीश डा स्वामी रामानन्द गिरिलाई त्यसअघि कतिपय सार्वजनिक समारोहमा धेरैपटक देखेको भए पनि प्रत्यक्ष भेट्ने मौका भने त्यसको एक महिनाजति अगाडि मात्र मिलेको थियो। पहिलो भेट र भलाकुसारीबाट उहाँप्रतिका मेरा अनेकौँ पूर्वानुमान गलत सिद्ध भएका थिए। त्यो भेटमै उहाँले भन्नुभएको थियो, 'म जोगी हुँ तर माला जपेर बस्ने जोगी होइन, ज्यूँदा मान्छेहरूको साथ लिएर समाज बदल्न सक्दो प्रयत्न गरिरहेको छु।' दोस्रोपटकको भेटमा आख्यानकार अमर न्यौपाने र म सँगै थियौँ। आ श्रमको नियमित तालिकाबमोजिम त्यो साँझ गुरुकुलका विद्यार्थीले कविता, गीत, गजलजस्ता साहित्यिक अभिव्यक्ति प्रस्तुत गर्ने पालो परेको रहेछ। हामीलाई देखेपछि स्वामीजीले विद्यार्थीबाहेकका स्थानीयलाई पनि साँझको साहित्य समारोहमा भेला हुन खबर पठाउनुभयो। ठीक ७ बजे करिब २ सय जनाको उपस्थितिमा साहित्य सन्ध्या सुरु भयो। मित्र अमरजीलाई रामानन्द गुरुले भन्नुभयो, 'आज तिमीले हाम्रा विद्यार्थीलाई साहित्य रचनासम्बन्धी मार्गदर्शन गर्नुपर्छ।' अमरजीले मतिर देखाउँदै एउटा सर्त राख्नुभयो, 'उहाँलाई पनि १० मिनेट समय दिनुहोला।' गुरुको जवाफ आयो, 'समय बढी लिन पाइन्न तिमीले भनेपछि १० मिनेट यिनलाई पनि दिएँ।' दर्जनभन्दा बढी विद्यार्थीले वेदान्तको बुझाइलाई व्यावहारिक जीवनसँग जोडेर लेखेका साहित्यिक रचना सुनाइसक्दा आठ बज्नै लागेको थियो। त्यसपछि मैले पाएको १० मिनेटको समय आयो। मसँग भन्ने भन्दा पनि देखाउने तस्बिरहरू र तीसँग जोडिएका केही कथा थिए। त्यसका लागि मेरो आग्रहअनुसार आ श्रमको भव्य हलमा पहिले नै प्रोजेक्टरको व्यवस्था गरिएको थियो। मैले भित्तामा प्रक्षेपित तस्बिरहरू देखाउँदै तिनका कहानी सुनाउन थालेँ। १० मिनेट बित्यो तर गुरुले मलाई प्रस्तुति नरोकी निरन्तरता दिन संकेत गर्नुभयो। म देखाउँदै र सुनाउँदै गएँ। बेलाबेलामा उहाँ बर्बर खसेका आँसुका ढिक्का रुमालले पुछ्दै रोइरहनुभएको थियो। उहाँलाई त्यसरी पगाल्ने तस्बिरहरू कुनै मार्मिक नीति कथासँग जोडिएका थिएनन्। चितवनको दुर्गम गाउँमा अभावको जीवनसँग भोकै र नांगै जुधिरहेका सीमान्तकृत चेपाङ बाआमा र तिनका सन्ततिको दुर्दशा देखेर प्रेम र करुणाले भावविह्वल हुँदै पोखिनुभएको थियो गुरु। एक घन्टाभन्दा लामो प्रस्तुतिपछि भोकले गलेको स्वरमा मानवताको मूल्य थप्दै उहाँले भन्नुभयो, 'साँच्चै भगवान् त ती चेपाङ हुन्, उनीहरूको सेवाभन्दा ठूलो पूजा अरू केही हुँदैन।' उहाँको विशालताले म गद्गद् भएँ। त्यो साँझयता गुरुसँगको आत्मीयताको गाँठो कसिलो हुँदै गयो। त्यसपछिका भेटमा उहाँ मसँग बारम्बार सोध्नुहुन्थ्यो, 'तस्बिरमा देखिएका अनुहार बदलिए कि बदलिएनन् ? ' अनि थप्नुहुन्थ्यो, 'उनीहरूको तकदिर बदलेपछि तस्बिर आफैं बदलिन्छ।' मैले पहाडदेखि तराईसम्मका बस्तीबस्तीमा दुःख पाइरहेका गरिब, दलित उपेक्षित र पीडितको अवस्था र तिनको कल्याणमा मिडिया र मानव समुदायले गरिरहेका परोपकारी प्रयत्नबारे बताइरहन थालेँ। रामानन्द गुरु भन्नुहुन्थ्यो, 'अठार पुराणको ठेली जतिसुकै ठूलो भए पनि परोपकारलाई पुण्य र परपीडालाई पाप देख्नु तिनको सार हो।' गुरुको जीवन पनि उहाँले बुझेजस्तै थियो। बेलाबेलामा उहाँले सुनाउने अनुभवहरू मन छुने खालका हुन्थे। केही वर्षअघि विराटनगर गएका बेला त्यहाँका एक शुभचिन्तकले रामानन्द गुरुलाई भोजनका लागि आमन्त्रण गरेछन्। स्वामी निम्ता मान्न जानुभएछ। उहाँको खानापछि सुत्ने बानी थियो। खुब मानमनितोका साथ भोजन गराएपछि आरामका लागि बैठक कोठामा शयनको व्यवस्था गरिएछ। बिछ्यौनामा पल्टिएर निदाउनै लागेका बेला टेलिभिजनको आवाजले उहाँ ब्यूँझिनुभएछ। उठेर हेर्दा एक हातमा कुचो र अर्को हातमा टेलिभिजनको रिमोट कन्ट्रोल थिच्दै उभिएका कामदारलाई देख्नुभएछ। खरो मिजासका स्वामीलाई झनक्क रिस उठेछ। आफूलाई गेरुवस्त्रधारी जोगीका रूपमा देखेर ती कामदारले हेपेका हुन् कि जस्तो लागेछ। त्यसरी सोच्दा उहाँमा झन् बढी क्रोध जागेछ। कुचो लिएर उभिँदै टेलिभिजनका च्यानलहरू बदल्दै गरेका ती कामदारले स्वामीलाई आराममा अवरोध पुगेको थाहा पाएका रहेनछन्। उनी आफ्नै सुरमा एकटकले टेलिभिजन हेरिरहेका थिए रे ! त्यसपछि स्वामीले क्रोधको ज्वाला निभाउँदै अर्को तवरबाट यसरी सोच्नुभएछ यस कामदारले घरमालिकको बैठक कोठामा पसेर टेलिभिजन हेर्ने मौका कहिले पाओस्। आज मेरो आड पाएर डरमुक्त भई सरसफाइ गर्ने निहुँमा ऊ टेलिभिजन हेर्नकै लागि आएको हुनुपर्छ। म निदाएको ठानेर टेलिभिजन हेर्दै ऊ दंग छ। उसको खुसी खोस्नु हुँदैन। मैले सुत्ने अवसर त बेलुका पनि पाउँछु, यो कामदारले बिचरा टेलिभिजन हेर्ने अवसर सितिमिति नपाउन सक्छ। यति सोचेर उहाँले निदाएजस्तो गर्नुभएछ। ती कामदार निकैबेरसम्म टेलिभिजन हेरेर खुसी हुँदै निस्केछन्। गुरुलाई त्यो दिनको आराम गराइले जति सन्तोष कहिल्यै मिलेन रे ! गरिब र दीनदुःखी मानवलाई नै भगवान् देख्ने उहाँको दृष्टि जातपातका सवालमा कति विभेदरहित थियो भन्ने पुष्टि गर्न एउटै दृष्टान्त पर्याप्त हुन्छ। एक वर्षअघि जावलाखेलको सत्संग भवनमा भेला भएर आफ्नो प्रवचन सुनिरहेको जनसमूहको एउटा कुनामा बसिरहेकी स्थानीय गोपिनी मगरलाई देखाउँदै गुरुले भन्नुभयो, 'जन्मले ब्राह्मण हुँदैमा संस्कारले मानव बनाउँदैन। ब्राह्मण भएकोमा घमण्ड गर्दै अरूलाई मान्छे नगन्नेहरूले यी मगर्नीबाट संस्कार सिक।' गोपिनीको सेवाभावप्रति श्रद्धा प्रकट गर्दै हुनुहुन्थ्यो उहाँ। पूर्वीय दर्शनको व्यवहारकुशल व्याख्या, संस्कृत वाङ्मयको ज्ञान र वेदान्तको विवेचनामा उहाँको जति दख्खल राख्ने प्रखर विद्वान् सायदै भेटिएलान्। उहाँको श्रीमद्भागवत् महापुराणका सम्पूर्ण स्कन्द, अध्याय र श्लोकहरूको शब्दशब्द अनुवादसहितको रामानन्दी टीका आठ भागमा प्रकाशित छ। त्यसबाहेक उहाँका जनकदर्शनबारेको विद्यावारिधि शोधग्रन्थ (राजर्षि जनकका विदेह सिद्धान्तहरूको समीक्षात्मक अध्ययन), माण्डुक्यकारिका, रामगीता, वेदस्तुति, देवीगीता, दुर्गासप्तशतीलगायत २० भन्दा बढी ग्रन्थ प्रकाशित छन्। उहाँ प्रबल गोरखा दक्षिणबाहुलगायत विभिन्न पुरस्कार तथा सम्मानबाट विभूषित हुनुहुन्थ्यो। संस्कृत शिक्षालाई अंग्रेजी भाषामा उच्चारण गर्दा पनि बिटुलो भइन्छ भन्ने पुरातन मान्यता र त्यससँग जोडिएका अनेक चुनौतीलाई चिर्दै ५७ वर्षको उत्तराद्र्ध उमेरमा पुगेपछि आफ्नै आत्मीय शिष्यहरूबाट जंगलजंगल गएर लुकीछिपी अंग्रेजी सिक्ने उहाँको आँट आत्मविश्वासको अद्वितीय उदाहरण हो। संस्कृत भाषामा सीमित गहन ज्ञानलाई आफैंले आत्मसात् गरेको स्वरूपमा पश्चिमा जगत्सम्म बाँड्नु रामानन्द गुरुको सबैभन्दा स्वादको रुचि थियो। गहन वेदान्तमाथि सरल अंग्रेजीमा उहाँको प्रवचन सुन्दै गर्दा उदीयमान कवि नवराज पराजुलीले एकपटक 'रामानन्दी लवजको अंगे्रजी' भनी आदर प्रकट गरेका थिए। एउटा संन्यस्त योगीको आँटले कति ठूलो प्रगति जन्माउन सक्छ, त्यसको ज्वलन्त प्रमाण महेश संस्कृत गुरुकुल विद्यापीठ देवघाटमा देख्न पाइन्छ। त्यहाँ संस्कृत शिक्षाको विकासमा रामानन्द गुरुको जम्मा दुई दशक लामो सिर्जनाले दशकौँ लामो अवसरबाट अयोग्य मात्र सावित भइरहेका शासक वर्गलाई सिकाइका लागि विशाल विश्वविद्यालय नै खडा गरिदिएको छ। आ श्रममा १ सय ७० जना विद्यार्थी खाना र आवाससहित ६ कक्षादेखि आचार्यसम्मको शिक्षा निःशुल्क पढिरहेका छन्। उनीहरू संस्कृत वेदवेदांग मात्र पढ्दैनन्। अंग्रेजी, गणित, सामाजिक र कम्प्युटर शिक्षाजस्ता अतिरिक्त विषयमा पनि दक्ष बनेर निस्किन्छन्। कक्षा १० को परीक्षामा यहाँका विद्यार्थी सधैं विशिष्ट श्रेणीमा उत्तीर्ण हुँदै आएका छन्। आ श्रमको झन्डै ६० रोपनी जग्गा विद्यालय, क्याम्पस, साधुसन्त निवास, कर्मचारी आवास, अतिथिगृह, शिक्षक निवास, छात्रावास, सभाहल, मन्दिरलगायत ११ वटा भवन, खेलमैदान, कृषि फार्म, बगैंचा, बाटिकाजस्ता रमणीय संरचनाले भरिएका छन्। आ श्रम परिसरभित्रै ११ हजार पुस्तकसहितको सुविधासम्पन्न पुस्तकालय, मल्टिमिडिया र इन्टरनेटको व्यवस्था छ। बाल्यकालमै घरगृहस्थ त्यागेर हिँडेका एकजना योगीको संकल्पबाट यी सब संरचना बनेको सुन्दा नपत्याउनेहरूलाई देखेपछि आफ्नै आँखामाथि समेत अविश्वास लाग्छ। आ श्रमका संन्यासी, साधुसन्त, शिक्षक, विद्यार्थी र साधकसाधिका तथा बाहिरबाट आउने अतिथिहरूका लागि निःशुल्क आवास तथा भोजनको व्यवस्था छ। यी सब सुविधाहरूको परिकल्पना डा स्वामी रामानन्द गुरुले २४ वर्षअघि गर्नुभएको थियो। ०५० सालमा दर्ता भएको महेश संस्कृत गुरुकुल विद्यापीठले भौतिक संरचना निर्माणसँगै शैक्षिक कार्यक्रमको थालनी ०५२ देखि गरेको थियो। खप्तडबाबाको प्रेरणाबाट उहाँले स्थापना गर्नुभएको महेश संस्कृत गुरुकुल आ श्रमलाई यहाँसम्म ल्याउन स्थानीय समाजसेवी माधवप्रसाद पौडेल र संस्थापक प्राचार्य डा गुरुप्रसाद सुवेदीले निरन्तर साथ दिँदै आउनुभयो। विश्वविद्यालयमा विस्तार हुने आ श्रमको अबको योजना छ। देशभर खुलेका १ सयभन्दा बढी संस्कृत गुरुकुलको स्थापनामा पनि रामानन्द गुरुको अतुलनीय योगदान छ। उन्नतिको यो प्रशान्त प्राप्तिका महारथी डा स्वामी रामानन्द गिरिलाई मैले अन्तिमपटक शनिबार राति पशुपति देवपत्तनस्थित शंकराचार्य मठमा समाधि आसनमा देखेँ। उहाँ पलेँटी मारेर प्रवचन दिन तयारजस्तै देखिनुहुन्थ्यो। तर, अनुहार स्थिर र शरीर अचल थियो। मैले देखेको केही घन्टाअगाडि मात्र उहाँको चेतनाले आफ्नो शरीर र स्थुल संसार छाडेको थियो। काठमाडांैको ग्रान्डी अस्पतालमा १० दिन चलेको उपचारको प्रयासबाट निमोनिया र दम नियन्त्रणमा नआएपछि उहाँले शरीर छाड्नुभएको थियो। २००३ साल भदौ १० गते धादिङको केवलपुरमा रामप्रसाद सुवेदीका रूपमा जन्मनुभएका स्वामी बाल्यकालमै बाबुआमा दुवै गुमाएर टुहुरो भएपछि बालब्रह्मचारी बन्नुभएको थियो। उहाँले ०४७ सालमा स्वामी महामण्डलेश्वर महेशानन्द गिरिबाट संन्यास लिनुभएको थियो। संस्कृत शिक्षा, पूर्वीय दर्शन र वैदिक सनातन धर्मलाई मानव सेवाको पर्याय बनाउन उहाँ आजीवन समर्पित रहनुभयो। ब्रह्मलीन स्वामीले जीवित छँदा राख्नुभएको इच्छाअनुसार नै उहाँको पार्थिव शरीरलाई आइतबार त्रिशूली र कालीगण्डकीको संगम देवघाटधाममा जलसमाधि गराइयो। उहाँको वैराग्य र निष्ठाबाट मानवताको मोल अनमोल भएको छ। अलबिदा गुरु!"
बढ्दो बाढी समस्या,"नेपालमा मनसुनको प्रवेशसँगै भएको बाढीले हालै सप्तरी जिल्लामा ठूलो क्षति पुर्याएको छ । अब यस्तै खबर विस्तारै अन्य ठाउँहरूबाट पनि आउनेछन् । यस वर्ष मात्र होइन, प्रत्येक वर्ष वर्षात्को समयमा यस्तै हुने गरेको छ । केही समयपश्चात् भारत र बंगलादेशका विभिन्न ठाउँहरू जलमग्न भएका खबरहरू पनि आउनेछन् । यो हरेक वर्ष दोहोरिने प्रकोपको नियमित शृंखला हो । भारतका प्रधानमन्त्री नरेन्द्र मोदीले नेपालको संसद्मा भनेका थिए,'पानी र जवानी पहाडमा अडिँदैन ।' ओरालोमा बग्ने पानीको गुण नै हो । नेपालको पानी भारत हुँदै अन्ततः बंगालको खाडीमा नै पुग्ने हो ।जब बाढी आउँछ र यसले क्षति पुर्याउँछ तब कसको दोषले क्षति भयो भनेर एकार्कालाई दोषारोपण गर्ने गरिन्छ । आफ्नो गल्ती सकभर ढाकछोप गर्ने र अर्काको गल्ती बढाइचढाइ गर्ने स्वभाव नै भएको छ । दक्षिण एसियाका कुनै देश यसको अपवाद छैनन्। सप्तरीमा हालै ठूलो बाढी आयो र धनजनको ठूलो क्षति हुन गयो । यो हुनुको कारण ठूलो वर्षा, अपूरो र कमजोर बाढी नियन्त्रण संरचना, नदीमा गरिएको अतिक्रमण, भारतले सीमामा बनाएको तटबन्ध नै हुन् । विगतमा पनि यिनै कारण थिए र भविष्यमा पनि यस्तै अवस्था रहिरहनेछ । किनकि यस्ता घटना विगतदेखि नै पुनरावृत्ति भइरहेका छन् । भारतले सिमानामा बनाएका तटबन्ध तथा रुकावटको कारणले नेपालमा डुबान तथा बाढीको समस्या बर्सेनि बढ्दै गएको नेपाली सञ्चारमाध्यम, जनता र सरकारबाट समेत आउने गरेको छ । भारतको प्रतिष्ठित पत्रिकाहरूमा समेत'नेपालले छाडेको पानीले विहार तथा उत्तरप्रदेशमा बाढीको भयावह स्थिति' भन्नेजस्ता भ्रामक समाचार हरेक वर्ष छापिन्छन्, जबकि नेपालमा वर्षाको पानी जम्मा गर्ने कुनै जलाशय नै छैन।बाढीको समस्या घट्नुभन्दा विस्तारै बढ्दै जानुमा मानवजन्य क्रियाकलापको स्पष्ट भूमिका रहेको छ । बाढीको प्रकोप निरन्तर बढ्दै जानुमा आन्तरिक र बाह्य दुवै कारण छन् । नेपाल तथा भारतमा भइरहेका बाढीसम्बन्धी समस्या समाधान पनि एकल प्रयासबाट मात्र हल हुने सम्भावना छैन । यसको लागि दुवै देशबाट इमानदार र संयुक्त प्रयास हुन जरुरी छ । नेपालमा वर्षात्को समयमा तराईमा प्रत्येक वर्ष बाढी आउँछ । बाढीको पानी विगतमा खुला ठाउँ हुँदै छिटै निकास हुन्थ्यो भने हाल तल्लो तटीय क्षेत्रमा बनेका तटबन्धहरूले बहाब क्षेत्रलाई साँघुरो बनाइदिएको छ । यसले गर्दा पानीको सतह बढ्न गई नेपालमा हुने प्रकोपको संख्या र मात्रा बढ्दै गएको छ र यसको समाधान जटिल हुँदै गएको छ । नेपालको मेचीदेखि महाकालीसम्म यस्तो समस्या निरन्तर बढिरहेको छ ।समस्याको लागि एकअर्कालाई दोषारोपण गर्ने प्रवृत्ति दिनपरदिन बढिरहेको छ । नेपालमा परेको पानी अन्ततः भारतमा नै जाने हो । नेपालमा हालसम्म कुनै पनि ठूला जलाशययुक्त आयोजनाहरू बनेका छैनन् । यसले गर्दा नेपालले पानी संकलन गर्ने र छोड्न सक्ने अवस्था छैन । तसर्थ नेपालले छोडेको पानीले तल्लो तटीय भूभागमा बाढी सिर्जना हुने अवस्था छैन । ठूला तटबन्धहरू पनि नबनेको हालको अवस्थामा नेपाल वर्षात्को समयमा नदीको बहाब नियन्त्रण गर्ने अवस्थामा पनि छैन । तसर्थ नेपालको क्रियाकलापले बाढीको स्थितिमा तात्विक परक परेको छैन । तल्लो तटीय क्षेत्रमा भएका तटबन्धहरूको निर्माण, ठूला संरचनाहरूको निर्माण तथा नदीमा हुने अतिक्रमणले समग्र पर्यावरणीय परिवेशमा असर गरेको छ र नेपालमा यसको प्रत्यक्ष असर परेको छ । सीमावर्ती क्षेत्रमा भएका संरचनागत परिवर्तनले नेपालमा बाढी र डुबानको समस्या दिनपरदिन बढिरहेको छ । अझ नेपाली सिमानासँग समानान्तर भएर बनेका तटबन्धले गरेको असर स्पष्टरूपमा देखिएको छ । खाँडो, बागमती, पश्चिम राप्ती, कर्णाली नदीहरूमा तल्लो तटीय क्षेत्रमा बनेका संरचनाहरूबाट भएको असर स्पष्ट रूपमा देखिएको छ । यी समस्या समाधान गर्न नसकिने खालका भने होइनन् । नेपालमा नदीहरू तुलनात्मक रूपमा ठाडो बहने हुनाले तटबन्धद्वारा व्यवस्थापन गर्न सजिलो छ । यसको लागि इमानदार प्रयास र आवश्यक स्रोत र साधन आवश्यक छ । तर हालसम्म सरकारको प्रयास स्थलगत बचाउमा मात्र सीमित छ । गुरुयोजना तयार गरी सोहीअनुसार काम गर्ने परिपाटीको विकास हुन सकेको छैन । नदी नियन्त्रणको लागि बजेट विनियोजन हरेक वर्ष बढ्दै गए पनि गुरुयोजनाअनुरूप कार्य हुनुभन्दा पहुँच र प्रभावको आधारमा अधिकांश कार्यहरू हुने गरेका छन् । यसले गर्दा समस्याको समष्टिगत रूपमा हल हुनुभन्दा एक स्थलको समस्यालाई अन्य स्थलमा सार्ने काम भएको छ ।तल्लो तटीय क्षेत्रमा भएका कामले नेपालमा समस्या अझ बृहत् र जटिल हुन गएको छ । यस्ता कार्यले तल्लो तटीय क्षेत्रमा तत्काल केही राहत भएको होला तर दीर्घकालीन रूपमा नेपालको पानी तल बगेर जाने भएको हुनाले समस्या अझ लामो समयसम्म हुने स्पष्ट छ । तल्लो तटीय क्षेत्रमा बाढीको स्थितिको अनुगमन गर्दा त्यहाँ पनि बर्सेनि जलउत्पन्न प्रकोपमा वृद्धि हुँदै गएको पाइन्छ । यसले के प्रमाणित गरेको छ भने बाँध निर्माणले मात्र बाढीको प्रकोपको समाधान हुन सक्दैन । समथर भूभागमा त यसले अझ थप समस्याको सिर्जना हुन सक्छ । बाढी समस्याको दीर्घकालीन समाधानका उपाय हुन आवश्यक छ । यसको लागि एकल प्रयासभन्दा नदीको सम्पूर्ण बेसिन क्षेत्रमा पहल हुन आवश्यक छ । नदीहरूमा वर्षाको पानी जम्मा गर्ने गरी जलाशयहरूको निर्माण, एकीकृत रूपमा तटबन्धको निर्माण, नदी घाँटीमा बस्ती व्यवस्थापन, जोखिम व्यवस्थापन, प्रकोपसम्बन्धी पूर्व सूचना प्रवाह, पीडितहरूलाई पुनस्र्थापन जस्ता कार्यहरू हुन सकेमा दीर्घकालीन रूपमा जल उत्पन्न प्रकोप व्यवस्थापन हुन सक्छ । हालको परिस्थितिमा यी सब कुरा हुने सम्भावना भने देखिँदैन । नेपाल र भारतले संयुक्त रूपमा प्रयास गरेमा अधिकांश समस्या समाधान हुन सक्छन् । नेपालमा पनि बाढी नियन्त्रण कार्यमा विस्तारै सरकारी लगानी र प्रयास बढिरहेको छ । नेपालका तुलनात्मक रूपले ठाडा नदीहरूमा विस्तारै तटबन्ध निर्माणसँगै बस्ती र खेत हुँदै बग्ने पानी नदीको निश्चित सीमाभित्र रहन गएमा नेपालको सम्पूर्ण बहाब सीमा क्षेत्रमा पुग्नेछ र तल्लो तटीय क्षेत्रमा पनि सोहीअनुसार व्यवस्था गर्नुपर्ने हुन्छ । समथर तल्लो भूभागमा यो विषय अझ जटिल हुनेछ । नेपालको समथर भूभाग र भारतको बहाब क्षेत्रमा जलजन्य प्रकोपबाट सिर्जित समस्याको पूर्णरूपमा हल हुन त सक्दैन । तर प्रयास भएमा यसको उचित व्यवस्थापन गर्न सकिन्छ । बाढी व्यवस्थापन दुवैतर्फका जनताको आवश्यकता र माग पनि हो । अमेरिकी राजनीतिज्ञ तथा भियतनाम युद्धका विशेषज्ञ रोड्नी फ्रोलिंगाइजनले भनेका छन् बाढी नियन्त्रणको लागि जति पनि समाधान छन्, ती दुईपक्षीय हुन्छन् । नेपाल तथा भारतमा भइरहेका बाढीसम्बन्धी समस्याको समाधान पनि एकल प्रयासबाट मात्र हल हुने सम्भावना छैन । यसको लागि दुवै देशबाट इमानदार र संयुक्त प्रयास हुन जरुरी छ । नेपाल उपल्लो तटीय प्रदेश भएको हुनाले रणनीतिक हिसाबले अनुकूल प्राकृतिक परिस्थितिमा छ भने भारत स्रोत र साधनको हिसाबले मजबुत छ । दुवै देशको एकल प्रयासबाट मात्र यस समस्याको समाधान हुन सक्दैन । भारतले नेपालको सीमावर्ती क्षेत्रमा सीमासँग समानान्तर हुने गरी बनाइएका बाँधले गर्दा नेपालका विभिन्न ठाउँमा समस्या थपिँदै गएका छन् र यस्ता संरचनाको निर्माणले तल्लो तटीय भूभागमा पनि समस्या समाधान गर्न सकेको देखिँदैन । नेपालमा समस्या बढ्दै गएमा नदीको आफ्नो प्राकृतिक बहाबसमेत परिवर्तन गर्न सक्ने देखिन्छ । मेची, खाँडो, लालबकैया, बाणगंगा, राप्तीजस्ता मझौला नदीहरूमा यो प्रक्रिया सुरु भएको पाइएको छ । नदीको बहाबमा परिवर्तन भएमा दुवै देशमा २०६५ सालमा कोशी नदी फुट्दा आएजस्तो ठूलो विपत्ति आउन सक्छ । तसर्थ यस विषयमा सम्बन्धित सबै पक्ष सजग भई उच्च प्राथमिकताका साथ समस्याको दीर्घकालीन समाधानका लागि अविलम्ब कदम चाल्नुपर्छ । समस्या आइसकेपछि गरिने दौडधूपले समस्या समाधानमा कुनै सहयोग पुग्ने देखिँदैन ।"
भ्रष्टाचार : रहर कि बाध्यता ?,"दुई हजार वर्षअगाडि कौटिल्यले आफ्नो अर्थशास्त्र नामक पुस्तकमा चर्चा गरिसकेकाले भ्रष्टाचार वर्तमान समयको समस्या होइन । भ्रष्टाचारीलाइ नर्कको गहिरो तहमा राख्नुपर्छ भन्ने दाँतेको मान्यताले सात सय वर्षअघिको मध्ययुगीन समाजमा पनि भ्रष्टाचार स्वीकृत थिएन भन्ने देखाउँछ । नेपालमा पनि भ्रष्टाचार गरेको ठहरेमा भ्रष्टाचार निवारण ऐन, २०५९ को दफा ३ को उपदफा १ अनुसार जरिबाना र कैद सजाय गर्ने व्यवस्था गरिएको छ । छिमेकी मुलुक चीनमा त भ्रष्टाचारीलाई आजीवन काराबासदेखि मृत्युदण्डसम्मको कानुनी व्यवस्था छ । तर पनि भ्रष्टाचारको गतिमा कमी आएको छैन । जिल्ला सरकारी वकिलको कार्यालय काठमाडौंका उपन्यायाधिवक्ता (उपसचिव) जिल्ला सरकारी वकिल कार्यालय काठमाडौंमा पेस भई अनुसन्धान भइरहेको मुद्दा सहज बनाई अदालतमा पेस गरिदिने सर्तअनुसार प्रतिवादीका आफन्तबाट बीस हजार घूस लिँदै गर्दा पक्राउ परे । सुन तस्करीको मिलोमतोमा संग्लन भएको अभियोगमा त्रिभुवन अन्तर्राष्ट्रिय विमानस्थलमा कार्यरत एसएसपीलाई नेपाल प्रहरीको केन्द्रीय अनुसन्धान ब्युरोले हेडक्वार्टरबाटै पक्राउ गर्यो । यातायात व्यवस्था विभाग मीनभवन काठमाडौंका शाखा अधिकृत, नेपाली मोटर ड्राइभिङ सेन्टर सोह्रखुट्टेको दर्ता गर्ने प्रयोजनका लागि २५ हजार घूस लिँदै गर्दा कार्यालयपरिसरबाटै पक्राउ परे । यस्तै बारा जिल्लाको कर्चोवा गाविसका सचिव र सोही जिल्लाकै जिल्ला विकास समितिका सूचना तथा सामाजिक विकास अधिकृतले आपसी मिलोमतोमा सामाजिक सुरक्षा भत्तामा खर्च गर्नुपर्ने रकम हिनामिना गरेको अभियोगमा पक्राउ परे । दोषी ठहर गरी सजायको लागि सिफारिस गरिएका उदाहरण अख्तियार दुरुपयोग अनुसन्धान आयोगको प्रेस विज्ञप्तिमा उल्लेख छन् । ती विज्ञप्तिहरूले राज्यका स्थानीय निकायदेखि उपल्लो निकायसम्म भ्रष्टाचार र अनियमितता फस्टाएको देखाउँछन् । प्रत्येक विज्ञप्तिहरू केलाउने हो भने राज्यका सबै निकाय भ्रष्टाचारबाट मुक्त छैनन् भन्ने देखाउँछ । राज्यले राष्ट्रसेवक कर्मचारीलाई पारिवारिक समस्या समाधानको चिन्तनमा मात्र डुब्न दिनु हुँदैन, गाँस, बास र कपासको पर्याप्ततासँगै शिक्षा, स्वास्थ्य र मनोरञ्जनको ग्यारेन्टीलाई समेत सम्बोधन गरे मात्र चुस्त प्रशासन, द्रूत कार्य सम्पादन हुन गई देश विकासले गति लिनेछ । ऐन, नियम र विनियमका दफाउपदफा पढेरै सरकारी सेवामा प्रवेश गरेकाहरू किन गर्छन् त भ्रष्टाचार ? किन बिर्सिन्छन् धारा, उपधारा, महलमा उल्लिखित दण्ड, जरिबाना र सजायका प्रावधान ? पक्राउ परेको खण्डमा हुने बेइज्जती र बद्नामीभित्र पनि किन देख्छन् इज्जत, उन्नति र सफलता ? किन दाउमा राख्छन् आफ्नो सामाजिक प्रतिष्ठा र भविष्य ? कुन मान्यता, रहर, परिस्थिति वा बाध्यताले कर्मचारीलाई यो तहमा झर्न उत्प्रेरित गर्छ ? सामाजिक मान्यता आफू, आफ्नो परिवार, आफन्त, वरिपरिका छरछिमेक, साथीभाइ, इष्टमित्रको समूह नै समाज हो । समाजको ठूलो हिस्साले के गर्दैछ ? के भन्दैछ ? सकिनसकी त्यसै गर्नुपर्ने हुन्छ । व्यक्तिबाट समाजले जे अपेक्षा गर्छ, त्यही सामाजिक मान्यता हो । त्यो मान्यताबाट कोही पनि भाग्न सक्दैन । के भन्छ त समाज ? तिमी अरब जाऊ कि अमेरिका वा क्यानडा, नेता, वकिल, इन्जिनियर वा डाक्टर बन वा व्यापार गर, जागिर खाऊ, समाज सेवा गर, तर पैसा कमाऊ । छोराछोरीलाई राम्रो विद्यालयमा पढाऊ । घरघडेरी किन । कार, मोटरसाइकल चढ । आधुनिक फोन, टेलिभिजन, ल्यापटप, सोफा, पलङ, दराज, सजावटका वस्तु उपभोग गर । बिहेबटुलोमा अनिवार्य भोजभतेरको आयोजना गर । त्यस्ता कार्यक्रममा सरिक हुन आकर्षक लत्ताकपडा, गरगहनाको जोहो गर । हामीलाई देखाऊ । दुनियाँलाई देखाऊ । अनि मात्र तिमीले इज्जत पाउनेछौ । आदर, सत्कार, मान, सम्मानका लागि योग्य बन्नेछौ । होइन भने तिमी एक्लिने छौ । उपेक्षित हुनेछौ ।समाजको उल्लिखित मागलाई कर्मचारीहरूले आफ्नो वैध आम्दानीको सीमाभित्र रहेर सम्बोधन गर्न सक्छन् त ? वैध आम्दानी निजामती कर्मचारीको तहगत संरचनामा उपल्लो तह भनेको मुख्य सचिव हो । मुख्य सचिवको हालको मासिक तलबमान ५५ हजार दुई सय छ । त्यसमा ग्रेड समावेश गर्दा ५८ हजार आठ सय ८० हुन आउँछ । कुल रकममा दस प्रतिशत सञ्चय कोष र त्यति नै प्रतिशत नागरिक लगानी कोष कट्टी हुँदा ४७ हजार एक सय चार रुपैयाँ मासिक खर्चको लागि उपलब्ध हुने रकम हो । यसअनुसार एकजना उपसचिवले मासिक खर्चको लागि ३४ हजार ६ सय ८६ रुपैयाँ पाउँछ भने शाखा अधिकृतको ३० हजार नौ सय नौ । सबैभन्दा तल्लो तहको कर्मचारीको हकमा २१ हजार आठ सय ४५ रुपैयाँ पर्छ । यो ऋण, सापटी, सामाजिक कर र आयकर कट्टी नहुँदाको रकम हो । घरखर्च र बचत अहिलेसम्मको हाम्रो पारिवारिक ढाँचा पूर्णरूपमा एकल बनिसकेको छैन । वृद्ध बाबुआमाको पालनपोषण, रेखदेख र औषधोउपचार कर्मचारीको कर्तव्यभित्र नै छ । त्यसैगरी, अधिकांश कर्मचारीको कार्य क्षेत्रमा निजी घरवास हुँदैन । यसैलाई आधार मानेर सामान्यभन्दा सामान्य तहमा गरिने मासिक घर खर्चको हिसाब हेरौं । उपत्यकाबाहिरका सहरमा दुई कोठाको भाडादर लगभग पाँच हजार पर्ने देखिन्छ । राजधानीको खाल्डोमा भने एउटै कोठाको भाडादर हो यो । एक सिलिन्डर ग्यास र सामान्य गुणस्तरको एक बोरा चामलको बजार मूल्य तीन हजार जति पर्न जान्छ । नुन, तेल, मसला, चिनी, चियापत्ती, बिजुली, पानी, शृंगारिक वस्तुको लागि न्यूनतम तीन हजार राखौं । दाल, तरकारी, माछामासु, फलफूल, दूध, दही, घिउ, आदिमा केही नभए पनि पाँच हजारजति लाग्ला । मोबाइल, इन्टरनेट, पुस्तक, पत्रपत्रिका, केवल, गाडी भाडा र पेट्रोल, खाजा खर्चको लागि तीन हजारजति छुट्याऊँ । साधारण उपचार र नियमित खानुपर्ने औषधीको लागि दुई हजार मानिलिऊँ । भेटघाटको लागि तीन सयजति छुट्टयाऔँ । यसको अर्थ हो चारदेखि ६ जना सदस्य रहेको परिवारलाई गाँस र वासको लागि मात्र न्यूनतममा पनि नभइनहुने २१ हजार तीन सय हो । हाम्रो बजारले उल्लिखित वस्तुहरूमध्ये केही वस्तुमा कटौती नगरे यहाँभन्दा तल खुम्चिन दिँदैन । माथिको आँकडाले तल्लो तहको कर्मचारीसँग ५४५ रुपैयाँ बाँकी रहन दिन्छ । व्यक्तिले प्राप्त गरेको सामाजिक स्तर र प्रतिष्ठाअनुसार खर्चको स्तर पनि स्वाभाविक रूपमा बढ्छ नै । त्यसो नगर्न बजारभित्रका गुणस्तरीय वस्तु र सामाजिक मनोविज्ञानले दिँदैन । अतः माथिल्ला स्तरका कर्मचारीको अवस्था पनि लगभग उस्तै हो । शिक्षा कुनै समयमा माक्र्सवाद, लेलिनवाद, समाजवाद, प्रजातन्त्र, लोकतन्त्र, गणतन्त्रका भाव बुझ्न सक्षम बनाएर एक दलीय शासन पद्धतिविरुद्ध क्रान्ति नेतृत्व उत्पादन गर्ने आधारभूमि बनेका सरकारी विद्यालय र विश्वविद्यालयहरू आज आफ्नै क्रान्तिकारी परिवर्तनको लागि पर्खिरहेका छन् । राज्यले वार्षिक अर्बौं लगानी गरे पनि निजी शिक्षण संस्थाहरूले दिने गुणस्तरको तुलनामा कमजोर बन्दै गएका छन् । यसको पछाडिका कारणमध्ये विद्यालयको व्यवस्थापन र शिक्षकमाथि गरिएको चरम राजनीतीकरण प्रमुख हो । पठनपाठनको गुणस्तरमा व्यापक ह्रास आएपछि निजी शिक्षण संस्थाहरू निर्विकल्प बनेका हुन् । आज सरकारी विद्यालयहरूमा विद्यार्थीको संख्यामा भारी गिरावट आएको छ । त्यहीं निजी विद्यालयहरूले एकाधिकार कायम गर्दैछन् । उनीहरूले तोकेअनुसारको शुल्क अभिभावकले नचाहेरै पनि चुकाउनु परिरहेको छ । एकाधिकारको सिकंजामा कर्मचारी नपर्ने कुरै आएन । आफ्ना छोराछोरीको शैक्षिक गुणस्तर र त्यसले निर्धारण गर्ने उनीहरूको भविष्यमाथि कुन बाबुआमाले ठट्टा गर्न सक्लान् र ? अति सामान्य भौतिक पूर्वाधार भएका निजी विद्यालयहरूको प्रवेश शुल्क पाँच हजारभन्दा तल छैन । औसत मासिक शुल्क एक हजार पाँच सय घटी हुँदैन । नाम कमाएका, पूर्वाधार भएका विद्यालयहरूको दर चार गुणाभन्दा बढी नै छ । अर्कोतिर'जति बढी मूल्य त्यति बढी गुणस्तर' मान्ने हामी नेपालीको चरित्र नै हो । आम्दानीको अधिकांश हिस्साले खान र बस्नलाई नै हम्मेहम्मे परिरहेका जोकोहीले निजी विद्यालयको चर्को शुल्क कसरी थेग्ने ? त्यसको लागि सञ्चयकोष र नागरिक लगानी कोष कोट्याउनुको विकल्प देखिँदैन । विद्यालय स्तर त जसोतसो चलाउलान्, तर क्षमता र सम्भावना भएका छोराछोरीले विशेषगरी डाक्टरी पढ्ने इच्छा गरे भने त्यसलाई सम्बोधन गर्ने आधार के ? पैत्रिक सम्पत्ति हुनेहरूलाई त सहज होला । नहुनेहरूले चालीसपचास लाखको जोहो कहाँबाट गर्ने ? स्वास्थ्य स्वास्थ्य अहिले सबैभन्दा जटिल मोडमा उभिएको छ । आर्थिक अभावका कारण उपचार गर्न नसकेरै अस्पतालका शड्ढयाबाट हाम्फालेर बिरामीले आत्महत्या गर्न थालेका छन् । आर्थिक अभावकै कारण अर्घाखाँचीजस्तो दुर्गम स्थानमा जनतालाई सेवा दिइरहेका डा चित्र वाग्लेलाई गुमाएको धेरै भएको छैन । आआफ्ना उपचारको लागि राष्ट्रिय ढुकुटी दोहन गरेर विदेशका अस्पतालमा उपचार गराउने नेताहरूमा राष्ट्रिय अस्पतालहरूलाई त्यही स्तरका रूपमा विकास गर्ने बुद्धि कहिल्यै पलाएन । सस्तो र गुणस्तरीय सेवा प्रदान गर्ने सरकारी अस्पतालहरू जटिल रोग पत्ता लगाउन सक्ने नयाँ प्रविधिबाट सुसज्जित हुन सकेका छैनन् भने भएका उपकरणहरूको उचित प्रयोग नहुँदा निजी अस्पताल नगई नहुने बाध्यता बनेको छ । यसले एकातिर सामान्य खर्चमा हुन सक्ने उपचारबाट वञ्चित गरेको छ भने निजी अस्पतालले दिने सेवाको आर्थिक भार थेग्न कर लगाएको छ । अर्कोतिर हजारौं बिरामी गुणस्तरीय उपचारको लागि विदेशी अस्पतालहरूमा दुःख पाइरहेका कथा पढ्दै आएका छौं । राज्यको नियमित अनुगमन र नियन्त्रणमा सञ्चालन गरिनुपर्ने स्वास्थ्य जस्तो आधारभूत सेवालाई चरम व्यापारीकरणले निमोठेको अवस्थामा जोकोहीले असुरक्षित महसुस गरिरहेका छौं । यहाँ कर्मचारी मात्र अपवादमा रहने कुरै आउँदैन । सुरक्षित रहने भरपर्दो माध्यम भनेकै आर्थिक पाटो बनेको छ । मनोरञ्जन नियमित कार्यव्यस्तताबाट निस्किएर कुनै गाउँ, सहर, स्थान वा समारोहविशेषमा व्यक्ति स्वयं उपस्थित भएर आनन्दित हुने प्रक्रिया नै मनोरञ्जन हो । मनोरञ्जनले मानिसलाई केही समयको लागि स्फूर्ति प्रदान गर्छ । स्वतन्त्रताको आभास गराउँछ । मानसिक बोझ, दबाब र तनावबाट उन्मुक्ति दिन्छ । आधुनिक समयमा मनोरञ्जनको लागि विविध माध्यमहरू उपलब्ध छन् । तर ती निःशुल्क छैनन् । राज्यले सबै निकायका कर्मचारीलाई मनोरञ्जनको लागि छुट्टै समय र बजेटको व्यवस्था गरेको छैन । त्यसको लागि पनि राम्रै मूल्य नचुकाई हुँदैन । यसका साथै सामाजिक संस्कार, चाडपर्व, सामुदायिक काममा पनि हात बढाउनैपर्छ ।७ विकल्प यसरी हेर्दा वैध आम्दानीको सीमाभित्र रहेर समाजले गरेको अपेक्षा पूरा गर्न सक्ने सम्भावना कर्मचारीले देख्दैन । जीवनको ऊर्जाशील समय देश र जनताका लागि अर्पण गर्छु भन्दै आएका कर्मचारीले आफ्नै जीवन र परिवारको वर्तमान र उत्तरार्ध अभावैअभाव र असुरक्षाले भरिएको महसुस गरेपछि नै बढ्ने हो भ्रष्टाचार । बिर्सिने हुन् धारा, उपधारा, महलमा लेखिएका सजायका प्रावधानहरू । नीच मार्ने हुन् बेइज्जती र बद्नामीसँग । र, सुरु हुने हुन् डटपेनदेखि लिएर प्लेन खरिदसम्मका कमिसन । दर्तादेखि लिएर चलानीसम्मको अपेक्षा । सरकारी अस्पतालबाट निजी अस्पतालसम्मको यात्रा । गाँस, बास, कपास, शिक्षा, स्वास्थ्य र मनोरञ्जन सामाजिक सुरक्षाका आधारभूत तत्व हुन् । यिनै तत्वहरूको पूर्तिको लागि मानिस मरिमेट्ने हो । उसले आर्जेको ज्ञान, योग्यता र अनुभव पारिवारिक समस्या समाधान गर्न र सामाजिक मूल्यमान्यता कायम गर्नमा नै सीमित भएपछि आफ्नो जिम्मेवारीप्रतिको लगाव घट्दै जान्छ र जसरी पनि कमाउनुपर्छ भन्ने मानसिकताको विकास गराउँछ । यसले विकृतिविसंगति हुर्काउँदै लान्छ । अनि, जनताले पाइलैपिच्छे अनियमितताको बोझ उठाउँदै जानुपर्छ, उठाइरहेका छन् । परिणाम देश विकासको लागि आवश्यक पूर्वाधार निर्माणले गति लिन पाउँदैन । विकास निर्माणका कार्य सुस्ताउँछन् । नयाँ आयोजनाहरूको खाका कोरिँदैनन् । युवा जनशक्तिले काम गर्ने अवसर पाउँदैनन् र देशबाट पलायन हुन थाल्छन् । २०५८ सालसम्ममा विदेश पलायन हुने नेपालीको संख्या ७,६२,१८१ बाट बढेर २०६८ मा १९,२१,४९४ पुगेको केन्द्रीय तत्थ्यांक विभागको विवरणले यो कुरालाई पुष्टि गर्छ । निष्कर्ष न्यून पारिश्रमिक दर नै कार्य सुस्तता, भ्रष्टाचार, अनियमितता, पलायन र विकासविरोधी तत्वहरूको मूल स्रोत हो । राज्यले राष्ट्रसेवक कर्मचारीलाई पारिवारिक समस्या समाधानको चिन्तनमा मात्र डुब्न दिनु हुँदैन, गाँस, बास र कपासको पर्याप्ततासँगै शिक्षा, स्वास्थ्य र मनोरञ्जनको ग्यारेन्टीलाई समेत सम्बोधन गरे मात्र चुस्त प्रशासन, द्रूत कार्य सम्पादन हुन गई देश विकासले गति लिनेछ ।"
प्रधानन्यायाधीश पराजुलीका चुनौती,"प्रधानन्यायाधीशलाई न्याय प्रणालीको संरक्षक मानिन्छ । प्रधानन्यायाधीशको हैसियतले गर्ने हरेक निर्णय एवं काम संविधान र कानुनको परिधिभित्र रहेर गरिएका हुन्छन् भन्ने मान्यता स्थापित छ । संसद्ले बनाएको कानुनको अक्षरशः पालना गरी विधिको शासनको प्रत्याभूत गर्ने दायित्व न्यायालयको हो । सोही न्यायालयको उपल्लो तह सर्वोच्च अदालतले आफ्नो न्यायिक इतिहासमा छब्बीसौं प्रधानन्यायाधीश पाउँदैछ । न्यायालयप्रतिको जनविश्वास घट्दै गएका बेला प्रधानन्यायाधीश बन्न लागेका गोपाल पराजुलीसामु चुनौतीका चाङ छन् । समयमा न्याय नपाउँदा, तथ्य एकातिर र गोयबल्स शैलीको प्रचार अर्कातिर हुँदाको असरको प्रचुर अनुभव बटुलेका पराजुलीको कार्यकालको आरम्भ अब केही दिनबाट हुनेछ । जीर्ण भवनदेखि बिचौलियाको बिगबिगी चिर्ने काम त आफैंमा चुनौतीपूर्ण छँदैछ । त्यसका अलावा मध्यरातमा दलको कोटाबाट छनोटमा परेका न्यायकर्मीबाट निश्पक्ष न्याय सम्पादन गराउने अर्को चुनौतीपूर्ण कार्य पनि पहाड झैं उभिएको छ । न्यायकर्मीमा नियुक्त भएलगत्तै हामी अनुग्रहित छौं भन्दै दलको मुख्यालय पुग्ने न्यायकर्मी र रातारात नेताको कोटको खल्तीबाट न्यायकर्मीको नाम झिक्ने र न्यायाधीश बनाइदिने पद्धतिको अन्त्य आवश्यक छ । यस्तो पद्धति र प्रवृत्तिको अन्त्य नभएसम्म दलको शीर्ष तहमा पहुँच भएका र बलियो आर्थिक हैसियत बनाएकाबाहेकले न्याय पाउनै महाभारत छ । तत्कालीन प्रधान्यायाधीश विश्वनाथ उपाध्यायको पालामा देखिएको न्याय सम्पादनको झल्को आउने गरी काम प्रारम्भ गरेबाट प्रधानन्यायाधीशमा पराजुलीको नियुक्तिपश्चात् न्यायालय धाउनेलाई परिवर्तनको आभास हुने विश्वास गर्न सकिन्छ । न्यायालय धाउँदा ढिलो न्याय पाइन्छ भनेर अवैध बाटो समाउने प्रवृत्तिको पनि अन्त्य हुनेछ । ढिलो गरी प्राप्त न्याय अन्याय बराबर हो भन्ने गरिन्छ । न्याय सम्पादनकै सन्दर्भमा बार र बेन्चको सम्बन्ध पनि सुमधुर हुन जरुरी छ । शालीन व्यक्तित्वका धनी बार अध्यक्ष शेरबहादुर केसी नेतृत्वको बार र बेन्चबीच पनि न्याय सम्पादनसँगै न्यायालयको उचाइ माथि उठाउन सहकार्य हुने विश्वास गर्न सकिन्छ । प्रस्तावित प्रधानन्यायाधीश गोपाल पराजुलीको सफलता वा असफलताले मुलुकको समग्र न्यायसम्पादन मात्रै नछोई लामो आन्दोलनपछि प्राप्त उपलब्धि संस्थागत हुने कार्यसमेतलाई प्रभावित बनाउनेछ । सर्वोच्च अदालतले २०७१ सालमा बनाएको रणनीतिक योजनाको कार्यान्वयन मात्रैले पनि न्यायालयमा परिवर्तनको आभास दिनेछ । अबका दिनमा संवेदनशील र दसकौं प्राथमिकतामा नपरेका मुद्दाले किनारा पाए भने पनि न्यायको अनुभूति जनतामा हुनेछ । द्रूत गतिमा कार्यसम्पादन हुँदा न्यायालयप्रतिको आस्था र जनविश्वासमा बढोत्तरी आउनेछ । दुईचार लाइनको अध्ययनबाटै मुद्दाको प्रकृति बुभ्ने भनी ख्याती कमाएका वरिष्ठतम् न्यायाधीश पराजुलीबाट जनस्तरले यतिबेला न्याय सम्पादनको सन्दर्भमा ठूलै आशा राखेको छ । विगतको कार्यशैलीबाट जनतामा स्वतःस्फूर्त जागृत यस्तो आशालाई पराजुलीले सम्बोधन गरिदिए मात्रै पनि पीडितले ठूलै राहत महसुस गर्नेछन् । अन्याय के हो ? स्वयं पराजुली आफैंले अनुभूति गर्नुभएको छ । उमेर र शैक्षिक योग्यताबारेको सिर्जित विवादको विषयको छायाले उहाँलाई अझै पछ्याउन छोडेको छैन । कथित उमेर विवाद निकालिएपश्चात् उमेर र शैक्षिक योग्यता खुल्ने प्रमाणपत्रका प्रतिलिपिसहित २०७३ पुस २१ मा न्यायपरिषद्मा यथार्थ अभिलेख कायम गरी पाऊँ भनी पराजुली स्वयंले अपिल गर्नुभएको समाचार सोही समय बाहिर आएको थियो । तत्कालीन समयमा उमेर र शैक्षिक योग्यताको विषयलाई हटकेक बनाइयो । जब न्यायपरिषद्ले सो विषयको किनारा लगायो, तब उक्त विषय अहिले चर्चाबाहिर रह्यो । तत्कालीन अवस्थामै गरेको अपिलका आधारमा तथ्य झिकाएर विषयवस्तुको अवतरण उतिबेलै गरिनुपर्ने थियो । तत्कालीन प्रधानन्यायाधीश सुशीला कार्कीको पूर्वाग्रहका कारण उक्त विषयले उठानकै समयमा अवतरण पाएन । मान्छेको जन्म, तिथि, मिति र समय कसैले तोकिदिएको आधारमा हुनेजस्तो आश्चर्यजनक देखिन पुग्यो । वास्तवमा जन्मेको तिथि, मिति र समय शाश्वत सत्य हुनुपर्ने हो । तर तत्कालीन प्रधान्यायाधीश कार्कीको तजविजी देखिन पुग्यो । यस्ता विषय न्यायिक इतिहास लेखनका विद्यार्थीले अभिलेखका रूपमा अवश्य राख्नेछन्। परिवर्तनको अनुभूति दिलाउने काममा व्यक्तिको भूमिका महत्वपूर्ण हुन्छ नै । नेपालको न्यायिक इतिहासमा तत्कालीन प्रधानन्यायाधीश उपाध्यायको नाम उच्च छ । चार दशकको हाराहारी समय बिताउनुभएका वरिष्ठतम् न्यायाधीश पराजुलीमा पनि न्यायालयभित्र परिवर्तन गर्छु भन्ने दृढता देखिन्छ । तर उहाँको प्रधानन्यायाधीशको कार्यकाल आगामी वैशाखसम्म मात्र रहने भएकाले उहाँसामु समय भने छोटो छ । इतिहासको अध्ययनविना उमेर र योग्यतालगायतका विषयमा काल्पनिक तस्बिर खडा गरेर दुईचार थान लेख र समाचार लेखाइनु एउटा विषय होला, तर पराजुलीबारे अध्ययन गरिने हो भने उहाँ बीपी कोइरालाको सामीप्यमा रहेर पञ्चायतविरोधी क्रान्तिको झन्डा उठाउँदा पटकपटक मृत्युको मुखबाट फर्किएको व्यक्ति हुनुहुन्छ । माध्यमिक तह अध्ययनकै क्रममा पटकपटक तत्कालीन पञ्चायती शासनले उहाँलाई नियन्त्रणमा लिँदै छोड्दै गरेको इतिहास साक्षी छ । जब न्यायिक क्षेत्रमा प्रवेश गर्नुभयो तब राजनीतिक छापा दललाई नै जिम्मा दिई स्वतन्त्र भूमिकामा प्रस्तुत हुनुभयो । यसरी एउटा इतिहास बोकेको व्यक्तिबारे तथ्य र प्रमाणबिना गोयबल्स शैलीमा कहिले उमेर, कहिले योग्यता र कहिले बिहेबारीको विषय उठान गरेर मानसिक रूपमा चक्रब्युहमा फसाउन खोज्दा मनै अमिलो हुनु स्वाभाविक हो । बिहेबारीको विषय पनि सतही रूपमा उठान गरेको पाइएको छ । जीवनसँगै जिउने सपनाको साथ विवाह गरेकी एउटी जीवनसंगिनी क्यान्सरजस्तो भयानक रोग र अर्की जीवनसंगिनी दुर्घटनाबाट गुमाउनुपर्दाको पीडा एकपटक गोपाल पराजुली भएर अनुभव गर्नुपर्छ, ताकि कसैको मानमर्दन गर्नको लागि प्रायोजित विषय उठान गर्नेले ती पीडादायी दिनका अनुभूति गरून् । यस्तो अवस्थामा जोकोही विचलित हुन पुग्छ, तर पराजुलीमा पटक्कै विचलन देखिएन । संवैधानिक परिषद्बाट प्रधानन्यायाधीशमा सिफारिस भएलगत्तै पराजुलीको प्रतिक्रिया बाहिर आयो,'हाटहुट गरेर मात्रै न्यायालयको सुधार हुँदैन, आफू नेतृत्वको न्यायालयमा आपूले अब स्मार्ट जस्टिस सिस्टम लागू गरेर जनतालाई छिटो र सहज न्याय दिलाउन लागिपर्नेछु ।' समाजका हरेक तह राजनीतिक रूपमा गाँजिन पुगेको यथार्थ हाम्रासामु छ । राजनीतिक छायाबाट न्यायालय पनि अछुतो छैन । त्यसको बाछिटाबाट न्यायालय पनि प्रभावित भएकै कारण न्याय सम्पादनमा असर परेको छ । हरेक क्षेत्रमा खुलेका ट्रेड युनियनकर्मचारी संगठनका कारण कार्यसम्पादनमा सहयोगी भन्दा पनि खोंचे थापेर स्वार्थसिद्ध गर्ने प्रवृत्ति हाबी देखिन्छ । यस्ता प्रवृत्तिलाई निरुत्साहित गर्दै नलगिने हो भने न्यायकार्यसम्पादनमा गम्भीर असर पर्ने निश्चित छ । न्यायालयकै सन्दर्भलाई थप जोड्नुपर्दा गैरसरकारी संस्थाको रसदपानीमा स्वदेशविदेश भ्रमण गर्ने प्रवृत्तिको अन्त्यदेखि न्याय सम्पादनमा सुस्तता ल्याउने न्यायकर्मीलाई गोल्डन ह्यान्डसेक दिएर बिदा गर्ने काम नहुँदासमेत छरितो र समयमै न्याय दिने काम सहज देखिँदैन । संसदीय सुनुवाइकै क्रममा रहेका प्रस्तावित प्रधानन्यायाधीश पराजुलीले उल्लिखित विषयवस्तुमा समेत मिहिन ढंगले अध्ययन गर्नुहुने विश्वास लिन सकिन्छ । सँगै उहाँको कार्यकाल स्वर्णिम बनाउन मद्दत पुर्याउनेभन्दा पनि न्यायालयभित्रैबाट कमजोर बनाएर न्यायालयको इतिहासमा थप एक थान तस्बिर झुन्ड्याएर घर पठाउने प्रवृत्ति हाबी भएकाले त्यो प्रवृत्ति बोक्नेहरूको प्रधानन्यायाधीशले समयमै पहिचान गर्नु हुने नै छ । यी सब चुनौतीबीच प्रस्तावित प्रधानन्यायाधीश पराजुलीलाई नूर गिरेको न्यायालयको साख जोगाइदिने र न्यायमूर्तिमा पनि चुस्त कार्यसम्पादनको रक्तसञ्चार गराइदिने ठूलै अवसर प्राप्त हुँदैछ । न्याय क्षेत्रमा चार दशकभन्दा बढी खारिएर सर्वोच्च पदमा आसीन हुँदै गर्दा मौकाको सदुपयोग कसरी गर्नुपर्छ भन्ने ज्ञान पराजुलीसँग रहेको देखिन्छ । राजनीतिक, आर्थिक, सामाजिक विषयमा मुलुकभित्र पर्ने विभिन्न गाँठा फुकाउने र विषयवस्तुको गाम्भीर्य पर्गेल्ने काम पनि पछिल्लो समय न्यायालयभित्रै प्रवेश गरेजस्तो देखिन्छ । पराजुलीको सफलता वा असफलताले मुलुकको समग्र न्यायसम्पादन मात्रै नछोई लामो आन्दोलनपछि प्राप्त उपलब्धि संस्थागत हुने कार्यसमेतलाई प्रभावित बनाउनेछ ।"
अमेरिकी प्रभावमा भारतचीन,"चिनियाँ राष्ट्रपतिले अमेरिकाका राष्ट्रपतिलाई भेट गरेर आएको केही समयपछि भारतीय प्रधानमन्त्री नरेन्द्र मोदीले राष्ट्रपति ट्रम्पलाई भेटेर आएका छन् । ट्रम्पले चिनियाँ राष्ट्रपतिलाई भेटेपछि चीनप्रतिको चुनावताकाको कडा नीतिमा परिवर्तन ल्याए र चीनका राष्ट्रपतिको प्रशंसा गरे । उनले चुनावताकाको 'एक चीन नीति' प्रति पुनर्विचार गर्ने आफ्नो भनाइ पनि त्यागे । राष्ट्रपति ट्रम्पले भारतका प्रधानमन्त्रीलाई ह्वाइटहाउसमा स्वागत गर्दा उनलाई महान् प्रधानमन्त्री भनेर प्रशंसा गरे । अमेरिकी राष्ट्रपति डोनाल्ड ट्रम्पले चिनियाँ अथवा भारतीय नेतालाई प्रशंसा गर्नु भनेको उनको आँखामा ती नेताहरू महान् भएको भन्ने अर्थमा नभई ती नेताहरूले अमेरिकी हितअनुकूल काम गरून् भन्ने अर्थमा हो । त्यसैले राष्ट्रपति ट्रम्पले एकातिर सी जिनपिङलाई सराहना गरी उत्तर कोरियामाथि चीनले थप आर्थिक प्रतिबन्ध लगाई उसलाई निशस्त्र गर्न सघाउ पुर्याउन चाहन्छन् भने नरेन्द्र मोदीलाई प्रशंसा गरी एसिया प्यासिफिक क्षेत्रमा भारत अमेरिकाको रणनीतिक साझेदार बनी चीनको बढ्दो शक्ति रोकोस् भन्ने चाहन्छन् । भारतका पूर्व प्रधानमन्त्री मनमोहन सिंहले एकपटक दिल्लीमा भएको दक्षिण एसियाली नेताहरूको सम्मेलनमा नेपालका तत्कालीन प्रधानमन्त्री गिरिजाप्रसाद कोइरालालाई प्रशंसा गर्दै उनलाई एसियाकै महान् नेताको संज्ञा दिएका थिए । यसको अर्थ गिरिजाप्रसाद भारतका आँखामा साँच्चै महान् थिए भन्ने होइन । त्यसको अर्थ गिरिजाप्रसादले भारतको सच्चा मित्र भई भारतीय हितअनुकूल काम गरिरहेजस्तै भविष्यमा पनि उनी त्यस्तै गर्दै जाऊन् भन्ने थियो । भारतले गिरिजाप्रसादलाई जतिसुकै महान् भने पनि वास्तवमा भारतले उनको माध्यमबाट आफ्नो हित पूरा गर्न चाहन्थ्यो र त्यस्तो नभएमा भारत कोइरालाको विरुद्धमा पनि जान सक्थ्यो । त्यसैगरी अहिले डोनाल्ड ट्रम्पले नरेन्द्र मोदीलाई अमेरिकाका सच्चा मित्र भन्नुको अर्थ अमेरिकी दीर्घकालीन नीतिअनुरूप कार्य गरेकोमा खुसी व्यक्त गरेको मात्र हो । उदाहरणको लागि ह्वाइट हाउसमा ट्रम्पले नरेन्द्र मोदीको स्वागत गर्ने क्रममा पटकपटक जोड दिएर भारतले करिब सयवटा अमेरिकी जेट विमान किन्ने निर्णय गरेकोमा धन्यवाद दिएका थिए । भारतको यो कार्यले अमेरिकामा रोजगारको अवसर बढ्ने कुरा पनि उनले बताए । अर्काको भरमा कसैले पनि शक्तिशाली भएको अनुभव गर्नु आफैंमा कमजोरीको प्रतीक हो । एक्काइसौं शताब्दी एसियाको शताब्दी हुनको लागि पनि एसियाका देशहरूले आफ्ना समस्या आपसमा नै वार्ताको माध्यमबाट समाधान खोज्नुपर्छ र बाहिरी शक्तिलाई हस्तक्षेप गर्ने मौका दिनु हुँदैन । भोलि नरेन्द्र मोदीले अमेरिकी हित प्रतिकूल काम गरेमा ट्रम्पको लागि नरेन्द्र मोदी रद्दीको टोकरी बराबर हुनेछन् । त्यसैगरी चीनले अमेरिकाले चाहेअनुरूप उत्तर कोरियामा थप आर्थिक प्रतिबन्ध लगाएर उसमाथि दबाब नबढाएको खण्डमा अमेरिकाले चीनबाट आयात हुने सामानमा प्रतिबन्ध लगाउनेछ अथवा थप कर लगाउनेछ । जसले गर्दा चीनको निर्यात घटी चीनको अर्थव्यवस्थामा नकारात्मक असर पर्नेछ । अमेरिकाले दक्षिण चाइना समुद्रमा पनि चीनको स्वामित्वलाई लिएर थप कारबाही गर्न सक्छ र बढीभन्दा बढी देशहरूलाई चीनसँगको विवादमा एक गोल गर्न सक्छ । अमेरिकाले गर्ने प्रशंसा स्वार्थरहित हुँदैन र अमेरिकाले आफ्नो स्वार्थ र पूरा भएपछि अन्य राष्ट्रहरूले लगाएको गुन पनि बिर्सन्छ भन्ने कुरा पटकपटक प्रमाणित भएको छ । उदाहरणको लागि सन् १९९१ को अमेरिकी नेतृत्वको इराककाथिको हमलाको लागि संयुक्त राष्ट्रसंघको दुरुपयोग गरिएको थियो । त्यसअनुसार सुरक्षा परिषद्का स्थायी समितिको बहुमत सदस्यले इरामाथि बल प्रयोग गर्ने पक्षमा मतदान गरेका थिए । चीन उक्त मतदानमा अनुपस्थित रहेको थियो र त्यो प्रस्तावलाई सुरक्षा परिषद्बाट पास गराउन सहयोग गर्यो । चीन यसरी तटस्थ बस्नुको अर्थ थियो अमेरिकालाई बढी नचिढाउनु । तर युद्ध सकिएपछि त्यही अमेरिकाले बिल क्लिन्टनको पालामा बेलग्रेडस्थित चिनियाँ दूतावासमा बम प्रहार गर्यो भने उनका उत्तराधिकारी राष्ट्रपति जर्ज बुसको पालामा अमेरिकाले ताइवानलाई एफ १६ जस्ता लडाकु विमानहरू बेच्ने निर्णय गर्यो । यसबाट अमेरिकाले आफूलाई सघाउने देशहरूलाई पनि स्वार्थ पूरा गरेपछि निराशा पार्न सक्छ भन्ने कुरा खुल्न आउँछ । अर्कोतिर सुरक्षा परिषद्को अस्थायी सदस्यहरू क्युबा र दक्षिण यमनले त्यतिबेला संयुक्त राष्ट्रसंघको सुरक्षा परिषद्को इराकमाथिको बल प्रयोग गर्नेसम्बन्धी पूरै प्रस्तावको विरोध गरेर आफ्नो स्वतन्त्र अस्तित्व भएको कुरा देखाएका थिए । चीनले सुरक्षा परिषद्मा 'भिटो' प्रयोग गरेको भए कम्तीमा इराकमाथि राष्ट्रसंघको नाममा हमला भएको भनी अमेरिकाले गर्व गर्न पाउने थिएन । हुन त संयुक्त राष्ट्रले त्यो अधिकार नदिएको भए पनि अमेरिकी हमला हुन्थ्यो होला, तर त्यो उदाहरणबाट चीनको विश्व रंगमञ्चमा अर्कै स्थान हुन्थ्यो । त्यो युद्धलाई भारतले पनि परोक्ष रूपमा सघाएको थियो । तत्कालीन भारतीय प्रधानमन्त्री चन्द्रशेखरले अमेरिकी युद्धक विमानलाई भारतमा तेल भर्ने अनुमति दिएका थिए र त्यसपछि ती विमान इराक र कुबेतमाथि बम प्रहार गर्न उडेका थिए ।त्यतिबेला कुनै पनि देशले यो कुरा बुझेनन् कि एउटा सार्वभौम राष्ट्र इराकमाथि हमला गर्ने शक्तिले अर्को देशमाथि पनि हमला गर्न सक्छ । अमेरिकाले इराकका केही भागमा उडान निषेध क्षेत्र लागू गरेजस्तै अन्य देशको सन्दर्भमा पनि त्यही गर्न सक्छ भन्ने बुझ्नु पर्दथ्यो । इराकमाथिको युद्धमा प्रत्यक्ष सघाउने सिरिया आज आफैं अमेरिकी हस्तक्षेपको सिकार भइरहेको छ । त्यतिबेला सद्दाम हुसेनसँगको व्यक्तिगत रिसले सिरियाका तत्कालीन राष्ट्रपति हाफिज असदले अमेरिकी आक्रमणलाई समर्थन र सहयोग गरेका थिए । आज उनैका छोराको पालामा सिरियाको अवस्था इराकको जस्तै भएको छ । यही कुरा भारत र चीनको सम्बन्धमा पनि सत्य हुन सक्छ । भारतले पाकिस्तानसँगको सम्बन्धलाई अमेरिकी आडमा सुरक्षित सम्झेर पाकिस्तानलाई अन्तर्राष्ट्रिय जगत्मा एक्ल्याउन खोज्नु दीर्घकालीन रूपमा प्रत्युत्पादक हुन सक्छ । भारत र पाकिस्तानले औपनिवेशक शासकहरूले छोडेर गएको विरासतको कारणले उत्पन्न आजको आन्तरिक समस्यालाई आपसमै वार्ताद्वारा सुल्झाउँदा त्यस्तो समाधान बढी समयसम्म स्थिर हुनेछ । अमेरिकी समर्थन र बलको आधारमा भारतले आफूलाई बलियो सम्झेर द्विपक्षीय समस्या सुल्झाउन अन्तर्राष्ट्रिय सहयोग लिनु भारतकै हिजोसम्मको घोषित विदेश नीतिविरुद्ध पनि हो । शीतयुद्धकालमा समेत असंलग्न राष्ट्रको रूपमा पहिचान बनाएको भारतले एउटा महान् शक्तिको आड लिएर अगाडि बढ्नु भारतकै इतिहासको विरुद्धमा जानु पनि हो । त्यसैगरी चीनले अमेरिकाको दबाबमा आएर एउटा स्वतन्त्र राष्ट्र उत्तरकोरियामाथि थप आर्थिक प्रतिबन्ध लगायो र उक्त देशलाई घुँडा टेक्न बाध्य बनायो भने त्यो पनि चीनको घोषित विदेश नीतिको विरुद्धमा हुन जान्छ । चीनले उत्तर कोरियालाई रोक्न अर्थात् उसको आणविक महत्वाकांक्षा रोक्न पर्याप्त काम नगरेको भनी अमेरिकी राष्ट्रपति ट्रम्पले चीनप्रतिको असन्तुष्टिको रूपमा अर्बौं डलरका हतियार ताइवानलाई बेच्ने निर्णय गरिसकेका छन् । त्यसैगरी अमेरिकाले चीनले उत्तरकोरियासम्बन्धी प्रश्नमा थप सहयोग नगरे दक्षिण चाइना समुद्र र चीनसँगको व्यापारलाई लिएर पनि थप कदम उठाउने सम्भावना छ । अमेरिकाजस्तै उत्तरकोरिया पनि एउटा सर्वाभौम सम्पन्न देश हो र उसलाई पनि आत्मरक्षाको लागि आफ्नो सुरक्षा बढाउने अधिकार छ । गत मार्च महिनामा पंक्तिकार 'एसियाको उदय' शीर्षक सम्मेलनमा भाग लिन फ्रान्स जाँदा भियतनामबाट आएका विद्वान् सहभागीहरूले व्यक्त गरेका विचार यहाँ उल्लेखनीय छन् । उनीहरू चीन र उत्तरकोरियाको नीतिसँग असन्तुष्ट देखिन्थे र सम्मेलनमा उनीहरूले जापानको समर्थन र ती दुई देशको विपक्षमा आफ्ना धारणा राखे । तर, उनीहरूले उत्तरकोरियाले आणविक हतियारको विकास नगरेको भए उसको अवस्था इराकको जस्तो हुने थियो भन्ने कुरा भने स्वीकार गरे । उनीहरूले उत्तरकोरियाप्रति असन्तुष्टि हुँदाहुँदै पनि उत्तरकोरियाले आत्मरक्षाको लागि आणविक हतियारको विकास गरेको कुरालाई सही ठहर्याए । हामी सम्पूर्ण विश्व नै आणविक हतियारविहीन होस् भन्ने चाहन्छौं र सबै देशले आआफ्ना आणविक हतियार र तिनका भट्टीहरू नष्ट गर्नुपर्छ भन्ने कुरामा विश्वास राख्छौं । तर, ती हतियार केवल शक्तिशाली देशहरूले मात्र राख्न पाउने र ससाना कमजोर देशहरू सधैं आफ्नो अस्तित्व गुम्छ कि भन्ने त्रासको अवस्थामा रहनु अन्याय हुन जान्छ । यसरी संसारमा स्थायी शान्ति र सुरक्षा राख्न सकिँदैन र संसारलाई फेरि हिरोसिमा र नागासाकी जस्तै हुनबाट रोक्न पनि सकिँदैन । त्यसैले अमेरिका, भारत, चीन, रूस र फ्रान्सजस्ता देशले आणविक हतियार जति पनि बनाउने र उत्तरकोरिया जस्ताले बनाउन नपाउने अथवा भएकालाई पनि नष्ट गर्ने भन्ने सोचाइ दोहोरो मापदण्डको विषय हो । उत्तरकोरिया कुनै ठूलो विकसित देश होइन, तर उसलाई आफ्नो अस्तित्व कसरी बचाउने भन्ने चिन्ता छ । यस्तो अवस्थामा चीनजस्तो देशले पनि अमेरिकालाई नचिढाउने नाममा उत्तरकोरियामाथि थप प्रतिबन्ध लगायो भने त्यसबाट उक्त देशलाई झन् खतरनाक स्थितिमा लैजानेछ । आज बहुध्र्रुवीय संसारको आवश्यकता भएको अवस्थामा शक्तिशाली देशहरूले ससाना मुलुकहरूसँगको समस्यालाई सेना र हतियारको माध्यमबाट सुल्झाउन खोज्नु डरलाग्दो विषय हो । चीन आफैं शक्तिशाली राष्ट्र भएकाले सायद अमेरिकाले चाहे झैं पूर्णरूपमा अमेरिकाले भनेजस्तै नगरे पनि उत्तरकोरियालाई थप अप्ठ्यारोमा पार्ने सम्भावना छ । चीनले यो गल्ती गर्यो भने संसार साँच्चै एक ध्रुवीय हुने खतरा छ । चीनले यस्तो गल्ती गरिहालेको खण्डमा पनि भोलि अमेरिकाको प्रतिद्वन्द्वीको रूपमा चीननै हुनेछ र दुई शक्ति राष्ट्रहरूका स्वार्थहरू बाझिँदै जाँदा चीनले उत्तरकोरियाको मामिलामा सघाएको कुरा अमेरिकाले बिर्सनेछ । त्यसो हुँदा चीनले समानतामा आधारित अन्तर्राष्ट्रिय सम्बन्धको मर्यादाविपरीत उत्तरकोरियामाथि थप प्रतिबन्ध लागउनु दीर्घकालीन रूपमा हानिकारक हुनेछ । त्यसैगरी नरेन्द्र मोदीको अमेरिकी यात्रापछि भारतका सञ्चारमाध्यमले त्यो सफलतालाई बढाइचढाई गरेर प्रस्तुत गरेका छन् । अमेरिकाले भारतको कुरा मान्यो र भारतले चाहेअनुसारका व्यक्तिलाई अन्तर्राष्ट्रिय आतंककारी घोषित गर्यो भनी प्रसन्नता व्यक्त गरेका छन् । उनीहरूले पनि के बुझ्नुपर्छ भने भोलि भारत र अमेरिकाको स्वार्थ बाझिँदै जाँदा अमेरिकाले अर्कै दृष्टिकोण अपनाउन सक्छ । शीतयुद्धको र त्यसपछि पनि कैयन् वर्षसम्म पाकिस्तानसित नजिक रहेको अमेरिकाले फेरि कोल्टो फेर्न केही बेर लाग्दैन । अमेरिका सधैंको लागि आफ्नो हुन्छ र कुनै पनि संकटको बेलामा साथ दिन्छ भनी सोच्नु ठूलो भूल हुनेछ । जतिसुकै मतभिन्नता भए पनि भारत र पाकिस्तानले आपसमा वार्ताको माध्यमबाटै विद्यमान संकट समाधान गर्ने प्रयास गरे भने त्यो दीर्घकालीन रूपमा बढी फाइदाजनक हुन जान्छ । छिमेकीहरूसँग नराम्रो सम्बन्ध ररिहँदा कुनै पनि देशलाई विश्व मञ्चमा आफ्नो प्रभाव क्षेत्र बढाउन कठिन हुन्छ । भारत र चीनले यही कुरा बुझेर उनीहरूले पाकिस्तान र उत्तरकोरियासम्बन्धी नीति बनाउनु लाभदायक देखिन्छ । अर्काको भरमा कसैले पनि शक्तिशाली भएको अनुभव गर्नु आफैंमा कमजोरीको प्रतीक हो । एक्काइसौं शताब्दी एसियाको शताब्दी हुनको लागि पनि एसियाका देशहरूले आफ्ना समस्या आपसमा नै वार्ताको माध्यमबाट समाधान खोज्नुपर्छ र बाहिरी शक्तिलाई हस्तक्षेप गर्ने मौका दिनु हुँदैन । उदाहरणको लागि इराकले कुबेतमाथि हमला गरेपछि उत्पन्न भएको परिस्थितिमा खाडी मुलुकका देशहरूले आफैं अथवा क्षेत्रीय संगठनहरू वा असंलग्न राष्ट्रहरूको समूहको माध्यमबाट समस्या हल गर्न सकेको भए मध्यपूर्वमा अमेरिकालाई जाने मौका मिल्ने थिएन । इराकसितको रिसले गर्दा खाडी मुलुकहरूले अमेरिकालाई सैनिक अड्डा राख्न राख्न दिई तिनै देशहरूको बाटो गरी इराकमा अमेरिकी सैनिकलाई जान दिएको कारणले सम्पूर्ण मध्यपूर्वमा अमेरिकाको इसाराबिना केही नहुने भएको छ । आज कतार र साउदी अरेबियालगायतका देशहरूको बीचको विवाद पनि यिनै देशहरूले आपसमा बसी समाधान खोज्नुपर्छ । कुनै पनि पक्षले अमेरिकाको आडमा सैनिक समाधान खोजेको खण्डमा खाडी मुलुकहरू थप परतन्त्रमा फस्नेछन् । अमेरिकाले पनि अन्य देशहरू आपसमा विभाजित भए भने थप खेल्ने अवसर पाउनेछ । नेपालले पनि यस्ता उदाहरणबट पाठ सिकेर आफ्नो विदेश नीतिलाई यो अथवा त्यो देशप्रति ढल्केको जस्तो गर्नु हुँदैन । देशको शासन व्यवस्था चलाउने कुरामा विदेशीलाई प्रत्यक्ष वा परोक्ष रूपमा हस्तक्षेप गर्ने मौका दिनु हुँदैन । भारत र चीनले बेलाबेलामा नेपालसँग यही गुनासो गरेका हुन्छन् । हामी भारतमुखी अथवा चीनमुखी नभई नेपालमुखी हुनुपर्छ । हाम्रा प्रधानमन्त्रीहरूले पद ग्रहण गरेपछि पहिले दक्षिण अनि उत्तर गएर छोड्ने परम्परा त्याग्नैपर्छ । उनीहरूलाई हाम्रो आन्तरिक मामिलामा कुनै पनि बहानामा चलखेल गर्न दिनु हुँदैन र मात्र नेपालको स्वतन्त्रता बलियो बनाउन सकिन्छ । कुनै पनि राष्ट्र सम्पूर्ण रूपमा अर्को राष्ट्रमाथि भर पर्नु भनेको आफ्नो स्वतन्त्र अस्तित्व गुमाउनु हो । हामी चाहन्छौं भारत र चीनले यो गल्ती नगरून् र उनीहरू स्वतन्त्र राष्ट्रहरूको रूपमा विश्व मञ्चमा स्थापित होऊन् । त्यस्तै नेपालले पनि अब कुनै देशको इसारामा आफ्नो शासन व्यवस्था चलाउने परम्परा त्यागी स्वतन्त्र राष्ट्रको पहिचान विश्व मञ्चमा छोड्नुपर्छ ।"
