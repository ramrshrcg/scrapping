शीर्षक,विवरण
मानव बेचबिखनविरुद्ध संघर्ष,"'सरकारको पहिलो दायित्व आफ्ना नागरिकको संरक्षण गर्नु हो ।' कंग्रेस म्यान जोन फान्सवर्थले अमेरिकी सदनको सभास्थलबाट यो भनाइ राखेको बेला संयुक्त राज्य अमेरिकाले गृहयुद्धको असरबाट तंग्रिँदै गरेको आफ्नो मुलुकलाई सुधार गर्ने कानुन निर्माण गर्ने विषयमा सोचिरहेको थियो । पूर्व युनियन जर्नेलसमेत रहेका फान्सवर्थले एउटा मानिस अर्को मानिसप्रति कतिसम्म अमानवीय हुन सक्छ भन्ने राम्रोसँग बुझेका थिए । उनको भनाइ सबै मुलुकलाई लागू हुन्छ । नेपालले मानव बेचबिखनको अभिशापको अमानवीयताबाट आफ्ना नागरिकलाई संरक्षित गर्ने प्रयत्न गर्दै गर्दा सो लक्ष्य हासिल गर्न सघाउने कार्यमा संयुक्त राज्य अमेरिका एक प्रतिबद्ध साझेदारको रूपमा रहेको छ । मानव बेचबिखनका विभिन्न रूपहरू छन् । जस्तै व्यावसायिक यौन बेचबिखन, अंग बेचबिखन र श्रम बेचबिखन । तर सबै प्रकारका बेचबिखनमा साझा तत्वहरू हुन्छन् । तिनीहरू सबैभन्दा जोखिममा रहेकाहरूको शोषणमा भर पर्छन् । तिनीहरू छलकपटमा भर पर्छन् । तिनीहरूले मानवको मर्यादा लुट्छन् । बेचबिखनका सबै रूपलाई मिलेसम्मका उपाय प्रयोग गरी रोकथाम गर्नुपर्छ । पीडितको संरक्षण र पुनस्र्थापना गर्न र दोषीलाई दण्डित गर्नको लागि बेचबिखनविरुद्धको संघर्ष जरुरी छ । खासगरी बेचबिखनको आपराधिक सञ्जालको माथिल्लो तहका दोषीहरूले सजाय भोग्नु अत्यावश्यक छ । धेरै नेपालीहरू आर्थिक कठिनाइका कारण बेचबिखनको जोखिममा पर्नु दुःखलाग्दो कुरा हो । आफू र आफ्नो परिवारलाई गरिबीबाट मुक्ति दिलाउने आशामा कामको खोजी गर्ने क्रममा उनीहरू रोजगारसम्बन्धी संस्थाहरूको ठगी, बद्मासीमा परी खतरनाक पेसामा फस्न सक्छन् वा ठूलो ऋण लागेर उनीहरू दूराचारी रोजगारदाताको बन्धक पनि बन्न सक्छन् । नेपाली कामदारलाई सुरक्षित राख्न सरकारको औपचारिक प्रणाली र थोरै खर्चमा वैदेशिक रोजगारमा जाने नीति भए पनि उनीहरूले विश्वसनीय रूपमा यस सेवाको उपभोग गर्न सकेका छैनन् । यस प्रणालीको कार्यान्वयनमा अझै चुनौती छ र कामदारहरूको सम्भावित आर्थिक शोषणमा केही व्यक्तिहरूको मिलेमतोसमेत भएको हुँदा समस्यामा थप जटिलता देखिन्छ । मानव बेचबिखनलाई उन्मूलन गर्न प्रतिबद्ध मुलुकको रूपमा आफ्नो पहिचान बनाउने हो भने पालेर्मो प्रोटोकलको अनुमोदन नेपालका निम्ति अति महत्वपूर्ण कदम हुनेछ । तर राम्रो कुरा के छ भने बेचबिखनका केही रूपहरूविरुद्ध संघर्ष गर्ने राजनीतिक इच्छाशक्ति वृद्धि भइरहेको छ भने मानव बेचबिखनलाई सम्बोधन गर्नको लागि नेपालमा नियम कानुन पनि छ । साथै, नेपाल यस समस्यासँग जुध्नको लागि क्षमता अभिवृद्धि गर्ने प्रक्रियामा छ । उदाहरणको लागि विद्यमान कानुनको सुधारमा जुटेको सरकारले बढ्दो मात्रामा जटिल बनिरहेको यस आपराधिक व्यापारलाई सम्बोधन गर्न अनुसन्धानकर्ता, अभियोजनकर्ता तथा न्यायाधीशहरूलाई तालिम दिइरहेको छ । अमेरिकामा पनि मानव बेचबिखन चुनौतीको रूपमा रहेको छ । आफ्ना अनुभव आदानप्रदान गर्न र बेचबिखनमा उल्लेखनीय रूपमा कमी ल्याउनको लागि हामी नेपालसँग निकट सहकार्य गरिरहेका छौं । विश्वभरका उत्कृष्ट अभ्यासहरूले देखाएअनुसार मानव बेचबिखनको सम्बोधनको लागि रोकथाम, संरक्षण र अभियोजनप्रति लक्षित समन्वयात्मक प्रयासमार्फत नै सबैभन्दा ठूलो प्रभाव पार्न सकिन्छ । प्रयत्नको पहिलो किस्सा बेचबिखन हुनुअघि नै रोकथाममा केन्द्रित हुनुपर्छ । शिक्षाले मानव बेचबिखनको जोखिमलाई कम गर्दै मानिसहरूलाई रोजगार दिलाउन मद्दत गर्न सक्छ । साथै, बेचबिखनको जोखिममा रहेका व्यक्तिहरूमाझ शिक्षाले त्यसको खतराबारे जनचेतना जगाउँछ । प्रभावकारी शिक्षाले युवा, शिक्षक र शिक्षिका, सामुदायिक अगुवा र अभिभावकलाई बेचबिखनकर्ताका छलकपटपूर्ण कदम र तिनलाई कसरी पत्ता लगाउने भन्ने विषयमा समेत सुसूचित गर्नुपर्छ । विदेशमा गई अपरिचित धनाढ्य व्यक्तिसँग विवाह गर्ने आश्वासन गरिबीबाट मुक्ति पाउने उपाय जस्तो लाग्न सक्छ, तर के कुरामा सचेत हुनुपर्छ भने यस्तो व्यवस्था यौनशोषणको लागि पनि गरिएको हुन सक्छ। चिकित्सा विज्ञानसम्बन्धी चेतना नभएका ग्रामीण वासिन्दालाई बेचबिखनकर्ताले मिर्गौला फेरि पलाउँछ भन्ने जस्ता अवैज्ञानिक दाबीका आधारमा विश्वासमा लिन सक्ने खतरा हुन्छ । यस्ता व्यक्तिलाई आफूसँग कुरा गर्ने मानिस बेचबिखनकर्ता हुन् वा होइनन् र तिनलाई कसरी पहिचान गर्न सकिन्छ भन्ने सिकाउनुपर्छ । कसैले विदेशमा आकर्षक कामको प्रलोभन देखाउँछ तर नक्कली कागजात बनाउन लगाउँछ, अस्पष्ट जानकारी दिन्छ वा १० हजार रुपैयाँको कानुनी सीमाभन्दा बढी शुल्क असुल्छ भने त्यसलाई चेतावनीको संकेतका रूपमा लिनुपर्छ । दोस्रो किसिमको प्रयत्न पीडितहरूको संरक्षणमाथि केन्द्रित हुनुपर्छ । धेरैजसो अवस्थामा आफ्नो समाजबाट निकाला भएको अनुभवको दुष्परिणामस्वरूप उनीहरू मानसिक र शारीरिक प्रकृतिका स्वास्थ्य समस्याबाट पीडित हुन सक्छन् । तर खुसीको कुरा के छ भने नेपालमा सामाजिक सेवासुविधा प्रदान गर्ने र बेचबिखनपीडितका पृथक आवश्यकतालाई बुझ्ने गैससहरू छन् । सामाजिक सेवासुविधामा पीडितहरूको पहुँचसक्दो चाँडो पुगोस् बेचबिखनकर्तालाई अदालतमा अभियोग लगाउन मद्दत पुग्ने किसिमको प्रमाण पीडितले दिलाऊन् भन्ने सुनिश्चित गर्न हामी नेपाल प्रहरी र अभियोजनकर्ताहरूलाई सक्रिय रूपमा पीडितको पहिचान गर्न र उनीहरूलाई आवश्यक सेवासुविधाको लागि सिफारिस गर्नको लागि कायम संयन्त्रमा सुधार ल्याउन आफ्ना प्रयत्नलाई पुनः दोब्बर बनाउन आग्रह गर्दछौं । त्यसैगरी वैदेशिक रोजगार विभागका अधिकारीलाई श्रम बेचबिखनका लक्षणहरू कसरी पत्ता लगाउने र वैदेशिक रोजगार ऐनमा व्यवस्थापन गरिएको आन्तरिक कारबाहीका अतिरिक्त बेचबिखनका मुद्दाहरू कसरी प्रहरी तथा गैससहरूकोमा सिफारिस गर्ने भन्ने सम्बन्धमा प्रशिक्षण दिनुपर्छ । तर अल्पकालीन सहयोग पर्याप्त हुँदैन । बेचबिखन पीडितहरूको पुनरुत्थानको यात्रा प्रायः लामो हुन्छ । पीडितको पीडालाई उल्ट्याउन त सकिँदैन, तर उनीहरूलाई समाजमा पुनस्र्थापित गर्न सरकारले स्रोत र अवसर उपलब्ध गराउने व्यवस्था गर्न सक्छ । तेस्रो किसिमको प्रयत्न दोषीको अभियोजनमा केन्द्रित हुनुपर्छ । खासगरी यस्तो प्रयत्न बेचबिखनकारी सञ्जाल सञ्चाल नगर्ने माथिल्लो तहका अपराधीहरूमाथि कारबाही चलाउने कार्यमा केन्द्रित हुन्छ । उदाहरणको लागि सरकारले श्रम बेचबिखनबाट लाभ लिइरहेका कम्पनी तथा व्यक्तिहरूमाथिको कानुनी कारबाहीलाई अघि बढाउनुपर्छ । कामको झूटो आश्वासनमा नेपालीहरूलाई दासीको रूपमा विदेशमा बेच्ने श्रम बेचबिखनकर्तालाई जेल पठाउने चेतावनीले हतोत्साहित गर्दछ । नेपाललाई अभियोजनको प्रयत्नमा मद्दत गर्न अमेरिकी सरकारले नेपाल प्रहरी र अभियोजनकर्तालाई तालिम दिइरहेको छ । तल्लो तहका अपराधीहरू, जो धेरैजसो सुरुमै पक्राउ पर्ने गर्छन्, त्यस्ता अपराधीहरूलाई विश्वस्त बनाई बेचबिखनकारी सञ्जालको लागि सबैभन्दा बढी जिम्मेवारहरूविरुद्धको छानबिनमा उनीहरूको सहयोग लिने गरी आधुनिक खोजमूलक उपायहरूमा यस्तो तालिम केन्द्रित हुन्छ । अपराधी नेपाल वा विदेश जहाँसुकै भए पनि जोखिमयुक्त व्यक्तिहरूको तस्करी गर्नेहरूलाई जेल हालियो भने मानव बेचबिखन कम गर्ने र नेपाली नागरिकलाई संरक्षण गर्ने दिशामा लामो बाटोको यात्रा तय हुनेछ । बेचबिखनको सम्बोधनको लागि सरकार र नागरिक समाजले चालेका कदमका लागि म नेपालको खुलेर प्रशंसा गर्न चाहन्छु । यस्ता प्रयत्नहरूमा संयुक्त राज्य अमेरिकाले आफ्नो सहयोगलाई निरन्तरता दिने नै छ । माथि उल्लिखित रोकथाम, संरक्षण र अभियोजनका क्षेत्रको प्रगति महत्वपूर्ण भए पनि अब नेपालले मानव बेचबिखनविरुद्ध संघर्ष गर्ने ठोस प्रतिबद्धता पूर्णरूपमा जनाउने बेला भएको छ । राष्ट्रसंघको अन्तरदेशीय संगठित अपराधविरुद्धको महासन्धिलाई पूरक रूप दिने पालेर्मो प्रोटोकोल अनुमोदन गर्ने दिशामा नेपाल अघि बढ्दै आएको छ । मानव बेचबिखनसम्बन्धी प्रोटोकल तथा प्रवासीहरूको तस्करीसम्बन्धी प्रोटोकलमा हस्ताक्षर गरी नेपाल ती अधिकांश मुलुकको सूचीमा सामेल हुनेछ, जसले राष्ट्रिय स्तरमा मानव बेचबिखनविरुद्ध संघर्ष गर्ने बृहत् प्रतिबद्धता व्यक्त गरेका छन् । यसमा भारत, अफगानिस्तान, श्रीलंका र माल्दिभ्सलगायतका मुलुक पहिल्यैदेखि नै सामेल छन् । अन्तर्राष्ट्रिय सहयोगबाट नेपालले थप लाभ लिने हो र मानव बेचबिखनलाई उन्मूलन गर्न प्रतिबद्ध मुलुकको रूपमा आफ्नो पहिचान बनाउने हो भने पालेर्मो प्रोटोकलको अनुमोदन नेपालका निम्ति अति महत्वपूर्ण कदम हुनेछ । आउँदो आइतबार मानव बेचबिखनविरुद्धको विश्व दिवसको सन्दर्भमा म नेपाल सरकारलाई नेपालको आगामी कदमको रूपमा पालेर्मो प्रोटोकललाई अनुमोदन गर्न आह्वान गर्दछु र यस आह्वानमा साथ दिनुहुन सबै नेपालीलाई आग्रह गर्न चाहन्छु । टेपलेट्ज नेपालका लागि अमेरिकी राजदूत हुन् ।"
नेपाली नोट दृष्टिविहीनका लागि कागज कि पैसा,"हाल प्रचलनमा कायम रहेका ११ प्रकारका नेपाली नोटहरू छन् । ती नोटहरूमध्ये रुपैयाँ १, २, २५ र २५० दरका नोटहरूबाहेक पुनर्मुद्रण हुने भनेका सात प्रकारका नोटहरू मात्र हुन् । ती सात प्रकारका नोटहरूमध्ये नेपाल नेत्रहीन संघको प्रयासमा नेपाल राष्ट्रबैंकले नेपाली रुपैयाँ एक हजार र पाँच सयका नोटहरूमा स्पर्शयोग्य चिन्ह राख्ने निर्णय करिब डेढ दशकअघि नै गरिसकेको छ । नेपालको इतिहासमा नोटको प्रचलन २००२ सालदेखि भएको हो । राष्ट्रबैंकको सञ्चालक समितिले निर्णय गरी पहिलो चरणमा एक हजारको नोटमा तीनवटा थोप्ला र पाँच सयको नोटमा दुईवटा थोप्ला राखी दृष्टिविहीनहरूले पहिचान गर्न सक्ने बनाउने र क्रमशः बाँकी नोटहरूमा पनि विभिन्न किसिमका उपयुक्त संकेतहरू राखी पहुँचयोग्य बनाउन खोजेको थियो । मुद्रा सबैको साझा हुने भए पनि त्यसमा दृष्टिविहीनहरूको पहुँच हालसम्म पनि पुग्न सकेको छैन । यसो हुनुमा हाम्रा नीतिनिर्माताहरूको अदूरदर्शिता र उपभोक्ताहरूको ढिलासुस्ती नै हो । २०६४ असोज ११ गते जारी भएको नोटमा राष्ट्रबैंक सञ्चालक समितिको निर्णयबमोजिमका चिन्हहरू छापिएर आए । तर जुन उद्देश्यले ती थोप्लाहरू राखिएका थिए, ती स्पर्शयोग्य नभई प्रयोजनविहीन अवस्थामा आए । नेपाल नेत्रहीन संघ र नेपाल राष्ट्रबैंक दुवै निकायको उद्देश्य र सोच सकारात्मक नै थिए, तर पदासीन जिम्मेवार हुनुपर्ने गैरजिम्मेवार व्यक्तिहरूका कारण यसका सेवाप्रदायक राष्ट्रबैंक र सेवाग्राही नेपाली दृष्टिविहीनहरू दुवैको लक्ष्य पूरा हुन सकेन । यसमा दुवैतर्फको नेतृत्वमा रहने व्यक्तिहरू नै दोषी छन् । दोषको मात्र घटीबढी होला, तर निर्दोष कोही छैनन् । नेपाली मुद्रामा स्पर्श चिन्ह राखेर दृष्टिविहीनहरूको पहुँच पुर्याउन गरेको राष्ट्रबैंकको निर्णयलाई तत्काल सशक्त कार्यान्वयन गराइयो भने यो समस्या समाधान हुनेछ । राज्यको केन्द्रीय बैंकको सर्वोच्च निकाय सञ्चालक समितिको निर्णयको सफल कार्यान्वयन हुन नसक्दा मूकदर्शक बनेर बस्ने निकाय या अन्तर्राष्ट्रिय ठेकेदार कम्पनीहरूसँग मोलमोलाइमा बिकिसकेको थियो या त विदेशीहरूले जेजस्तो व्यवहार गरे पनि हामी बोल्नु हुँदैन भन्ने आत्मसमर्पणवादी चिन्तन भएका निरिह व्यक्तिहरूका हातमा त्यो जिम्मा थियो । यसबारे सोच्नै पर्ला । जुन वर्गका निम्ति राज्यले पहुँच पुराउने लक्ष्य लिएको थियो, सो लक्ष्य पूरा नभएपछि सम्बन्धित उपभोक्ताहरू अर्थात् नेपाल नेत्रहीन संघले उचित समयमा उपयुक्त आवाज उठाउनुपथ्र्यो । यी दुवै कुरा हुन नसक्नु आम दृष्टिविहीनहरूको दुर्भाग्य नै हो । मुलुकको मुद्रा जारी गर्ने निकाय केन्द्रीय बैंकले आफ्नो निर्णय कार्यान्वयन गर्न नसक्नु र नेत्रहीन संघले आफ्नो बृहत् प्रयत्नको फलस्वरूप प्राप्त उपलब्धिको उचित रक्षा तथा कामयापी कार्यान्वयन नहुँदा टुलुटुलु हेरेर बस्नुपर्ने यी दुवै निकायको कस्ताखाले बाध्यता हुन्, उनीहरूलाई नै थाहा होला । जस्तोसुकै बाध्यता भए पनि यो उनीहरूको निरिहपन र चरम लापरबाही हो यो सोचनीय पक्ष हो । यी निकायहरूको लापरबाहीले राज्य दृष्टिविहीनहरूप्रति संवेदनशील नभएको देखियो भने नेत्रहीन संघ एड्भोकेसीमा निरिह अवस्थामा रहेको देखियो । यस्तो परिणाम आउनुमा केही कारण हुन सक्छन् । पहिलो राष्ट्रबैंकले यसलाई खासै संवेदनशील रूपमा लिन सकेन । किनभने यो वर्ग जो कागजी नोटको पहुँच बाहिर छ, त्यो वर्गले विरोधै गरे पनि धान्न नसकिने विरोध हुँदैन र थामथुम पार्न सकिन्छ भन्ने सोच होला । कानुन जहिले पनि निर्धाको बल हो । अवाकको आवाज हो । लाखौं बन्दुकहरू कानुनको एउटा दफाबाट निष्क्रिय हुन्छन् भन्ने कुरा बिर्सन भने पटक्कै मिल्दैन । दोस्रो यसले अर्थ बजारमा कुनै किसिमको प्रभाव पार्ने होइन, यो त केवल उपकारी कुरा हो भन्ने हल्का र पुरातनवादी दयामुखी अवधारणाको हावी रहन गयो । ठूलाठूला व्यापारी वा लगानीकर्ताहरूको हक हननको अवस्था आएको हुन्थ्यो भने यसले पहिलो प्राथमिकतामा समस्या समाधानको उपचार पाइसक्थ्यो । मुलुकमा पहिलोपटक मूल्य अभिवृद्धि कर सुरु गरिँदा हप्तौंसम्म न्युरोडका ठूला बजारहरू बन्द भएको हामीले बिर्सिसकेका छैनौं । तेस्रो बैंकको सोचअनुसारको छपाइ नहुनेबित्तिकै ठेकेदार कम्पनीलाई पुनर्मुद्रण गराउन नसकी लम्पसारवादको नीति लिएको हुनुपर्छ । हुन त हाम्रो मुलुक दाताहरूको निर्देशनमा आफ्नो मौलिकता र विचार लत्याएर परियोजनाहरू गराउने र दाताहरूको अन्धभक्त बन्ने प्रवृत्तिको राम्रो नमुना हो यो । आफ्नो आवश्यकताभन्दा पनि दाताको सोचको परीक्षण भूमिको रूपमा विकसित गराइएको हाम्रो देशमा अति मार्जिनलाइज्ड समूहमा पर्ने दृष्टिविहीनहरूको आवश्यकता र उनीहरूको मौलिक हकको बारेमा कसले सोच्ने ? हाम्रा सबैजसो कानुन र संरचनाहरू अपांगता मैत्री हुनुपर्ने विविध व्यवस्थाहरू छन् । तर हाम्रो सबै तहका राजनीतिक नेताहरू र विधि निर्माताहरूले बुझेको अपांगता मैत्री भनेको केवल ह्विलचियर र्याम्प मात्र हो । अपांगता मैत्री केवल ह्विलचियर मैत्री मात्र होइन । सबै प्रकारका अपांगता भएका व्यक्तिहरूको सहज पहुँच हुनुपर्ने आवश्यकता नेतृत्वले गर्नुपर्छ । कुनै भवनको सिँढी दृष्टिविहीनहरूलाई अवरोध होइन, बरु भवनका कोठा तथा हलहरूका बीचबीचमा रहेका चारपाटे धारिला पिल्लरहरूको सट्टा गोला पिल्लरहरू भइदिए दृष्टिविहीनहरू सुरक्षित हुने र ती संरचनाहरू दृष्टिविहीन मैत्री हुन सक्नेछन् । चाहे जेसुकै कारणबाट यो उद्देश्य पूरा नभएको भए पनि यसको सबैभन्दा ठूलो मारमा परेको समग्र दृष्टिविहीन वर्ग नै हो । सम्पूर्ण दृष्टिविहीनहरूको हकहित र अधिकारनिम्ति काम गरिरहेको भन्ने नेपाल नेत्रहीन संघको पनि यसमा लाचारीपन देखिन्छ । नेपाल नेत्रहीन संघले सशक्त रूपमा यसविरुद्ध आवाज उठाउन सकेको भए राष्ट्रबैंक यसलाई उपयोगी रूपमा कार्यान्वयन गर्न बाध्य हुने थियो । यी दुवै निकायको लापरबाहीले सम्पूर्ण दृष्टिविहीनहरू केकस्तो अधिकारबाट वञ्चित भए सोबारे चर्चा गर्न पनि आवश्यक छ । पहिलो कुरा, सबै दृष्टिविहीनहरू मुद्राको पहुँचबाट वञ्चित भए । यो वञ्चितीबाट समाजमा दृष्टिविहीनहरूलाई स्वतन्त्र र आत्मनिर्भरताको बाटोमा अवरोध रहिरहेको छ । यसले सबै दृष्टिविहीनहरूलाई परनिर्भर बनाई युग विकासको एक सिँढी पछाडि नै राखेको छ । अपांगता आफैंमा बाधा हुनुभन्दा पनि अपांगताले सिर्जना गरेको कार्य सीमिततालाई अवरोधको रूपमा राखेको हुन्छ । अपांगता हुनेबित्तिकै कुनै पनि काम गर्नै नसकिने होइन, तर त्यो अपांगतापनले सिर्जना गरेको कार्य सीमिततालाई न्यूनीकरण गरिनुपर्छ । दोस्रो कुरा, मुद्रामा पहुँच नहुँदाको अप्ठ्यारा धेरै छन् । यसले व्यक्तिको गोपनीयताको अधिकारको हनन हुन पुगेको छ । नेपालको संविधान २०७२ को धारा २८ मा व्यक्तिको गोपनीयताको हक मौलिक हकको रूपमा सुनिश्चित गर्दै भनिएको छ, 'कुनै पनि व्यक्तिको जीउ, आवास, सम्पत्ति, लिखत, तथ्यांक, पत्राचार र चरित्रसम्बन्धी विषयको गोपनीयता कानुनबमोजिमबाहेक अनतिक्रम्य हुनेछ ।' एउटा नेत्रहीन व्यक्तिको पनि अन्य नागरिकसरह संवैधानिक हक हुन्छ । यसको प्रमुख असर सरकारी बैंकहरूमा एकजना दृष्टिविहीन व्यक्तिले एक्लै उपस्थित भई आफ्नो खाता खोल्ने र सो खाताबाट रकम निकाल्ने सुविधाबाट वञ्चित गरिएको छ । कुनै पनि दृष्टिविहीनलाई आफू एक्लै गई आफ्नै खाताबाट पैसा निकाल्ने सुविधा प्रदान गरिएको छैन । यसबाट आफ्नो व्यक्तिगत सम्पत्ति गोप्य राख्न पाउने हक दृष्टिविहीनहरूलाई राज्यले प्रदान गर्न सकेको छैन । यो अधिकार उपभोग गर्न नपाउनुमा नेत्रहीनहरूले कसलाई दोष दिने ? आफ्नो भाग्य जसले आँखा नदेख्ने बनाइदियो वा सम्पूर्ण दृष्टिविहीनहरूको हक हित र अधिकारनिम्ति खोलिएको संस्था वा सबै नागरिकलाई समानताको हक प्रदान गर्ने संविधानलाई वा राष्ट्रबैंकलाई ? अथवा चर्मचक्षुधारी विवेकहीन शासकहरूलाई ? म राष्ट्रबैंकका गभर्नरलाई एकछिन आँखा चिम्म गरेर नेपाली मुद्रा एक हजारको नोट हातमा लिएर छाम्न अनुरोध गर्छु र सोध्न चाहन्छु साँच्चिकै तपाईंका आँखा खुलेनन् भने यो पैसा कसरी पहिचान गर्नुहन्छ ? के तपाईं एक्लै हुँदा यो पैसा चिन्न सक्नुहोला आदि । हामी तमाम दृष्टिविहीनहरूको यो वास्तविक समस्या हो । दैनिक जीवनमा भोग्दै आएको साँचो र कटु सत्य र यथार्थ हो । आफूबाहेक अरू थोरै पनि इमानदार बनेन र बेइमानी गरे भने नियतिलाई दोष दिनुबाहेक कुनै उपाय छैन । के कानुनले यही भन्ने गर्छ त ? कुनै पनि दृष्टिविहीनलाई राज्यले कुनै पनि सुविधाबाट वञ्चित गर्ने त भनेको छैन, तर यस्ता गम्भीर कुराबारे राज्य सचेत पनि देखिँदैन । हाम्रो देश नेपाल अपांगता भएका व्यक्तिहरूको अधिकारसम्बन्धी महासन्धि (सीआरपीडी) को पक्षराष्ट्र भइसकेको छ । उक्त महासन्धिको धारा ९ मा पहुँचको कुरा गरिएको छ । केवल अपांगता भएकै कारण कसैलाई कुनै पनि अधिकारबाट वञ्चित गर्न पाइँदैन । तर सम्पूर्ण दृष्टिविहीनहरू केवल आँखा देख्न नसकेका कारण राज्यको मुद्रामा पहुँचबाट वञ्चित हुनुपर्ने यो कस्तो विडम्बना हो । संयुक्त राष्ट्रसंघलाई समयसमयमा राज्यले अपांगता क्षेत्रमा धेरै विकास भएको प्रतिवेदन पेस गरिरहेकै होला, तर आफूले अलिकति मात्र प्रयास गरे अन्य नागरिकसरह समान पहुँचयोग्य हुने कुरामा सरकार त्यति सचेत हुन सकेको पाइँदैन । जे भए पनि आमनागरिकलाई शान्ति र अमनचयन कायम गराउनु राज्यको प्रमुख कर्तव्य हो । राज्यका हरेक निकायका नीतिनिर्माताहरूले गरेका उचित निर्णयहरूको कार्यान्वयनमा ध्यान पुर्याई विशेष आवश्यकता हुने अपांगता भएका व्यक्तिहरूमध्येको अति संवेदनशील वर्ग दृष्टिविहीनहरूको संवैधानिक तथा मानवीय अधिकारको संरक्षण गर्नु राज्यको कर्तव्य हो । नेपाली मुद्रामा स्पर्श चिन्ह राखेर दृष्टिविहीनहरूको पहुँच पुर्याउन गरेको राष्ट्रबैंकको निर्णयलाई तत्काल सशक्त कार्यान्वयन गराइयो भने यो समस्या समाधान हुनेछ र दृष्टिविहीनहरू पनि सुरक्षित र सम्मानित जीवन बिताउन सक्नेछन् । पहिलो चरणमा परीक्षणका रूपमा एक हजार र पाँच सयका नोटहरूमा सुरु गरिएको यो अभियान क्रमशः सातै प्रकारका नोटमा लागू हुँदा दृष्टिविहीनहरू सबै बैंकका क्यासियर डेस्कमा रोजगारको लागि योग्य हुनेछन् । ज्ञवाली नेपाल नेत्रहीन संघका पूर्व महासचिव हुन् ।"
नागपञ्चमी र जनैपूर्णिमा एकै दिन किन ?,"हिन्दुपञ्चांग चन्द्रमा र सूर्यको स्पष्ट गणनाको आधारमा निर्माण गरिएको हुन्छ । अर्थात् हिन्दुहरू चन्द्रमा र सूर्य दुवैलाई उत्तिकै महत्व दिई आफ्ना चाडपर्वहरू निर्धारण गर्ने गर्छन् । मुसलमानहरू चन्द्रमालाई मात्र महत्व दिई आफ्ना चाडपर्व निर्धारण गर्ने गर्छन् भने इसाईहरू सूर्यको गणनालाई मात्र महत्व दिई आफ्ना चाडपर्वहरू निर्धारण गर्ने गर्छन् । यसरी प्रत्यक्ष देखिने र प्रभाव जमाउन सफल दुई खगोलीय पिण्डलाई उत्तिकै महत्व दिने हिन्दुहरू मात्र समन्वयकारी बन्न सक्ने हुन् कि भन्न सकिन्छ । वैशाख १ गते विषुवद दिन, आसार १५ गते दहीचिउरा खाने चाड, साउन १ गते लुतो फ्याँक्ने चाड तथा माघ १ गते घिउचाकु खाने चाड सूर्यको गणनाअनुसार मनाइने चाड हुन् भने नागपञ्चमी, ऋषितर्पणी (जनैपूर्णिमा), तीज, पञ्चमी, दसैं, तिहार आदि चाडपर्व चन्द्रमा र सूर्यको गणनाका आधारमा मनाइने चाडपर्वहरू हुन् । हाम्रो समाजमा तिथिका आधारमा चाडपर्व श्राद्घ आदि निर्धारण गर्ने गरिन्छ । तिथि भनेको चन्द्रमा र सूर्यबीचको कोणीय अन्तर हो । चन्द्रमा र सूर्यबीचको कोण १८० डिग्री बन्न पुग्यो भने पूर्णिमा तिथि बन्न जान्छ । शून्य डिग्री भए औंसी तिथि हुन्छ । यस हिसाबबाट विचार गर्दा सूर्य र चन्द्रमाबीचको कोण १२ डिग्री भए एक तिथि बन्न जान्छ । यस वर्ष २०७४ सालका पात्रोहरूमा नागपञ्चमी र जनैपूर्णिमा एकै दिन राखेर छापिएको पाइयो । नागपञ्चमी र जनैपूर्णिमा एकै दिन पर्न सक्छ ? साधारण मानिसमा यस्तो प्रश्न जन्मिनु स्वाभाविक हो । मेरा एकजना मित्रले आफ्नो छोरीको जन्मदिन जनैपूर्णिमामा भएकाले नागपञ्चमीका दिन नै जन्मदिन मनाउने होला भन्ने प्रश्न गर्नुभयो । अझ उहाँले त पञ्चमीका दिन पूर्णिमा पर्ने कुन गणितीय तरिका हो भन्ने प्रश्नसमेत गर्नुभयो ? हुन पनि यस्ता प्रश्नका जवाफ दिन पञ्चांग मात्र हेरेर आधिकारिक रूपमा भन्न सकिन्न । किन पात्राहरूमा पञ्चमी र पूर्णिमा एकै दिन परे त ? हाम्रा समाजमा रहेका चाडपर्वहरू कसरी निर्धारण हुन्छन् ? के यसअघि पनि यसरी नागपञ्चमीको दिन ऋषितर्पणी परेको उदाहरण छ ? शास्त्रीय प्रमाण के हो ? आदि प्रश्न आउनु स्वाभाविक हो । हाम्रो नेपाली समाजमा नागपञ्चमीको दिनलाई जनैपूर्णिमा मान्ने यो पहिलो घटना नभई परम्परागत रूपमै गरिँदै आएको शास्त्रसम्मत् निर्णय हो । पञ्चमीको दिन सूर्य र चन्द्रमाको कोणीय अन्तर ६० डिग्री हुन्छ । यसरी तिथि भनेको कुनै काल्पनिक कुरा नभई गणितीय र आकाशीय कुरा हुन् । यो चन्द्रमाको गति र सूर्यको गतिका आधारबाट निकालिन्छ । यसरी तिथि गणना गणितीय हुने भएकाले पञ्चांग गणकहरूले गणित जान्नु अनिवार्य छ । के हाम्रो देशमा पञ्चांग गणना गर्ने सबैले गणित बुझ्छन् त ? हिसाब बुझेकाले मात्र पञ्चांग निकालेका छन् त ? अझ भन्ने हो भने त पञ्चांग गणना गर्ने व्यक्तिहरू त गणित तथा ज्योतिष दुवै जान्ने हुनु अनिवार्य नै हुन आउँछ । अतः पञ्चांग निर्णायक समितिमा गणित र ज्योतिष (गणित ज्योतिष) दुवै जान्ने मानिस हुनुपर्छ । यस्तो हुन नसके पञ्चांगको वैज्ञानिकता नष्ट हुन गई पञ्चांग एउटा अन्धविश्वास मात्र हुन पुग्ने खतरा रहिरहन्छ । त्यसो हो भने पञ्चमी र पूर्णिमा एकै दिन पर्न सक्छन् त ? कुनै पनि हालतमा पञ्चमीको दिन पूर्णिमा पर्नै सक्दैन । पूर्णिमाको दिन सूर्य र चन्दमाबीचको अन्तर १८० डिग्री हुन्छ । अर्थात् १८० डिग्रीको अन्तर भएको दिनलाई मात्र पूर्णिमा भनिन्छ । परन्तु पञ्चमीको दिन सूर्य र चन्द्रमाको कोणीय अन्तर ६० डिग्री मात्र हुन्छ । यसरी विचार गर्दा पञ्चमीको दिन पर्ने पर्व कुनै पनि हालतमा पूर्णिमा पर्न सक्दैन । यो गणितीय कुरा नभई शास्त्रीय परम्परागत कुरा हो । अझ भन्ने हो भने यो धर्मशास्त्रीय आदेश हो । २०७४ सालको पात्रामा त नागपञ्चमीमै जनैपूर्णिमा लेखिएको छ । यो गणितीय कुरा होइन, यो त धर्मशास्त्रीय कुरा हो । यस वर्ष वास्तविक जनैपूर्णिमाको दिन त खण्डग्रास चन्द्रग्रहण परेको छ । ग्रहण लाग्नुपहिलेदेखि नै सूतक लाग्छ भन्ने चलन सबैलाई थाहै छ । त्यसैले जनै लगाउने दिन बिहानैदेखि सूतक पर्ने भएकाले सो दिन जनै लगाउन नहुने भएकाले सो चाडलाई नागपञ्चमीको दिन सार्ने शास्त्रीय वचन छ र पूर्णिमाको काम त्यो पूर्णिमाभन्दा अघिल्लो पञ्चमीमा गर्नू भन्ने आदेश हाम्रा धर्मशास्त्रहरूमा भएकाले जनैपूर्णिमालाई सो पूर्णिमाभन्दा अघिल्लो पञ्चमी नागपञ्चमीको दिन मनाउन शास्त्रसम्मत् देखिन्छ । तपाईंको जन्मदिन जनैपूर्णिमाको दिन हो भने तपाईंले जन्मदिवस पूर्णिमाकै दिनमा गर्नुपर्दछ नागपञ्चमीको दिनमा पूर्णिमा परेको होइन, पूर्णिमा त साउनको २३ गते नै पर्दछ नकि १३ गते खालि त्यस दिन गरिने ऋषितर्पणी मात्र पञ्चमीको दिन गर्नुपर्ने शास्त्रीय वचन भएकाले जे पात्रोमा दिइएको छ, त्यो शास्त्रसम्मत् नै छ । अतः त्यस दिन नाग टाँस्ने र जनै लगाउने दुवै कार्य गर्नुपर्दछ भन्ने वचन छ । २०६५ सालमा पनि पूर्णिमाको रातमा चन्द्रग्रहण परेको थियो, तर त्यस बेलामा नागपञ्चमीमा जनै नलगाई सोही दिन नै जनैपूर्णिमा मनाइएको यिनै पात्राहरूको अध्ययनबाट देखिन्छ, परन्तु त्यस वर्ष (२०६५ सालमा) जनैपूर्णिमाको दिन मध्यरातभन्दा पछाडि चन्द्रग्रहण परेको हँुदा ऋषितर्पणी रक्षाबन्धन कर्म गर्न मिल्ने भन्ने शास्त्रीय वचन छ अर्धरात्रादधस्ताच्चेत् संक्रान्तिग्र्रहणं तथा उपाकर्म न कुर्वीत परतश्चे न्नदोषभाक् भन्ने कात्यायन र वृद्घ मनुको वचन भएकाले त्यस दिन ऋषितर्पणी राखिएको हो । अतः २०६५ सालमा जे गरियो, त्यो शास्त्रसम्मत् नै भएको देखिन्छ । तर यस वर्ष २०७४ सालमा चन्द्रग्रहण मध्यरातअघि नै लाग्ने भएकाले त्यस दिन ऋषितर्पणी गर्न नमिल्ने देखिन्छ । यसै विषयमा शास्त्र यसो भन्छ संक्रान्तिग्र्रहणं वापी यदि पर्वणि जायते तन्मासे हस्तयुक्तायां पञ्चम्यां वा तदिष्यते ।। यसरी प्रस्टरूपमा मध्यरात्रिभन्दा पहिल्यै ग्रहण भएमा पञ्चमी तिथिमै ऋषितर्पणी गर्नुपर्छ भन्ने शास्त्रीय वचनले गर्दा नागपञ्चमीकै दिन जनै लगाउनु शास्त्रसम्मत् नै देखिन्छ । २०२८ साल, २०४६ साल तथा २०४८ सालमा पनि नागपञ्चमीकै दिनमा ऋषितर्पणी मनाएका उदाहरण हाम्रा प्रचलित पात्रोहरूको अध्ययनबाट बुझ्न सकिन्छ । त्यसैले यस वर्ष मात्र यस्तो गरिएको होइन, यस्ता कैयौं उदाहरण पात्रोका अध्ययनबाट बुझ्न सकिन्छ र हाम्रो नेपाली समाजमा यो पहिलो घटना नभई परम्परागत रूपमै गरिँदै आएको एउटा शास्त्रसम्मत् निर्णय नै हो भन्न सकिन्छ । अतः नागपञ्चमीमै उपाकर्म गरी जनैपूर्णिमा मान्न हुन्छ र मान्नुपर्छ । आचार्य वाल्मीकि विद्यापीठका सहप्रध्यापक हुन् ।"
छिमेकी द्वन्द्वको छायामा भ्रमण,"प्रधानमन्त्री भएपछि पहिले भारतको भ्रमण गर्ने विगत १० वर्षदेखिको परम्परा अनुसरण गर्दै प्रधानमन्त्री शेरबहादुर देउवा आगामी भदौ महिनामा भारत भ्रमणमा जाँदैछन् । भारत भ्रमणमा रहेका उपप्रधान तथा परराष्ट्रमन्त्री कृष्णबहादुर महराका अनुसार प्रधानमन्त्रीको भारत भ्रमणको मिति दुवै देशका अधिकारीबीच छलफल गरेर तय गरिनेछ । दिल्लीमा भएको बाह्रबुँदे सम्झौतापछि भारतमा गएर राजतिलक नगर्दासम्म नेपालका प्रधानमन्त्रीले पूर्णता पाउँदैन भन्ने मनोविज्ञानबाट नेताहरू ग्रसित छन् । प्रधानमन्त्री शेरबहादुर देउवाको आगामी भारत भ्रमण पनि त्यही मनोविज्ञानको निरन्तरता हो । भारत भ्रमणमा जानु गलत हो भन्ने सन्देश दिन भने खोजिएको होइन । भारत सबभन्दा निकटको मित्रराष्ट्र हो । खुला सीमा र जनस्तरको सम्बन्धका कारण भारतसँग सम्बन्धका विविध आयाम छन्, समस्या पनि त्यत्तिकै । त्यसैले पनि प्रधानमन्त्रीको भारत भ्रमणलाई अन्यथा लिन मिल्दैन । अहिले भारत र चीन एकअर्काविरुद्धमा भुटान र चीनबीचको सीमा विवादलाई लिएर आरोपप्रत्यारोपमा उत्रेका छन् । जर्मनीमा भएको विश्वका धनी राष्ट्र जी २० को बैठकमा भारत र चीनका नेताबीच भेट भए पनि त्यसबारेमा कुराकानी भएको जानकारीमा आएन । चीनले भने सिमानामा सैन्यअभ्यास सुरु गरेर आवश्यक परे युद्ध हुन सक्ने सन्देश दिएको छ । दुवै देशका सञ्चारमाध्यम हेर्ने हो भने युद्ध कुनै पनि बेला सुरु हुन सक्छ । एकले अर्कोलाई चखाइदिने सम्मको भाषा प्रयोग भएको छ। केही समयअघि भारतीय रक्षामन्त्री अरुण जेटलीले २०१७ को भारत सन् १९६२ को नभएको कूटनीतिक भाषामा चीनलाई चेतावनी दिएका छन् । उता चीनले भने चीन पनि १९६२ कै अवस्थामा नरहेको बताउँदै आएको छ । चीन अहिले संयुक्त राज्य अमेरिकापछिको विश्वकै दोस्रो धनी राष्ट्र बनेको छ । थल सेनाको संख्या हेर्ने हो भने सबभन्दा धेरै सेना भएको राष्ट्र हो चीन । अत्याधुनिक हातहतियारमा पनि चीन भारतभन्दा धेरै अगाडि छ । एसियाका यी दुवै हस्ती मानव संहारकारी परमाणु बमले सुसज्जित छन् । एकले अर्का देशसम्म प्रहार गर्न सक्ने क्षेप्यास्त्र दुवैसँग छ। आसाम र अरुणाचल प्रदेशको अति दुर्गम क्षेत्रलाई जोड्ने र सैन्य परिचालनसम्म गर्न सक्ने ब्रह्मपुत्र नदीमा निर्मित नौ किलोमिटर लामो ढोलासादिया पुल बनेपछि रणनीतिक रूपमा भारतलाई सो क्षेत्रमा आफ्ना गतिविधि सञ्चालन गर्न सुगम भएको छ । भारत भ्रमणको अवसरमा सम्भवतः प्रधानमन्त्रीले दिल्लीलाई स्पष्ट रूपमा भन्नुपर्नेछ भारतले नरुचाएको तर नेपालले सही गरिसकेको चीनद्वारा प्रस्तावित ओबीओआरबाट नेपाल पछि हट्न सक्दैन । सन् २०१५ मा भारतीय तीर्थयात्रीलाई मानसरोवर यात्रामा जान सिक्किमको नाथुला नाका प्रयोग गर्न दिने सम्झौतालाई चीनले बन्द गरिदिएको छ । भारत र भुटानसँग जोडिएको भूमार्गमा चिनियाँ सेनाले बनाउन थालेको सडक भारतीय सेनाले रोक्न खोज्दा धक्काधक्की नै भयो । चीनसँग सीमामा तनाव बढेकै बेला भारतीय प्रधानमन्त्री नरेन्द्र मोदीले अमेरिकाको भ्रमण गरेर राष्ट्रपति डोनाल्ड ट्रम्प र रक्षामन्त्रीसँग भेटवार्ता गरे । त्यसलगत्तै इजरायलको भ्रमण गरे । भारत स्वतन्त्र भएको ७० वर्षपछि इजरायलको भ्रमण गर्ने प्रथम प्रधानमन्त्री मोदीले इजरायलसँग सातवटा महत्वपूर्ण सम्झौता गरे । सातमध्ये धेरै रक्षासँग सम्बन्धित सम्झौता रहेको भारतीय सञ्चारमाध्यमले जनाएका छन् । भारतले अमेरिकापछि सबभन्दा बढी हतियार इजरायलसँग खरिद गर्ने गरेको छ । भारत र चीन हाम्रा छिमेकी विशाल हस्ती हुन् । यी दुवैले जताबाट चरन गरे पनि घाँस नेपालकै मासिने हो, माडिने हो । हामी कामना गर्न सक्छौं, युद्ध नहोस्, तर त्यसलाई रोक्न सक्दैनौं । भारतीय प्रधानमन्त्री मोदीको इजरायल भ्रमणलाई भारतीय सञ्चारमाध्यमले यसरी उचालेका छन् चीनसँग भारतको युद्ध भयो भने इजरायलले चीनलाई धुलो चटाइदिनेछ जस्ता युद्धउन्माद शब्द प्रयोग गरेर चीनलाई उत्तेजनामा ल्याउने काम गरेका छन् । तर त्यत्तिकैमा चीन उत्तेजित भएर युद्धभूमिमा उत्रने छैन । भारत र चीन सम्बन्धमा बेलाबेलामा यस्ता उतारचढाव देखिए पनि दुवै देशबीच विगत वर्षमा नै झन्डै ७० अर्ब डलरको व्यापार हुने गरेको छ । भारत र चीनबीच उत्पन्न द्वन्द्वको छायामा प्रधानमन्त्री देउवा भारत भ्रमणमा जाँदै छन् । विगत केही वर्षयता प्रधानमन्त्री वा नेताहरू भारत भ्रमणमा जाने भन्नासाथ नेपाली जनमानस त्रस्त हुने गरेको छ । नेपाल र भारतबीच खुला र गहिरो सम्बन्ध हुँदाहुँदै पनि किन नेपाली जनमानस त्रस्त हुने गरेको छ ? नेपाली जनतामा उत्पन्न यो आशंकाको अन्र्तय नेताहरूले बुझ्नु जरुरी छ । प्रजातन्त्र पुनस्र्थापनापछि भारतका तर्फबाट जेजति सहयोगको वाचाबन्धन व्यक्त भयो, कतिपय आयोजना निर्माणको निम्ति सम्झौता नै भयो, तर तीमध्ये अधिकांश आयोजना अहिलेसम्म अघि बढेका छैनन् । नेपाली जनताले ३० वर्षदेखि प्रजातन्त्र प्राप्तिको निम्ति गरेको संघर्षको सफल उपहारको रूपमा महाकाली सन्धिलाई लिएका थिए । ६ हजार मेगावाट विद्युत् उत्पादन हुने कैलाली र कन्चनपुरको हजारौं बिघा जमिन सिँचाइ हुने यस आयोजनालाई लिएर नेपालका कतिपय नेताले अब सूर्य पश्चिमबाट उदाउँछ भनेका थिए । २० वर्ष भयो, अझै सूर्य पश्चिमबाट उदाएन । यस बीचमा दसौंपटक दुई देशका पदाधिकारीको बैठक बस्यो । नेपालले आफ्नो तर्फबाट सीईओ नियुक्ति गरेको पनि वर्षौं भयो, तर भारतको तर्फबाट हुनुपर्ने उच्च पदाधिकारीको नियुक्ति अझै हुन सकेन । दुवैतर्फका अधिकारीको बैठकमा भारतले सधैं अध्ययन हुँदैछ भनेर अलमल्याइरहेको छ । भारतकै अनिक्षाले महाकाली सन्धि कार्यान्वयनमा आउन सकेको छैन । शेरबहादुर पहिलोपटक प्रधानमन्त्री बन्दा भएको महाकाली सम्झौता उहाँ अहिले चौथोपटक प्रधानमन्त्री हुँदासम्म किन कार्यान्वयन भएन, भारतसँग जानकारी लिन जरुरी छ । महाकाली सम्झौतापछि नै माथिल्लो कर्णाली र अरुण तेस्रोलगायत विशाल जलविद्युत् आयोजना भारतीय कम्पनीहरूले निर्माण गर्ने भनियो, तर ती कुनै पनि आयोजना कार्यान्वयनमा आउन सकेनन् । के हाम्रोतर्फबाट आवश्यक सहयोग नभएर कार्यान्वयनमा नआएका हुन् कि भारतले नै सम्झौता गर्ने, तर कार्यान्वयन नगर्ने रणनीतिअनुसार यी आयोजना ओगटेर राखेको हो ? प्रधानमन्त्रीले भ्रमणका बेला भारतीय प्रधानमन्त्रीसँग छलफल गर्नु राष्ट्रिय हितमा हुनेछ । महाकालीलगायतका ठूला विद्युत् आयोजना कार्यान्वयन नभइरहेको अवस्थामा विद्युत् व्यापारका सम्बन्धमा भारतका तर्फबाट हाल जुन सर्तहरू राखिएका छन्, त्यही नै भारतको अन्तिम निर्णय हो भने नेपालको बिजुली भारतलगायत दक्षिण एसियाका अन्य राष्ट्रलाई बेच्ने नेपालको सपनामा ठूलो वज्रपात हुनेछ । नेपालको विद्युत् आयोजनामा आफ्नो मात्र लगानी गर्ने र तेस्रो मुलुकमा निर्यात हुन नदिई एकाधिकार कायम गर्ने गरी भारतको केन्द्रीय विद्युत् नियमन आयोगले कानुन मस्यौदा तयार गरेको छ । क्रसबोर्डर विद्युत् व्यापारलाई रणनीतिक, राष्ट्रिय र आर्थिक महत्वको मुद्दा बनाउँदै भारतले नेपाल, भुटान र बंगलादेशमा भारतीय कम्पनीले उत्पादन गरेको विद्युत् आयात गर्ने बाटो खुला गरेको छ । छिमेकी मुलुकमा निर्माण भएका ५० मेगावाटभन्दा ठूला जलविद्युत् आयोजनाबाट उत्पादित बिजुली भारतमा बिक्रीका लागि शुल्क तिरेर दरखास्त दिन सक्नेछन् । तर भारतीय सरकारको पूर्ण लगानी वा सरकारी स्वामित्वको कम्पनी, पब्लिक कम्पनी वा कम्तीमा ५१ प्रतिशत वा त्यसभन्दा बढी सेयर भएको भारतीय निजी कम्पनीले छिमेकी देशमा निर्माण गरेको जलविद्युत् आयोजनाको विद्युत् भारत निर्यात गर्न सक्नेछन् । भारतीय कम्पनीको शतप्रतिशत स्वपुँजी (इक्विटी) रहेको वा छिमेकी मुलुकका सरकार र सरकारी स्वामित्व वा नियन्त्रणमा रहेका कम्पनी वा भारतीय कम्पनीको संयुक्त लगानी (ज्वाइन्ट भेन्चर) का कम्पनीले उत्पादन गरेको विद्युत् मात्रै भारतीय बजारमा बिक्री हुनेछ । छिमेकी देशमा खोलिएको विद्युत् व्यापार कम्पनीले माथिको बुँदा १ र २ अन्तर्गत उत्पादित विद्युत् खरिद गरी भारतमा आयात गर्न सक्नेछ । तर त्यो व्यापार कम्पनीमा भारतीय लगानीकर्ताको ५१ प्रतिशतभन्दा बढी स्वामित्व हुनुपर्नेछ । आयोगले नियमावलीको मस्यौदा तयार गरी यसलाई अन्तिम रूप दिन अहिले सरोकारवालासँग छलफल गरिरहेको छ । निर्देशिकामा भएका कतिपय व्यवस्था दुई मुलुकबीच भएको विद्युत् व्यापार सम्झौता (पीटीए) विपरीत भएको भन्दै त्यसलाई सच्याउन नेपालको ऊर्जा मन्त्रालयले भारतीय विद्युत् मन्त्रालयलाई लिखित रूपमा आग्रह गरेको थियो । पीटीए धारा २(ख) मा नेपाल र भारतले साझा विद्युत् बजारमा सबै आधिकारिक अनुमति प्राप्त सहभागीलाई सीमापार प्रसारण लाइन संयोजनमा विभेदरहित पहुँच प्रदान गर्ने प्रतिबद्धता जनाएका थिए । भारतीय पक्षले केन्द्रीय विद्युत् नियमन आयोगले नियमावली बनाउँदा नेपालको चासोलाई सम्बोधन गर्ने आश्वासन भारतीय पक्षले दिँदै आएको थियो । तर नेपालको आग्रहलाई बेवास्ता गर्दै भारतले नयाँ नियमावली ल्याउन लागेको छ । विद्युत् खरिदलाई नियन्त्रित गर्न भारतीय नीतिले बजार अनिश्चित बनी नेपालमा तेस्रो देशको लगानी अब रोकिनेछ । लामो अवधिसम्म बिक्रीको लागि सय मेगावाटसम्म चार लाख, सयदेखि पाँच सय मेगावाटसम्मको लागि ६ लाख, पाँच सयदेखि हजार मेगावाटसम्म १२ लाख र हजार मेगावाटभन्दा माथिका लागि १८ लाख भारतीय रुपैयाँ दरखास्त दस्तुर तोकिएको छ । यसैगरी, मध्यकालीन रूपमा बिक्री गर्न चाहने कम्पनीले सय मेगावाटसम्म दुई लाख, सयदेखि पाँच सय मेगावाटसम्मको लागि चार लाख, पाँच सयदेखि हजार मेगावाटसम्म ६ लाख र हजार मेगावाटभन्दा माथिको लागि आठ लाख भारतीय रुपैयाँ दरखास्त दस्तुर तिरेर निवेदन दिन सक्ने व्यवस्था गरिएको छ । लामो समयसम्म भारतमा बिजुली बिक्री गर्न चाहने कम्पनीले प्रतिमेगावाट एक करोड भारु बैंक ग्यारेन्टी राख्नुपर्नेछ । यस्तो व्यवस्था कार्यान्वयनमा आएमा भारतमा विद्युत् निर्यात गर्ने लक्ष्य राखी निर्माण हुन लागेका ९९ सय मेगावाटका माथिल्लो कर्णाली र अरुण तेस्रोले बैंक ग्यारेन्टी मात्रै ९९ अर्ब भारु बुझाउनुपर्नेछ । विद्युत् व्यापार र तराईको भूभाग डुबानका अतिरिक्त भारतले हालै लागू गरेको जीएसटी एकद्वार कर प्रणाली । यसले नेपालको निर्यातलाई अझ संकुचन ल्याउने आशंका छ । नेपालको निर्यातलाई भारतले लागू गरेको जीएसटीले ठूलो असर पर्ने खास गरेर भारतमा निकास भइरहेको सिमेन्ट उद्योगलाई असर पर्ने उद्योगीको भनाइ छ । प्रधानमन्त्री देउवाको पछिल्लो भारत भ्रमण (२०६१ साल) मा दुइटा विषय प्राथमिकताका साथ उठेका थिए, त्यसमा ठोस काम पनि सुरु भएको थियो । सप्तकोसी उच्च बाँध र सुनकोशी डाइभर्सन । प्रधानमन्त्री तहमा भएका सैद्धान्तिक सहमतिलाई कार्यान्वयन गर्न प्रधानमन्त्रीको भ्रमणपछि नेपालका तर्फबाट तत्कालीन जलस्रोत सचिव महेन्द्र अर्यालको नेतृत्वमा गएको नेपाली विशेषज्ञसहितको टोलीले भारतीय अधिकारीसँगको कुरामा भारतको तर्फबाट सप्तकोसी उच्च बाँध प्राथमिकतामा रहेको बताए । नेपालले सुनकोसी डाइभर्सन गरेर सप्तरीदेखि सर्लाहीसम्मको सिँचाइ र त्यसबाट निस्कने बिजुली नेपालको प्राथमिकतामा रहेको जानकारी गराउँदा दुवै आयोजना अगाडि बढाउने सहमति भएअनुसार भारतले कोसीको पानीको बहाब र त्यहाँ रहेको चट्टानको अध्ययन गर्न विराटनगर, चतरा, लहान र कटारीमा कार्यालय स्थापना गरेर अध्ययन सुरु गरेको थियो । राजा ज्ञानेन्द्रले १९ माघ २०६१ मा सत्ता आफ्नो हातमा लिएपछि त्यो काम अघि बढेन । संसद् पुनस्र्थापनापछि त्यस क्षेत्रका आदिवासी जनजातिले जल, जंगल र जमिनमा आदिवासी जनजातिको अग्राधिकार रहने र उनीहरूको सहमति नलिई आयोजना अघि बढ्न नदिने अडान लिएपछि भारतले उपर्युक्त ठाउँमा खटाएका विशेषज्ञ फिर्ता लैजानुका साथै ती ठाउँमा रहेका कार्यालय पनि बन्द गर्यो । भर्खरै भारत र नेपालको तर्फबाट सप्तकोसी उच्चबाँध अगाडि बढाउने सम्बन्धमा दुई दिनसम्म काठमाडौंमा छलफल भयो । त्यसको परिणाम के आउँछ त्यो भने हेर्न बाँकी छ । सप्तकोसी उच्च बाँधको उचाइ तीन सय मिटर अग्लो हुने प्रारम्भिक अध्ययनले देखाएको छ । कोसीको पानी तीन सय मिटर माथि आउँदा नेपालको धेरै भूभाग डुबानमा पर्नेछ र भूकम्पीय जोखिममा रहेका राष्ट्रहरूमध्ये नेपाल पनि प्रमुख राष्ट्र परेकोले विगतको जस्तै वा त्यो भन्दा ठूलो भूकम्प आयो भने त्यसले पार्ने प्रभाव न्यूनीकरण गर्न विशेषज्ञहरूले ध्यान दिने नै छन् । प्रधानमन्त्री देउवाको पछिल्लो भ्रमणको क्रममा भारतले नेपालबाट हुने सुरक्षाको खतरालाई गम्भीरताका साथ उठाएको थियो र केही सैद्धान्तिक सहमति पनि भएको थियो । त्यसमा भारतको सर्वाधिक चासोको विषय थियो सुपुर्दगी सन्धि । यो समझदारीलाई व्यावहारिक रूपमा कार्यान्वयन गर्न नेपाल र भारतका अधिकारीबीच पटकपटक वार्ता भयो, तर निष्कर्षमा पुग्न सकेन । वार्तामा संलग्न उच्च अधिकारीका अनुसार सुपुर्दगी सन्धिमा भारतमा अपराध गरेर नेपालमा आइबसेका तेस्रो देशका नागरिकलाई पनि भारतलाई सुपुर्दगी गर्नुपर्ने भारतको अडानले नै सन्धि हुन सकेन । भारत वा विश्व नै यतिबेला आतंककारीको चपेटामा परेको छ, कहाँ कतिबेला के हुन्छ भन्न सकिन्न । भारतले यो विषय गम्भीरताका साथ प्रधानमन्त्रीको भ्रमणको अवसरमा पुनः उठाउन सक्छ । नेपाल र भारतबीचको समस्याको सूची धेरै लामो हुन सक्छ । संविधान जारी भएपछि भारतले लगाएको नाकाबन्दी अहिले पनि नेपाली जनताको मनमस्तिष्कबाट हटेको छैन । नेपालको संविधानलाई विश्वका सबै राष्ट्रले स्वागत र समर्थन गर्दा भारतले अहिलेसम्म खुलेर समर्थन गरेको छैन । भारतले दिएको यो सजायलाई नेपाली जनताले निकै गह्रुँगो रूपमा लिएका छन् । भारत भ्रमणको अवसरमा सम्भवतः प्रधानमन्त्री देउवाले दिल्लीलाई स्पष्ट रूपमा भन्नुपर्ने विषय हुनेछ भारतले नरुचाएको तर नेपालले सही गरिसकेको चीनद्वारा प्रस्तावित ओबीओआरबाट नेपाल पछि हट्न सक्दैन । दुई देशबीच उग्र तनावबीच प्रधानमन्त्रीको भ्रमण हुन लागेको छ । निश्चय नै, यो भ्रमणलाई लिएर चीनको गहिरो चासो रहनेछ । उसले त्यस्तो चासो देखाउने अवस्था भारतको गोबामा केही समयअघिको देउवाको विवादास्पद भ्रमणले पनि उब्जाएको छ । भारत भ्रमणमा जानुभन्दा पहिले कूटनीतिक तहबाट मित्रहरूलाई आश्वस्त पार्नु जरुरी छ । नेपाल, भारत र चीनसँगको मित्रतामा आपसी सहयोग र सद्भावना चाहन्छ । नेपालको भूमि एकको विरुद्ध अर्कोलाई प्रयोग गर्न दिइने छैन । यो कुराको विश्वास नलिई गरेको भारतको भ्रमण प्रधानमन्त्रीको लागि प्रत्युत्पादक बन्ने निश्चित छ । नेपालीलाई आफ्नो राष्ट्रियता र राष्ट्रिय स्वाभिमानमा गौरव छ । स्वयं प्रधानमन्त्री र उनको भ्रमण टोलीले स्वदेश फर्कंदा नेपाली जनताले शिर झुकाउन नपरोस् ।"
