शीर्षक,विवरण
'समय खेर गइरहेको छ',"सोनाम आनी नागी गुम्बाकी सोनाम आनीले तीन वर्ष गुफा बस्दाको अनुभव सुनाउँदै भनिन्, 'बिहान सबेरैदेखि बुद्ध पूजा र मन्त्र जप सुरु भएर साँझ अबेरसम्म चलिरहन्थ्यो । दिन कति खेर बित्यो पत्तै नहुने । तीन वर्ष त तीन दिनजस्तै बिते ।' गुफाबास सकेर बाहिर आएको पहिलो दिज कस्तो लाग्यो ? भन्ने प्रश्नमा आनीले भनिन्, 'बाहिर आएपछि दिनदिनै समय यत्तिकै खेर गइरहेजस्तो लाग्यो । बाहिर हामीले धेरै खालका काम गर्छाैं तर सुख र शान्ति दिने काम, ध्यान र साधनाका लागि समय नै हुँदैन ।' त्यही गुम्बामा म बेलाबखत आध्यात्मिक अभिरुचि भएका साथीहरूसँगै पुगिरहन्छु । एक सय चालीस आनीहरू बस्ने नागीमा पहिलोपल्ट पुगेका मेरा एक मित्रले सबैतिर अवलोकन गरेपछि भने, 'मलाई त यति धेरै आनीहरू जीवनका अनेक सुखबाट वञ्चित भएजस्तो लाग्यो । न कुनै सञ्चारका माध्यम, न सुविधाका साधन, न त नजिकै बजार छ । न कोही आफ्नो भन्ने छ न मायाप्रेम । जीवन त यहाँ अत्यासलाग्दो हुँदो हो ।' सोनाम आनीको बुझाइ र मेरा मित्रको अवलोकनविपरीत तर आआफ्ना ठाउँमा अर्थपूर्ण छन् । एउटा जेन बौद्ध कथाले दुवैको अवलोकनको अर्थपूर्णता संकेत गरेको देखिन्छ । कथा यस्तो छ : नदीको पल्लो किनार एकजना युवा श्रामणेर यात्रा गरिरहेका थिए । बाटोमा ठूलो नदी रहेछ । नदीमा पुल थिएन । किनारमा डुंगा बाँधेको पनि थिएन । वरपर कोही मानिस पनि थिएनन् । नदी विशाल र गहिरो थियो । बिनासाधन गडगडाउँदै बगेको नदी पार गर्न खोजे नदीले बगाउन सक्थ्यो । श्रामणेरले चारैतिर हेरे । नदी पार गर्ने कुनै उपाय होला कि भनेर । तर, कतै केही देखेनन् । लामो समय श्रामणेरको मनमा छटपटी भयो । उनी कसरी नदी पार गर्ने होला भन्ने चिन्तामा डुबे । दिन ढल्कँदै गएको थियो । जति दिमाख खियाए पनि केही उपाय सुझेन । अन्ततः त्यहीँबाट आफू आएकै दिशातिर फर्कनुपर्ने भयो भन्ने निधो गरे ।फर्कनै लागेका थिए । अकस्मात् उनले नदीको पल्लो किनारामा धमिलो आकृति देखे । बिस्तारै त्यो आकृति नदीको किनारैमा आइपुग्यो । श्रामणेरले चिने, नदीको पल्लो किनारामा भिक्षुहरूका गुरु स्वयं उभिइरहनुभएको थियो । श्रामणेरले चिच्याएर सोधे, 'गुरुजी नदीको पल्लो किनारामा आउने कसरी हो ? ' गुरुजीले एकपटक तलमाथि, वरपर सबैतिर हेरे र शान्त भावले भने, 'प्रिय श्रामणेर, तिमी नदीको पल्लो किनारमै छौ ।' श्रामणेरलाई तत्काल बोध भयो, त्यतातिरबाट हेर्दा त यही पल्लो किनार हो । श्रामणेरलाई होश खुलेजस्तो, निद्राबाट ब्यूँझेजस्तो भयो । उनी खुसीले गद्गद् भए । उनले थाहा पाए, संसार केवल दृष्टिको भ्रम हो । हाम्रो सोचमा कहीँ केही समस्या छ । हामी बाहिरतिर खुब हेर्छौं तर आफूभित्र हेर्ने चेष्टासमेत गर्दैनौं । मानिस जहाँ छ, जे प्राप्त गरेको छ, त्यसको गरिमाबोध हुने हो भने अहिल्यै, यहीँ निर्वाणको सुख अनुभूति हुनसक्छ । हामी जहाँ छौं, त्यहीँ समाधान छ । हामी जहाँ उभिएका छौं, हामी पुग्न खोजेको ठाउँ त्यही हो । हामीले जे प्राप्त गरेका छौं, हामीले प्राप्त गर्न चाहेको वस्तु त्यही हो । यो ज्ञान जुन दिन बोधको स्तरमा पुग्छ, त्यही दिन हामीलाई अपार शान्ति र आनन्द अनुभूति हुन्छ । त्यही दिन संसार र निर्वाण एकाकार हुन्छन् । हामी बाँचेको युग धेरै हिसाबले वरदान सिद्ध भएको छ । सूचनाको सहज उपलब्धता यो युगमा मानव जातिले गरेको क्रान्ति नै हो । तर, सूचनाको सही उपयोगबाट हामी कोसौं टाढा छौं । हामीले सूचनालाई उपयोग गर्न सकेका छैनौं, सूचनाले हामीलाई उपयोग गरिराखेको छ । हामीले सूचनालाई आफ्नो बनाउन सकेका छैनौं, सूचनाले हामीलाई उसको बनाइरहेको छ । भगवान् गौतम बुद्धले सूचनालाई आफ्नो बनाउने बिधि सिकाउनुभएको थियो । भावनामयी प्रज्ञा सूचनालाई आफ्नो बनाउनका निम्ति प्राप्त भएको ज्ञानलाई केलाउन, प्रोसेसिङ गर्न आवश्यक हुन्छ । पहिलो चरणमा त ज्ञान कति प्रकारका हुन्छन् भन्ने बुझ्नु नै आवश्यक हुन्छ । बुद्ध ज्ञानको गहिराइमा पुग्नुभयो र देख्नुभयो, ज्ञान तीन प्रकारका हुन्छन् । पढेको या सुनेको आधारमा संकलित ज्ञान श्रुतमयी प्रज्ञा हो । यो ज्ञान केवल सूचना या जानकारीको स्तरमा हुन्छ । मनमनै विश्लेषण गरेको ज्ञान चिन्तनमयी प्रज्ञा हो । अनुभूति गरेको ज्ञान भावनामयी प्रज्ञा हो । अनुभूति नभएको ज्ञानलाई ज्ञान मान्न मिल्दैन । अनुभूति नभएको ज्ञान केवल सूचनाको संग्रह हो, सूचनाको भारी हो । र भारी बोकेको मानिसलाई भारीकै पीर हुन्छ, ज्ञानको उपयोगले प्राप्त हुने आनन्दको पत्तो पनि हुँदैन । ध्यानको अभ्यासले भावनामयी प्रज्ञा विकसित हुन्छ । यही प्रज्ञाले हो, मानिसको व्यक्तित्वमा रूपान्तरण ल्याउने । व्यक्तित्वमा आउने रूपान्तरण शारीरिक, मानसिक र आध्यात्मिक स्तरमा फरक प्रकारले देखिन थाल्छ । शरीर स्वस्थ हुन्छ । रूपान्तरणको कारणले शरीरमा क्षारीय तत्व उत्पादन हुन्छ र एसिडिटी लगायतका समस्या न्यून हुँदै जान्छन् । रक्तवाहिनी नलीहरूमा ब्लकेज भए ती खुल्न थाल्छन् । मन शुद्ध हुन्छ । राग, द्वेष र अहम मनलाई दूषित बनाउने तत्व हुन् । आन्तरिक रूपान्तरणसँगै मनबाट यी दोषहरू निर्मूल हुन थाल्छन् । मनमा एक प्रकारको पूर्वाग्रहमुक्ति, बन्धनमुक्ति र खुलापन को आभास हुन थाल्छ । आध्यात्मिक स्तरमा अपार शान्ति र आनन्दको अनुभूति हुन थाल्छ । मनमा चल्ने विचार र भावनाका प्रवाहसँग आफूलाई बगाउनुको साटो त्यो प्रवाहलाई तटस्थ र साक्षी भएर अवलोकन गर्ने क्षमता विकसित हुन थाल्छ । वर्तमान क्षणप्रति सजगता या होशको अवस्था त्यसैत्यसै आनन्ददायी हुन्छ । व्यक्ति जीवनका ससाना खुसीहरू देख्न र तिनमा खुलेर रमाउन सक्छ । बच्चाबच्चीसँग खेल्नु र तिनीहरूसँगै रमाउनुको आनन्द अतुलनीय हुन्छ । यस्ता क्षणहरूले जटिल हुँदै गइरहेको आधुनिक जीवनचर्यालाई सरल र सुखमय बनाउँछन् । यिनै क्षणहरूमा व्यक्तिले संवेदनशीलता र कृतज्ञता सिक्छ । यिनै क्षणहरूमा व्यक्तिले आफ्नो कसैसँग तुलना नगरी आफ्नो जीवनमा रमाउने कला हासिल गर्छ । एउटा फूलले अर्को फूलको बारेमा कुनै टिप्पणी गर्दैन । रातो फूल र सेतो फूलको आआफ्नै महत्ता हुन्छ । सेतो अंगुरले कालो अंगुरलाई कहिल्यै औंला उठाउँदैन । जुन स्वाद कालो अंगुरमा हुन्छ, त्यो सेतो अंगुरमा हुँदैन । जुन स्वाद सेतो अंगुरमा हुन्छ, त्यो कालो अंगुरमा हुँदैन । यसप्रकार भावनामयी प्रज्ञाले व्यक्तिमा जुन रूपान्तरण ल्याउँछ, त्यसले वस्तु र घटनालाई बिनापूर्वाग्रह, जस्ताको तस्तै देख्ने र मनको शान्ति बनाइराख्ने क्षमता व्यक्तिमा विकसित हुन्छ । मन चलिरहेको छ दुईजना मानिसहरू हावामा फर्फराइरहेको झन्डाका बारेमा कुरा गरिरहेका थिए । एउटाले भन्दै थियो, वास्तवमा बेस्सरी चलिरहेको हावा हो । अर्कोले भन्दै थियो, खोइ हावा ? झन्डा हो बेस्सरी फर्फराइरहेको । त्यही बेला एकजना जेन मास्टर कतै जाँदै थिए । उनले दुईजना वादविवाद गरिरहेको सुने । नजिकै आएर उनले भने बाबु हो, चलिरहेको खास कुरा हावा पनि होइन, झन्डा पनि होइन । चलिरहेको त तिमीहरूको मन हो । जेन मास्टरको यथार्थ अवलोकनले विवादको अन्तिम समाधान गरिदियो । सम्भवतः हाम्रा सबै विवादको समाधान पनि यसैगरी निरपेक्ष ढंगबाट हुन सम्भव छ । हामीले व्यक्ति, वस्तु या घटनालाई आआफ्नो बुझाइअनुसार विश्लेषण गर्दासम्म कुनै समाधान निस्कन सक्दैन । किनभने हरेक व्यक्तिको पृष्ठभूमि फरक हुन्छ, हरेकले प्राप्त गरेको ज्ञान फरक हुन्छ र हरेकको हित फरक कुरामा निहित हुन्छ । यस्तो अवस्थामा जति प्रयास गरे पनि समाधानको बिन्दु कहिल्यै फेला नपर्न सक्छ । करिब हरेक समस्याको जड हामीभित्रै हुन्छ । हामीले आफ्नो मन र मनका गतिविधिहरूलाई राम्ररी नियाल्न सक्यौं भने समस्याको मूल स्रोत फेला पर्नसक्छ । सनातन संस्कृतिमा एउटा सूक्ति छ मन एव मनुष्याणां कारणं बन्धमोक्षयोः । अर्थात् मन नै मानिसका हरेक बन्धनको कारण हो र मुक्तिको कारण पनि मन नै हो । मनः शीघ्रतरः वातात् अर्थात् वायुभन्दा छिटो चल्ने मनका गतिहरू बुझ्न सके हाम्रा धेरै समस्याको स्रोत पहिचान गर्न सहज हुनेछ । भगवान् गौतम बुद्धले भिक्षु संघ स्थापना गर्नुको कारण तीव्र संवेग भएका सेलेक्टेड साधकहरूका लागि मनलाई बुझ्न, मनलाई शुद्ध बनाउन र आत्मनिरीक्षण गर्न सहज होस् भनेर हो । नागी गुम्बाकी सोनाम आनीले समय खेर गइरहेको थाहा पाइन् । तीन वर्ष गुफाबास गरेपछि बल्ल उनलाई समयको वास्तविक महत्व र त्यसलाई हामीले व्यर्थमा खर्च गरिरहेको चेतना भयो । नागी गुम्बामा बस्ने एक सय चालीस आनीको जीवनको आफ्नै सार्थकता छ । त्यो सार्थकता हामी सबैले देख्न सकेनौं भने त्यो हाम्रो दोष हो । झन्डा र हावा चलिरहेको सबैले थाहा पाउँछन्, आफ्नै मन चलिरहेको र मनमाफिक दृश्यहरू देखिइरहेको भने सबैले थाहा पाउन सक्दैनन् ।"
ज्ञानका लागि लगानी,"एक ठाउँमा मानिसहरू गफिँदै थिए । एकजनाले भने हाम्रो पालामा टुप्पी कसेर टुकी बालेर यसरी पढियो, उसरी पढियो, दिनको यति घन्टा पढ्थ्यौं आदि आदि । २५ मिनेट जतिको गफ ध्यान दिएर सुनेँ । गफगाफपछि मलाई लाग्यो, ती गफ गर्ने मानिसहरू अहिलेको नयाँ कुराहरूमा जानकार थिएनन् । माइक्रोसफ्टले विन्डोज ९५ ल्यायो र पछि यसलाई अपग्रेड गरेर विन्डोज ९८ आयो । त्यसपछि पनि विन्डोजलाई अपग्रेड गरेर नयाँ भर्सनको विन्डोज २०००, त्यसपछि विन्डोज एक्सपी, विन्डोज भिस्टा, विन्डोज ७, विन्डोज ८ गर्दै २०१६ सम्म विन्डोज १० ल्याएको छ । माइक्रोसफ्टले एकपछि एक नयाँनयाँ भर्सनको विन्डोज दियो र सधैं आफूलाई समय अुनकूल अपडेट बनाएकाले आज यो सफलताको शिखर चुम्न सफल भएको छ । जसरी माइक्रोसफ्टले एकपछि अर्को भर्सन अपग्रेड गर्दै विन्डोज ९५ बाट विन्डोड ८ सम्म अपग्रेड गर्यो, एकछिन तपार्इं सोच्नुस् कि तपार्इंले कहिले आफ्नो भर्सन अपग्रेड गर्नुभयो ? धेरै व्यक्तिहरू सोच्छन् कि, कलेजको पढाइ सकिएपछि उसको पढाइ जिन्दगीभरका लागि सकियो । पढाइ त एक नदीजस्तै हुनुपर्छ जुन निरन्तर बगिरहन्छ । एउटा विद्वान् मानिस पनि पढ्न छोड्यो भने केही वर्षपछि अनपढको सूचीमा गनिन पुग्छ। हामी आफ्नो कम्प्युटर, ल्यापटपलाई भाइरसहरूबाट बचाउन एन्टिभाइरस सफ्टवेयर राख्छौं तर, त्यो एन्टिभाइरस सफ्टवेयरलाई समयसमयमा अपग्रेड गरेनौं भने भाइरसहरूले आक्रमण गरेर हाम्रो कम्प्युटर, ल्यापटपलाई बिगारिदिन्छ । हामीले विद्यालय, विश्वविद्यालयबाट आर्जन गरेको डिग्री एन्टिभाइरस सफ्टवेयरजस्तै हो । यसलाई समयसमयमा अपग्रेड गरनौं भने हामीलाई आक्रमण गरेर बिगारिदिन्छ र हामीलाई एक शिक्षित व्यक्तिबाट अशिक्षित व्यक्ति बनाइदिन्छ । भारद्वाज सानो हुँदा पढाइमा एकदमै कमजोर थिए । त्यति बेला पढ्न स्कुल थिएन र विद्यार्थीहरू पढ्न गुरुकहाँ जानुपर्थ्यो । पढाइमा एकदमै कमजोर भएको कारणले गर्दा गुरु र साथीहरू सबैले उनलाई अलि हेला गर्थे । साथीभाइ र गुरुको अवहेलनाले गर्दा उनले पढाइ छोड्ने निर्णय गरे । पढाइ छाडेपछि उनी एकदमै फुर्सदिला भए । एक दिन उनी घुम्दै जाँदा एउटा जंगलमा पुगेछन् । यात्राको थकानले प्यास मेटाउनका लागि इनारबाट पानी निकालेर पिए र नजिकैको रूखमा आड लागेर एकैछिन थकाइ मारे । थकाइ मार्दै गर्दा उनको नजर इनारमा रहेको लामो डाममा पर्यो । ढुंगाको इनारमा लामो डाम देखेर हेर्न नजिक गए हेरे र थाहा पाए कि, त्यो ढुंगामा बसेको लामो डाम त इनारको पानी तान्दातान्दा बसेको डोरीको डाम पो रहेछ । यति थाहा पाएपछि भारद्वाजले सोचे कि, पटकपटक रगड्दा यत्रो कडा चट्टानमा समेत छाप बस्छ भने मैले मेहनत गरेर पढेँ भने किन मेरो दिमागमा कसो छाप नबस्ला । बस् यति एउटा दृश्य र सोचले उसलाई बुझाइदियो कि मैले मेहनत गरेर पढेँ भने अवश्य पढ्न सक्छु । उनी फर्केर गुरुकहाँ गए र मेहनतसँग पढेँ । आज हामी भारद्वाजलाई एक प्रख्यात विद्वान् ऋषि एवं हिन्दु धर्म ग्रन्थहरूका लेखकको रूपमा चिन्छौं । भारद्वाजको जीवनीबाट बुझ्न सकिन्छ, कुनै पनि कारणले पढाइ अर्थात् ज्ञान हासिल गर्न छोड्नु हुँदैन । पढाइलाई कुनै जात, धर्म, संस्कृति, लिंग तथा समयले छेक्दैन । धेरै व्यक्तिले एकदुई पटक परीक्षामा असफल भयो भने पढाइ छोडेका धेरै उदाहरण भेटिन्छन् र उनीहरूको भनाइरहन्छ, भगवान्ले दिमाग दिएन । भारद्वाज पनि सानोमा पढाइमा एकदमै कमजोर थिए तर पछि विद्वान् भए । मानिस ठूलो शरीरबाट होइन, ज्ञानले हुनुपर्छ । तपाईंले पढ्न वा ज्ञान आर्जन गर्न छोड्नुभएको छ भने एकपटक भारद्वाजलाई सम्झिदिनुहोला । सन् २००९ मा रिलिज भएको आमिर खानको फिल्म थ्री इडियट्समा आमिर खान भन्छन्, 'पास हुनका लागि होइन क्षमतावान् हुनका लागि पढ ।' वास्तवमा यस फिल्मले प्रवाह गर्न लागेको सन्देश एकदमै उत्कृष्ट थियो । फिल्मले बक्स अफिसका सबै रेकर्ड तोडेको थियो । हामी क्षमतावान् हुनका लागि पढ्नुपर्छ । हामी दिनहुँ ब्रस गर्छैाँ, ब्रस गर्ने बानी हामीले जन्मिँदै लिएर आएका होइनौं, यो त हामी आफैंले जन्मिएको केही वर्षपछि बनाएका हौं र अहिले हामी एक दिन ब्रस गर्न पाएनौं भने दिनभर असहज महसुस गर्छांै । दिनहुँ ब्रस गर्ने बानी बसाएझैं दिनदिनै केही न केही पढ्ने बानी बसाल्नुपर्छ । धेरैजस्तो विद्यार्थी कलेजमा घोटिएर पढ्छन् र उत्कृष्ट नतिजा पनि निकाल्न सफल हुन्छन् तर त्यही व्यक्तिहरू व्यावसायिक जीवनमा भने त्यति सफल भएको देखिँदैन । जुन व्यक्तिहरू त्यति सफल भएका छैनन्, यसको मुख्य कारण उनीहरू डिग्री हासिल गर्न अर्थात् नम्बर प्राप्त गर्नमात्र पढ्ने मानसिकताले गर्दा हो । यो संसारमा सबैभन्दा सुरक्षित लगानी पढाइ अर्थात् ज्ञानमा गरेको लगानी नै हो । संसारका जति पनि सफल व्यक्तिहरू छन्, उनीहरू नियमित पढ्ने र आफूलाई अपग्रेड राख्छन् । ब्रस गर्ने बानीजस्तै हरेक बिहान पढ्ने बानी बसाल्नुपर्छ । अर्थात्, सफल व्यक्तिहरू भन्छन् एभ्री मर्निङ लर्निङ । नियमित पढ्ने मानिसको ज्ञानको भण्डारले उसलाई मजबुत बनाउँछ, उसको आत्मविश्वास बढ्दै जान्छ र सफलता हासिल गर्नसक्छ । हामीले अन्डालाई भुइँमा बजार्यौं भने कामै नलाग्ने गरी फुट्छ तर प्याजलाई भुइँमा बजार्यौं भने केही भाग क्षति भए पनि पूरै फुट्दैन । यसको मुख्य कारण अन्डामा कुनै पत्र हुँदैन तर प्याजमा भने धेरै पत्र हुन्छन् । प्याजमा रहेको पत्रजस्तै नियमित अध्ययन गर्ने व्यक्तिहरूको ज्ञानका धेरै पत्रहरू हुन्छन् । त्यसैले अध्ययनशील व्यक्तिहरू आत्मविश्वासका साथ वादविवाद, बातचित गर्न सक्छन् र समस्याहरूको सामना गर्न सक्छन् । अध्ययनशील व्यक्तिहरू अन्डाजस्तै सजिलै फुट्दैन । जसरी आज सर्भिसिङ गरेको गाडीले एउट निश्चित समयसम्म राम्रो काम गर्छ र त्यसपछि गाडीलाई सर्भिस सेन्टरमा सर्भिसिङका लागि लैजानुपर्छ; त्यसरी नै हामीले विद्यालय, विश्वविद्यालयबाट हासिल गरेको डिग्रीले पनि केही निश्चित समयसम्म राम्रो काम गर्छ र त्यसपछि विस्तारै राम्रोसँग काम गर्न छोड्छ । हामीले पढ्न, ज्ञान हासिल गर्न अथवा समयसमयमा अपग्रेड राख्न सकेनौं भने डिग्रीको पनि मूल्य रहँदैन । जसरी नयाँ लुगा केही दिनसम्म लगाउँछौं र मैलो भएपछि धुन्छौं, इस्त्री लगाउँछौं र फाटेपछि अर्काे नयाँ लुगा किन्छौं । अझै हामीले आफ्नो व्यक्तित्वलाई राम्रो बनाउन फेसनअनुसारको लुगा किनेर लगाउँछौँ, त्यसरी नै हामीले हासिल गरेको डिग्री, ज्ञानलाई पनि समयसमयमा धुने, इस्त्री लगाउने वा समयको मागअनुसार नयाँनयाँ ज्ञान तथा सीपहरू हासिल गरिराख्नुपर्छ । ज्ञानहरूलाई धुने, पखाल्ने, इस्त्री लगाउने भन्नाले समय, परिस्थितिअनुसार आफूले आर्जन गरेको ज्ञानलाई अपग्रेड वा परिस्कृत गर्नु हो । यसका लागि नियमति पढ्नु आवश्यक छ । अधिकांश व्यक्ति बाहिरी व्यक्तित्वलाई ध्यान दिन्छन् तर मानिसको व्यक्तित्व उसले आर्जन गरेको ज्ञानमा निर्भर रहन्छ । यसमा पूर्ण सत्यता छ कि मानिसको बाहिरी व्यक्तित्वले उसको सफलतालाई प्रत्यक्ष साथ दिएको हुन्छ तर उसको सफलतामा भित्री व्यक्तित्वको अगाडि बाहिरी व्यक्तित्वको भूमिका न्यून हुन्छ । परीक्षाका लागिमात्रै पढ्ने, बढुवाका लागि मात्रै पढ्ने अथवा अति आवश्यक भएमात्रै पढ्ने भन्दा पनि दिनहुँ पढ्ने बानी बसाल्नु उपयुक्त हुन्छ । परीक्षा वा बढुवाका लागि पढ्नु भनेको बिरामी हुँदा औषधि, आइरन चक्की वा भिटामिन खाएजस्तै हो; जसले बिरामी मानिसलाई ठीक त बनाउँछ तर यो दीर्घकालीन हुँदैन । नियमित पढ्ने व्यक्ति नियमित स्वस्थकर खाना, नियमित सन्तुलित मात्राको क्यालोरी पुग्ने खानेकुरा खाएजस्तै हो । जसरी एक हप्ताका लागि पुग्ने क्यालोरी एकै दिन खाएर एक हप्तासम्म हामीलाई पुग्दैन, हाम्रो स्वास्थ्य पनि ठीक हुँदैन । त्यसरी नै एकपटक पढेर हामीलाई सधैं पुग्दैन र काम पनि लाग्दैन । एउटा जलविद्युत् परियोजनाले पनि दिनदिनै विद्युत् उत्पादन गर्छ । एक दिनमात्र पनि विद्युत् उत्पादन गर्न सकेनौं भने हामी अन्धकारमा बस्नुपर्ने हुन्छ । त्यसरी नै हामीले नियमित अध्ययन गरेनौं भने हाम्रो ज्ञानको पत्र कमजोर हुन्छ र आत्मविश्वास पनि कमजोर बन्छ । त्यसैले एन्टिभाइरस सफ्टवेयर स्तै आफूलाई सधैं नै अपग्रेड गरौं । नियमित पढौं र अघि बढौं । ज्ञानका लागि लगानी गरौं । एभ्री मर्निङ लर्निङ । एभ्री मर्निङ लर्निङ । (मल्ल ओम डेभलपमेन्ट बैंक लिमिटेड पोखराका नायब प्रमुख कार्यकारी अधिकृत हुन् ।)"
एकीकृत कृषि विकासका अवधारणा,"जीवनको यौवनकालका प्रायः सम्पूर्ण अवधि मातृभूमि नेपालका हिमालपहाडदून र खोँचमा बास बस्दै देश डुलेको लाभप्रद अध्ययन भ्रमणका झझल्को नितान्त सारगर्भित लागिरहेछ अझै । ती अवलोकन अध्ययनका क्षणहरू किताबका सिलसिलाबद्ध पाना परिच्छेद र अध्यायहरूभन्दा सरल, स्पष्ट र समझदारीको मेलोमेसो बन्यो । गाउँ, पहाड, खोँच र शिखरवर्ती हिमप्रदेशहरू डुल्नु सजिलो र सहज थिएन ४०५० वर्ष पहिलेका स्वदेश दर्शनभ्रमण । कठिनलाई सरल, स्पष्ट र समझदारीको मेलोमेसो भनेँ अन्तर्बोधको चेत कुम्ल्याएर । कठिनलाई सरल बनाउने बुद्धि, उपाय साधना हुन् । अन्तरमनका तत्परता, अठोट जे भनौं ! अन्तरमनका अठोट जति अज श्रनिरन्तर चल्दो बेगर अरू हुँदो रहेनछ । त्यसैलाई पोसिलो सामल तुल्याई साह्रोगाह्रोलाई सरल, सहज पारेथेँ ! भक्तपुर, कान्तिपुर, ललितपुर, कीर्तिपुर त काठमाडौं दुनखाल्डो नै हुन् । यी चारै पुरका माटो एकसमान छैनन्। फरकफरक ती पाटाका प्रकरणहरूमा सर्वोत्कृष्ट भक्तपुरे माटो लाग्छ । सांस्कृतिक भक्तपुर नगरपालिका चौ दिशाकै माटाका फाँटहरू मलिला उब्जाउ भूमि हुन् । न गिर्खा, न बालुवाका कण मिसिएका छन् तिनमा । त्यसको तुलनामा काठमाडौं, ललितपुर र कीर्तिपुरे माटो छैन । मनहरा खोला वरपरका फाँटका माटो किञ्चित मात्रा बलौटे छन् । त्यसैले त्यहाँका किसान बन्धुहरूले त्यस फाँटलाई बाह्रै मास हरियो सागसब्जी उमार्ने बालीनालीका निशान बनाइराखेका छन् । ती फाँटहरू प्रकृतिप्रदत्त एकीकृत कृषि विकासको थलो बनेको छ । त्यसैप्रकारले नेपालका विभिन्न नदी तीरहरूका फाँटहरू बने, रहेका छन् । अध्ययन अवलोकन भ्रमणका क्रममा ती तथ्यहरूसित साक्षात्कार हुन पाएको आफ्नै अनुभूतिका अभिव्यक्ति हुन् । एकीकृत कृषि विकासका अवधारणाको पहिलो आधारभूत चरण खेतीयोग्य अब्बल, दोयम, जग्गाहरूको एकीकरणबाट थालनी हुन्छ । एकै कोटीका जमिनहरू पनि हाम्रामा असंख्य ससाना टुक्राटुक्रीमा विभाजित रहेका छन् । नितान्त ससाना टुक्रामा विभाजित खेतीयोग्य जमिन एकीकृत कृषि विकास अभियानका निमित्त सुहाउँदो स्थिति मानिँदैन । यसरी खण्डखण्डमा विखण्डित जमिनका प्रत्यक्ष किसानआफ्नै शारीरिक बलमा खेती गर्ने किसान बन्धुहरूले पनि चाहेजस्तो कृषि औजार प्रयोग गर्न सकिरहेका छैनन् । वर्तमान युगबोधले हाम्रो यथास्थितिवादी कृषि व्यवस्था अनुकूल ठान्दैन, मान्दैन। वर्तमानले परम्परावादलाई नकार्छ । नकार्दानकार्दै पनि समस्याको जरो फेला पार्न नसकेझैं विलखबन्दमा परेको छ । समस्याको चुरो खण्डखण्डमा विखण्डनकारी भूसामाजिक यथास्थिति बनेको छ । भूसामाजिक यथास्थितिले नेपाली गार्हस्थ्य परिवेशमा कायम रहेको पैतृक सम्पत्ति दाजुभाइबीच अंश भागबन्डामा बाँडचुँड हुने, गर्ने संस्कार कायम रहनु हो । यो पैतृक सम्पत्ति अंशबन्डाभागबन्डाको परम्परागत संस्कारले जन्माएको संस्कारगत पद्धति मुलुकको कृषि विकासका अवधारणाका लागि अनुकूल नभई अननुकूल छ । एकीकृत कृषि विकासको अवधारणा सार्थक तवरले व्यावहरिक रूपमा क्रियान्वित गर्न अनिवार्य पूर्वाधार तयार नभई, नगरी सम्भव छैन । राष्ट्रको नीति निर्धारक र कार्यान्वयन गराउने, गर्ने अंगहरू एकसाथ एकजुट भई व्यावहारिक रूपमा लागू गरी विवेकपूर्वक कार्य क्षेत्रमा उतार्ने प्रयासको खडेरी हुनु छैन । यस्ता कार्ययोजना तयार गर्न राष्ट्रिय योजना आयोगजस्ता वर्चश्ववान् चिन्तन केन्द्रएक महङवपूर्ण थिंकट्यांक बनेको निकायको पनि उत्तिकै महत्वपूर्ण भूमिका रहेको हुन्छ । यसको महत्वपूर्ण भूमिका अझ बढी स्पष्ट हुन आउँछ यस निमित्त कि मुलुकको कार्यकारी प्रमुख प्रधानमन्त्री नै यसको शक्तिशाली अध्यक्ष हुने संस्कारगत र परम्परागत संस्कृति रही नै आएको छ । यो संस्कारित परम्पराले मुलुकका सबै प्रकरण र फाँटका अंगहरूबीच व्यवस्थापकीय, कार्यपालिकीय र योजना नीति निर्धारक अंगहरूबीच सुललित समझदारी, सम्बन्ध र वैचारिक एकरूपता कायम रहोस् भन्ने हेतुलाई प्रतिनिधित्व गर्छ । यस अर्थमा राष्ट्रिय योजना आयोग पनि एकीकृत कृषि विकासको अवधारणा स्पष्ट र स्वस्थ तवरमा तयार पारी जनमनमा सरोकार बन्दो चेष्टा उभार्नु, उपयुक्त हुन आउँछ । एकीकृत कृषि विकास परियोजनाको अवधारणाले कृषिजन्य अनेक कार्यहरू सँगाल्छ । कृषिजन्य अनेक कर्म, धर्म र क्रियाकलापहरूलाई एकआपसका समझदारी परस्परमा भिजाएर सहअस्तित्व कायम गर्ने गराउने सचेतना जगाउने कार्यदायित्व पनि पर्न आउँछ । वैचारिक धारणाहरू आपसका सम्पत्ति बनेपछि कृषिकार्यमा एकीकृत पहुँच र प्रयास पुर्याउन सहज, सुगम बन्ने हुन्छ । एकीकृत परम्परादेखि चलेको खेत जोत्ने, पानी लगाउनेढल, कुलो प्रणालीसिँचाइ प्रबन्ध गर्ने, असल मल, बीउ जोहो गर्ने, गोडमेल गर्ने, घाँसपात उखेल्नेजस्ता प्राथमिक कार्य सर्वसाधारणले जानेबुझेका छन् । कृषि क्षेत्रको माटोको गुणस्तर परीक्षण गर्ने, गराउने, बालीनालीमा लाग्ने अनि रोकथाम गर्ने उपायका जानकारी राख्ने आदि सामान्य विषय बनिसकेका छन् । वैज्ञानिक औजार र उपकरणहरू कृषि विकास निमित्त प्रयुक्त गर्ने प्रविधिपूर्ण कार्य पनि एकीकृत कृषि विकास अवधारणामा बन्छ । कृषि विकासमा एकीकृत पहुँच पुर्याउने मल बीउ, रोगनाशक वनस्पतीयप्राकृत औषधि उपचार आदि पनि समाहित छन् । कृषक बन्धुहरूले उब्जाएका मौसमी बालीहरू उचित मूल्यमा सहज तवरले बिक्रीवितरण गर्न सहुलियत पुर्याउने निकायहरू खडा गर्ने, मूल्य निर्धारण गर्ने गराउने प्रबन्धकारी कार्य पनि पर्छन् । कृषक समाजले उत्पादन गरेका उब्जनीबालीनालीहरू सहज रूपले ओसारपसार गर्न कृषिमार्ग व्यवस्था पनि समाहित हुन्छन् । घामपानी, हुरी, चट्याङजस्ता दैवी प्रहार र प्रकोपबाट जोगिन कृषक सुरक्षण छहारी निर्माणकारी प्रबन्ध पनि एकीकृत कृषि विकास परियोजना दायराभित्रका सरोकार हुन् । एकीकृत कृषि विकास परियोजना अवधारणामा मात्र सीमित रहन सक्छ । यसका लागि अपरिहार्य आधार बनेको भूमि टुक्र्याउने संस्कारलाई अन्त गर्न सकिएन भने । भूएकीकरणचक्लाबन्दी कार्य समाजवादी सिद्धान्तपरक सोच रहेको छ । पैतृक सम्पत्ति रहे, बनेका भूमि अंशबन्डामा टुक्रिँदै रहने परम्परागत रिवाजलाई अन्त्य गर्न नसके एकीकृत कृषि विकासको अवधारणा कल्पना गर्न सकिन्न । यसका लागि छिटै राज्यस्तरबाटै पैतृक भूमि अंश भागमा टुक्र्याउन नपाइने कानुनी प्रावधान व्यवस्थापिका अंगबाट विधेयक पारित गराइनु वाञ्छनीयमात्र होइन; अपरिहार्य नै हुनेछ । तर पनि विधेयक तयार गर्ने कार्य भने कार्यपालिकाकै थाप्लोको नाम्लो रहन्छ । यसो हुन, गर्न सकिएको अवस्थामा चर्को स्वरमा समाजवादी घोषित दलहरू स्वतः समाजवादी व्यवस्थाका पहलकर्मी साबितिनेछन् । कृषि उत्पादन वृद्धि गर्न नगरी नहुने भूचक्लाबन्दीको साटो भूमाफियाहरूले अचेल बस्ती विकासका लागि चक्लाबन्दी देशभर द्रुततर गतिमा बढाइरहेका छन् । बस्ती विकासले उत्पादनयोग्य जमिनमाथि सिमेन्टका महल बन्न त सक्छन् तर जीवन बाँच्न नभइ नहुने अन्न र अन्य बाली विकासले घर सुविधा सुन्दर देखिनेछ । विलासिताका साधन निमित्त परनिर्भरता वृद्धि गर्नेछ । आफ्नै आत्मनिर्भरताका आधारभूत वस्तुभाउ उत्पादनमा दिनानुदिन खडेरी परी परनिर्भरता बढ्ने अवश्यम्भावी छ । भनाइ र गराइका फालसनादूरी बढ्न थालेर आफ्नै सार्वभौम अस्तित्व संकटमा पर्नबाट जोगाउनु सबै सरोकारीका साझा मर्म बन्छ, बन्नुपर्छ । वर्तमान युग विज्ञानप्रविधिको रहेको छ । वैज्ञानिक प्रविधियुक्त कृषि औजारका उपयोगले उत्पादन बढाउन शक्ति न्यून हुनेछ । कृषक श्रमशक्ति अन्य औद्योगिक क्षेत्रमा प्रवेश र प्रयोग गर्न, गराउने क्षितिज उघ्रनेछ । कृषि भूमि एकीकरणचक्लाबन्दी पार्न सक्दा भूमिलाई गहिरो पारी खन्न जोत्न सकिन्छ । गहिरो खनजोत गरियो भने भूमिमाथि लगाइएका सबै प्रकारका अन्नबालीका बोटबिरुवाले गहिरिएर जरा फैलाउनसक्ने पर्यावरण पाउनेछन् । जति जरामुनिको फैलावट उति नै बोटबिरुवा मजबुत, स्वस्थ र हृष्ठपुष्ट बन्छन् । अनि तिनै बोटविरुवा प्रचुर अन्न, फलफूलहरू फलाउने बन्नेछन् । जति हृष्ठपुष्ट वातावरण उति नै दानादार अन्नबाली बन्छन् । यसैले हाम्रा लागि वर्तमान सरोकार र चाहनाका चासोएकीकृत कृषि विकासका अवधारणा जगाउनुको चासो! परन्तु, एकीकृत विकास अवधारणाका विविध आयामिक पाटाहरू पस्काउन अर्को प्रयास जारी राख्नैपर्नेछ !"
