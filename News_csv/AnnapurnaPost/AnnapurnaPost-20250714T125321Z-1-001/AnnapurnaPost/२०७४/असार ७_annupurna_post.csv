शीर्षक,विवरण
स्वर्गमा पनि योग !,"हिजोआज योगलाई योगा भनेको सुनिन्छ । योग हाम्रै भूमिको उत्पादन हो, तर योगा अंग्रेजको जिब्रोले गर्ने उच्चारण भए पनि त्यो योग नै हो । यहाँसम्म कसैमा विवाद छैन । असहमति र विवादको सुरुआत अंग्रेजबाट भएको होइन, उनीहरूको उच्चारणबाट पनि भएको होइन । यसको श्रीगणेशवाला त्यही हो, जसले आफ्नो योग छोडेर अंग्रेजको योगा समातेको छ । योगाभन्दा उसले आफूलाई स्थानीय भन्दा भिन्न देखाइरहेको, ठानिरहेको छ । यहाँ यसैलाई औंल्याउन खोजिएको मात्र हो । अंग्रेजले काठमाडौंलाई क्याटमान्डु भन्नु उसको दोष होइन, क्याटमान्डुलाई नेपालीले पनि त्यसै भन्न थाले भने कहाँ जालान्, हाम्रा शब्द, रचना र वर्ण विन्यास ? योगलाई योगा भन्ने नेपालीहरू हाइफाई योगी हुन् । हाइफाई किनभने योगा भन्नेहरू त्यसो भनेर आफूलाई आमनेपालीबाट पृथक् ठानिरहेका छन् । उनीहरू यहाँका सर्वसाधारण ऐरेगैरेले भन्ने योग होइन, त्यसभन्दा पृथक् र सुपर, अंग्रेजहरूले गर्ने उच्चारण गरेर आफूलाई हाइब्रिड सावित गराउने प्रयत्न गरिरहेका छन्। योग योग नै हो र आज २१ जुन, अन्तर्राष्ट्रिय योग दिवस हो । संयुक्त राष्ट्रसंघले ११ डिसेम्बर २०१४ मा २१ जुनमा अन्तर्राष्ट्रिय योग दिवस मनाइने घोषणा गर्यो । यसअघि योगलाई हिन्दु आध्यात्मिक जीवन मूल्य मात्र हो भन्थे अंग्रेजहरू । तर योग, पूर्वीय आसन मात्र होइन, यो त जीवन पद्धति नै पो रहेछ भन्ने थाहा पाएपछि उनीहरूले योगा शब्दको प्रयोग गर्दै त्यसबाट लाभ लिन थाले । फलस्वरूप योग पश्चिमी मुलुकहरूमा योगाको रूपमा चिनिन थाल्यो र संयुक्त राष्ट्रसंघ र सदस्य राष्ट्रहरूले ढिलै भए पनि योग दिवस मनाउन सुरु गरे । यो घोषणापछि योगले व्यापकता पाउन थालेको छ । योगका निम्ति सूर्यास्त हुन छोडेको छ ! योगको व्यापकता पृथ्वीमा मात्र होइन, स्वर्गमा समेत उत्तिकै रहेको एउटा कथा छ । देवदानव युद्धमा देवताहरू पराजित हुने अवस्थामा पुगे । देवताहरूले अयोध्याका चक्रवर्ती राजा दशरथसँग मद्दत मागे । दशरथको सहयोग पाएपछि देवताहरूले युद्ध जिते । देवताहरू राजा दशरथलाई युद्धमा सहयोग गरेकोमा अभिनन्दन र पुरस्कार दिने निर्णयमा पुगे । तर के दिने ? धनदौलत, हात्तीघोडा दिएर दशरथलाई त्यसको तुक थिएन । दशरथलाई इन्द्रले स्वर्गमा निमन्त्रणा गरे । दशरथ स्वर्ग गए । उनको खुबै खातिरदारी भयो । पाँचछ महिना बसेपछि एक दिन दशरथले भने, महाराज इन्द्र, अब म पृथ्वी फर्कन्छु ।' दशरथको बिदाइमा स्वर्गमा भव्य समारोह आयोजना भयो । इन्द्रले भने, दशरथ, तिमीलाई स्वर्ग कस्तो लाग्यो ? ' दशरथ : स्वर्ग गजब रहेछ तर मैले एउटा कुरो बुझिनँ । इन्द्र : के कुरा ? दशरथ : यहाँ न जाडो छ, न त गर्मी । न बढी पानी पर्दो रहेछ न कम । जताततै फूल फूलेका, फल फलेका । चराचुरुंगी, जीवजन्तु नाँचेका छन् । बाघबगैंचा अति नै सुन्दर रहेछन् । अप्सराहरूको नाच मोहनी लगाउनेछ । कोही न बूढा छन्, न त बूढी । सबै तन्नेरी र हृष्टपुष्ट छन् । फूल फुलेर जताततै मगमग बास्ना आइरहेछ भने फलफूलका बोटमा फल पाकेर लटरम्म छ । झरना, तलाउ, मठमन्दिर सबै छन् । तर । इन्द्र : तर के दशरथ ? दशरथ : स्वर्गको भित्री भागसम्म पुगें । सबैतिर हेरें, घुमें । झन्झन् टाढासम्म गएँ । घना जंगलमा पुगें । पुराना ठूला रुख मुनि त लामालामा दाह्रीजुंगा पालेका ऋषिमुनिहरू पो तपस्या र ध्यानमा बसिरहेको पाएँ ? हे महाराज इन्द्र तथा देवताहरू, स्वर्गमा केको लागि योग र तपस्या ? यहाँ त पापाचार गर्नुपर्ने कारण नै छैन । पाप गर्नेहरू त नर्क पठाइन्छन् अनि स्वर्गमा केको लागि ऋषिहरूको ध्यान, तपस्या र योग ? यस्तो ध्यान र तपस्या त स्वर्ग प्राप्ति निम्ति पृथ्वीमा पो गर्नुपर्ने होइन र ? यहाँ केको लागि ध्यान, तपस्या र योग जरुरी पर्यो ? मैले बुझ्न सकिनँ इन्द्र महाराज ? इन्द्र : तब न तिमी चक्रवर्ती । देवताले पनि सहयोग माग्नुपर्ने राजा । तिमीले स्वर्गको गाँठी कुरा पहिल्याएछौ दशरथ ! इन्द्रले दशरथको काँध थपथपाउँदै भने, ती ऋषिहरूले योग, ध्यान र तपस्या गरेनन् भने दशरथ यो स्वर्ग पनि डग्मगाउँछ ।योगका फाइदा स्वर्गमा त योग, ध्यान र तपस्याको जरुरत हुने रहेछ भने पृथ्वीमा तीक्ष्ण दिमाग, सकारात्मक सोच र शान्त चित्तको लागि झनै जरुरत छ । योग आफूले आफैंमाथि गर्ने अभ्यास हो । यो एक किसिमको व्यायाम हो, तर यो व्यायाम मात्र होइन । व्यायामले शरीरलाई एउटा निश्चित आकर्षक आकार दिन्छ, योगले शरीरलाई आनन्द दिन्छ, स्वस्थ बनाउँछ, अनुशासित राख्छ र व्यक्तिलाई निरन्तर सिर्जनशील बनाइरहन्छ किनभने योगले दिमागलाई खोलिदिन्छ र व्यायाम मात्र होइन, शरीरलाई अनुशासित पनि बनाउँछ । हरेक विदेशीको लागि नमस्ते जसरी नेपाली जीवनपद्धति अंग बनेको छ, त्यसैगरी योग नेपाली संस्कृति बन्न सक्छ र बनाउनुपर्छ । योग जुनसुकै उमेर समूहका व्यक्तिले पनि गर्न मिल्छ । सूर्योदय हुनुपूर्व गरिएको योगबाट विशेष लाभ प्राप्त हुन्छ र यसको खास महत्वव छ । योगले मानिसलाई प्रकृति नजिक लैजान्छ । योगी प्रकृतिप्रेमी र प्रकृति योगमैत्री हुन्छ । नियमित योगध्यान गर्ने व्यक्तिले खुला ठाउँ रुचाउँछ । ढाड सीधा पारेर बस्छ । चित्त र मन दुवै शुद्ध राख्दै ऊर्जा उत्पादन गरिरहन्छ । यसले नेपाली समाजमा शान्ति सुव्यवस्था, भ्रातृत्व र बन्धुत्व भाव जगाउँदै सुदृढ गराउँछ। ऋषिमूनिहरू अर्थात् हाम्रा पूर्खाको खोजी हो योगध्यान । नेपाली समाज त्यस्तो परम्पराबाट बाँधिएको छ, हरेक नागरिकका पुर्खा ऋषि थिए, जसलाई अहिले पनि हाम्रो गोत्रले प्रमाणित गर्छ । योग र ध्यान सबै ऋषिमूनिहरूको सामूहिक योगदानको विशेष फल हो । हाम्रा पूर्वज ध्यान, योग, तपस्या र अनुसन्धान गर्थे । स्वर्गमा दशरथले भेटेका ऋषि पनि हाम्रै पूर्वज हुन् । आजको विश्वमा योगको महत्वव राष्ट्रसंघले जसरी बुझ्यो, हामी नेपालीले आफ्नै पुर्खाको नासो भएर पनि त्यसलाई पूर्णरूपमा अपनाउन नसक्दा धेरै चुनौतीपूर्ण जीवन व्यतित गर्न बाध्य हुनुपरेको छ । योग, ध्यान र त्यसअनुकूलको जीवन पद्धतिको अहिले सख्त जरुरी छ । हामी पश्चिमी र पूर्वीय जीवनशैलीको संक्रमणकालमा रहे पनि पाश्चात्य जीवनशैलीमा डुबिरहेका छौं । जबकि हाम्रो संस्कृति, जीवनशैली र खोजअनुसन्धानको आधार नै योग र ध्यान हो । हाम्रो बल यसैमा छ । हाम्रो शक्तिको स्रोत पनि यही हो । सबै नेपाली स्वस्थ बन्न, सबैको समृद्धि र विकासको लागि योग जरुरी छ । योग र ध्यानले कुनै एक धर्म, संस्कृति, समाज, जाति, सम्प्रदाय भन्दैन, यो सबैको लागि हो । त्यसैले नेपाल भर, के हिमाल के पहाड के तराई घरघरमा योग गर्नुपर्छ । योगले नै नेपाललाई समृद्ध पार्छ । घरघरमा योग र ध्यान गरे सभ्यता नै शालीन र सुसंस्कृत बन्न सक्छ । बिथोलिएका नेता, पार्टी र कार्यकर्ताको आचरण योगले मात्र शुद्ध र सहृदयी बनाउन सक्नेछ । दोहा, कतार, रियादमा गएर नेपालीले योग र ध्यान सिकाउन सक्छन् । मलेसिया, जापान, बेलायत, अमेरिका र अफ्रिकाका देशहरूमा नेपालीले रैथाने ज्ञान पुर्याउने मात्र होइन, योग र ध्यानको प्रचारप्रसार प्रयोग गरेर त्यहाँको समाज र देशलाई नै गुन लगाउन सक्नेछन् । नेपालमा बढिरहेका नवधनाढ्यलाई योगले जाँडरक्सी र तामसी भोजनको खाडलबाट उतार्ने मात्र छैन, कहिल्यै बिसेक नहुने सुगर, मुटु, किड्नी र फोक्सोलाई रोगहरूबाट समेत जोगाउनेछ । नबधनाढ्यहरू जसले समय, समाज र जीवनशैलीमा आएको परिवर्तनलाई बिर्सेका मात्र छैनन्, तिनले योग र ध्यानलाई महत्वव दिइरहेका छैनन् । उनीहरू योगमा सहभागी भए भने आनन्द प्राप्त गर्न सक्छन् । हरेक कार्यालयको काम दश मिनेट ध्यान गरेर सुरु र दिनभरिको कामको समापन पनि ध्यान गरेर गर्ने संस्कृति बसाल्न सकियो भने व्यवस्थापन क्षेत्रमा नेपालको अनुपम योगदान सावित हुनेछ । नेपालको पर्यटनमा योग र ध्यान नयाँ सम्भावना बोकेर उदाएको छ । हरेक विदेशीको लागि नमस्ते जसरी नेपाली जीवनपद्धति अंग बनेको छ, त्यसैगरी योग नेपाली संस्कृति बन्न सक्छ र बनाउनुपर्छ । त्यसैले योग दिवस नेपाल र नेपालीको लागि एउटा वरदान हो । चित्त शुद्ध गरेर तेस्रो अन्तर्राष्ट्रिय योग दिवसका दिनदेखि योग र ध्यान सुरु गरौं ।"
योगमय जीवन कसरी ?,"धेरैजसो मानिस आज धनबलको बन्दोबस्त गर्ने अन्त्यहीन दौडानमा छन् । मान्छेलाई न चैन छ, न वि श्राम गर्ने समय । धनबलको दौडानमा जब मान्छे थाक्छ, वाक्कदिक्क हुन्छ, उसलाई अन्ततः योगको छहारी याद आउँछ । ऊ आउने आखिर योगकै शरणमा हो । चाहे त्यो कालो होस् या गोरो, सनातनी होस् या गैरसनातनी, साम्यवादी होस् या अरू कुनै वादी । हाम्रा आर्ष अन्वेषक पूर्वजहरूले प्रवर्तन गरेको योग, हामी तिनैका सन्ततिहरू भएर पनि त्यतिसाह्रो गर्दैनौं । हाम्रो पूर्वीय इतिहाससँग कुनै तालुक नभएका पश्चिमाहरू अहिले योग क्षेत्रमा धमाका गरिरहेका छन् । के यो योगबलको प्रभाव हैन ? नास्ति योगसमं बलम्' अर्थात् योग समान अर्को बल छैन । धनबल, जनबल, मनोबल, देहबल, पदबल जस्ता बलहरूको शिखरमा योगबल छ । योगबल त्यस्तो परम बल हो, जसले जिउने बलसँगसँगै परम शक्ति प्राप्त गर्ने महाबलसमेत प्रदान गर्छ । योगमा केवल विरासन र सिंहासन मात्रै गरिँदैन । यसले वीर र सिंहस्वरूपसमेत बन्न सिकाउँछ, अन्यथा योगमा निहित बलप्रदायक विशेषताको वर्णन योगगुरु अमित राय किन यसरी गर्नुहुन्थ्यो, योग केवल केही आसनहरूको पुनरावृत्ति होइन, यो त्यो विद्या हो, जसले हामीभित्र विद्यमान सूक्ष्म ऊर्जा भण्डार खोज्ने र प्रस्फुटित गर्ने काम गर्छ ।' तपाईं हामीमध्ये कतिपयको योग सुरु गरौंला भन्दाभन्दै वर्षीय वर्ष बितेर जान्छ । उनीहरू भने योग गरौं आजैदेखि' भन्ने नारा बोकेर दिनैपिच्छे लाखौं मान्छेलाई योगसँग जोडिरहेका छन् । जहाँजहाँ योग विषयक उत्सव, महोत्सव, कार्यशाला र कुम्भमेला हुने गर्छ, गोरो छाला भएकाहरूको संख्या ठूलो हुने गर्छ । यसबाट लाग्छ उनीहरू धनबलको साधनाबाट अघाएर अब योगबलको मार्ग खोजिरहेका छन् । संयुक्त राज्य अमेरिकामा मात्रै आजको दिनमा योग क्षेत्रमा करोडौं डलरको कारोबार भइरहेको छ । महँगामहँगा सहरहरूमा महँगामहँगा पाराका योगा स्टुडियो, लाइफ स्टाइल क्लिनिक, योगा पार्लर, योगा सेनिटोरियम र योगा क्लबहरू धमाधम खुलिरहेका छन् । योग विज्ञानमा त्यति बल नभएको भए योग यसरी फैलिने थिएन होला । योगबलको बारेमा यसरी बहुआयामिक व्याख्या गर्नुको उद्देश्य यो आलेख पढ्दै गर्ने तपाईंलाई योगशैलीको पारखी बन्न प्रेरित गर्नु हो । योग गर्न कुनै थप योग्यता चाहिँदैन र तपाईं नै यसको उत्कृष्ट पात्र हुनुहुन्छ । योगशैली तपाईंका लागि योग धेरैले बुझेजस्तो आधाएक घन्टामा गर्ने व्यायाम कसरत हैन । यो प्रतिपल, प्रतिक्षण र साससासमा चलिरहने प्रक्रिया हो । महर्षि अरविन्दले भन्नुभएको छ, प्रत्येक श्वास योग साधना हो ।' व्यावहारिक परिप्रेक्ष्यमा योग जीवन जिउने कला हो । योग विज्ञानका अध्येताहरूको अनुभवमा योग समग्र जीवन पद्धति हो, सर्वांगीण जीवन दर्शन हो । अध्यात्म वैज्ञानिकहरूको दृष्टिकोणमा योग सबै विज्ञानभन्दा माथि चेतनाको महाविज्ञान हो । ऋषिमहर्षि सूक्ष्मद्रष्टाहरूको भनाइमा योग समाधिको यात्रा हो । उपरोक्त विश्लेषणहरूमध्ये तपाईंलाई जुन उपागम अधिक जँच्दछ, त्यसलाई सहर्ष स्विकार्न सक्नुहुनेछ । व्यक्तिपिच्छे रुचि, क्षमता, कर्मसंस्कार र प्रारब्धको स्तर भिन्नभिन्न हुने गर्छ । कुनै व्यक्ति तर्कशील र बौद्धिक हुन्छ भने कुनै व्यक्ति भावनाशील र भक्तिवान् हुन्छ । जसमा जुन किसिमको क्षमता र अभिरुचि हुन्छ, सोहीअनुरूप ऊ योगमार्गको चयन गर्न सक्छ । त्यसैले गर्दा योगआविष्कारहरूले अनेकौं प्रकारका योग प्रणालीको प्रवर्तन गरेका छन् । पृथकपृथक प्रकारका योग पद्धतिहरूको अवधारणा खासगरी विविधतापूर्ण जिज्ञासु र अनुयायीहरूको सुविधामाथि ध्यान राखेर विकसित भएको हुनुपर्छ। प्रचलित प्रमुख योग प्रणाली यस्ता छन् कर्मयोग, ज्ञानयोग, राजयोग, अष्टांग योग, भक्तियोग, मन्त्रयोग, हठयोग, क्रियायोग, नादयोग, प्राणयोग, ध्यानयोग । आजभोलि योगको नाममा जुन आसन, प्राणायाम र केही मुद्राबन्धको प्रयोग गरिन्छ, त्यो हठयोगको एउटा सानो अंश मात्र हो । समग्रतामा योग व्यापक, असीम र वैविध्यपूर्ण छ । यसर्थ योग गर्नलाई कसैलाई कुनै पनि कुराले र कहिल्यै पनि छेक्दैन । जहिले पनि जहाँ पनि, जुनसुकै परिस्थितिमा पनि योग गर्न सकिन्छ । योग गर्नलाई मन' भए पुग्छ । मनमा तत्परता र तन्मयता छ भने योग जसले पनि गर्न सक्छ । यो कुनै पनि हालतमा कठिन छैन । यो आफ्नै हातको खेल हो, तर साहस र श्रद्धाचाहिँ चाहिन्छ ।' शरीर रहुन्जेल हाम्रो शरीर कुनै न कुनै आसनमा अवस्थित हुने गर्छ । आसनबिना शरीर अस्तित्वमै रहँदैन । हरघडी शरीरको अवस्था, दशा, लयबद्धताप्रति सजग हुनु नै आसनाभ्यास हो । प्रत्येक मिनेट १६१७ पटक लिनेछोड्ने श्वासप्रश्वासलाई परिष्कृत गर्नु प्राणायाम हो । यसरी जीवनका प्रत्येक आयाममा उत्कृष्टता, विशुद्धता र दिव्यता थप्दै जानलाई केले छेक्ने ? स्मरण रहोस्, शरीर र मनको उपलब्धता नै योगको प्रयोगशाला हो । एकपटक फेरि श्री पट्टाभि जोइस भन्नुहुन्छ, जो यसलाई चाहन्छ योग हरेकको लागि सम्भव छ । योग एक ब्रह्माण्डीय विषय हो, तर यसलाई व्यापारिक उद्देश्य र सांसारिक कमाइको उद्देश्यले प्रयोग गर्ने भूल नगर ।' योगमय जीवन कसरी ? महर्षि पतञ्जलि योगसूत्रमा लेख्नुहुन्छ सतुदीर्घकालनैरन्तर्यसरकारसेवितो दृढभूमि । योग सफल बनाउनको लागि दीर्घकालसम्म योगाभ्यास जारी राख्नुपर्छ । योग साधना निरन्तर अर्थात् प्रत्येक दिन निर्दिष्ट समयमा हुनुपर्छ । पूर्णतः सत्कार एवं श्रद्धायुक्त भएर योग अभ्यास गर्नुपर्छ, अनि मात्र योग दृढ यानिकी परिपक्व हुन्छ र त्यसले परिणाम दिन्छ । प्रस्तुत तीन अपरिहार्य सर्तसहित योगसाधनाको मार्गमा अघि बढ्ने व्यक्ति अवश्यमेव योगको शिखरमा पुग्नेछ । यी तीन घटकहरू जेजति मात्रामा आत्मसात गरिन्छ, सोही मात्रामा योग फलदायी हुँदै जान्छ । योग भन्नेबित्तिकै हठयोगको आसन प्राणायाम सम्झनेहरूलाई यो कुरा बुभ्न कठिन होला, तर योग केवल शरीरको अभ्यास हैन, यो मन र चेतनाको अभ्यास हो । मनको प्रवृत्ति जीवनपर्यन्त अविराम गतिशील रहने हुनाले यसै मनद्वारा योग हासिल गर्नको निमित्त मनलाई हरेक क्षण योगाभ्यासमा लगाउने निर्देश योगऋषिहरूले दिएका छन् । हाम्रो मन योगतर्फ उन्मुख भएन भने विपरीत दिशातर्फ उन्मुख हुन्छ । विपरीत दिशा भन्नाले विषयवासना, भोग, सांसारिकता, धनसम्पत्ति, कामवासना हुन् । यसरी मन योगतर्फ नलागेर विपरीत दिशा धारामा निरन्तर र दीर्घकालसम्म लाग्नुको परिणाम नै त तनाव, दुःख, चिन्ता, व्याकुलता हो । के तपाईंं आधा घन्टा लगाएर मन एकाग्र गर्दैमा मन ती विषयबाट विमुख हुन्छ भन्ने ठान्नुहुन्छ ? अवश्य हुँदैन किनकि रातदिन निरन्तर मनको प्रवृत्ति दीर्घकालसम्म जुन दिशा धारातर्फ बग्छ, त्यतैको प्रभाव हावी हुन्छ । ऋषिवर पतञ्जलीको निरन्तर र दीर्घकालसम्म शब्दको ध्येय मनको स्वाभाविक प्रवृत्ति उल्ट्याएर योगमार्गमा प्रेरित गर्नु हो । योगपथ साँच्चै विलक्षणको छ । सुरुमा यसले कष्टमय साधनाको माग गर्छ । ठीकठीक तरिकाले खाने, हिँड्ने, कामकाज गर्ने, सुत्ने, उठ्ने र समुचित जीवनयापन गर्नुपर्ने कठिन जीवनशैली अपनाउन विवश गराउँछ । यसरी दुःखकष्टपूर्वक अघि बढ्दै गएपछि त्यही योगले सम्पूर्ण दुःखको हरण गर्छ । साधकलाई हरक्षण आनन्दविभोर अवस्था प्रदान गर्दछ । हो, योग तपाईं पनि गर्न सक्नुहुन्छ । यसबाट तपाईं पनि कृतकृत्य हुन सक्नुहुन्छ । पेसा, काम, जातजाति, लिंग, धर्म र भाषाले रोक्दैन । उठ ! जाग र आफ्नो लक्ष्यतर्फ अग्रसर होऊ, जबसम्म गन्तव्य हासिल हुँदैन ।' स्वामी विवेकानन्दको यो जागरण उद्घोष लक्ष्यार्थ योग नै हो किनकि योग नै मनुष्य जीवनको अन्तिम गन्तव्य हो । तपार्इंको व्यक्तित्व, अभिरुचि, आन्तरिक संस्कार र क्षमताअनुसार जुन योगपथ उपयुक्त हुन्छ, त्यसमा अग्रसर हुनुहोस्। योग नगरे गुम्छन् यी फाइदा शारीरिक  ओजस्वी शरीर, आरोग्यवान् एवं स्वस्थ शरीर, तन्दुरुस्त एवं सुगठित काया, कर्मसामथ्र्यले युक्त तन, तेजोमय मुखमण्डल, स्फूर्तिवान् व्यक्तित्व, भरिपूर्ण जीवनीशक्ति, दुःखकष्ट घामपानी सहन सक्ने ज्यान । प्राणिकप्राणसम्पन्न व्यक्तित्व, आँखामा तेज, त्वचामा चमक, प्रबल रोग प्रतिरोधी क्षमता, जाडो गर्मी जुनसुकै स्थानमा अनुकूलित हुन सक्ने, उन्नत एवं सुविस्तृत आभा मण्डल भएको । मानसिकतीक्ष्ण आईक्यू (बौद्धिक क्षमता), एकाग्रता क्षमता, स्मृति क्षमता, बोधक्षमता, ग्रहण क्षमता, धारणा क्षमता, ध्यान क्षमता जस्ता मानसिक क्षमताले युक्त । सिर्जनात्मकता, रचनात्मकता, मनस्वीता, अन्तज्र्ञान, भाषिक चातुर्य, भेद चातुर्य, निर्णयशीलता, लक्ष्यशीलता, नेतृत्वक्षमता, प्रबन्धक्षमता, कलाकौशल आदि कसौटीमा प्रखर । नैतिक नीतिवान्, सदाचारी, सत्यनिष्ठ, अहिंसावादी, एमआई अर्थात् मोरल इन्टेलिजेन्स सम्पन्न, विश्वसनीय, अपरिग्रही (अनावश्यक सम्पत्ति नथुपार्ने), समाजनिष्ठ, सामूहिकता एवं सहकारिताको गुणयुक्त, सहअस्तित्वप्रेमी, प्रकृतिप्रेमी, पर्यावरणप्रेमी, आदर्शवान् । आध्यात्मिक  हृदयवान्, भावनाशील, परानुभूतियुक्त, कर्मशील, कर्मफल विधानको अनुयायी, संस्कारवान्, संकल्पशील, ईश्वरानुरायी, आसक्तिविहीन, न्यायप्रेमी, सर्वप्रिय, प्रेमवान्, दिव्य गुणहरूले युक्त ।"
योगका प्रवर्तक आदिनाथ भगवान् शिव,"हिन्दु सभ्यताको पूर्वीय दर्शनमा आधारित शास्त्रबाट बनेको योग संस्कृत शब्द हो र यसको अर्थ विश्व कल्याण तथा जीव र आत्मा तथा परमात्मासँग जोड्नु भन्ने जनाउँछ । योगका प्रवर्तक हिमवत् खण्ड नेपालका स्वयं आदिनाथ पशुपतिनाथ भगवान् शिव हुनुहुन्छ । पूर्वजन्ममा आस्था राख्ने हिन्दु सभ्यताका अनुयायी ओमकार परिवारभित्र रहेको संस्कृति तथा परम्परामा वेदलाई आधार बनाउने वैदिक सनातन धर्मालम्बीहरू ओमकारलाई परमात्माको साकार तथा निराकार स्वरूप मानेर विभिन्न धार्मिक कार्य तथा योग सिद्धान्तहरू प्रतिपादन गरिएको छ । भगवान् शिवका अंशरूप अवतार तथा शिष्यहरूबाट प्रतिपादित योग सिद्धान्त मुख्य तीन प्रकारमा आधारित छन् । यसैलाई हठयोग मत्स्येन्द्रनाथ, घेरण्ड ऋषि तथा गुरु गोरक्षनाथ आदि, राजयोग हिरण्यगर्भ, पतञ्जली र सिद्धार्थ गौतमबुद्ध आदि तथा सांख्य ज्ञानयोग वशिष्ठ, कपिलमुनि, आद्यशंकराचार्य आदिद्वारा प्रतिपादन गरी प्रचारमा ल्याउनुभएको वास्तविकता हो । अतः धारणाद्धर्ममित्याहू र्धर्मोधारयतेप्रजा । (अर्थात् धारण गर्नाले नै धर्म भनिएको हो । धर्मले समस्त चराचर जगत्लाई धारण गरेको छ ।) उक्त श्लोकबमोजिम आफ्नो जीवनमा जसले योग धारणा गर्दछ भने योग धर्म' भयो । अतः धर्मको पालना गर्नुपर्छ भनिएको छ। हिन्दु सभ्यताभित्र ओमकार परिवारहरूमा पनि वैदिक, बुद्ध, शिख, जैन, नागा, लिंगायत तथा किरात साम्प्रदायीहरूले वेदमा परमात्मालाई जान्नको लागि विधि ज्ञान (समर्थक पद्धति) तथा नेति नेति ज्ञान (निषेध पद्धति) छन् । विधि ज्ञानअन्तर्गत द्वैत सिद्धान्त र नेति नेति ज्ञानअन्तर्गत अद्वैत सिद्धान्त भनिन्छ । दुवै सिद्धान्तलाई अनुशरण गर्नेलाई द्वैताद्वैत सिद्धान्त भनिन्छ । द्वैत, द्वैताद्वैत र अद्वैत । द्वैत सिद्धान्त साकार स्वरूपको भगवान्को साधना गर्ने पद्धति हो । यसलाई भक्ति मार्ग भनिन्छ । यसमा मूर्ति पूजाको आधारमा भगवान्सँग एकाकार गर्ने तथा भजन, कीर्तन, पूजा, अर्चना, वन्दना, जप, होम, यज्ञ आदि वैदिक सनातन प्रक्रियाबाट आफ्नो कर्म साधनामा लागेका हुन्छन् । हठयोग तान्त्रिक कर्मयोगअन्तर्गत कामना सिद्धि प्राप्त गर्नको लागि गरिने साधना भएकाले यसलाई द्वैत सिद्धान्त भनिएको हो । घेरण्ड ऋषिले मनोकामना सिद्धि तथा मानव कल्याणको लागि षट्कर्म (वेधन क्रिया) तथा सप्तांग योगषट्कर्म, आसन, मुद्रा, प्रत्याहार, प्राणायाम, ध्यान र समाधि) प्रतिपादन गर्नुभएको छ, जसबाट शरीर शुद्धीकरण, शरीरको बलियोपना मनको स्थिरता, शान्तिसहित आत्मा र परमात्माको बारेमा चिन्तन गर्दै बुद्धि विकास, तथा ज्ञान प्राप्त गर्न सकिन्छ । सप्तांग योग र षट्कर्ममार्फत तान्त्रिक विधिबाट कुण्डलिनी जागरण साधना गरिने यसलाई हठ योग भनिन्छ । नेपालको मध्य भूभाग गोरखामा प्रकट भएका गुरु गोरक्षनाथले विशुद्ध ब्रह्मचर्यको पालना गर्दै हठ, लम्बिका, तारक, अमनस्क, कुण्डलिनी र लय गरी षडंग सिद्ध योग निर्माण गर्नु भई ओम गौ, वेद, संस्कृतम्को रक्षा गर्नुभयो । यसैलाई अध्यात्म नामले चिनिन्छ र विश्वमा नेपाल आध्यात्मिक हिमवत् राष्ट्र भएको परिचय बनेको छ । द्वैताद्वैत सिद्धान्तमा भक्ति र ज्ञान दुवै मार्ग अनुशरण गरी साकार तथा निराकार परमात्माको साधना गर्ने दुवै प्रकारको पद्धतिको सिद्धान्त अनुशरण गर्ने गरिन्छ । राजयोग निष्काम कर्मयोगबाट मोक्ष प्राप्त गर्ने साधना द्वैताद्वैत सिद्धान्त हो । यसैगरी कर्मको व्याख्याअन्तर्गत वेदमन्त्रमा आधारित भई यज्ञ क्रिया वा कर्मयोगको विषय प्रतिपादित श्लोकअनुसार यज्ञात् भवति पर्जन्य अर्थात् यज्ञले वर्षात् हुन्छ, वर्षाले अन्न उब्जाउ हुन्छ र प्राणी सुखी हुने बताउँदै वेदमन्त्रले नै सर्वे भवन्तु सुखिन सर्वेसन्तु निरामयाः सर्वेभद्राणि पश्यन्तु माकश्चिद् दुःख भाग्भवेत्' अर्थात् सबैजना सुखी होऊन्, सबै निर्भय रहोस् तथा सबैजना भद्र भएर कसैले पनि दुःख भोग्न नपरोस् भनिएको छ । कर्मयोगरूपी मन्त्रयज्ञ हवनबाट निस्कने धुवाँमा अन्नको पौष्टिक सूक्ष्म अंश जुन प्राण शक्ति हो । त्यसको प्रभावले वातावरण शुद्धि गर्दछ । हाल नेपालको जनकपुर जिल्ला मिथिलाका राजा जनक ज्ञान, वैराग्य प्राप्तपश्चात् विदेह रूपमा गुरु अष्टावक्रको प्रतिनिधिको रूपमा राजर्षि भई मिथिला राज्यको राजधर्म पालना गर्नुभयो । यसलाई श्रीमद्भागवत् गीताले पनि पुष्टि गर्दै कर्मणैव हि संसिद्धिमास्थिता जनकादयः ।३२० अर्थात् जनकादि ज्ञानीजन पनि आसक्तिरहित कर्मद्वारा परम् सिद्धि प्राप्त गर्नुभएको थियो । यो विदेही स्वरूप सिद्ध आचरण क्रियालाई राजयोग भनियो । राजा जनकलाई परीक्षण र साधनामार्फत ब्रह्म ज्ञानसमेत प्रदान गर्नुभएका अष्टावक्र ऋषिद्वारा प्रतिपादित सिद्धान्तलाई अष्टावक्र गीता भनिन्छ । लुम्बिनी नेपालमा जन्मेका सिद्धार्थ गौतमबुद्धले पञ्चशील सिद्धान्त, अष्टशील सिद्धान्त र चतुआर्य सत्यमा, संसार दुःखले व्याप्त छ । दुःखको कारण छ । दुःखलाई अन्त्य गर्न सकिन्छ र दुःख नाश गर्ने उपाय छ भनिएको छ । दुःखबाट मुक्त हुनुलाई निर्वाण भनिन्छ । सब्बे संखारा निच्चयति यदा पञ्ञाय पस्सति । अथ विब्बिन्दति दुख्खे एसमग्गो विसुद्धिया ।' अर्थात् सबै संस्कार अनित्य हुन् भन्ने कुरा जब प्राज्ञद्वारा बुझिन्छ र देखिन्छ, तब दुःखबाट मुक्त हुने बाटोमा पुग्छ । दुःख निवारण गर्ने आठ सम्यक् मार्ग प्रतिपादन गरिएका छन् । सम्यक् दृष्टि, सम्यक् संकल्प, सम्यक् वचन, सम्यक् कर्मान्त (कर्म), सम्यक् आजीव (जीविका), सम्यक् व्यायाम, सम्यक् स्मृति (ध्यान) र सम्यक् समाधि छन्, जसलाई आर्य अष्टांगिक योग मार्ग भनिन्छ । अद्वैत सिद्धान्त निर्गुण, निराकार स्वरूप परमात्माको साधना गर्ने पद्धति हो । यसलाई ज्ञान मार्ग भनिन्छ । यस सिद्धान्तमा मूर्ति पूजामा महत्वव नदिइने हुँदा र अहं ब्रह्माऽस्मि अर्थात् म नै ब्रह्म हुँ भन्ने मान्यता राख्ने हुँदा नास्तिक मत' पनि भनिन्छ । मनुष्य परमात्माको एक अंश हो तथा मन्त्र जप, योग ध्यान तथा साधना विधिबाट परमात्मासँग एकाकार गरी मोक्ष प्राप्त गर्ने पद्धति हो । यसलाई सांख्य ज्ञानयोग भनिन्छ । योगासन तथा प्राणायाम गर्नाले शरीर तन्दुरुस्त हुन्छ । यसले आलस्य हटाई, फूर्तिलो र जाँगरिलो बनाउँछ । कपिलऋषि आ श्रम र गौपालन गर्ने स्थान भएकाले नेपालको कपिलवस्तु जिल्ला नामकरण भएको छ । कपिल ऋषिद्वारा प्रतिपादित सांख्य मतमा प्रकृतिलाई ज्ञेय भनिएको छ । प्रकृति र पुरुषको भेद जानेपछि कैवल्य मोक्ष मिल्छ । यसैकारण प्रकृति स्वरूपलाई राम्रोसँग नजानीकन उसलाई पुरुषको भेद थाहा हुँदैन । तीन गुण सत्व, रज र तम बुद्धिको नाम महतत्व हो । पच्चीस तत्वमा पुरुष, प्रकृति, मह तत्व, अहंकार, पञ्चतन्मात्रा, पञ्चमहाभूत, पञ्चकर्मेन्द्रीय, पञ्चज्ञानेन्द्रीय र मनलाई मानिएको छ । आत्मा र अनात्माको स्वरूपलाई भिन्दाभिन्दै राम्ररी बुझ्नुलाई ज्ञान भनिन्छ । ज्ञान भएपछि द्वैतभाव हट्छ । प्रकाशमान पदार्थ प्रकाश जातिको दृष्टिले एकै हो, तर दियो, ग्रह, नक्षत्र, तारा, अग्नि, सूर्य, चन्द्र आदि शक्ति र स्थानको भेदको कारण परस्पर भेद र नानात्व छ । भेद बुद्धिले हेर्दा एउटा पुरुष द्रष्टा र अर्को प्रकृति दृश्य हुँदा संसारको दुई भेद देखिन्छ । परमार्थ दृष्टिले विचार गर्दा मात्र एउटै देखिन्छ । त्यही परमात्मा पुरुष दृश्य र भोक्ता छ । अनि प्रकृतिरूपले त्यही परमात्मा दृश्य र भोग्य छ । त्यो स्वयं र आफैंलाई अद्वैत भनिन्छ । अद्वैतको अर्थ अर्को वस्तु नहुनु हो । यो नै अहं ब्रह्माऽस्मिको स्थिति हो । मनुष्यको सम्पूर्ण ज्ञान इन्द्रियगत हो, जसलाई पञ्चज्ञानेन्द्रीयबाट मात्र जानिन्छ र त्यो बुद्धिको पकडमा आउँछ । त्यसैलाई सत्य मान्छन् । ज्ञानेन्द्रियभन्दा पर रहेको अस्तित्व थाहा पाउन सक्दैन । उसले ब्रह्म, आत्मा, ईश्वर आदिको सत्ता थाहा पाउन सक्दैन र विश्वास पनि गर्दैन किनभने ती इन्द्रियद्वारा ग्राह्य छैनन् । ज्ञान बुद्धिभन्दा पनि पर चेतनाको अनुभव छ, जो ध्यान समाधि वा बोधबाट मात्र प्राप्त हुन्छ भनिएको छ । आगो, बालुवा, पत्थर आदिबाट रहित जल, शब्दको आ श्रयको दृष्टिकोणले सुरक्षित मनको अनुकूल ठाउँमा बसेर योग आसन, प्राणायाम तथा परमात्माको ध्यान गर्नुपर्छ । योगासन तथा प्राणायाम गर्नाले शरीर तन्दुरुस्त हुन्छ । यसले श्वासप्रश्वास क्रियालाई सन्तुलन पार्छ । शरीरमा शुद्ध रक्तसञ्चार गरी रोग प्रतिरोधात्मक क्षमता वृद्धि गरी शरीरलाई लचकता प्रदान गर्छ र आलस्य हटाई, फूर्तिलो र जाँगरिलो बनाउँछ । कर्ममा कुशलता प्रदान गर्दछ । बूढोपना आउन दिँदैन । नकारात्मक सोच विचारलाई दमन गर्ने र सकारात्मक सोचविचार सिर्जना गरी भौतिक संसारमा रुमल्लिएको चञ्चल मनलाई एकत्रित गरी आनन्द र सुखको अनुभूति गराउँछ । आसन, प्राणायाम तथा ध्यानको अभ्यासबाट स्वस्थ रहँदै मानसिक, शारीरिक र आध्यात्मिक जीवनलाई सन्तुलनमा राखी सुखमय भएर जिउन सक्ने कला सिकाउने योग शास्त्रलाई अँगाल्दै विश्वका धेरै व्यक्तिहरूले नियमित रूपमा अभ्यासमा ल्याएर फाइदा लिइरहेका छन् । योगको वास्तविक अर्थ, महत्वव बुझ्न प्रयास भइरहेको छ भने दिनानुदिन यसको लोकप्रियता बढ्दै गइरहेको पनि छ । योगका प्रवर्तक हिमवत् खण्ड नेपालका आदिनाथ पशुपतिनाथ भगवान् शिवको योगदानको महत्ववलाई समेत पुष्टि गर्दैगराउँदै संयुक्त राष्ट्रसंघलगायत योगका अनुयायी साधकले भगवान् शिवको आदर र सम्मान गर्नुपर्छ ।"
राष्ट्रिय स्वतन्त्रता,"केही महिनाअघि एउटा नेपाली साप्ताहिकमा चिनियाँ प्राध्यापकले दक्षिण एसियामा भारत र पाकिस्तान मात्रै राष्ट्रिय महत्ववका विषयमा स्वतन्त्र रूपमा निर्णय लिन सक्छन् भनेको कुरा प्रकाशित भएको थियो । उक्त भनाइले दक्षिण एसियाको राजनीति बुझ्न थप मद्दत गर्दछ । ती प्राध्यापकको आशय अवश्य पनि अन्य सार्क सदस्य देशहरू भारतीय दबाबबाट बढी प्रभावित छन् भन्ने हो । अर्थात् अन्य देशहरू राष्ट्रिय र अन्तर्राष्ट्रिय महत्ववको प्रश्नमा भारतको के प्रतिक्रिया हुन्छ भन्ने चिन्ताबाट ग्रसित छन् भन्ने हो । चाहे त्यो चिनियाँ प्राध्यापकको भनाइ होस् अथवा जो कसैको, यो कुरा सत्य हो, कुनै पनि देशको विकासको लागि पहिलो सर्त भनेको राष्ट्रिय स्वतन्त्रता हो । चीनकै कुरा गर्ने हो भने पनि उसको आजको विकासको पछाडिको प्रमुख कारण उसले सन् १९४९ पछि प्राप्त गरेको राष्ट्रिय स्वतन्त्रता हो । भारत आफैंले पनि सन् १९४७ को स्वतन्त्रतापछि ठूलो आर्थिक विकासको फट्को मारेको छ र ज्ञानविज्ञानका विभिन्नि क्षेत्रमा नयाँनयाँ उपलब्धि प्राप्त गरी विश्व रंगमञ्चमा महत्ववपूर्ण स्थान बनाएको छ । अर्कोतिर पाकिस्तान भारतको दाँजोमा कम विकसित भए पनि उसले आफ्नो आन्तरिक मामिलामा अन्य सार्क देशको तुलनामा आफूलाई बाहिरी हस्तक्षेपबाट मुक्त राखेको देखिन्छ । हिजोको शीतयुद्धताका र अमेरिकाले अफगानिस्तानमा हस्तक्षेप गरेपछि उत्पन्न भएको स्थितिमा पाकिस्तानको अमेरिकी प्रभाव बढ्न जाँदा पनि प्रायः गरेर आन्तरिक मामिलामा पाकिस्तानले स्वतन्त्रतापूर्वक नै निर्णय लिएको पाइएको थियो । भारतले अन्य सार्क सदस्य राष्ट्रहरूमा राजनीतिक दलहरूलाई एकअर्काको विरुद्ध प्रयोग गरेर राजनीतिक अस्थिरता उत्पन्न गराइदिएको गुनासो आइरहँदा पाकिस्तानले यस्तो समस्याको सामना गर्नुपरेको कुरा आएन । यही कुरा अन्य देशहरूको सम्बन्धमा सत्य होइन । बंगलादेशको जन्म भारतको प्रत्यक्ष सहयोग र सहभागिताबाट भएको थियो, तर बंगलादेश तीनचार वर्षको हुन नपाउँदै त्यहाँ भारतविरोधी भावना बढ्दै गयो र बंगलादेशका संस्थापक नेता शेख मुजिबर रहमानको हत्या भयो । शेख मुजिबरलाई भारतसँगको फरक्का बाँधको सम्झौतामा राष्ट्रिय हितविपरीत काम गरेको आरोप लागेको थियो । अहिले उनकी छोरी बंगलादेशको प्रधानमन्त्री छन् र उनले भारत र चीनसँगको सम्बन्धमा सन्तुलन ल्याउन खोजेको देखिन्छ । उनी भारतसँग नजिकको सम्बन्ध भएकी नेता मानिन्छन्, तर उनले चीनसँगको ओबोर सम्झौता गर्दा लामो समयसम्म देशलाई अनिश्चिततामा राखिनन् । अहिले बंगलादेशमा खालिदा जियाको पार्टीमा मात्र हैन, शेख हसिनाको अवामी पार्टीमा पनि भारत एउटा मित्रराष्ट्र हो, तर भारत मात्रै मित्रराष्ट्र हुन सक्दैन भन्ने सोचाइ बढेको देखिन्छ । त्यसैकारणले शेख हसिनाले एकातिर चिनियाँ राष्ट्रपतिलाई बंगालदेश निम्त्याएर करोडौं डलरको लगानी भित्वयाइन् भने भारतले असहमति जनाएको ओबोरमा पनि बंगलादेशलाई सामेल गराइन् । अर्को देश श्रीलंकामा वर्तमान सरकार भारतसँग नजिक मानिन्छ, तैपनि उसले पनि चीनले अगाडि सारेको ओबोरमा सहभागिता जनाइसकेको छ । भुटानको भारतसितको विशेष सम्बन्ध भएकाले भारतको इच्छाविपरीत ओबोरमा उसको सहभागिता हुन सकेन । माल्दिभ्स र अफगानिस्तान पनि भारतीय प्रभावबाट मुक्त छैनन्, तैपनि उनीहरूले ओबोरमा सहमति जनाइसकेका छन् । नेपालको विदेश नीति श्रीलंका र बंगलादेशभन्दा फरक छ । विगतको प्रचण्ड नेतृत्वको सरकारजस्तै ती दुई देशका सरकारहरू भारत नजिक हुँदाहुँदै पनि राष्ट्रिय महत्ववको विषयमा निर्णय लिनुपर्दा नेपालभन्दा बढी स्वतन्त्र देखिए, तर नेपालले भारतको प्रतिक्रियाको डरले नै लामो समयसम्म कुनै निर्णय लिन सकेन । तैपनि अन्तिम समयमा ओबोरमा सामेल हुने निर्णय गरेर नेपालले आफ्नो स्वतन्त्र अस्तित्वको परिचय अवश्य दिएको छ, तर राजनीतिक रूपमा पूर्ण स्वतन्त्र देशको हैसियतमा नेपाल पुगेको छैन । देशको वर्तमान राजनीतिक अस्थिरता र लम्बिँदो संक्रमणकालको पछाडि पनि यही कारण प्रमुख रूपमा जिम्मेवार छ । राणा शासनको अन्त्यपछि नेपालले पूर्व स्वतन्त्रता प्राप्त गरेको भए आजसम्म यो देशले निकै प्रगति गरेको हुने थियो, तर सधैं देशको आन्तरिक राजनीतिमा विदेशी हस्तक्षेपको बिगबिगी विद्यमान रह्यो । यसको लागि एकातिर हाम्रै देशका जिम्मेवार राजनीतिक दलहरू जिम्मेवार छन् भने अर्कोतिर छिमेकी राष्ट्र भारतले नेपालबाट अपेक्षा गर्ने विशेष सम्बन्ध पर्दछ, जसअन्तर्गत नेपालको राजनीतिलाई सधैं नियन्त्रणमा राख्न सकियोस् । भारत आफू औपनिवेशक दासताको भुक्तभोगी हुँदाहुँदै पनि त्यही सोच नेपालजस्ता ससाना छिमेकीसँगको व्यवहारमा राख्ने गरेको पाइन्छ । एउटा असल छिमेकीले अर्को छिमेकीसँग असमान सन्धि, सम्झौता र व्यवहार गर्न सुहाउने कुरा होइन । भारतसँग आएका सन् १९५० लगायतका असमान सन्धिको कारणले नेपाल सधैं थिचिइरहेको छ । नेपाली जनताले भारतले यहाँको प्रजातन्त्रको आन्दोलनलाई समर्थन गरेको कुरालाई सधैं सम्मान गर्छन्, तर त्यसपछि उत्पन्न परिस्थितिको फाइदा उठाएर औपनिवेशक कालको जस्तो नीति र व्यवहार देखाएको कुरालाई उत्तिकै विरोध पनि गर्छन् । भारतले छिमेकी देशहरूप्रति लिने यस्तो नीति भारतकै लागि कालान्तरमा प्रत्युत्पादक हुन सक्छ भन्ने बुझ्नुपर्छ । आजको आपसमा निर्भर रहेर अगाडि बढ्ने युगमा हिजोको दिनमा जस्तो आफूले चाहेअनुसार कुनै देशको राजनीति चलोस् भन्नु उपनिवेशवादी सोचलाई निरन्तरता दिनु हो । यसबाट त्यो सोच राख्ने देशका मुठीभर व्यक्तिहरूलाई फाइदा भए पनि त्यो देशका बहुसंख्यक जनतालाई हानिनोक्सानी नै हुन्छ । उदाहरणको लागि अमेकिारमा साम्राज्यवाद एवं उपनिवेशवादी नीतिको विरोध गर्ने जनता छन् । तैपनि त्यो देशले इराकमाथि अन्यायपूर्वक हमला गरेर त्यस देशलाई सम्पूर्ण रूपमा तहसनहस बनाइदियो । यो गर्दा जेजति फाइदा हुन गयो, त्यो फाइदा अमेरिकामा ठूलाठूला हतियारका कारखाना, कम्पनी, ठेकेदार र युद्ध भड्काउने नेता र तिनका नातेदाहरूलाई हुन पुग्यो । आम जनताले त्यसबाट केही पाउनुभन्दा मनोवैज्ञानिक रूपमा सधैं त्रसित रहनुपर्ने स्थिति उत्पन्न भयो । त्यस्तै प्रकारले भारतका बहुसंख्यक जनता न्यायप्रेमी छन् । उनीहरू ससाना छिमेकी राष्ट्रहरूप्रति समान व्यवहार गर्नुपर्छ भन्ने कुरा मान्छन् । त्यसैले भारतले पटकपटक लगाउने गरेको नेपालविरुद्ध आर्थिक नाकाबन्दीको त्यहींका जनताले विरोध गरेका थिए । आखिर दुवैतर्फका जनताको विरोधको कारणले भारतले पछिल्लो नाकाबन्दीलाई हटाएको थियो । त्यो नाकाबन्दीबाट फाइदा उठाउनेहरू पनि दुवैतर्फका तस्करहरू, बिचौलियाहरू र कालो धन्धा गर्ने व्यापारीहरू नै थिए । तर यस्तो वास्तविकता थाहा हुँदाहुँदै पनि अमेरिका र भारतजस्ता देशहरूका सरकारहरू आफ्नो नीतिमा परिवर्तन ल्याउँदैनन् । यसो गर्नु भनेको आफूलाई चुनावमा जित्न सहयोग गर्ने उद्योगपतिहरू र दलालहरूको विरुद्धमा जानु हुन्छ । अर्थात् विदेश नीतिमा आमूल परिवर्तन ल्याउनु भनेको भ्रष्ट शासन प्रणालीमाथि प्रहार गर्नु हो, जुन कुरा सत्तामा बसेकाहरू गर्न चाहँदैनन् । जबसम्म भारतले क्षणिक रूपमा अमेरिकासँग रणनीतिक साझेदारीले आफूलाई बलियो भएको अनुभव गर्छ र आफ्नै छिमेकी देशहरूमा समानतामा आधारित न्यायपूर्ण सम्बन्ध राख्दैन, तबसम्म भारतका बहुसंख्यक जनताको हित हुन सक्दैन । जसरी अमेरिकाले अन्य देशमा हस्तक्षेप समाप्त गर्योर भने त्यसबाट अमेरिकाका ठूला पुँजीपतिहरू र राजनीतिक नेताहरूसँग साँठगाँठ भएका ठूला व्यापारीहरूको पेसा खोसिन्छ, त्यसैगरी भारतले पनि नेपालजस्ता ससाना छिमेकी राष्ट्रहरूमाथिको आन्तरिक हस्तक्षेप बन्द गर्यो भने त्यसको प्रत्यक्ष असर त्यहाँका बिचौलिया पुँजीपतिहरू माथि पर्दछ । त्यसैले आतंकवादबाट अमेरिकालाई जतिसुकै खतरा पुगे पनि अमेरिका आतंकवादको जरो काट्ने काम अर्थात् बाहिरी हस्तक्षेप रोक्न चाहँदैन । त्यसरी नै भारतले नेपालजस्तो देशहरूमा अनावश्यक हस्तक्षेपको विरोध हुँदा पनि त्यसलाई रोक्न चाहँदैन। अर्काको देशमा गरिने हस्तक्षेपको पछाडि औपनिवेशक सोच हुन्छ र त्यसबाट जसरी पनि आफ्नो देशले आर्थिक लाभ प्राप्त गरोस् भन्ने । आज नेपालमा राणाशासन र राजतन्त्रको समाप्तिपछि पनि सत्ताको प्रकृतिमा खासै फरक आएको छैन । हिजो राणाशासकहरू र पञ्चायती कालका शासकहरूले आत्मसुरक्षाको नीति अपनाएर विदेशी शक्तिलाई रिझाएर आफ्नो शासन लम्ब्याउने काम गरे भने अहिलेको गणतन्त्रअन्तर्गतका नेताहरूले पनि त्यो संस्कार बोकेका छन् । त्यसैले अहिले नेपालको ससानो आन्तरिक मामिलामा पनि बाहिरी हस्तक्षेपले स्थिति बिगारेको छ । उदाहरणको लागि मधेसवादी राजपा नेपालले होस् अथवा अन्य कुनै पार्टीले उठाएका जायज मागहरूको सम्बोधन स्वतन्त्रतापूर्वक हुनुपर्छ, तर सबै प्रकारका विधिसंगत प्रक्रिया त्यागेर बाहिरी शक्तिको आडमा बलपूर्वक संविधान संशोधन गराउन खोज्नु अथवा अन्य परिवर्तन गर्न खोज्नु भनेको देशलाई झन्झन् परदेशमुखी बनाउनु हो । त्यसैले नेपाल जबसम्म सबैखाले बाहरी दबाबमा झुकेर काम गर्छ, तबसम्म यो देशलाई फेरि पनि स्वतन्त्र हैसियत नभएको देश भनेर अन्य व्यक्ति र राष्ट्रहरूले टीकाटिप्पणी गरिरहनेछन् । सबै देशले अन्य देशमा आआफ्नो राष्ट्रिय स्वार्थको लागि काम गर्न खोज्छन्, तर त्यसको सीमा हुन्छ र अन्य देशको भौगोलिक अखण्डता र सार्वभौमिकतामा आँच नआउने गरी केवल आफ्ना विषयलाई सम्बन्धित देशसँग राख्न सक्छन् । भारतले ठूलो हृदय देखाएर काम गरेमा स्वतः अन्य छिमेकी देशहरूले उसको हितविपरीत हुने काम गर्ने प्रश्नै आउँदैन । त्यसैले भारतले छाताछुल्ल हुने गरी आफ्नो प्रभाव देखाउन आवश्यक छैन । यसको पछाडिको मूल कारण त्यो देशमा रहेको शासन प्रणालीको प्रकृति पनि हुन्छ । भारतमा समाजवादी प्रणाली हुन्थ्यो भने अन्य देशमा औपनिवेशिक सोचको प्रदर्शन गर्ने थिएन । कुनै बेला भारतको तेस्रो विश्व मुलुकहरूमा अहं भूमिका हुने गर्दथ्यो र भारतलाई उनीहरूले नेताको रूपमा हेर्न गर्दथे । उदाहरणको लागि भारतको स्वतन्त्रतापछि त्यहाँका सरकारहरूले एकातिर प्रजातान्त्रिक समाजवादलाई देशमा स्थापित गर्ने र अर्कोतिर विश्वमा उपनिवेशवाद र साम्राज्यवादपीडित राष्ट्रहरूका पक्षमा अन्तर्राष्ट्रिय मञ्चहरूमा आवाज उठाउने नीति लिएका थिए । भारतको विदेश नीति त्यतिबेला पनि भुटान, नेपालजस्ता देशलाई आफूमाथि निर्भर देशको रूपमा हेर्ने नै थियो भने मध्यपूर्व र अफ्रिकन देशहरूको सम्बन्धमा भारतले प्रायः गरेर फराकिलो दृष्टिकोण राखी पीडित र शोषित राष्ट्रहरूका पक्षमा आवाज उठाउने गरेको थियो । त्यसै कारणले चाहे वाङडुङ सम्मेलन होस् अथवा असंलग्न राष्ट्रहरूको सम्मेलनमा होस्, भारतको भूमिका अहं हुने गर्दथ्यो र भारतलाई त्यतिबेला तेस्रो विश्वको नेताको रूपमा हेरिन्थ्यो । वाङडुङ सम्मेलनमा चीनका प्रधानमन्त्रीले पनि भाग लिएका थिए, तर त्यतिबेला भारतीय प्रधानमन्त्री नेहरूको भूमिका बढी महत्ववपूर्ण मानिन्थ्यो । आज त्यही भारतले असंलग्न आन्दोलनलाई कम महत्वव दिने गरेको छ र प्रधानमन्त्रीको ठाउँमा उपराष्ट्रपतिलाई शिखर सम्मेलनमा पठाउने परम्परा थालेको छ । अमेरिकासँग मनमोहन सिंहको पालामा थालिएको रणनीतिक गठबन्धनलाई मोदी सरकारले थप बल पुर्यामएर सैनिक सहयोगको स्तरमा पुर्याएको छ । त्यसैले अब भारत संसारमा शोषितपीडित राष्ट्रहरूको पक्षमा बोल्न सक्दैन र पश्चिमी राष्ट्रहरूले अपनाएको हस्तक्षेपकारी भूमिकाको पनि विरोध गर्न सक्दैन । जबसम्म भारतले क्षणिक रूपमा अमेरिकासँग रणनीतिक साझेदारीले आफूलाई बलियो भएको अनुभव गर्छ र आफ्नै छिमेकी देशहरूमा समानतामा आधारित न्यायपूर्ण सम्बन्ध राख्दैन, तबसम्म भारतका बहुसंख्यक जनताको हित पनि हुन सक्दैन । नेपालले पनि सामन्तवाद राजतन्त्रलाई परास्त गरेजस्तै बाहिरी हस्तक्षेपलाई पराजित नगरी देशको स्वतन्त्र हैसियत संसारसामु राख्न सकिँदैन भन्ने बुझ्नुपर्छ र राष्ट्रिय महत्ववका आन्तरिक विषय अथवा अन्तर्राष्ट्रिय विषयमा निर्णय लिँदा गुण र दोषको आधारमा लिनुपर्छ । यसो गरेमा देशको वर्तमान राजनीतिमा केही सकारात्मक परिवर्तन आउनेछ।"
सलाहलाई कीर्तिमानी रकम,"लन्डन : इङ्लिस प्रिमियर लिग क्लब लिभरपुलले इजिप्टका प्रभावशाली खेलाडी मोहमद सलाहका लागि कीर्तिमानी रकम खर्चने भएको छ । सलाहका लागि लिभरपुलले करिब चार करोड ब्रिटिस पाउन्ड खर्चने भएको छ । लिभरपुलले हालसम्म कुनै पनि खेलाडीका लागि खर्च गरेको यो सर्वाधिक रकम हो । लिभरपुलमा आबद्ध हुने प्रक्रियामा रहेका २५ वर्षीय सलाहको छिट्टै स्वास्थ्य परीक्षण गरिने बताइएको छ । सलाह हाल इटालियन सिरिए क्लब एएस रोमाबाट व्यावसायिक फुटबल खेल्छन् । उनी सन् २०१५ मा रोमामा आबद्ध भएका थिए । गत वर्ष नै लिभरपुलले सलाहलाई भित्राउने प्रयास गरेको थियो । तर त्यतिबेला पैसाको विषयमा कुरा नमिलेपछि लिभरपुलको योजना अधुरै रहेको थियो । यसपटक पनि लिभरपुलले पहिलो सलाहका लागि दुई करोड ८० लाख पाउन्डको प्रस्ताव अघि सारेको थियो । तर, लिभरपुलको उक्त प्रस्तावलाई रोमाले अस्वीकार गरेको थियो । लिभरपुलका खेल निर्देशक माइकल एड्वार्डसले सलाहलाई भित्र्याउने विषयमा रोमासँगको छलफल अन्तिम चरणमा पुगेको जनाएका छन् । यसअघि सन् २०११ मा लिभरपुलले एन्डी क्यारोललाई सर्वाधिक तीन करोड ५० लाख पाउन्डमा क्लबका आबद्ध गरेको थियो । सलाहका लागि खर्चन लागेको वास्तविक रकम हालसम्म नखुलाइए पनि लिभरपुल करिब चार करोड पाउन्ड तिर्न सहमत भएको समाचारमा जनाइएको छ । लिभरपुलमा आबद्ध हुनुअघि गरिने स्वास्थ्य परीक्षणका लागि सलाह बुधबार लन्डन पुग्ने बताइएको छ । सलाहले तीन वर्षअघि पनि लिभरपुलले राखेको प्रस्ताव अस्वीकार गरेका थिए । त्यतिबेला उनी एफसी बासेलबाट इङ्लिस क्लब चेल्सीमा आबद्ध भएका थिए । उनले सन् २०१४ देखि सन् २०१६ सम्म चेल्सीबाट व्यावसायिक फुटबल खेलेका थिए । चेल्सीबाट उनी ऋणमा इटालियन क्लब फियोरेन्टिना हुँदै रोमामा पुगेका थिए । लिभरपुलको कीर्तिमानी सम्झौता एन्डी क्यारोल : तीन करोड ५० लाख पाउन्ड (सन् २०११ को जनवरीमा न्युक्यासल युनाइटेडबाट) साडियो मेन : तीन करोड ४५ लाख पाउन्ड (सन् २०१६ को जुनमा साउथह्याम्पटनबाट) क्रिस्टियन बेनटेक : तीन करोड २५ लाख पाउन्ड (सन् २०१५ को जुलाईमा एस्टन भिल्लाबाट) रोबर्टो फर्मिन्हो : दुई करोड ९० लाख पाउन्ड (सन् २०१५ को जुलाईमा होफेनहिमबाट) एड्म लालना : दुई करोड ५० लाख पाउन्ड (सन् २०१४ को जुलाईमा साउथह्याम्पटनबाट)"
आर्मीको फुटबललाई पल्सरको साथ,"काठमाडौं : त्रिभुवन आर्मी क्लबको पुरुष र महिला फुटबल टोलीलाई पल्सर मोटरसाइकलले प्रायोजन गरेको छ । हंसराज एन्ड हुलासचन्द कम्पनीको बजाज पल्सरले आर्मीको फुटबल टोलीलाई वार्षिक २५ लाख रुपैयाँबराबरको खेल सामग्री उपलब्ध गराउने गरी प्रायोजन सम्झौता गरेको हो । आर्मी क्लबमा मंगलबार आयोजित कार्यक्रमा गोल्छा समूहका उपमहाप्रबन्धक युगेन गुरुङ र सैनिक तालिम तथा डक्ट्रिन महानिर्देशनालयका उपरथी देवकुमार सुवेदीले सम्झौतापत्र आदानप्रदान गरे । सम्झौताअनुसार पल्सरले आर्मीको फुटबललाई वार्षिक २५ लाख रुपैयाँका दरले तीन वर्ष खेल सामग्री उपलब्ध गराउनेछ । आर्मीका फुटबल खेलाडीले भने पल्सरको लोगो अंकित जर्सीलगायत खेल सामग्री प्रयोग गर्नेछन् । सम्झौता आदानप्रदान कार्यक्रममा गोल्छा समूहका प्रबन्ध निर्देशक शेखर गोल्छाले आर्मीजस्तो प्रतिष्ठित फुटबल टोलीसँग जोडिन पाउनु आफ्ना लागि सौभाग्यको कुरा भएको बताए । हाम्रो सानो सहयोगले नेपाली फुटबललाई केही टेवा पुगोस् भनेर आर्मीको फुटबल टोलीलाई प्रायोजन गरेका हौं । नेपालमा पछिल्लो समय विभिन्न क्षेत्र र जातीय विखण्डन भएको अवस्था छ । तर खेलकुदले सबै क्षेत्र, धर्म र जातिलाई एकै ठाउँमा समेट्ने काम गर्छ । खेलकुद क्षेत्रमा सामाजिक उत्तरदायित्व पूरा गर्नेको मजा आफ्नै छ । कम्पनीले यसलाई फाइदा र घाटाको रूपमा लिएको छैन,' गोल्छाले भने । आर्मीका उपरथी सुवेदीले पल्सरसँगको सम्झौताले त्रिभुवन आर्मीको फुटबल खेलले थप उचाइ लिने विश्वास गरे । हामी पल्सरलाई विशेष धन्यवाद दिन चाहन्छौं । यस सहयोगले आर्मीको फुटबल टोलीले क्षेत्रीय, राष्ट्रिय र अन्तर्राष्ट्रिय क्षेत्रमा समेत सफलता प्राप्त गर्नेछ । जसले नेपालको फुटबल विकासमा समेत सहयोग हुनेछ,' सुवेदीले भने । कार्यक्रममा आर्मीले लगाउने जर्सी पुरुष र महिला टोलीका कप्तानलाई प्रदान गरिएको थियो । गोल्छा समूहले यसअघि जाउलाखेल युथ क्लबलाई पनि प्रायोजन गरेको थियो ।"
विराट कोहलीसँग मतभेद भएपछि भारतीय क्रिकेट टिमका मुख्य प्रशिक्षकले दिए राजिनामा,"एजेन्सी : आइतबार सम्पन्न एसीसी च्याम्पियन ट्रफीको फाइनलमा पाकिस्तानसँग लज्जाजनक पराजय बेहोरेपछि भारतीय क्रिक्रेट क्षेत्रमा हलचल मच्चिरहेको छ । यसैबीच भारतीय क्रिकेट टीमका मुख्य प्रशिक्षक अनिल कुम्बलेले पदबाट राजिनामा दिएका छन् । भारतीय सञ्चार माध्ययमहरुले दिएका खबर अनुसार कप्तान विराट कोहलीसँग मतभेद भएपछि प्रशिक्षक अनिलले राजिनामा दिएका हुन् । उनले आफ्नो ट्वीटर एकाउन्टमा ट्वीट गर्दै विराट कोहली आफ्नो स्टाइलमा सहमत नभएको र उनीसँग मतभेद रहेको बताएका छन् । एक वर्षअघि भातीय टोलीका प्रशिक्षक बनेका उनको एक वर्षे कार्यकाल सकिएको भएपनि शुक्रबारदेखि वेस्टइन्डिजमा सुरु हुने भारत र वेस्इन्डिज बीचको एक दिवशीय श्रृङ्खलामा उनी नै रहने बताइएको थियो । लण्डनमा एक जरुरी बैठक रहेको हवला दिँदै प्रशिक्षक कुम्बले वेस्टइन्डिज नजाने निर्णय गरेका थिए। उनले भारतीय क्रिकेट बोर्डले पुन आफूलाई नै प्रशिक्षक रहिरहन भनेकोप्रति आफू खुसी भएको भनेका छन् । कप्तान र प्रशिक्षकको भूमिकाको आफ्नो सीमा भएको, भन्दै कोहली र आफ्नो मतभेदलाई कायम राखेर भारतीय क्रिकेटलाई फाइदा नपुग्ने देखेर आफूले राजिनामा दिएको प्रशिक्षक अनिल कुम्बलेले बताएका छन् ।"
ठूला खेलमा महिला खेलाडीलाई पुरस्कारमा विभेद,"लन्डन : एक अध्ययनले विश्वका ठूला अन्तर्राष्ट्रिय प्रतियोगिताहरूमा महिला खेलाडीलाई दिइने पुरस्कार राशिमा भेदभाव हुने गरेको देखाएको छ । वुमन्स स्पोर्टस् विकले गरेको एक सर्वेले पुरुष खेलाडीको तुलनामा महिला खेलाडीलाई दिईने पुरस्कार राशि निकै कम हुने गरेको देखाएको हो । सर्वेअनुसार चर्चित र ठूला खेलमध्ये फुटबल, क्रिकेट र गल्फमा महिला खेलाडीले पाउने पुरस्कार राशि निकै कम देखिएको छ । पछिल्लो तीन वर्षको उपाधिलाई अध्यन गर्दा पुरुषको तुलनामा फुटबल, क्रिकेट र गल्फ खेलमा महिला खेलाडीलाई दिइने रकम निकै कम छ । ८३ प्रतिशत खेलमा भने पुरुष र महिला खेलाडीले पाउने पुरस्कार राशि समान देखिएको वुमन्स स्पोर्टस् विकले जनाएको छ । उक्त अध्ययनअनुसार विशेषगरी स्की, डाइभिङ, डार्ट, स्नुकर, साइक्लिङजस्ता प्रतियोगितामा महिलाले पनि समान पुरस्कार पाउने गरेका छन् । यसैगरी समाचार एजेन्सी बीबीसीले सन् २०१४ मा ६८ खेलमा आधारित भएर महिला र पुरुष खेलाडीले पाउने पुरस्कार रकमका बारेमा गरेको सर्वेक्षणले पनि महिलाको तुलनामा पुरुष खेलाडीले पाउने पुरस्कार ३० प्रतिशले बढी भएको देखाएको थियो । हालै ४४ वटा खेलमा आधारित भएर गरिएको अर्को अध्ययनमा पनि पुरुष र महिला खेलाडीले पाउने पुरस्कार रमकमध्ये ३५ प्रतिशत खेलमा मात्र समान भएको जनाइएको छ । आईसीसी महिला विश्वकप क्रिकेट र विश्वकप फुटबलमा भने पुरुष र महिला खेलाडीले पाउने पुरस्कार विभेद पाइएको छ । क्रिकेटमा पुरुष टोलीले पाउनेभन्दा महिलाले पाउने पुरस्कार रकम ज्यादै कमी छ । आईसीसी महिला कमिटीले सन् २०३२ सम्म महिलाले पनि पुरुषसरह पुरस्कार पाउने उल्लेख गरेको छ । यसैगरी कुलिन खेलको रूपमा परिचित गल्फमा महिला खेलाडीले पाउने रकम आकर्षक भए पनि पुरुष खेलाडीको अनुपातमा भने कम छ । महिला युरोयिन गल्फ टुरकी प्रमुख कार्यकारी इभान पेटर कोडाबाक्स महिला खेलाडीले पाउने पुरस्कार रकममा विस्तारै सुधार आउँदै गएको बताउँछिन् । हामी पुरस्कार रकम वृद्धि हुँदै गएकोमा खुसीमात्र बन्न सक्छौं । तर, यो पुरस्कार पुरुषसरह भने पक्कै छैन । पछिल्लो तीन वर्षमा महिला गल्फरले पाउने पुरस्कार रकम बढ्दै भने गएको छ, इभान भन्छिन् । युरोपियन महिला गल्फर एनिका सोरेन्सताम भन्छिन्, विश्वभर खेलकुदलाई व्यापारको आँखाबाट हेरिन्छ । तर, व्यापारका लागि महिला खेलाडीले पनि पुरुष सरहको भूमिका निर्वाह गरेको विषय भने छायामा पर्ने गरेको छ ।' गल्फमा महिला खेलाडीले पनि पुरुषसरह मेहनत गरेको कुरालाई आयोजकले ध्यान दिनुपर्ने र पुरस्कार रकम पुरुषसरह समान गरिनुपर्ने एनिकाको सुझाव छ । टेनिस खेलमा भने सन् १९७३ को यूएस ओपनदेखि पुरुष र महिला खेलाडीलाई समान पुरस्कार प्रदान गरिँदै आइएको छ ।"
