शीर्षक,विवरण
निःशुल्क उपचार दिने निर्णयकाे निहितार्थ,"नेपालका हरेक सरकारले केही निश्चित रोग लागेका मानिसलाई निःशुल्क उपचार गराइदिने घोषणा गर्दै आएको निकै भइसकेको छ । विगत महिनाहरूमा नेपालको स्वास्थ्य प्रणालीमा साँच्चै नै थिति बसाउन र प्रणाली सुधार गर्न उदाहरणीय मेहनत र नेतृत्व क्षमता देखाएका स्वास्थ्यमन्त्री गगन थापाले सुरुगरेका राम्रा कदम भनेर मिर्गौलाको रोगले थलिएर डायलाइसिस गर्नुपर्ने बिरामीलाई सरकारले ठूलो धनराशी खर्च गरेर निःशुल्क डायलाइसिस सेवा उपलब्ध गराउने वा मिर्गौला प्रत्यारोपण गराइदिने र हेपटाइटिस सीका बिरामीलाई निःशुल्क उपचार गराइदिने निर्णयको पनि निकै प्रचार गरिएको छ । अनुभवी समीक्षक वा जनस्वास्थ्यबेत्ता कसैले पनि यति धेरै समय बितिसक्दा पनि त्यस्ता निर्णय कति युक्तिसंगत र जिम्मेवार छन् भनेर कतै पनि बहस गरेको पढ्न पाइएको छैन । यो लेखको उद्देश्य मन्त्री थापाका सकारात्मक प्रयास र उपलब्धिलाई उपेक्षा गर्नु वा उनले देखाएको आशा र सम्भावनालाई कम आँक्नु होइन, न थापा वा उनका सहयोगीहरूको समूहविशेषको मात्रै आलोचना गर्न खोजिएको हो । स्वास्थ्यमन्त्रीको जिम्मेवारीमा पुगेर निःशुल्क उपचारको सस्तो लोकप्रियताको गाडीमा सवार हुन खोज्ने जुनसुकै विगत वा भविष्यका मन्त्रीका नीतिका पत्रपत्रिकामा नलेखिने पक्षको आकलन गर्ने प्रयास हो । साथै मन्त्री थापाका राम्रा कामको प्रशंसा गर्दा उनलाई पनि न्यून अपेक्षाको तन्द्रामा सुताइदिँदै त छैनौं भन्ने ध्यानाकर्षण गर्ने उद्देश्य पनि हो । स्वास्थ्य मन्त्रालयको सीमित बजेट केके काममा खर्च गर्ने भन्ने निर्णय गर्न कम्तीमा केही सामान्य सिद्धान्तहरूको प्रयोग हुनुपर्ने अपेक्षा गरिन्छ । मन्त्रालयको कदम जनस्वास्थ्यको हिसाबले धेरैभन्दा धेरै जनताको स्वास्थ्यमा दूरगामी सकारात्मक प्रभाव पार्ने प्रकृतिको हुनुपर्यो । त्यस्तो कदम सकेसम्म धेरै किफायती अर्थात् सकेसम्म थोरै लागतबाट सकेसम्म धेरै लाभ दिनसक्ने हुनुपर्यो । निरोधात्मक स्वास्थ्य सेवा उपचारात्मक स्वास्थ्य सेवाभन्दा जनस्वास्थ्यको हिसाबले धेरै बढी किफायती हुन्छन् । जनस्वास्थ्यशास्त्रको भाषामा रोग लाग्नै नदिने खालका सरकारी कदम, जस्तै, रोगविरुद्धका खोप, सरसफाइ र वातावरणीय स्वच्छताको प्रवर्धन, आदिलाई पहिलो तहका निरोधात्मक कदम भनिन्छ । दोस्रो तहका निरोधात्मक कदम भन्नाले रोग लागिसकेपछि पनि रोगलाई प्रारम्भिक अवस्थामै पहिचान गरेर त्यसको उपचार गरी निको पार्ने वा कम्तीमा गम्भीर अवस्थातिर बढ्नबाट रोकथाम गर्ने, जस्तै उच्च रक्तचाप वा मधुमेहको समयमै उपचार थालेर मिर्गौलाको समस्या हुनबाट बचाउने आदि कदम हुन् । जनस्वास्थ्यको हिसाबले पहिलो र दोस्रो निरोधात्मक कदम नै निरोधात्मक सेवा हुन् । डायलाइसिस नै गर्नुपर्ने अवस्थामा पुगिसकेका बिरामीलाई चाहिने डायलाइसिस सेवा (जसको अनुमानित खर्च प्रतिमहिना हजारौं रुपैयाँ होला) वा हेपटाइटिस सीको उपचार (जसको खाने चक्कीकै मात्र प्रतिव्यक्ति ८०९० हज्जार रुपैयाँ मूल्य हुन्छ) भनेका तेस्रो तहका कदम हुन्, जुन जनस्वास्थ्यको हिसाबले, देशलाई सामाजिक लाभ र अर्थतन्त्रलाई जनशक्तिको लाभका हिसाबले, पहिलो र दोस्रो तहका कदमको तुलनामा धेरै प्रभावहीन र कयौं गुणा खर्चिला हुन्छन् । माथि भनिएका कुनै रकेट विज्ञान' का कुरा होइनन् । गैरविशेषज्ञले पनि खुट्याउन सक्ने यी कुरा जनस्वास्थ्यशास्त्रको विषयगत पढाइमा पहिलो दिनको लेक्चरमा पढाइने विषय हुन् । जनस्वास्थ्यबेत्तामाझ प्रचलित उदाहरण दिएर भन्दा सरकारले डायलाइसिस निःशुल्क गराउनु भनेको त्रिशूली नदीमा बस खसिसकेपछि हेलिकप्टर र पनडुब्बीजस्ता साधन लगाएर खोलामा डुबेका मान्छेको खोजी र उद्धार गर्न खोजेजस्तो हो । लागूऔषधीको पहुँच कम गरेर वा दुव्र्यसनीले कम्तीमा सुई साटासाट गर्ने सम्भावना कम गरेर मानिसलाई हेपटाइटिस सी नै लाग्न नदिने वा मिर्गौला रोगको प्रारम्भिक अवस्थामै निदान गरेर डायलाइसिस गर्नुपर्ने अवस्थामै जान नदिने भनेको कृष्णभीरमा गाडी नखसून् भनेर सडक चौडा वा उज्यालो बनाएर वा मापसे अनुगमन प्रभावकारी बनाएर गाडी खस्ने सम्भावना न्यून गरेजस्तो हो । गगन थापा मन्त्री हुनुअघि नै क्यान्सर, अल्जाइमर्स र पार्किन्सन जस्ता रोग लागेकालाई प्रतिव्यक्ति एक लाख दिने व्यवस्था रहेछ । उनले त्यसरी एक लाख बाँड्न सकिने रोगको सूचीमा अन्य केही रोगजस्तै पक्षाघात, कलेजो प्रत्यारोपण, आदि पनि चढाएका रहेछन् । यस्ता निर्णयले अहिले रोग लागेर एकदम गम्भीर अवस्थामा पुगिसकेका मान्छेलाई मात्रै, तिनमा पनि अधिकांशलाई बढीमा केही महिना वा वर्ष मात्र, राहत हुन्छ, र लाभको तुलनामा लगानीको अनुपात एकदम बढी हुन्छ । यसमा नसोचिएको अर्को पाटो नेपालजस्तो स्वास्थ्यसेवा प्रदायनको गुणस्तर कमजोर रहेको देशमा अन्य देशमा प्रभावकारी भएका उपचार पनि कमै प्रभावकारी होलान् भनेर अनुमान गर्न सकिन्छ । अधिकांश रोगका लागि नेपालका स्वास्थ्य संस्थामा दिइने उपचारको प्रभावकारिताको बारेमा कुनै तथ्यांक नै उपलब्ध छैनन् । अल्जाइमर्स र पार्किन्सन् जस्ता रोगको त त्यसै पनि खासै आयु लम्ब्याउने उपचार नै छैनन् । अहिले पक्षाघात भएको बिरामीले भिटामिन चक्की वा त्यस्तै अनुपयोगी उपचारमा एक लाख खर्च गर्न सक्ने गरी सरकारले पैसा बाँडिरहेको अवस्था देखिन्छ । सरकारले निःशुल्क गराइदिएर डायलाइसिस सेवा दिने केन्द्र वा प्रत्यारोपण सेवा दिने केन्द्रले बिरामीलाई दिनुपर्ने सेवाको गुणस्तरका अपेक्षा वा मापदण्ड के के हुन्, त्यो नखुट्याई खाली पैसा मात्र ओइर्याउँदा बिरामी र अंगदातालाई लाभको बदला स्वास्थ्यगत हानी वा अपूरणीय आर्थिक र मनोसामाजिक भार मात्र हुने सम्भावना बढी हुन्छ, र त्यसो भएमा दोषको अंशियार सरकार पनि हुनेछ । निश्चित रोगका बिरामीलाई मात्र निःशुल्क स्वास्थ्य सेवा दिने निर्णयको सबैभन्दा टड्कारो असंगति भनेको वितरणात्मक न्यायको सिद्धान्तको ठाडो उपेक्षा हो । हेपटाइटिस सीको निदान र उपचार वा मिर्गौला प्रत्यारोपण जस्ता अत्याधुनिक केही सेवालाई मात्र निःशुल्क गराउनु भनेको काठमाडौं उपत्यका वा एकदुई ठूला सहरमा लामो समयसम्म, सके सधैंभरिलाई, बस्न सक्ने र नेपालका आम जनताले धान्न नसक्ने एकदम महँगो चिकित्सकीय रेखदेखको लागि खर्च जुटाउन सक्ने एकदमै सीमित जनसंख्यालाई मात्र सरकारका यस्ता कार्यक्रमबाट लाभान्वित गराउनु हो । सरकारका योजनाकारसँग स्वास्थ्य क्षेत्रको सीमित बजेटलाई अहिले जसरी भन्दा बढी प्रभावोत्पादक रूपले कहाँ, कसरी खर्च गर्न सकिन्छ भन्ने परख गर्ने क्षमता र कल्पनाशीलता छ कि छैन ? सहरी क्षेत्रकै नागरिकमध्ये पनि निःशुल्क डायलाइसिस सेवा उपभोग गर्न तिनले मात्र सक्छन्, जसको डायलाइसिस नै गर्नुपर्ने अवस्थामा पुग्दा, अर्थात् आफूलाई र परिवारलाई पाल्न जागिर खान वा श्रम गर्न अशक्त हुँदा, पनि सधैं काठमाडौंमा बसोबास गर्न, डायलाइसिस केन्द्रमा हप्तामा तीन दिन धाउन र मिर्गौला रोगीले निरन्तर प्रयोग गरिरहनुपर्ने महँगा औषधी र चिकित्सकीय खर्च पुर्याउन सक्ने हैसियत हुन्छ । दलका नेता वा सरकारका कर्मचारी उत्पत्तिले, नभए व्यवहारले, काठमाडौंवासी र सम्भ्रान्त पनि होलान् । तर सरकार त सम्पूर्ण देशको हो । सरकारले समग्र देशबाट, धनीगरिब सबैबाट, उठाएको कर र अन्य आम्दानीबाटै यस्ता सहरमुखी कार्यक्रमलाई बजेट आउने हो । अनगिन्ती ससाना नानीहरूले पोखरीमा जमेको फोहर पानी खानुपर्ने, झाडापखालाले बर्सेनी हज्जारौंको ज्यान जाने, छात्रालाई छुट्टै शौचालय नहुँदा महिनावारीको बेला असंख्य छात्राहरूले स्कुल जान नपाउने देशमा के सरकारले देशका विपन्न क्षेत्र र गरिब जनताका सबै जनस्वास्थ्यगत र चिकित्सकीय सेवाका आवश्यकता पूरा गरिसकेको छ । यसरी सीमित समूहका तजबिजी आकांक्षा पूरा गर्न स्वास्थ्यक्षेत्रको सीमित बजेट उडाउन नैतिक रूपले तयार छ ? हाम्रो स्वास्थ्य मन्त्रालय र स्वास्थ्य प्रदायन प्रणालीले कल्पना गरेको आम नागरिकको स्वास्थ्य मार्गचित्र उनीहरूका नीति र प्राथमिकताको सापेक्षमा कस्तो देखिन्छ भन्ने विचार गरौं । पहिले काठमाडौंमै बस्ने एक नागरिकको बारेमा सोचौं । उसले कतैबाट पनि द्रुत रूपमा बदलिइरहेका जीवनशैली र खानपिनव्यवहारले स्वास्थ्यमा ल्याएका चुनौती, शारीरिक श्रमको आवश्यकता, ताजा र स्वास्थ्यवर्धक खानेकुराको बारेमा जानकारी र कसरी स्वस्थ रहने भन्ने चेतना खासै पाएको हुँदैन । सरकारका नीति र प्रयत्नहरू आम जनताको स्वास्थ्यवर्धन गर्न सार्वजनिक पार्क आदि बढाउने, प्रदूषण घटाउने, ताजा र पौष्टिक खानेकुरा सुलभ बनाउने, आदि जिम्मेवारीप्रति पूरै उदासीन जस्तै छन् । आम जनतालाई सहज रूपमा गुणस्तरीय स्वास्थ्यअनुगमन, परामर्श र उपचारात्मक सेवा दिने सामुदायिक र राष्ट्रिय संयन्त्रको विकास पनि प्रारम्भिक चरणमै छ । यसरी हरेक तहमा आफ्ना जिम्मेवारीबाट चुक्दै आएको र पहिलो र दोस्रो तहका निरोधात्मक स्वास्थ्य सेवामा उसको लागि दुईचार सय पनि खर्च गर्न नसक्ने सरकारी संयन्त्रले त्यो सहरिया नेपालीलाई के भन्छ भने तिमी मिर्गौला बिग्रिएर डायलाइसिस गर्नुपर्ने बेलासम्म पर्ख, त्यसपछि हामी डायलाइसिस निःशुल्क गराइदिन्छौं । अझै मिर्गौलाको प्रत्यारोपण नै गर्न खर्च दिन्छौं । डायलाइसिस सँगसँगै गर्नुपर्ने, वा मिर्गौला प्रत्यारोपणपछि हुने जटिल र लामो उपचार व्यावहारिक र आर्थिक रूपले तिमीले धान्न नसकौला, त्यसतिर हामीलाई चासो छैन । फेरि, पैसा फ्याँक्ने काम मात्र हामी गर्नेछौं, डायलाइसिस सेवाको गुणस्तर, मिर्गौलाको प्रत्यारोपण र तत्पश्चात्ाका दीर्घकालीन उपचारको गुणस्तर कस्तो हुनेछ, त्यो पनि सरकारको टाउको दुखाइको विषय हुने छैन । बुढेसकालमा मिर्गौला बिग्रिनुभन्दा धेरै अघि नै सरकारले (डायलाइसिस भन्दा) प्रतिव्यक्ति धेरै कम खर्च गरेर निरोध गर्न सक्ने हेपटाइटिस ए वा हेपटाइटिस ई, हैजा, टाइफाइड, आदि लागेर युवावस्थामै तिमी परमधाम होलाऊ, तर त्यो रोक्नका लागि हामी खासै केही गर्ने छैनौं । अर्थात् सरकारले तोकेका बाहेक अरू कुनै रोग लागे त्यसप्रति हाम्रो जिम्मेवारीबोध छैन । अर्कोतिर, ग्रामीण भेकमा बस्ने नेपालीलाई दिइएको सरकारी स्वास्थ्यसेवाको मार्गचित्र एकदम सरल छ  भगवान भरोसा ! यहाँ मिर्गौला रोगी वा हेपटाइटिस सीका बिरामीलाई सरकारले केही सहुलियत दिनै हुन्न भन्न खोजिएको होइन । सक्दा त सहुलियत सबैलाई दिनुपर्ने हो, तर गरिब देशको सीमित बजेट कस्ता प्राथमिकतामा कसरी खर्च गर्ने भन्ने निरूपण नगरी खालि बजेट खर्च गरेको देखाउने र देशभरिका जनताले तिरेको करबाट थोरै मान्छेलाई आर्थिक राहत' दिने हिसाबले मात्र खर्च गर्दा अदृश्य रूपमा असंख्य अरू नागरिकालाई ठूलो अन्याय हुन्छ । एक नागरिक अधिकारकर्मीले भनेको यहाँ विचारणीय छ  राज्यनीतिमा गरिबी' को विपरीतार्थक शब्द सम्पत्ति' होइन, न्याय' हो । अहिले घोषणा गरेजसरी सरकारले निश्चित रोगका पीडितलाई निःशुल्क उपचार दिनु अन्यायपूर्ण छ, तर जिम्मेवार र कल्पनाशील सरकारले उनीहरूको लागि गर्नसक्ने काम थुप्रै छन् । उदाहरणको लागि, रोगीको व्यक्तिगत सम्पत्ति र आर्थिक क्षमताको अनुपातमा सहुलियत दिने व्यवस्था गर्न सकिन्छ, डायलाइसिस जस्ता महँगा उपचारको पूरै भार सरकारलाई बहन नगराई गगन थापा जस्ता क्षमतावान् कहलिएका नेताले सरकारको आंशिक लगानी हुने गरी निजी परोपकारी संस्था वा धनाढ्य व्यक्तिहरूलाई अभिप्रेरित गरेर डायलाइसिस गर्नुपर्ने बिरामीलाई आर्थिक सहायता गराउने कोष स्थापना गराउन कोसिस गर्न सक्छन् । महत्ववपूर्ण दुई प्रश्न छन्सरकारका योजनाकारसँग स्वास्थ्य क्षेत्रको सीमित बजेटलाई अहिले जसरी भन्दा बढी प्रभावोत्पादक रूपले कहाँ, कसरी खर्च गर्न सकिन्छ भन्ने परख गर्ने क्षमता र कल्पनाशीलता छ कि छैन ? अनि हाम्रा प्रबुद्ध पत्रकार र समीक्षकहरूसँग राम्रा नेताका पनि राम्रा र कम राम्रा कामको मूल्यांकन गरेर उनीहरूलाई आफ्ना नीतिलाई सही दिशा र उद्देश्यतिर अभिमुख गराउने सल्लाह दिन सक्ने क्षमता छ कि छैन ? सुवेदी अमेरिकामा कार्यरत चिकित्सक हुन् ।"
अवसरवादी निर्वाचन,"नेपालको वर्तमान अवस्थाको संसदीय व्यवस्थाको मेरुदण्डनेपालको संविधान २०७२ लाई कार्यान्वयन गर्ने उद्देश्यका साथ नेकपा माओवादी केन्द्रका अध्यक्ष प्रचण्डको नेतृत्वमा दिल्लीको पनि आशीर्वादप्राप्त नेपाली कांग्रेसको खासगरी शेरबहादुर देउवाको सरकारले २०७४ वैशाख ३१ गते पहिलो चरणको स्थानीय निर्वाचन गरेको छ । यो निर्वाचनले नेपालको राजनीतिक इतिहासमा ठूलो महत्व राख्छ किनभने नेपाली जनताले करिब २० वर्षपछि स्थानीय स्तरमा आआफ्ना प्रतिनिधि निर्वाचित गर्ने एउटा अवसर पाएका हुन् । यसरी यस्तो आवधिक निर्वाचनद्वारा नेपालको सिंहदरबारमा रहेको विकास तथा अन्य सामाजिक, आर्थिक तथा राजनीतिक अधिकारलाई आआफ्नो गाउँटोलमै संवैधानिक रूपले नै स्थापित गर्न पाउनु सुनौलो अवसर हो । फेरि यो स्थानीय निर्वाचनद्वारा गरिने प्रतिनिधि छनोट नेपालका विगतमा निर्वाचित गरिएका स्थानीय संस्था (गाविस र नपा)भन्दा कयांै गुणा अधिकार सम्पन्न र स्वतन्त्र छन् । फेरि यसको महत्व यस अर्थमा पनि छ कि, यसले नेपालभित्रको लामो संक्रमणकालको अन्त्य गरी देशमा एउटा दीर्घकालीन स्थायित्वको परिकल्पना पनि गरेको छ । यसरी रूपमा यो निर्वाचनको माथि उल्लेखित अनेकौं सकारात्मक पक्षहरू हुँदाहुँदै पनि सारमा यसको मूल आधार भनेको यो संसदीय प्रजातन्त्रलाई सुदृढ गर्न ल्याइएको नेपालको संविधान २०७२ अन्तर्गतको निर्वाचन हो । अहिले उम्मेदवारी दिने क्रममा नै संसदीय प्रजातन्त्रअन्तर्गतको निर्वाचन कस्तो हुँदोरहेछ भन्ने नेपालका २०२२ वर्ष उमेरका लाखौं युवालाई अहिलेको स्थानीय निर्वाचनले स्पष्टै देखाइदिएको छ । सशस्त्र संघर्षको नेतृत्व गरेर स्वयं त्यसैबाट त्रसित प्रचण्ड र बाबुरामहरू र संघर्षका उपलब्धीलाई मूल्यहीन प्रमाणित गर्न न्वारनदेखिको बल लगाइरहेका एमाले अध्यक्ष केपी ओली मात्रै नभई संघर्ष दबाउन माओवादीका नेता तथा कार्यकर्ताको टाउकोको मूल्य तोक्ने वर्तमान सरकारका हस्ती शेरबहादुर देउवाहरू र तत्कालिन राजतन्त्रको वर्तमानमा दलीय प्रतिनिधित्व गर्न अगाडि आएको राप्रपा आदि बीचको चुनावी तालमेल देख्दा नेपालको राजनीतिमा यति छोटो समयमा नै यो संसदीय व्यवस्थाले राजनीतिक दलको आआफ्नो हैसियत 'सिद्धान्त' भन्दा सरकार र सत्तामाथि भन्ने कुराको वास्तविकता प्रमाणित गरेको छ । हुनत 'सिद्धान्त' भन्दा सरकार र सत्ता माथि भन्ने विषयको वास्तविकता त विगतमा सरकार बनाउँदा र भत्काउँदा गरिएका गठबन्धनले नै देखाएका थिए । तर यो चुनावले त यसलाई अझ छर्लंग पारिदिएको छ । सशस्त्र संघर्षको नेतृत्व गरेर स्वयं त्यसैबाट त्रसित प्रचण्ड र उनको दलमाओवादी केन्द्रका लागि हर हथकन्डा प्रयोग गरेर चुनावले तहसनहस पार्न थालेको उसको हैसियत जसरी पनि बचाउनु छ । यस निम्ति उसले नेपाली कांग्रेससित चुनावी तालमेल मात्रै गरेको छैन, एमाले र राप्रपासित पनि विभिन्न स्थानमा चुनावी तालमेल गरेर भावी सरकार र सत्ताको रसस्वादन गरिरहन चाहन्छ । केही ठाउँमा त कांग्रेस, एमाले र माओवादी तीनै पार्टी मिलेर निर्विरोध निर्वाचनको घोषणा गरी एकताको विजय जुलुससमेत निकालेको देखिएको छ । कुनै जिल्लामा त वाम तालमेलको नाममा एमालेको चुनाव चिन्हमा आफ्ना कार्यकर्ताका लागि भोट माग्दै हिँड्ने राष्ट्रिय जनमोर्चाको नगरपालिका उमेदवार पनि भेट्टाइयो । सिद्धान्तका मामलामा कसैसित सम्झौता नगर्ने उद्घोष गरेर जिन्दगी बिताएका र 'जबज' का कट्टर आलोचक मोहविक्रम स्वयं पनि 'सिद्धान्त' भन्दा सरकार र सत्ता माथि भन्ने कुराको वास्तविकता प्रमाणित गरेर देखाइदिन वाध्य भएका छन् । सरी नेपालको राजनीतिमा यो निर्वाचनले नेपालको विभिन्न आन्दोलनमा सहिद भएकाहरूका लक्ष्य र उद्देश्यविरुद्ध नेपालको दसवर्से सशस्त्र संघर्ष र जनआन्दोलनमा सहिद हुनबाट बचेका टाठाबाठाले अहिले आएर देश र दुनियाँलाई अचम्मै पार्ने गरी आआफ्ना मन मिलाएका छन् । संघर्षको दौरानमा टाउकाको मूल्य तोक्ने र टाउको लुकाउन सफल भएकाहरूको मन मिलेको छ । जबज गीता पाठ गर्ने र नागार्जुनको चाकरी गर्नेहरूको मन मिलेको छ । नेपालको संयुक्त जनआन्दोलमा कांग्रेस र वाम तालमेलभन्दा पुष्पलाललाई गद्दार देख्ने र सिद्धान्तभन्दा अलग केही छैन् र जबजका कट्टर आलोचकले त मन मात्रै मिलाएनन्, उसैको चुनाव चिन्हमा भोट माग्दै सरकार र सत्तामाथि आफ्नो उपस्थिति देखाउन ठीक ठानेका छन् । उठेपछि जे जसरी पनि चुनाव जित्नैपर्ने सपना देखेका तत्तत् दलका उमेदवारहरू त झनै अंकमाल गर्दैछन् । तर ती पार्टीका स्थानीय कार्यकर्ताको मन अझै मिल्न सकेको देखिएको भने छैन । यद्यपि उनीहरूमाथि पार्टीको अनुशासनको डन्डा बर्सिन थालेका छन् । गाईलाई भोट हाल्न ओलीको डन्डा, रूखमा भोट हाल्न प्रचण्डरूपी आदेश, जबजको चुनाव चिन्ह सूर्य चिन्हमा आफ्नो पार्टीका कार्यकर्ताका लागि भोट माग्ने आदि सबैको आखिर बात कुर्सी नै रहेछ भन्ने स्पष्ट भएको छ । रूखले हसिया हथौडालाई भोट माग्ने, हसिया हथौडाले रूखलाई । सूर्यले गाईलाई र गाईले सूर्यलाई । सूर्यले गिलासलाई आफ्नै सूर्य चिन्ह दिएर समर्थन । यी सब नौटंकी आखिर केका लागि ? नेपालको संविधान २०७२ कार्यान्वयन गर्ने उद्देश्य प्राप्तिका लागि जो क्रान्तिकारीका लागि नेपालको वर्तमान अवस्थाको संसदीय व्यवस्थाको एउटा मेरुदण्ड हो । के यी सबै संयोगको कुरा मात्रै हुन त ? माओवादीभित्रका केही नेताहरू जसमा अझै क्रान्तिप्रतिको मोह छ, उनीहरू प्रचण्डलाई खुसी बनाई राख्न आफ्ना कार्यकर्तालाई यही भन्ने गर्दछन् । तर द्वन्द्वात्मक भौतिकवादी दृष्टिकोणमा यो कुनै संयोगवस भए गरिएको नभई वर्तमान विश्व साम्राज्यवाद र सर्वहारा क्रान्तिको युगमा प्रतिक्रियावाद र अवसरवादका बीचमा हुने 'सुमधुर' सम्बन्धको एक अति आवश्यक कडी हो । नेपालमा अहिले भएको निर्वाचन भएको प्रतिक्रियावाद र अवसरवादका बीचको सुमधुर' सम्बन्ध हो । निर्वाचनमा भएको प्रतिक्रियावाद र अवसरवादका बीचकोे सुमधुर सम्बन्धबाट बाँकी क्रान्तिकारीले के शिक्षा लिनु आवश्यक छ भने क्रान्तिको सफलताका निम्ति वर्गदुश्मनका विरुद्ध मात्रै होइन्, त्योसित घाँटी जोड्ने अवसरवादका विरुद्ध पनि भीषण लडाईं लडनुपर्छ । क्रान्तिलाई धोका दिएर चुनावी बाटोबाट सत्तामा पुग्ने आशामा रहेका प्रचण्ड र बाबुरामहरूका लागि यो चुनावले गतिलो झापड दिने स्पष्ट छ । क्रान्तिकारीहरू त स्पष्ट छन् कि जनताको भलो संसदीय व्यवस्था र यसअन्तर्गत गरिने कुनै पनि चुनावबाट हुन सक्दैन । क्रान्तिकारीका लागि त्यस्ता चुनावको उपयोग वा बहिष्कार दुवै क्रान्तिको हितमा गरिन्छन् न कि अवसरवादी र प्रतिक्रियावादीले भनेजस्तै चुनाव नै सबथोक हो, जित नै सबथोक हो भन्ने रणनीतिलाई अवलम्बन गरेर । स्पष्ट के हो भने यो निर्वाचनले नेपालभित्र र बाहिरका सबै प्रतिक्रियावादी र अवसरवादीको घाँटी जोडिदिएको छ । क्रान्तिकारी र अवसरवादीबीचको राजनीतिक ध्रुवीकरणलाई तेज पारेको छ ।"
वनमाराले वनै खायो,"नेपालको राजनीति विशेष गरी विगत दुई दसकदेखि तलबाट माथि (बटम टु टप) नागरिकबाट नभएर माथिदेखि तल (टप टु बटम) को दिशामा केही मठाधीशको खटनपटनमा चलिरहेको छ । लोकतन्त्र बलियो र सबल हुनका लागि तलबाट माथि बलियो र मजबुत हुँदै जानुपर्ने हो । बिरुवालाई चाहिने माटो, मल र जल राम्रो भएन भने बिरुवाको जरा बलियो हुँदै आएन भने त्यो बिरुवा स्वस्थ्य बन्न सक्दैन । २०४७ को संविधान जारी भएपश्चात् २०५२ फागुनबाट सञ्चालित सशस्त्र द्वन्द्व हुँदै बाह्रबुँदे दिल्ली सम्झौताले रोपेको विषको बीउले आज वनमाराले बनै खायो' रूप धारण गरिसकेको अवस्था हो । बेलगामको मताह घोडाजस्तै बनेको नेपालको राजनीतिलाई सही दिशामा ल्याउन जहाँबाट बाटो हराएको हो त्यही नपुगी धरै छैन । यो वा उ भएन भने के हुन्छ ? आकासै खसिहाल्दैन' भन्दै राजनीति गर्ने उपयोगवादी संस्कार र प्रवृत्तिले देश र समाजलाई रसातलको अवस्थामा पुर्याएर त चल्ला, तर विधि, विधान, लोकतान्त्रिक आचरण र संस्कारअनुरूपको शासन व्यवस्था चल्न सक्दैन । आफैंले बनाएर जारी गरेको संविधान पाँच महिनाभित्र संशोधनमा हाल्नेजस्तो गैरजिम्मेवारीपन लोकतान्त्रिक मुलुकमा सायदै भेटिएला । संविधानको रक्षा र पालना गर्न नसक्ने अनुत्तरदायीले त कम्तीमा पालना गर्नुपर्ने हो । प्रतिशोध र अहं लिएर दिनप्रतिदिन संविधान र कानुन मिच्दै गइरहेको देखिन्छ । संस्कार र संस्कृति, विधि र विधानका साथै आचरण गुमाउँदै गएपछि राष्ट्रनागरिक स्वाभिमान कहाँ रहन्छ र ? यो वर्तमानमा आवरणमा देखिएको संघीय लोकतान्त्रिक गणतन्त्रात्मक शासन जनताको प्रतिस्पर्धात्मक बहुदलीय लोकतान्त्रिक शासन प्रणाली, नागरिक स्वतन्त्रता, मौलिक अधिकार, मानव अधिकार, बालिग मताधिकार, आवधिक निर्वाचन, पूर्ण पे्रस स्वतन्त्रता तथा निष्पक्ष र सक्षम न्यायपालिका तथा कानुनी राज्यको अवधारणालगायतका लोकतान्त्रिक मूल्य र मान्यतामा आधारित समाजवादप्रति प्रतिबद्ध रही समृद्ध राष्ट्र निर्माण गर्न भनेर संविधानमा व्याख्या गरिए झैं के शासन चलेको छ त ? विगतदेखि संविधानसभा वा संसद् मात्र हैन नेपालका बौद्धिक र अधिकांश सञ्चारमाध्यम समेत विदेशीको उक्साहटमा उनीहरूकै स्वार्थमा जनमत निर्माणको काम गरिरहेको पाइन्छ । विगत संविधानसभा र त्यसका सदस्यलाई विभिन्न दातृनिकायबाट सञ्चालित एनजीओ, आर्ईएनजीओ, दाता र शक्ति राष्ट्रहरूले देशभित्र र बाहिरका अखडामा घुमाउँदै के के विचार, चिन्तन लाद्ने र प्रशिक्षण दिए भन्ने अब गोप्य रहेन । यसरी बाहिरबाट प्रशिक्षित' दिमागहरूले नेपालको मौलिक धरातलको चिन्तनबाट संविधानसभा निर्देशित भयो वा दलाली र परजीवी चिन्तनबाट, सजिलै आकलन गर्न सकिन्छ । अरबौंको खर्च गरेर दुईदुई वर्ष लगाएर घोषणा गरिएको संविधान मात्र दुई दिन जनतामाझ राय र सुझाव राख्न लगाइयो । यति हतारमा वा यी दलहरूको भाषामा भन्नुपर्दा फास्ट ट्र्याक' सुनियोजित रूपमा अपनाउँदा पनि बहुमत जनताले दिएका सुझावधर्म निरपेक्षता र संघीयता हुनु हुँदैन भन्ने मतलाई बेवास्ता गरियो । कार्यकारी राष्ट्रपति शासन राख्ने र राजनीति गर्नेहरूको शैक्षिक योग्यताको पनि निर्धारण हुनुपर्ने भनेर दिएका सुझाव कतै उल्लेख गरिएन । यो गर्नु नै थियो भने किन सुझाव संकलन गरियो ? वर्तमानमा हामीले खेपेको शासन मन्द विषको प्रवाह गर्दै चलाइएको केही सीमित व्यक्तिहरूको एकतन्त्र नै हो । एक प्रकारको कू' नै हो यो । कालेकाले मिलेर खाउँ भाले' भनेजस्तै हो । अब यी पात्रहरू कालेकाले एक्लाएक्लै खाउँ भाले भन्ने अभ्यासमा लीन हुन लागेका संकेत देखिन थालेका छन् । यसभित्र प्रमुख र प्रखर खेलाडी आज प्रचण्ड' नै देखिन्छन् । यदि भोलि यी मौजुदा ठालुहरूभित्र वा बाहिरबाट कू' गरेर कुनै एकतन्त्रीय वा तानाशाही लागू भएमा त्यसका मतियार यिनीहरू नै हुनेछन् । आज हामी आम नागरिकले निकै सजग हुनुपर्ने बेला आएको छ । विगत दुई दसकदेखि स्थानीय तहको निर्वाचन नभइरहेको अवस्थामा सो निकायको निर्वाचन हुनु लोकतन्त्र बलियो र सबल बनाउने औजार स्थानीय निर्वाचन आम नागरिकका लागि खुसीको क्षण हो नै, त्यससँगै उत्तिकै मात्रामा संशय र भय पनि रहिआएको छ । आज आमरूपमा चुनावको वातावरण हेर्दा यसले नागरिकको उत्साहजनक सहभागिताद्वारा नेता र नेतृत्व जन्माउने भन्दा पनि ठेकेदार, मुन्सी जन्माउने सम्भावना प्रबल देखाउँछ । निर्वाचनको रटान र खटानले मात्र कुनै अर्थ राख्दैन । हाम्रा गतिविधि र प्रवृत्ति के लोकतान्त्रिक, सुसंस्कृत र विवेकसम्मत छन् कि छैनन् भन्ने मूल यक्ष प्रश्न हुन् । के यो भएको छ ? हामी, हाम्रा पार्टी र त्यसका नेतृत्व यो बाटो हिँड्दै छ कि छैन ? के जाने कोसिसमा छन् ? कदाचित छैनन् । निर्वाचन हुनेमा कसैको विमति हुन सक्दैन । साथै निर्वाचन हुनु मात्र ठूलो कुरा पनि हैन । देशको वर्तमान र भविष्यलाई सो निर्वाचन हुनु वा नहुनुले देश कता जाँदैछ भन्ने पनि त्यत्तिकै मात्रामा अहं महत्वव राख्छ र राख्नुपर्छ । तीन करोडको हाराहारीमा पुग्न लागेको जनसंख्या रहेको हाम्रो मुलुकमा एक करोड चालीस लाख मतदाता रहेका छन् । केही लाख दलहरूका कार्यकर्ता छोडेर आम नागरिकमा नखाउँ भने दिनभरिको सिकार, खाउँ भने कान्छा बाबुको अनुहार' भन्ने सकस यो निर्वाचनले दिएको छ । कतै यो निर्वाचन सुनियोजित रूपमा पहाड र मधेसलाई जबर्जस्त अलग गराउन खोज्ने षड्यन्त्रबाट त निर्देशित छैन ? पहाड र मधेसबीच मनोवैज्ञानिक विखण्डनको पर्खाल खडा गर्ने मनसायले स्थानीय निकाय निर्वाचन पहिलो र दोस्रो चरण गरी दुई चरणमा किन गरियो । जुन कुरालाई सामान्य रूपमा लिन सकिँदैन । यसभित्रको खेल खतरनाक देखिन्छ । जुन कुराको प्रतिफल भावी दिनहरूमा प्रष्ट रूपमा देखिने नै छन् । यसरी बहुआयामिक चक्रब्यूहमा देशलाई जानाजान कसैको गोटी बनेर फसाइएको छ । अगुल्टोले हानेको कुकुर बिजुली देखेर तर्सिन्छ' भने झैं आज आम नेपाली नागरिक, नयाँ रूप र रंगमा देखिएका पार्टी र त्यसका पात्रहरूलाई पनि सजिलै विश्वास गरिहाल्ने अवस्थामा पनि देखिँदैनन्, नागरिकको आरनमा नखारिएसम्म । एनजीओआईएनजीओले आफ्ना चिल्ला र चाख्ला प्रगतिको प्रतिवेदनमा उल्लेख गर्ने गुलियामिठा शब्द खर्च गरेर र आफ्ना घोषणामा राखेर राजनीति बजारमा देखा परेका छन् । यी पनि नेपाली मौलिक विचारको धरातलमा नभई कतै उही अदृश्य केन्द्रबाट त परिचालित छैनन् भन्ने आभास हुन आउँछ । नेपाली मौलिक विचारको जगमा उठ्न र उठाउने सम्भावनालाई निमिट्यान्न र होल्ड गर्नका खातिर भन्ने आशंका र आधार पनि त्यति नै रहेको छ नेपाली समाजमा । स्थानीय निकाय निर्वाचनको पूर्वसन्ध्यामा नै महाभियोगको डरलाग्दो खेल प्रपञ्च गरिएको छ । महाभियोग अर्थ एक जघन्य अपराध गरेको भन्ने हो । महाभियोग कुनै पनि देशको इतिहासमा एकदम बिरलै ल्याइने साथै संसद्मा छलफलपश्चात् सुझबुझपूर्ण रूपमा पेस गर्ने नजीर संसारभरकै लोकतान्त्रिक प्रचलन रहेको छ यसलाई रिस' साँध्ने र आवेग' को हतियारको रूपमा प्रयोग गरिने अपेक्षा गरिँदैन देश हाँक्न बसेका राजनेता' हरूबाट । महाभियोग संसद्मा प्रवेश भइसकेपछि यसले संविधानले निर्दिष्ट गरेको बाटो अवलम्बन गर्दै अनिवार्य रूपमा निकास दिनुपर्छ । संविधानवादमा विश्वास गर्ने हो भने, के विगतमा अख्तियारका प्रमुख लोकमानसिंह कार्कीविरुद्धको महाभियोगमा संसद्ले आफ्नो कुनै जवाफदेहिता र उत्तरदायित्व बहन गर्यो, देखायो ? आज प्रधानन्यायाधीश कार्कीको हकमा पनि उही प्रवृत्ति देखा परिरहेको छन् । जिम्मेवार पदीय दायित्व सम्हालेका व्यक्तिहरूबाटै सभामुख, कार्यवाहक प्रधानन्यायाधीश, राष्ट्रपतिसम्मलाई महाभियोग लगाउनुपर्छ भन्ने अभिव्यक्ति दिँदादिँदै अब महाभियोग एकदमै सस्तो औजारको अवस्थामा पदार्पण भएको देखिन्छ । राजनीतिक स्थायित्व हासिल गर्ने हो भने २०४७ सालको संविधानको मूल मर्म र भावनामा नटेकी नेपालको भावी दिनको सुखद् राजनीतिक कोर्स अगाडि बढ्न सक्दैन । पुराना विभिन्न दल र साझा पार्टी, विवेकशीललगायत एमालेले सडक वा सदनमा पक्षविपक्ष भई गरेको कोकोहोलोले यो देशमा कानुनी राज, विधिको शासन स्थापित गर्नुभन्दा पनि खाली रणनीतिक मात्र भएको देखिन्छ, आफ्ना निहित स्वार्थका खातिर । विगतमा र हाल महाभियोगको विपक्ष' मा संकलित जमात् र गतिविधिका साथै सर्वोच्चदेखि उच्च अदालतमा एक्टिभिस्ट' हरूको प्रवेश गराउन तल्लीन देखेर भागबन्डाका विषय वस्तुलाई लिएर भएगरेका गतिविधिबाट के नागरिक जानकार छैनन् र ? पूर्व प्रधानन्यायाधीश कल्याण श्रेष्ठ सडकमै ओर्लिएर व्यक्त गरे तपाईंहरूले विवेक र धर्मछाडा हुनुभयो भने पाप धुरीबाट कराउँछ आज हामीलाई खाने बाघले भोलि तपाईंलाई पक्कै खान्छ ।' यो विषयको गम्भीरताको विषयको बारेमा विगतमा बहाल हुँदा के श्रीमान्लाई थाहा नभएकै हो त भन्ने प्रश्न पनि उठ्छ । साथै हनुमानढोकाको त्यो मञ्चमा एक्टिभिस्टहरू पनि सक्रिय रूपमा संलग्न थिए भन्ने सबैलाई जानकारी नै छ, जसले कुमार लामालाई लन्डनमा अन्तर्राष्ट्रिय फौजदारी मुद्दा लगाउनेदेखि नेपाली सेना र नेपालको शान्ति प्रक्रियामा चलखेल गर्नेदेखि वर्तमान महाभियोगमा भाँड्ने' सम्मको गतिविधि विज्ञप्तिमार्फत गरेको सबैलाई ज्ञात नै छ सोका पछाडि नेपालमा रहेका देशीविदेशी एक्टिभिस्टहरू प्रतिवेदन र रिपोर्टिङ्को लागि चारो' खाएर तैनाथ नै रहेका छन् जो नेपाललाई शान्त, स्थिर र समृद्ध भएको देखिसहँदैनन् । सायद महाभियोग, सर्वोच्चको रीट र भावपूर्ण पैसलाले नेपाल अस्थिर भएसम्म निरन्तरता पाउने देखिन्छ । जब दलीय दलदल र भागबन्डाको रसातलमा नेपालको न्यायिक निकायलाई हालियो, यसको प्रतिफल (रिफ्लेक्सन) हो । दलका ठालुहरूको कारणबाट सम्माननीयहरूले र सम्माननीयका कारणहरूले दलका ठालुहरूले अझै भावी दिनहरूमा आँसु झार्नुपर्ने नै छ । निर्भिक र निडर विश्लेषक संविधानविद् डा भीमार्जुन आचार्यको एक सार्वजनिक टिभी च्यानलमा आफ्नो दृढ मत अभिव्यक्त गर्दै भनेका छन्, नेपालले पाएका सातवटा संविधानहरूमा नेपालीको क्षमता, नेपाली विज्ञ मात्रै सम्मिलित भएर लेखिएको एकमात्र नेपालको संविधान २०४७ मात्रै हो । अहिलेको संविधानको कुरै नगर्नुस् ३०८ धारामा एउटै पनि पूर्ण धारा भेटाउन गाह्रो हुन्छ जुन नेपालीको साँच्चै तागतमा लेखिएको होस् ।' आचार्य अगाडि थप्छन्, २०४७ सालको संविधानको विरुद्ध केही वर्षपछि सशस्त्र युद्ध सञ्चालन गरिएको छ । जुन कुरा आज कति पाखण्ड र कसको इसारामा गरिएको थियो भन्ने प्रमाणित भइसकेको छ ।' वर्तमानको संविधान धारा एकको उपधारा एकमा संविधान नेपालको मूल कानुन हो । भनिएको छ भने उपधारा दुईमा यस संविधानको पालना गर्नु प्रत्येक व्यक्तिको कर्तव्य हुनेछ भनिएको छ । सिद्धान्त र व्यवहारतः यही हो एउटा असल र विवेक भएका नागरिकका लागि तर के यो संविधानका निर्माता र हस्ताक्षरकर्ताद्वारा निष्ठाका साथ उच्च राख्ने र बनाउने काम भएको छ त ? यिनीहरूबाटै नै यसलाई निस्तेज पार्ने किसिमका हर्कत भएपछि बबुरा नागरिकले मानिरहन के बाध्यता र जरुरत रहन्छ ? प्रश्न आज गम्भीर भएर हाम्रासामु उभिएको छ । भारतमा धर्म निरपेक्षता र संघात्मक शासन पद्धति पनि भारतमा टिक्न हम्मेहम्मे परिरहेको छ भने चीन एकात्मक राज्य, कम्युनिस्ट प्रजातान्त्रिक व्यवस्था स्थिरतासहित बेफिक्री लम्किरहेको देखिन्छ, जसलाई हालसम्म कसैले खेल्न सकेको देखिँदैन । यद्यपि विभिन्न कोणबाट नेपालकै भूमि प्रयोग गरेर यसमाथि आक्रमणका प्रयास भइरहेका छन् । तसर्थ जुनसुकै व्यवस्था पनि नराम्रो हुँदैन त्यसलाई परिचालन कसरी सक्षमता र आत्मविश्वासका साथ गर्ने भन्ने नै यक्ष प्रश्न हो । हामीले कहाँनिरबाट बाटो विरायौं, हाम्रो मूल समस्या के हो, त्यसको जरामा पुगेर निधानविना नेपालका साथै नेपालको राष्ट्रियता र सार्वभौमसत्ता सुरक्षित राख्न सकिँदैन । हाम्रो राजनीति, सामाजिक, संस्कृति, भौगोलिक र आर्थिक विरासतलाई सवल र सक्षम बनाउन पनि सक्दैनौं । अब आम नागरिक जुटुनु र उठ्नुको अर्को विकल्प छैन । मात्र निर्वाचनको भाँकी मात्र मञ्चन गरिरहेका छौं भन्ने नैतिक आँट र साहस देखाउने अहिलेका कथित विदेशी दासतोन्मुख बौद्धिक धार र नेताहरूले भन्नसक्ने स्थिति पनि देखिएको छैन । यस्तो अवस्थामा पनि हामी र हाम्रो नेता, पार्टी, पत्रकार र बौद्धिक जमातको होस् खुलेको छैन । मध्यपश्चिमको पहाडतिर एउटा भनाइ छ, फट्याङ्ग्रे आफू मरिहाल्छ त पनि ढाडमा हात लगाउन छोड्दैन' जस्तो अवस्थामा राष्ट्र कसरी चल्ला र ? अन्तिम विश्लेषणमा के भन्न सकिन्छ भने वर्तमान नेपाल राष्ट्र स्थापना गर्दा नेपाल एकात्मक थियो जुन वर्तमान नेपालको मौलिक जग हो जसमा नेपाली भाषा, राजसंस्था र सनातन हिन्दु राष्ट्रसँगै जोडिएर आउँछन् यदि यसबाट बाहिर जाने हो भने नेपाल सायद इतिहासको पानामा सीमित नहोला भन्न सकिन्न वर्तमान नेपाली राज्यको खटनपटन बाहिरबाट भएको देख्दा यसलाई नकार्न सकिन्न्न । यसबाट के देखिन्छ भने यदि नेपालले राजनीतिक स्थायित्व हासिल गर्ने हो भने २०४७ सालको संविधानको मूल मर्म र भावनामा नटेकी नेपालको भावी दिनको सुखद् राजनीतिक कोर्स अगाडि बढ्न सक्दैन । नेताहरूलाई नेपाली गाउँभन्दा दिल्ली दरबार प्यारो लाग्न थालेको छ, बेइजिङ्लाई मात्र चिढाएर कुर्सीको आयु बढाउने तुच्छ खेलमा नेताहरू लागेको देख्दा घृणा लाग्छ ।"
संक्रमणकालमा निर्वाचनको भूमिका,"कुनै पनि राजनीतिक व्यवस्थालाई संविधान र ऐनकानुनका दस्ताबेजमा समावेश गराएर मात्र हुँदैन, यसलाई व्यवहारमा उतार्न संविधानतः व्यवस्था भएका स्थानीय तह, प्रदेश र प्रतिनिधिसभा जस्ता प्रणालीहरूमा योग्य जनप्रतिनिधिसमेत चुन्न आवश्यक हुन्छ । यो आवश्यकता परिपूर्ति आवधिक निर्वाचनको माध्यमबाट मात्र सैद्धान्तिक रूपमा सम्भव मानिएको छ । यही मान्यताअनुरूप लोकतान्त्रिकप्रजातान्त्रिक अभ्यासलाई संविधान र कानुनको परिधिमा सीमित नगरी व्यवहारमै उतार्न निर्वाचनको विकल्प छैन । कुनै पनि मुलुकको राजनीतिक एवं समग्र विकासका लागि त्यहाँका संविधानप्रदत्त विभिन्न तह निकायमा जनप्रतिनिधित्व गर्ने व्यक्ति वा व्यक्तिहरूको समूहलाई सम्बन्धित देशका वालिक मतदाताले आफ्नो गोप्य मतदानद्वारा निर्वाचित गर्ने पद्धतिको आम अवलम्बन नै निर्वाचन हो । निर्वाचनको लागि राज्यले संविधानतः एक संवैधानिक अंगको रूपमा निर्वाचन आयोग गठन गरेको हुन्छ । त्यहाँ प्रमुख निर्वाचन आयुक्त, आयुक्त र निर्वाचन अधिकारीहरूको प्रबन्ध राज्यले नै गर्दछ । यसरी संगठित रूपमा निर्वाचन आयोगले राज्य, दलहरू एवं सम्बद्ध पक्षहरूको साथ सहयोग लिई विद्यमान संविधान र ऐनकानुनअनुसार विभिन्न तह निकायका निर्वाचन विभिन्न निर्वाचन केन्द्रहरूमार्फत गराई प्रतिनिधि चुन्ने कार्य गर्दछ । यसरी संसद्, प्रदेश र स्थानीय तहहरूमा जनप्रतिनिधि चुन्ने चुनिने विधि प्रक्रियालाई आम निर्वाचनको रूपमा लिइएको छ । राष्ट्र र जनताको भविष्यसँग जोडिएको निर्वाचन प्रक्रिया र प्रतिनिधित्व प्रणालीको सन्दर्भमा नेपाललगायका अन्य मुलुकहरूमा विभिन्न मोडेलहरू प्रयोग हुँदै आएका छन् । मूलतः निर्वाचन प्रणाली खुला र गोप्य गरी दुई किसिमबाट हुने प्रावधान रहे पनि गोप्य मतदान प्रणाली नै आजको विश्वमा प्राथमिकतामा रहेको छ । गोप्य मतदान पनि प्रत्यक्ष र अप्रत्यक्षका साथै समानुपातिक निर्वाचन प्रणालीको रूपमा प्रचलनमा रहेको समानुपातिक प्रतिनिधित्वको सिद्धान्त आज विश्वमा लोकप्रिय छ । समानुपातिक निर्वाचन प्रणालीअन्र्तगत एकल संक्रमणीय मत प्रणाली, एकल असंक्रमणीय मत प्रणाली, सूची प्रणाली, एकत्रित वा सामूहिक मत प्रणाली, सीमित मत प्रणाली, वैकल्पिक मत प्रणाली, द्वितीय मत प्रणाली जस्ता प्रणालीहरू पनि विभिन्न मुलुकमा कुनै न कुनै कोणबाट प्रचलनमा देखिँदै आएको छन् । नेपालको सन्र्दभमा समान भूगोल समान प्रतिनिधित्व प्रत्यक्षमा र जनसंख्यालाई समानुपातिकमार्फत सम्बोधन गर्ने निर्वाचन प्रक्रिया अवलम्बन गर्नु राष्ट्रहित अनुकूल हुन्छ । नेपालको सन्दर्भमा भन्ने हो भने निर्वाचनको ऐतिहासिक पृष्ठभूमि युगीन छ । तथापि आधुनिक नेपालको निर्माणपछिको कालखण्डको परिवेशमा आधुनिक निर्वाचन प्रणालीको आरम्भ त्यति लामो छैन । प्रजातान्त्रिक आन्दोलनको दौरानमा राजा त्रिभुवनद्वारा प्रक्षेपित संविधानसभा निर्वाचन गर्ने भन्ने उद्घोष नै निर्वाचन अवधारणाको प्रारम्भिक बहस थियो । २००७ को प्रजातन्त्र प्राप्तिपछि २००८ को नगरपालिका निर्वाचन तथा २०१४ को काठमाडौं, ललितपुरमा सम्पन्न नगरपालिका निर्वाचनको अभ्यासलाई नै नेपालको पहिलो प्रारम्भिक निर्वाचनको रूपमा लिइन्छ । २००७ देखि २०१५ को बीचको अवधि लामो राजनीतिक संक्रमणकालको अवधिको रूपमा व्यतित भयो । संविधानसभा निर्वाचनको विषय हराउँदै राष्ट्रिय राजनीतिले अर्को मोड लिन पुग्यो । यसैको परिणाम राजा महेन्द्रको विशेष पहलमा नेपाल अधिराज्यको संविधान २०१५ जारी हुन पुग्यो । २०१५ कै संविधानको जगमा २०१५ फागुन ७ गते प्रथम आम निर्वाचन सम्पन्न भई प्रथम जननिर्वाचित प्रतिनिधिसभा र सरकार गठन भयो । तर तत्कालिन संसद् र बीपी कोइराला नेतृत्वको कांग्रेस सरकारले पश्चिमा साम्राज्यवादको स्वार्थलाई प्राथमिकता दिँदै नेपालको वस्तुगत स्थितिलाई कम आकलन गरे । जसको परिणाम राजा महेन्द्रले बीपी सरकार अपदस्त गरी २०१७ पुस १ मा शासनसत्ताको सम्पूर्ण बागडोर आफ्नो हातमा लिए । त्यसपश्चात २०१९ मा नेपालको संविधान २०१९ घोषणा गरी राजकीय सत्ता सुचारु सञ्चालन गर्नुका साथै राज्यका विभिन्न तहनिकायहरूका निर्वाचन नियमित गराउँदै आएको इतिहास प्रष्ट छ । २०३६ को विद्यार्थी आन्दोलनको जगमा २०३७ सालको जनमत संग्रह होस् या अन्य नियमित संसद् र स्थानीय निर्वाचन नै किन नहोस् राज्यले घोषणा गरेका हरेक निर्वाचनमा पञ्चायतसँग संघर्षमा रहेका दलहरूले पनि कथित जनपक्षीय उम्मेदवारको नाममा निर्वाचनमा भाग लिएको दृष्टान्त घाम झैं छर्लंग छ । दलहरू र पञ्चायतबीचको अन्तरविरोधो उत्कर्ष २०४६ को संयुक्त जनआन्दोलन र जनआन्दोलनले दिशाबोध गरेको राष्ट्रिय शक्ति सन्तुलनको सम्बोधन २०४७ को संविधान राजा र दलहरूबीचको राष्ट्रिय सहकार्यको द्योतकको रूपमा बुझ्नु युक्तिसंगत हुन्छ । ०४७ को संविधानअनुसार मुलुकमा तीनवटा आमनिर्वाचन र दुइटा स्थानीय निकाय निर्वाचन सम्पन्न भएबाट निर्वाचनको गरिमा उचो रहँदै आएको छ । २०५२२०६२ को माओवादी विद्रोह र २०६२०६३ को दलीय आन्दोलन, राजा र दलहरूबीचको असमझदारीको पराकाष्ठ थियो । उक्त पराकाष्ठले निम्त्याएको राष्ट्रिय संकटमोचन गर्नु तत्कालीन वस्तुगत परिस्थितिको अनिवार्य आवश्यकता बन्यो । राष्ट्रिय संकटलाई राष्ट्रिय सहमतिको आधारमा हल गर्न सात दल र राजाबीचको २०६३ वैशाख ८ को सम्झौताविरुद्ध पुनः वैशाख ११ मा विघटित प्रतिनिधी सभाको पुन स्थापना हुन पुग्नुले समस्या पुन जटिल मोडमा धकेलिन पुग्यो । यी परिघटनाहरूको बीचबाट विघटित संसद् पुनस्र्थापित भई सोही संसद्मा माओवादीको सम्मानजनक मनोनीत सहभागितासहित विस्तृत शान्ति सम्झौता २०६३ मंसिर ५ मा सम्पन्न भयो । यही आधारमा नेपालको अन्तरिम संविधान २०६३ को जन्म भई संक्रमणकालीन द्वन्द्व व्यवस्थापनको मार्ग प्रशस्त भयो । उक्त संविधानअनुसार संविधानतः व्यवस्था भएको संविधानसभा निर्वाचन र संविधानसभाबाट संविधान निर्माणको उद्देश्य परिपूर्ति गर्न २०६४ चैत २६ मा संविधानसभा निर्वाचनको मिति तोकियो र सम्पन्न भयो । प्रथम संविधानसभाले दीर्घकालीन प्रकृतिका राष्ट्रिय एजेन्डा आत्मसाथ गरी संविधान निर्माणको मार्गमा क्रियाशील हुनुको अलावा वैदेशिक स्वार्थ केन्द्रको गोटी बन्न पुगेबाट संविधानसभाको देहलिला समाप्त भई संविधान निर्माण प्रक्रिया अधुरै रह्यो । तत्पश्चात बाह्य शक्तिकै इसारामा शक्ति पृथकीकरण सिद्धान्तको धज्जी उडाउँदै प्रधानन्यायाधीश खिलराज रेग्मीलाई मन्त्रिपरिषद्को अध्यक्ष बनाउँदै दोस्रो संविधानसभा निर्वाचन २०७० मंसिर ४ मा तोकियो र सम्पन्न भयो । दोस्रो संविधानसभामा प्रतिनिधित्व रहेका मूलधारका कांगे्रस, एमाले, माओवादी, मधेसकेन्द्रित दलले राष्ट्रिय एजेन्डामा आधारित राष्ट्रिय एकता र शक्ति सन्तुलनलाई उपेक्षा गरी अधुरो दस्ताबेजको रूपमा नेपालको संविधान २०७२ जारी गरे । यसरी विभिन्न उतारचढाव एवं परिघटनाहरूको जीवन्त साक्षी बनेर मुलुकको राजनीतिक निकास र विकासका लागि निर्वाचनले महत्ववपूर्ण भूमिका निर्वाह गर्दै आएको हुँदा निर्वाचनको ऐतिहासिक महत्वव एवं विशेषता रहेको छ । आजको आधुनिक समाजमा निर्वाचन केवल राजनीतिशास्त्री, दल नेतृत्व, संविधान र कानुनको मात्र चासोको विषय नभएर राष्ट्रियता, स्वतन्त्रता, अखण्डतासहित राष्ट्रिय एकता र शक्ति सन्तुलनको उचित व्यवस्थापनका साथ राष्ट्रिय एजेन्डाको सम्बोधनको विषय बनेको छ । हाम्रो मुलुक यतिखेर संविधान कार्यान्वयनको निहुँमा २०७३ फागुन १० को मन्त्रिपरिषद्को निर्णयअनुसार ०७४ वैशाख ३१ को पहिलो चरणको निर्वाचन सम्पन्न भएको छ भने पछिल्लो निर्णयले जेठ ३१ गरी दोस्रो चरणको निर्वाचन हुँदैछ । जटिल संवैधानिक संक्रमणकाललाई संविधान संशोधनमार्फत राष्ट्रिय एजेन्डाहरूको उचित सम्बोधन गरी अन्त्य गर्नुपर्ने मुख्य कार्यभारबाट राजनीतिक दलहरू निर्वाचनको नाममा विषयान्तर भए । जसको परिणाम मुलुक थप भयावह र संकटको भुमरीमा जकडिने निश्चितप्राय देखिन्छ । नगर तथा ग्रामीण जनताको उन्नति, प्रगति तथा समृद्धिका लागि स्थानीय तहको निर्वाचन सिद्धान्ततः महत्ववपूर्ण र अनिवार्य पाटो हो । वर्तमान संविधानले मूर्त राष्ट्रिय एजेन्डालाई नजरअन्दाज गरी विदेशी स्वार्थ र चाहनाअनुसार नेपाली जनजीवनमाथि जबर्जस्त थोपर्ने दुस्प्रयास गरेको छ । यसले समग्रमा नेपाली राजनीतिलाई जबर्जस्त थप संवैधानिक संक्रमणकालको चक्रव्युहमा फसाएको छ । यस अवस्थाको गहन विश्लेषणमा प्रवेश गर्दा राष्ट्रिय एजेन्डाहरूमा संविधान संशोधनमार्फत संसोधन हुन नसके र जारी संविधान हुबहु लागू गराउने प्रयास पश्चिमा स्वार्थ तथा राजनीतिक पार्टीहरूबाट भए मुलुक निश्चित रूपमै संवैधानिक तवरबाटै विघटनको बाटोमा जान्छ । यस स्थितिलाई अस्वीकार गर्दै जारी संविधानको खारेज भए यसबाट मुलुक राजनीतिक शून्यताको अर्को अध्यायमा जानेछ । जुन पटकपटकका आन्दोलन र जनअभिमतको अपेक्षाअनुसार हुने छैन । यसर्थ जनआन्दोलनको भावनालाई मूर्त बनाउन राष्ट्रिय एजेन्डामा संविधान संशोधनद्वारा सम्बोधन र यसै जगमा शक्ति सन्तुलनको व्यवस्थापन आज नेपालले खोजेको सुरक्षित बाटो हो । यही नै संविधानको निर्वाध कार्यान्वयनसँग जोडिएको वस्तुगत राजनीतिक स्थिति पनि हो । पछिल्लो शान्ति प्रक्रियाले खोजेको तार्किक निश्कर्षको सम्बोधनको अचुक व्यवस्थापन पनि यही नै हो । यसलाई यसै अर्थमा स्थानीय निर्वाचनको सान्र्दभिकता र महत्ववको रूपमा बुझ्नु उचित हुन्छ । स्थानीय निर्वाचनको अनिवार्य आवश्यकतालाई राष्ट्रिय मुद्दा थाती राख्दै अघि बढ्ने जुन बाटो मुलुकले वर्तमानमा लिएको छ त्यही सीमाभित्र निर्वाचन निर्वाध सम्पन्न गरी आगामी संसद् र प्रादेशिक निर्वाचनलाई संविधान संशोधनमार्फत राष्ट्रिय एजेन्डा सम्बोधन गर्ने प्रतिबद्धताको कार्यान्वयनसँग जोड्ने सहमतिका साथ सबै राजनीतिक दलले स्थानीय निर्वाचनको अध्यायलाई विवादरहित निकास दिनु तत्कालका लागि बुद्धिमानी ठहर्छ । पहिलो चरणको निर्वाचन सम्पन्न भएको अवस्थामा थप विवादास्पद निर्णय थाति नै राख्नुपर्छ । यदि विवाद अहिले नै टुंग्याउने हो भने निर्वाचनको मिति सार्नु मात्र, बाँकी रहेको विकल्प हो । एक देश दुई व्यवस्थापन किमार्थ स्वीकार्य हुन सक्दैन र पहिलो निर्वाचनको सम्पन्नता नै दोस्रो निर्वाचनको अनिवार्य पाटो हो । सामाजिक, आर्थिक दृष्टिकोणले पिछडिएको सबै, वर्ग, क्षेत्र, लिंग र जातजातिको समानुपातिक विकासलाई संस्थागत गर्न, योजनाहरूको तर्जुमा र सञ्चालन गर्न जवाफदेही नेतृत्व निर्वाचित गर्न निर्वाचन अपरिहार्य भएको हो । विगतमा (माओवादी केन्द्र), एमाले नेतृत्वको संयुक्त ओली सरकारले छिमेकी चीनसँग गरेका दसबुँदे सम्झौताको पूर्ण स्वामित्व लिँदै कार्यान्वयन गर्न प्रचण्ड नेतृत्वको वर्तमान सरकारले चीनसँग ओबीओआरको थप सम्झौता गर्ने मन्त्रिपरिषद्को निर्णयले स्पष्ट पारेको छ । यसबाट मुलुकको चौतर्फी उन्नयनको ढोका खुलेको छ । यो राष्ट्रिय उपलब्धिले नेपाल, भारत र चीनबीचको त्रिपक्षीय साझेदारीलाई पनि बल पुर्याउन उचित मार्ग प्रसस्त गरेको छ । यी उपलब्धि नै अहिलेको स्थानीय तहको निर्वाचनका लागि समग्र मुलुकबासीलाई आश्वस्त पार्ने पछिल्लो दिशाबोध एवं सहकार्य र राष्ट्रिय शक्ति सन्तुलनका आधार हुन् । हाइलाइट सामाजिक, आर्थिक दृष्टिकोणले पिछडिएको सबै, वर्ग, क्षेत्र, लिंग र जातजातिको समानुपातिक विकासलाई संस्थागत गर्न, योजनाहरूको तर्जुमा र सञ्चालन गर्न जवाफदेही नेतृत्व निर्वाचित गर्न निर्वाचन अपरिहार्य छ ।"
