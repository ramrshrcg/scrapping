शीर्षक,विवरण
नेपालभारत जल सम्बन्ध,"प्रधानमन्त्री शेरबहादुर देउवाले आगामी बुधबारदेखि गर्न लागेको भारत भ्रमणमा केके एजेन्डा उठाउने भन्ने विषयमा व्यापक चर्चा र छलफल भइरहेको छ । भारतसितभन्दा पनि नेपालतर्प एजेन्डा र दुखेसोहरू धेरै भएकाले एक सातासम्म लगातार बैठक गरे पनि त्यो अपुगै होला । अर्थात् दुई देशबीच दर्जनौं मुद्दा छन्, जुन नेपालले पटकपटक गुनासो गर्दै आइरहेको छ । सीमा क्षेत्रमा भारतले निर्माण गरेका संरचनाका कारण भएको डुबान, नेपाली जनधनको क्षतिबीच हुन लागेको भारत भ्रमणमा जलस्रोत मुद्दाका दृष्टिले महत्वपूर्ण छ । नेपालप्रति भारतको मुख्य चासो सुरक्षापछि जलस्रोत हो । विशेष गरेर नेपाली पहाडी क्षेत्रमा ठूला बाँध बाँध्ने र वर्षायाममा बाढी नियन्त्रण र हिउँदमा अमृततुल्य नियन्त्रित पानी जोहो गर्ने भारतको दीर्घकालीन रणनीति रहँदै आएको छ । कोशी उच्च बाँध एउटा टड्कारो प्रतिनिधिमूलक उदाहरण हो । भारत स्वतन्त्र हुनुअघि अंग्रेजको पालादेखि कोसी उच्च बाँधले राष्ट्रिय एजेन्डा धारणा गरेको हो । त्यही भएर डेढ दशकदेखि उच्च बाँध अध्ययनको लागि भारतले तन, मन दिँदै आएको छ । तर सन् १९५४ मा भएको कोसी सम्झौताअनुसार नेपाली भूभागमा १२ किमि एफलक्स बन्ड र ४० किमि तटबन्ध बनाउँदा नेपाललाई उसले दिनुपर्ने क्षति र मुआब्जा अहिलेसम्म पनि दिएको छैन । भारतीय पक्षले भने सबै क्षतिपूर्ति र मुआब्जा वितरण गरिसकेको दाबी गर्दै आएको छ । कोसी सम्झौताले नेपाललाई घाटा र भारतलाई धेरै फाइदा पुगेको भन्दै राजनीतिक तहमै आलोचित र विवादास्पद बन्दै आएको थियो र यो क्रम अद्यापि छ । किनभने कोसी ब्यारेजबाट भारतले पूर्वी नहरमार्पत ६ लाख १२ हजार पाँच सय हेक्टर भूमि सिँचाइ गर्दै आएको छ । पूरै नेपाली भूभागमा ३५ किमि लामो कोसी पश्चिमी नहरबाट उसले तीन लाख ५६ हजार ६ सय १० हेक्टर भूमि सिँचित तुल्याएको छ । तर नेपालले जम्मा ११ हजार तीन सय हेक्टरको कमान्ड एरिया बनाएको छ, पानी भने पुग्दैन । कोसी बनाएबापत नेपालले ५८ हजार हेक्टरमा सिँचाइ पुर्याउने भनियो, तर अत्यधिक बालुवाका कारण एकतिहाई क्षेत्रलाई पनि पानी पुगेको छैन । सुरुमा ९९ वर्षको लागि कोसी सम्झौता भएको थियो । तत्कालीन राजा महेन्द्रले कोसी सम्झौतामा एक सय वर्ष थप गरेर (कुल १९९ वर्ष) पञ्चायती व्यवस्थाप्रति भारतीय समर्थन जुटाएका थिए । जबकि सिमेन्टीका संरचनाको आयु नै ५० वर्षको मात्र हुन्छ । कोसीमा सम्झौतामा उल्लेख सर्त भारतले अद्यापि पालना नगरेकाले पनि उच्च बाँध अध्ययनमा स्थानीय वासिन्दाको अवरोध आएको हो । नेपाली पक्षले बारम्बार सम्झौताअनुसार क्षतिपूर्ति र मुआब्जा दिन उठाएको आवाजलाई भारतले कहिल्यै पनि सुनेन । यही समस्या गण्डकमा पनि छ । जहाँ सुक्खायाममा भारतले करिब एकलौटी पानी लैजान्छ, त्यो पनि नेपाली भूभागमा निर्मित नहर हुँदैन, तर वर्षायाममा त्यही गण्डक ब्यारेज र नहरले नेपाली भूभाग डुबानमा पर्दै आएको छ । नवलपरासी र सुस्तावासीले पटकपटक आन्दोलन गरे, सहमति हुन्छ तर कार्यान्वयन कहिल्यै हुँदैन । कोसी र गण्डकपछि नेपालको पानीमा कब्जा जमाउन भारतले तयार गरेको टनकपुर ब्यारेज र त्यसलाई पनि वैधता दिन गरिएको एकीकृत महाकाली विकास सन्धि नेपालको अर्को दुखेको घाउ हो, जहाँ भारतले सन्धि मर्मअनुसार कहिल्यै व्यवहार गरेन । २२ वर्षअघि सन्धि हुँदा ६ महिनाभित्र पञ्चेश्वरको डीपीआर बनाउने भनियो, तर अहिलेसम्म सन् १९९६ कै अवस्थामा यो सन्धि रहेको छ। अर्थात् भारतले महाकाली सन्धिले चिन्दै नचिनेको तल्लो शारदामा लगेको पानीको भाग कटाएर मात्र पानी आधा हुने अडान थाप्दै आएकाले डीपीआरमा सहमति जुट्न नसकेको हो । जाबो १३ किलोमिटर महेन्द्रनगरटनकपुर लिंक रोड बनाउने भनिए पनि बनेको छैन भने अरू पानीका विवादित मामिलामा भारतले सहमति गर्ने धेरै परको कुरा हो । त्यसबाहेक पञ्चेश्वरको क्षमतासम्बन्धी नयाँ बखेडा झिकेको भारतले सन्धिको मर्मतविपरीतका अडान तेस्र्याउँदै आएको छ । हाम्रा प्रधानमन्त्री भने पञ्चेश्वर बन्नेमा अभै ढुक्क देखिन्छन् । महाकाली सन्धिमा उल्लिखित बुँदा कार्यान्वयनमा भारतले अनेक बहानाबाजी र बखेडा झिक्दै आएको छ । लक्ष्मणपुर बाँधमा प्राकृतिक निकास दिने भनेर भारतले गरेको सम्झौता कागजमा मात्रै सीमित भएकाले महाकालीजस्तो बृहत् योजनामा ऊ सकारात्मक होला भन्ने आशा निकै कम छ । देउवा दोस्रोपटक प्रधानमन्त्री हुँदा एकाएक भारतलाई माथिल्लो कर्णाली निर्माण गर्न दिने एमओयू (समझदारी) गरेर आए । माथिल्लो कर्णाली नेपालले आफ्नो उपयोगको लागि बनाउनुपर्छ भन्ने आवाज उठिरहेका बेला देउवाले भारतको एनएचपीसी (सरकारी कम्पनी) ले बनाउने, त्यसमा विद्युत् प्राधिकरणले ४९ प्रतिशत सेयर पाउने समझदारी गरे । भारतले कब्जा जमाउन बाँकी रहेको कर्णाली नदीमा उक्त समझदारी प्रस्थान विन्दु बन्यो । आफूले केही लिन नसक्ने तर भारतले जे भन्यो त्यही दिएर आउने नेपाली नेताहरूको प्रवृत्तिका कारण नेपालले जलस्रोतमा भारतसित हार खानुपरेको हो । तत्कालीन राजा ज्ञानेन्द्रले माघ १९ को शाही कूप्रति भारतीय समर्थन खोजे, उसले नदिएपछि माथिल्लो कर्णालीको उक्त एमओयू खारेज गरे । ज्ञानेन्द्रले पनि माथिल्लो कर्णाली नेपालीले बनाउने भनेर घोषणा र निर्णय गरेनन्, गरेको भए माथिल्लो कर्णाली आज भारतीय पोल्टामा नपर्न सक्थ्यो । ज्ञानेन्द्रले पनि सत्ता टिकाउने अस्त्र जलस्रोतलाई नै बनाउन खोजेको देखियो । अहिले माथिल्लो कर्णाली एक दशकदेखि भारतीय कब्जामा छ । न यो बन्छ, न आयोजना विकास सम्झौता (पीडीए) को बन्धनबाट मुक्त हुन सक्छ । यसरी नेपालका चार ठूला प्रमुख नदी कोसी, गण्डक, महाकाली र कर्णाली भारतीय कब्जामा परेको छ । यी नदीसम्बद्ध सम्झौता पालना मात्रै पनि नेपालले थोरै भए पनि फाइदा पाउन सक्थ्यो, त्यो पनि छैन । यसले भारतसित सम्झौता र सहमति भयो भनेर त्यसलाई उपलब्धिको मानकको रूपमा लिनुभन्दा पनि कार्यान्वयन नै गर्दैन । भारतले भएका सम्झौता पालना गर्यो भने त्यो नै ठूलो उपलब्धि हुन आउँछ । पुष्पकमल दाहाल सन् २००८ मा पहिलोपटक प्रधानमन्त्री हुँदा भारतले २५० मेगावाटको एउटा आयोजना उपहारस्वरूप बनाइदिने भनेर एकाएक घोषणा गर्यो । दाहाल प्रधानमन्त्रीका रूपमा भारत गए, सहमति भएर आयो नौमुरे । जबकि यो आयोजना भारतसित सहकार्य गरी निर्माण गर्ने भन्नेबारे जलस्रोत मन्त्रालय, विद्युत् प्राधिकरण, विद्युत् विकास विभाग र समग्र जलस्रोत क्षेत्रका सरकारी अधिकारी कसैलाई पत्तोसमेत थिएन । भारतले नौमुरे ताक्नुको एउटा कारण थियो नदी प्रवाही (रन अफ रिभर) आयोजना बनाएर त्यसको पानी राप्तीमै खसाल्नु । नेपालको २८ वर्षदेखि बनाउन खोजेको यो आयोजनाको रणनीतिक उद्देश्य थियो भालुवाङमा अर्को बाँध बनाएर त्यहाँबाट करिब ८ किलोमिटरको सुरुङमार्पत नौमुरेको पानी कपिलवस्तु पुर्याउनु । कपिलवस्तुको ३४ हजार हेक्टर सिँचाइ पुग्ने एक मात्र विकल्पका रूपमा रहेको नौमुरेसम्बन्धी तत्कालीन प्रधानमन्त्री दाहालको भारत भ्रमणमा जारी संयुक्त विज्ञप्तिमा नौमुरेबाट सिँचाइ हटाइएको थियो । कपिलवस्तुको समेत बन्दोबस्तीका साथ नौमुरे बन्यो भने भारतले उसको घाँघरामा पानी कम हुने भनेर नदी प्रवाही बनाउन खोजेको हो । हिजो बबई, बागमती र सिक्टा सिँचाइका विदेशी लगानीकर्तालाई रोकेको भारतले नौमुरेमा आउने सम्भावित लगानीकर्तालाई नछेक्ला भन्न सकिँदैन । यसरी भारतले दिने भनिएको २५० मेगावाटको उपहार नौमुरेमा गएर बिलायो । भारतले नेपालको जलविद्युत् विकासमा सन् २००३ पछि एकाएक भाँजो हाल्यो नेपालबाट आयात हुने बिजुलीमा कर लिने प्रावधान राखेर । त्यस्तो प्रावधान झन्डै दस वर्षसम्म कायम रह्यो । त्यो अवधिमा नेपालको जलविद्युत्मा (विशेष गरेर निकासीमूलक) लगानीकर्ता आएनन् । तीन वर्षअघि बल्लबल्ल दुवै देशको हितमा ऊर्जा व्यापार सम्झौता भयो । उक्त सम्झौताले लगानीको ढोका खुलेकोमा सबै ढुक्क थिए । तर गत वर्ष भारतको विद्युत् मन्त्रालय एकाएक विद्युत् आयातसम्बन्धी निर्देशिका जारी गर्यो, जसले भारतबाहेक अरू देशका लगानीकर्तालाई पूर्णरूपमा निषेध गरेको छ । जबकि विद्युत् व्यापारमा विद्युत् आयात तथा निर्यातलाई विशुद्ध आर्थिक वस्तुको रूपमा कारोबार गर्ने भनिएको छ । तर उसको मन्त्रालयले जारी गरेको निर्देशिकाले यी सारा बन्दोबस्तीलाई क्वाँच पारिदियो । अर्काे, नेपालले ढल्केबरमुजफ्फरपुर प्रसारण लाइनपछि दोस्रो यस्तै अन्तर्देशीय संरचना निर्माणको लागि फरक ढंगले प्रस्ताव गर्यो सरकारी तहमा निर्माण गर्ने भनेर । तर भारतले व्यापारिक तवरमै निर्माण हुनुपर्छ भनेर न्यु बुटवलगोरखपुर ४०० केभी प्रसारण लाइनमा अत्तो थाप्दै आएको छ । व्यापारिक तवरमा भयो भने बिजुली आयात नगरे पनि भाडा तिर्नुपर्छ, जुन ढल्केबरमा भएको छ, वर्षको एक अर्ब रुपैयाँ प्रसारण शुल्क (भाडा) मात्रै । यसलाई सच्याउन खोज्दा भारतले मानेको छैन । यसरी मुलुकको समग्र आर्थिक विकाससँग जोडिएको जलस्रोत र जलविद्युत्का यति धेरै थाँती मुद्दामा भारतसित के सहमति होला, प्रधानमन्त्री देउवाले कस्ता मुद्दा उठाउलान् भन्ने चासो एकातिर छ भने अर्कोतिर विगतमा जस्तै यिनले जलस्रोतसम्बन्धी गोप्य सहमति गरेर आउने त होइन भन्ने आशंका पनि उत्तिकै छ । भारतसित मात्रै झन्डै पाँच खर्ब रुपैयाँ व्यापार घाटा रहेको नेपालले उसको हानि र आफ्नो फाइदाको मात्र कुरा छैन, दुवै देशलाई फाइदा मात्र हुने मुद्दा उठाउनुपर्छ, जसमा भारत सकारात्मक हुन जरुरी छ ।"
"दोक्लाम दुख्ने, लिपुलेक नदुख्ने","सरकारी तहबाट कुनै चासो नदिइनुको परिणामस्वरूप लिपुलेक क्षेत्रमा भारतीय पदमार्ग निर्माण हुँदै छ । यतिबेला लिपुलेक विवादलाई बेवास्ता गरिनुको परिणाम कालान्तरमा थाहा हुनेछ । यो सामान्य नाका होइन, भारतचीन व्यापार सम्बन्ध विस्तारको सबैभन्दा छोटो र धार्मिक तथा पर्यटकीय हिसाबले अति महत्वपूर्ण छ । भुटान र चीनको सीमा क्षेत्र दोक्लाम विवादलाई लिएर उत्पन्न भारतचीन तनावबारे नेपालका परराष्ट्रमन्त्रीले 'हामी तटस्थ बस्छौं' भनेका छन् । तर, नेपाली भूमि लिपुलेकमा भारतले बनाइरहेको पदमार्गका विषयमा भने सरकार, मन्त्रीदेखि सदनसम्म मौन छन् । सामरिक महत्वका दुई ठूला मुलुकबीच रहेको नेपालले आफ्नो तटस्थता सार्वजनिक गर्नु सराहनीय छ । तर, सामरिक, आर्थिक तथा पर्यटकीय हिसाबले अति महत्वपूर्ण आफ्नै भूमिमा विदेशीले निर्माण गर्न लागेको पदमार्गबारे सामान्य धारणासम्म नआउनुले लिपुलेकको अवहेलना भएको महसुस गरिएको छ । दोक्लाम विवादबारे निरन्तर खबर सम्प्रेषण गरिरहेको भारतीय पत्रिका 'टाइम्स अफ इन्डिया'ले चिनियाँ विदेश मन्त्रालयले बुधबार जारी गरेको विज्ञप्तिलाई उद्धृत गर्दै जनाएअनुसार यो चीन र भुटानको सिमाना हो । १६ जुन सन् २०१७ मा दोक्लाममा चीनले सडक निर्माण कार्य अगाडि बढाएसँगै भुटान र चीनभन्दा पनि एसियाली महाशक्तिद्वय चीन र भारतबीच तनाव उत्पन्न भएको हो । चिनियाँ विदेश मन्त्रालयको विज्ञप्तिमा 'कुनै विवाद भए भुटान र चीनबीच हुने तर यो भारतको सरोकारको विषय होइन, तेस्रो पक्षका रूपमा भारतले हस्तक्षेप गर्ने कुनै अधिकार नभएको'समेत उल्लेख छ । १५ मे २०१५ मा भारतीय प्रधानमन्त्री नरेन्द्र मोदीको चीन भ्रमणका बेला भारत र चीनबीच लिपुलेकलाई व्यापारिक नाकाका रूपमा विस्तार गर्ने सम्झौता भएको हो । उक्त सम्झौताको २८औं बुँदामा लिपुलेक व्यापारिक मार्ग हुने उल्लेख छ । त्रिदेशीय सीमाबिन्दु लिपुलेक नभई त्यसको झन्डै ५० किलोमिटर पश्चिममा रहेको लिम्पियाधुरा हो । ०१८ सालमा लिपुलेकलिम्पियाधुरा क्षेत्रमा जनगणनासम्म गराएको भैरव रिसालले बताएका छन् । लिपुलेक नेपालको भूमि हो भन्ने कुरा पर्याप्त तथ्य र प्रमाणसहित बारम्बार सञ्चारमाध्यममा आइसक्दा पनि सरकारी तहबाट कुनै चासो नदिइनुको परिणामस्वरूप उक्त क्षेत्रमा भारतीय पदमार्ग निर्माण हुँदै छ । यतिबेला लिपुलेक विवादलाई बेवास्ता गरिनुको परिणाम कालान्तरमा थाहा हुनेछ । यो सामान्य नाका होइन, भारतचीन व्यापार सम्बन्ध विस्तारको सबैभन्दा छोटो र धार्मिक तथा पर्यटकीय हिसाबले अति महत्वपूर्ण नाका हो । 'दोक्लाम विवादबारे नेपालले तटस्थ बस्छु, यो समस्या वार्ताबाटै समाधान गरिनुपर्छ' भन्नु जति सराहनीय छ, लिपुलेकबारे कुनै धारणा सार्वजनिक नगर्नु त्यत्तिकै खतरनाक छ । खतरनाक किन छ भने लिपुलेक नेपाली भूमि हो, जहाँ भारतले निसंकोच पदमार्ग निर्माण गरिरहेको छ । यसबारे न नेपालको संसद्मा कुरा उठ्छ न त कुनै राजनीतिक दल वा नेताले नै कुरा उठाउँछ । भुटान र चीनको सिमानाको कुरा नेपालको संसद्मा उठ्ने तर नेपाली भूमि मिचिँदै सडक निर्माण भइरहेको कुरा कहीं पनि नउठ्नुले कतै हामीलाई स्वदेशभन्दा विदेशको चिन्ता भएको त होइन ? छिमेकी मुलुकहरूमा आएको सामरिक द्वन्द्वबारे एउटा असल छिमेकीको हैसियतले चासो हुनु अस्वाभाविक होइन । तर, कम्तीमा आफ्नो मुलुकको सार्वभौमसत्तामाथि भएको हमलाको पनि आवाज उठ्नुपथ्र्यो, विरोध हुनुपथ्र्यो । भारतचीन टकरावको दोक्लाम विवादले कालान्तरमा युद्धको स्थिति नआउला भन्न सकिन्न । कामना गरौं कि छिमेकी मुलुकहरूबीच युद्ध नहोस् । कथंकदाचित् युद्धको संघारमा पुगिहाले त्यसको पहिलो असर सुदूर नेपालको दार्चुलालिपुलेक क्षेत्रमा पर्नेछ । भारतचीन दोक्लाम टकराव बढेसँगै धारचुलालिपुलेक क्षेत्रमा भारतीय सैन्य हेलिकोप्टरको दैनिक आउजाउ बाक्लिएको छ । यसले दुवै मुलुक आआफ्नो सैन्य तयारीमा व्यस्त रहेको बुझ्न सकिन्छ । लिपुलेक भञ्ज्याङ भारत र चीनको सबैभन्दा सरल र नजिकको सीमा क्षेत्र हो । यही सरलताका कारण नेपाललाई कुनै जानकारीबिनै भारतचीन लिपुलेक सम्झौता गर्न तम्सिएका हुन् । लिपुलेकको तुलनामा दोक्लाम धेरै टाढाको क्षेत्र हो र यो भुटानचीन सीमा क्षेत्र हो, जुन नेपाली सीमाभन्दा धेरै टाढा पर्छ । प्रधानमन्त्री शेरबहादुर देउवा भारत भ्रमणमा जान लागेका छन् । प्रधानमन्त्री देउवाको प्रारम्भिक एजेन्डामा निर्वाचनका लागि भौतिक सामग्रीदेखि सैन्य सामग्री खरिद हुँदै युरिया मल खरिदसम्म भए पनि कैयन् बुद्धिजीवी, राजनीतिक दलहरूको घोर अनुरोधका बाबजुद राष्ट्रिय महत्वको भारत र चीनबीच सम्पन्न लिपुलेक सम्झौताको खारेजीको विषयमा भने केही बोलिएको छैन । दोक्लाम विवादले भारतचीन सम्बन्ध चिसिएको बेला लिपुलेक सम्झौताको विषयमा कुरा उठाई नेपालको अनुपस्थितिमा भएको उक्त सम्झौता नेपाललाई मान्य नहुने कुरा प्रधानमन्त्री देउवाको भारत भ्रमणको एजेन्डामा हुनुपर्थ्यो । त्यसैगरी, तराई सीमा क्षेत्रमा भारतद्वारा निर्मित ठूल्ठूला बाँधका कारण भइरहेको डुबान समस्या समाधानबारे आफ्नो दृढ अडान प्रधानमन्त्रीले भारत भ्रमणमा राख्न सक्नुपर्छ। एउटा मुलुकको सरकार प्रमुखले सामान्य भन्सार नाका सञ्चालन र रूख कटानसम्बन्धी एजेन्डा लिएर पहिलो विदेश भ्रमण तय गरिनु प्रधानमन्त्रीको गरिमाका लागि कदापि शोभायमान हुने विषय होइन । सन् २०१५ जनवरी २६ मा तत्कालीन अमेरिकी राष्ट्रपति बाराक ओबामाले अन्तरमहादेशीय व्यापार, जलवायु परिवर्तनदेखि आणविक सम्झौतालगायत साटवटा एजेन्डासहित भारत भ्रमण गरेका थिए । हामीले बंगालको खाडी र प्रशान्त महासागरमा पानीजहाज चलाउने एजेन्डा लिन नसके पनि कम्तीमा मुलुकको सार्भभौमसत्ता र राष्ट्रिय अखण्डतासँग सम्बन्धित लिपुलेक सम्झौता खारेजको माग उठाउनुपर्छ । विषय उठान गर्न सक्नुपर्छ । गौरिफन्टा नाका सहज सञ्चालनका लागि सहयोग माग्ने पनि भ्रमणको एजेन्डामा उल्लेख छ । सामान्य भन्सार नाका सञ्चालनसमेत प्रधानमन्त्रीको विदेश भ्रमणको एजेन्डा बन्नु राष्ट्र कमजोर भएको दरिलो प्रमाण हो । प्रधानमन्त्रीको भ्रमणको मौका पारी दोक्लाम द्वन्द्वबारे भारतले नेपाललाई आफ्नो पक्षमा उभ्याउन लगाउने उत्तिकै खतरा छ । संयुक्त राष्ट्रसंघमा विश्वकै अब्बल ठहरिएको नेपाली सेनासमेत भारतमातहत जानुपर्छ भन्ने प्रस्ताव राख्ने छिमेकीसँग तत्कालीन प्रधानमन्त्री पुष्पकमल दाहालले २०१६ सेप्टेम्बर १५ मा भारत भ्रमणमा गरेको २५ बुँदे समझदारीमा 'ठूला अन्तर्राष्ट्रिय मुद्दामामिलामा दुवै देशको एउटै धारणा हुनेछ' भन्ने हस्ताक्षर गरे । उक्त सम्झौता भविष्यमा सन् १९५० को सन्धिभन्दा कैयौं गुणा घातकसिद्ध हुन सक्छ भन्ने कुरा हामीले त्यति बेला मात्रै बुझ्नेछौ जति बेला दोक्लामजस्ता भारतविरुद्धका कैयौं विवादमा नेपालले नचाहेरै पनि भारतको पक्ष लिनुपर्नेछ । त्यसैले तत्कालीन प्रधानमन्त्री दाहालको भ्रमणताका हस्ताक्षरित उक्त बुँदामा टेकेर दोक्लाम प्रकरणमा भारतको पक्ष लिनु आत्मघाती कदम हुनेछ ।"
बूढेसकालमा सुझबुझ गुमाउने रोग,"मानिसको उमेर छिप्पिँदै जाँदा बौद्धिक क्षमता कम हुन्छ भन्ने मान्यता छ । कुनैकुनै समुदायमा परम्परागत मान्यता र मूल्यअनुसार जति पाको भयो, उति सक्षम मानिन्छ । कतिपय आदिवासी समुदायका उमेर छिप्पिएका व्यक्तिलाई क्षमतावान्, अनुभवी र बुद्धिमान ठानेर, थकाली मानेर विशेष सम्मान गरिन्छ । तर आजभोलि विकसित सभ्यतामा ठीक उल्टो चलन छ । हाम्रो समाजमा मानिसहरू बुढ्यौलीमा कमजोर हुन्छन् भन्ने सोच स्थापित भइसकेको छ, तर वास्तविकता फरक छ । भनिन्छ, हामी जीवनभरिमा सम्पूर्ण मस्तिष्क ऊर्जाको सानो अंश मात्र प्रयोग गर्छौं । जीवनभर प्रयोगमा ल्याएको मस्तिष्कको शक्ति, क्षमता भण्डारणको ढकनी नखुली बन्द अवस्थामै मान्छेको मृत्यु हुन्छ । हामीले बूढो भइयो, केही गर्न सकिएन भनेर हरेस खानु जरुरत छैन । बरु पारिवारिक जिम्मेवारी र व्यावसायिक दायित्वबाट मुक्त भएपछि अझसम्म प्रयोग नभएको विशाल क्षमता भण्डारलाई स्वतन्त्र रूपले क्रियाशील गर्न सकेमा थप सिर्जनशील बन्न सकिन्छ । तर सधैं जीवन रेखा यसरी कोरिँदैन । त्यसमा उमेर छिप्पिएपछि लाग्ने विशेष रोग डिमेन्सियाले बाधा हाल्छ । तीन दशकअघि मैले नेपालमा काम गर्न सुरु गर्दा यस्ता रोगी खासै भेटिँदैनथे । हाम्रो खानपान, रहनसहन र आनुवंशिक कारणले यो कम भएको होला भन्ने लाग्थ्यो, तर आज त्यो अवस्था छैन । अहिले औसत आयु लामो भएकाले पनि यस्ता रोगी बढेको हुनुपर्छ । साथै उच्च रक्तचाप, मधुमेह जस्ता मस्तिष्कलाई प्रत्यक्ष प्रभाव पार्ने रोग बढ्न थालेपछि तिनीहरूले पनि डिमेन्सिया हुन सहयोग पुर्याउँछन् । डिमेन्सियाबाट प्रभावितहरूको अवस्था नाजुक देखिन्छ । उनीहरू परीक्षण कोठामा पसेपछि मैले अभिवादन गर्दै बस्नोस् भनेपछि अगाडि कुर्सी हुँदाहुँदै कता बस्ने भन्ने मेलो पाउँदैनन् । संवाद गर्न थालेपछि अँ ठीक छ भन्दै प्रश्नकर्ताको केही प्रश्नको भाग दोहोर्याएर विनाकारण हाँस्न थाल्छन् । यस्ता समस्या हुँदा समयमा देखिने एउटा छोटो प्रतिनिधि संवाद यस्तो हुन्छ डाक्टर : तपार्इंको नाम के हो ? रोगी : मेरो नाम रामप्रसाद हो । डाक्टर : कति वर्ष हुनुभयो ? रोगी : कति वर्ष ? त्यै त हो नि ! डाक्टर : तपाईंको घर कहाँ हो ? रोगी : त्यहीं हो । डाक्टर : आज खाना के खानुभयो ? रोगी : त्यै यसरी प्राय: एउटै शब्दले उत्तर दिने, आफन्तलाई पनि नचिन्ने, समय र स्थानको ख्याल नहुने अलि कडै अवस्थाको रोग हो । अक्सर डिमेन्सिया सुरु हुँदा कुनै कुरा बिर्सने तर सम्झाइदिएपछि याद गर्ने हुन्छ । तर यो बिर्सने बानी बढ्दै जान्छ । हुँदाहुँदा टोल, छिमेकबाटै आफ्नो घर आउन नसक्ने, कोठा फेला नपार्ने, पारिवारका मानिस नचिन्ने, साविकको दैनिकी पालना गर्न नसक्ने हुन्छ । सुरुमा स्मृति मात्रै हराउँदै गए पनि पछि गएर भाषा कमजोर हुने, शब्दकोश हराउने, सिकिराखेको बानी सबै भुल्ने हुन्छ । पाको उमेरमा देखिएको व्यापक बौद्धिक ह्रासलाई डिमेन्सिया भनिन्छ । यो रोगबाट पीडित कतिपय बिरामीले बचपन र किशोरावस्थाको मात्र याद गर्ने र पछि हालसम्मकै कुरा बिर्सिने गर्छन् । घरमा परिवारसहित बसिरहेका बेला मलाई मेरो घर लगिदेओ यो घर मेरो हैन कहाँ ल्यायौ ? भनेर झगडा गर्छन् । डिमेन्सिया भएकी एक महिलाले परिवारका कसैलाई पनि चिन्दिनथिन् । उनको रेखदेख श्रीमान्ले नै गर्दै आएका थिए । विवाह गरेदखि यो रोग नलागेसम्म यसले मेरो सेवा गरेकी थिई, अब त्यो ऋण चुकाउन पनि मैले नै यसको स्याहार गर्नुपर्छ भन्ने श्रीमान्को सोचाइ थियो । तर महिलाको स्मरण शक्ति पूरै क्षीण भएकाले उनले श्रीमान्लाई अपरिचित व्यक्ति बिछ्यौनामा सुत्न आयो भनेर पिटेर धपाउने, चिच्याउने गर्न थालिन् । उनको यो व्यवहार अति भएपछि श्रीमान् अर्को कोठामा गएर सुत्नुपर्ने भयो । यस्ता बिरामीमा रोग बढ्दै गएपछि फोहोर र सफा कुराको अन्तर थाहा हँुदैन र लाज शरमको अनुभूति हराउँछ । आफूलाई भोक, तिर्खा लागेको पनि व्यक्त गर्दैनन् वा दिसापिसाब लाग्यो भने त्यो पनि जानकारी दिँदैनन् । अरूले भनेको कुरो नबुझेर एकोहोरो ढिपी गर्ने र रोक्न खोज्दा पिट्ने तोडफोड गर्नेसमेत हुन्छ । यस्ता बिरामी परिवारको लागि कतिसम्म समस्या बन्छन् भन्ने त सहजै अनुमान लगाउन सकिन्छ । उच्च रक्तचाप, मधुमेह, टाउकाको चोटपटकजस्ता शारीरिक रोगको प्रभावबाट देखा परेको डिमेन्सिया केही हल्का खालको हुन्छ । यो रेखदेख गर्न सजिलो हुन्छ । बौद्विक ह्रास भए पनि व्यक्तिका सम्पूर्ण आयाम क्षीण हुँदैनन् । तर कारणविना नै मस्तिष्क आफैं सुक्दै र खिइँदै गएर पैदा हुने डिमेन्सिया गम्भीर हुन्छ । चर्चित र शक्तिशाली बेलायतका प्रधानमन्त्री मार्गरेट थ्याचर र उनकै समकालीन अमेरिकी राष्ट्रपति रोनाल्ड रेगन पनि अलजाइमर्सबाट पीडित थिए । उमेर बढ्दै गएपछि डिमेन्सियाको सम्भावना पनि बढ्दै जान्छ । ६० वर्षदेखि ७० वर्षका व्यक्तिको समूहमा यो औसत एकदेखि पाँच प्रतिशतसम्म हुन्छ भने ७० देखि ८० वर्षमा २० प्रतिशत र ९० देखि सय वर्षमा झन्डै ४० प्रतिशतसम्म देखा पर्छ । अक्सर डिमेन्सिया पुरुषमा भन्दा महिलामा बढी देखिन्छ । डिमेन्सिया हुनुमा आनुवंशिक र शरीर तथा मस्तिष्कको बनावट मुख्य रूपले जिम्मेवार छ । अस्वस्थ खानपान, धूमपान, मद्यपान र निष्क्रिय जीवन शैलीले डिमेन्सिया सम्भावना भएका व्यक्तिलाई छिटो निम्तिन सक्छ । शारीरिक व्यायाम गर्ने, सामाजिक रूपले सक्रिय, मित्रहरूबीच निरन्तर घुलमिल हुने, लेखपढमा व्यस्त हुने, नयाँ भाषा सिक्ने र चेस, बाघचाल, क्रसवर्ड जस्ता दिमागी खेलमा संलग्न हुने जस्ता कुराले डिमेन्सिया पछि धकेलिन्छ । निष्कर्षमा, सबैखाले डिमेन्सिया र अल्जाइमर्समा अझै प्रभावकारी उपचार नभए पनि स्वस्थ खानपान, सक्रिय जीवनशैली र निरन्तर बौद्धिक अभ्यास यो रोग लाग्ने उमेरलाई पछि धकेल्न सकिन्छ । शर्मा वरिष्ठ मनोचिकित्सक हुन् ।"
कोर्स करेक्सनको अवसर,"दोस्रो जनआन्दोलन (सन् २००५) पछिको नेपालको राजनीतिक घटनाक्रमलाई केलाएर हेर्ने हो भने नेपालभारत सम्बन्ध सुधारका नाममा नेपालको तर्फबाट भारतमा बारम्बार उच्च राजनीतिक भ्रमणहरू भएका देखिन्छन् । खिलराज रेग्मीसमेतलाई समेट्दा २००६ देखि २०१६ सम्म नेपालमा नौ प्रधानमन्त्रीले कार्यालय सम्हाले । देउवा दसौं प्रधानमन्त्री हुन् । तत्कालीन प्रधानमन्त्री गिरिजाप्रसाद कोइराला, माधवकुमार नेपाल, झलनाथ खनाल, डा बाबुराम भट्टराई, सुशील कोइराला, केपी शर्मा ओली, पुष्पकमल दाहालको नेतृत्वले सरकार चलाएका थिए । यसबीचमा पुष्पकमल दाहाल दुईपटक प्रधानमन्त्री भए । झलनाथ खनाल, खिलराज रेग्मी र सुशील कोइरालाका अलावा सबै प्रधानमन्त्री भारतको औपचारिक भ्रमणमा आइसकेका छन् । शेरबहादुर देउवा पछिल्लो डेढ वर्षमा भारत भ्रमणमा आउने तेस्रो प्रधानमन्त्री हुँदैछन् । दस वर्षमा बनेका नौ प्रधानमन्त्रीमध्ये ६ प्रधानमन्त्रीको भारत भ्रमणका उपलब्धिहरू केके भए र आमजनताले त्यसबाट के लाभ पाए भन्ने विषयमा दुवै मुलुकले गम्भीर समीक्षा गर्न आवश्यक छ । यसरी तारन्तार भ्रमण हुँदा दुई देशबीचका महत्वपूर्ण मुद्दाहरूमा भारततर्फका ब्युरोक्रेसीले वार्ताको लागि पर्याप्त गृहकार्य गर्न पनि भ्याउँदैन । अहिलेको भारत सरकारको अन्तर्राष्ट्रिय सम्बन्ध विस्तारको नीतिअनुरूप हरेक दिन कुनै न कुनै मुलुकका राष्ट्रप्रमुख या सरकार प्रमुख भारत भ्रमणमा रहन्छन् । यसकारण पनि तारन्तर भारत भ्रमण गर्नुभन्दा पनि भ्रमणलाई उपलब्धिमूलक बनाउनेतर्फ नेपालको नेतृत्व चनाखो हुनपर्छ । जनस्तरले फाइदा लिन सक्ने गरी दुई देशबीच सहमति र सम्झौताहरू भए मात्र यस्ता भ्रमण उपलब्धिमूलक हुन्छन् । नाकाबन्दीको समयमा आफूले चालेको कमदका विषयमा भारतले रियलाइजेसन गरिसकेको छ । त्यसको कोर्स करेक्सन सुरु भइसकेको छ । अब त्यसको फाइदा नेपालले उठाउन सक्नुपर्छ । यो भ्रमणलाई दुवै मुलुकले अवसरको रूपमा उपयोग गर्न सक्नुपर्छ । भर्खरै आएको बाढी प्रकोपलाई ज्वलन्त उदाहरणको रूपमा लिन सकिन्छ । यस्तो प्राकृतिक प्रकोप यस क्षेत्रमा पहिलोपटक आएको होइन । १८ सय किमि सीमा जोडिएका मुलुकका सीमा क्षेत्रका जनताको समस्या भर्खरै सुरु भएको होइन । विगतको बाढीले दुई मुलुकको पूर्वीपश्चिमी सीमावर्ती क्षेत्रहरूमा पुर्याएको क्षति अझैसम्म थाहा हुन सकेको छैन । नेपाल र भारततर्फ मानवीय क्षति पनि सैयौंको संख्यामा भएको छ । यस्ता उच्च राजनीतिक भ्रमणमा प्रभावित क्षेत्रका जनतालाई प्रकोपअघि नै सूचित गर्ने संयन्त्र किन बन्न सकेन भन्ने विषयको उत्तर खोज्नुपर्छ । मन्त्री, सचिव र सहसचिवस्तरीय संयुक्त संयन्त्रहरू बनेका छन्, तर त्यसको औचित्य प्रमाणित हुन सकेको छैन । भारतले सार्क सेटेलाइट सुरु गरेको छ । यसको सहायताबाट पनि मौसमको पूर्वानुमान गर्न सकिन्थ्यो । प्राकृतिक विपत्ति रोक्न सकिँदैन तर त्यसको पूर्वतयारी र रोकथाम गर्न सकिन्छ । प्रविधिको सहयोगले यस्ता प्रकोपहरू नियन्त्रण गर्न दुवै मुलुक चुकेको देखिन्छ । यस्ता विपद् र प्रकोपमा विषयमा नेपालले बोल्ड स्टेप लिएन भने बराबरी रूपमा नोक्सानी बेहोर्नुपर्ने हुन्छ । भारतले यो विषयको गम्भीर्यलाई बुझेन र नेपालसँग समन्वय गरेन भने पनि नोक्सानी बराबरी नै भोग्नुपर्छ । अझ तल्लो क्षेत्रमा पर्ने भारतीय भूभागका कारण भारतीय पक्षले धेरै क्षति बेहोर्नुपर्छ । यस्ता विषयलाई प्रशासनिक र कूटनीतिक तहमा समाधान गर्न सकिएन भने उच्च राजनीतिक भेटघाटका समयमा उठाउनुपर्छ । भारतले यस्ता मुद्दाहरूलाइ बेवास्ता गर्न सक्दैन । दुवै पक्षको हित हुने गरी सहमति गरेर तटीय इलाकाका जनताको जीवनयापन सहज बनाउनुपर्छ, नेपाल र भारतका राजनीतिक नेतृत्वले । अनि मात्र यस्ता भ्रमणहरूको औचित्य हुन्छ । सीमावर्ती क्षेत्रमा डुबान समस्याको सम्बोधन हुन सकेको छैन भने प्रधानमन्त्रीको भ्रमणका बेलामा जोडतोडका साथ यो विषय उठाउनु जरुरी हुन्छ । जलस्रोत विकासका कुरा चर्को रूपमा उठ्छन् तर यतिका वर्षसम्म कतिवटा परियोजना सम्पन्न भए या किन भएन भन्ने मुद्दालाई गम्भीररूपमा कार्यान्वयन तहमा लैजाने गरी छलफल गर्नुपर्छ । औपचारिकताकै लागि जस्तो मात्र देखिने सनातनी भ्रमणको अर्थ छैन । विकास निर्माणका कुरा वान टु वान टक मा हुन्छन्, तर ब्युरोक्रेसी तहमा तुहिन्छन् । प्रधानमन्त्री देउवाकै पहिलो भारत भ्रमणका क्रममा भएको महाकाली सन्धिको कार्यान्वयन अहिलेसम्म हुन सकेको छैन । पछिल्लो उच्च राजनीतिक भ्रमणहरूमा भएका सहमति र सम्झौताहरूको कार्यान्वयन तह निकै कमजोर छ । धेरै पछि जानै पर्दैन, भारतको तर्फबाट झन्डै १६ वर्षपछि प्रधानमन्त्री नरेन्द्र मोदीले नेपाल भ्रमण गरेपछि नेपाली जनताले दुई मुलुकको सम्बन्धमा नयाँ आयाम थपिएको थियो, तर यसलाई भारतले व्यवस्थापन गर्न सकेन । त्यस भ्रमणमा भएका सम्झौताहरू नै कति कार्यान्वयन भए भनेर विश्लेषण गर्नु जरुरी हुन्छ । बरु त्यसको उल्टो २०१५ मा नयाँ संविधान जारी भएपछि नेपालभारत सम्बन्ध ओरालोतिरै लाग्यो । मोदी नेतृत्वको सरकारले सन् २०१५ सेप्टेम्बरमा नेपालले जारी गरेको नयाँ संविधानलाई स्वीकार नगरिदिँदा आलोचित मात्र भएन, नेपाली जनताको मनबाटै टाढा भए । अझैसम्म पनि त्यो मैलिएको नेपाली जनताको मन सफा भएको छैन । त्यसलाई मलजल गर्ने काम नाकाबन्दीले गरिदियो । यद्यपि मोदी सरकारले नेपालभारत सम्बन्धको भावनात्मक पक्षको गम्भीर्यलाई बुझ्न ६ महिना लामो अभ्यास गर्यो । छिमेकी परिवर्तन गर्न सकिँदैन भन्ने कथन भारतको लागि पनि त्यसरी नै लागू हुन्छ जसरी नेपालको लागि । यो कुरा दुवै पक्षले मनन गर्नु जरुरी छ । भारतले स्वीकार नगरे पनि नेपाली जनताको समर्थनमा जारी भएको संविधान कार्यान्वयनतर्फ उन्मुख भयो । तीन चरणमा सम्पन्न स्थानीय तहको निर्वाचनले यो संविधान कार्यान्वयनको दिशामा एक कदम अघि बढेको छ । भारतीय प्रधानमन्त्री मोदीले नेपालका तात्कालीन प्रधानमन्त्री पुष्पकमल दाहाललाई फोनमार्फत निर्वाचनको लागि गर्ने सहयोगको आश्वासनले पनि भारतले पनि परोक्ष रूपमा संविधान स्वीकार गरिसकेको छ । यो भ्रमणमा भारत सरकारले नयाँ संविधानलाई औपचारिक रूपमा स्वीकार गरेको घोषणा नै गर्न सक्यो भने भारतप्रतिको नेपाली जनताको मैलिएको मन सफा हुन्छ कि यो अवसरलाई दुवै पक्षले जनस्तरमा सम्बन्ध सुधारको लागि उपयोग गर्न सक्छन् । त्यसयता पनि तात्कालीन प्रधानमन्त्री केपी ओली, पुष्पकमल दाहाल र राष्ट्रपति विद्यादेवी भण्डारीबाट उच्च राजनीतिक भ्रमण भए । भारतको तर्फबाट तत्कालीन राष्ट्रपति प्रणव मुखर्जी नेपालको भ्रमणमा गए । तर त्यतिले मात्र नेपाली जनताको भारतप्रतिको नकारात्मक भावना परिवर्तन गर्न सकेको छैन। अहिले आएर नेपालमा बढेको चिनियाँ सक्रियता अनि आर्थिक सहयोगका कदमहरूले भारतलाई दबाब दिएको छ । चीन र भारत अनि पाकिस्तानको मुद्दा सुल्झाउन भारत सक्षम छ तर भारत र नेपालको सम्बन्ध बिग्रनु दुवै मुलुकको हितमा छैन । उच्च राजनीतिक भ्रमणका अलावा अन्य यसैबीच बिमस्टेकको मन्त्रीस्तरीय बैठकमा भारतीय विदेशमन्त्री सुषमा स्वराजको नेपाल भ्रमण अनि चिनियाँ उपप्रधानमन्त्री वाङ याङको नेपाल भ्रमण पनि पूर्वनिर्धारित भ्रमण थियो । जहाँसम्म डोक्लाम विवाद छ, प्रधानमन्त्री देउवाको भारत भ्रमण तय भइसकेपछि विकसित पछिल्लोे राजनीतिक घटनाक्रमलाई यो भ्रमणसँग जबर्जस्ती जोड्नु हुँदैन । तर पक्कै पनि छिमेकमा विकसित घटनाक्रमले सबैलाई फरक पार्ने भएकाले यो भ्रमणमा त्यस्ता विषयमा छलफल हुन स्वाभाविक हुन्छ । यो विषयमा नेपालले तटस्थ नीति रहेको स्पष्ट पारिसकेको छ । सुरक्षा नीतिमा गम्भीर रहेको भारतले नेपालको भूमि भारतको अहितको लागि प्रयोग नहोस् भन्ने चाहनु स्वाभाविक हो । यसै आशयमा डोक्लामका कुरा उठ्लान् । त्योभन्दा बढी बाहिर आएका कुरा मनगढन्ते हुन् । नेपालले चीनको ओबोरमा हस्ताक्षर गरिसकेको छ । चीन र नेपाल स्पष्ट छन्, ओबोरको बारेमा । यसमा भारतको रिजर्भेसन रहेको छ । भारत, नेपाल र चीन त्रिपक्षीय समन्वयको कुरा नेपालबाटै उठेको भए पनि त्यो अहिले हराइसकेको छ । यद्यपि, भारत आफंै चीनसँग ५० बिलियन डलरको व्यापार घाटा खेपिरहेको छ । २२ बिलियन डलरको इलेक्ट्रोनिक गेजेट प्रतिवर्ष भारतले चीनबाट आयात गरेको छ । पेटीएम र अलिबाबाजस्ता प्रख्यात कम्पनीसहित ३० चिनियाँ कम्पनी भारतमा लगानी गर्न तयार छन् । यस्तो परिवेशमा भारतले छिमेकी मुलुकहरूलाई चीनसँग सम्बन्ध विस्तार नगर भन्नै सक्दैन । नैतिकताको कुरा पनि आउँछ । पूर्वपश्चिम रेलवे लाइन बनाउने विषय र सीमा जोडिएका तराईका नदीनालामा बाँध बनाउने विषयलाई पनि विन विन अवस्थामा रहेर दुवै मुलुकले वार्तामार्फत टुंग्याउनुपर्छ । भारतमा ६० लाख नेपाली बसोबास गरिरहेका छन् । अत्यधिक बसोवास भएका नेपालीलाई लक्षित गरेर नजिकको सीमासम्म मैत्री रेलसेवा सञ्चालन गराउन पहल गर्न सक्छ । चेलीबेटी बेचबिखन नियन्त्रणको लागि भोकेसनल टेनिङको लागि दुवै मुलुकले संयुक्त पहल गर्नुपर्छ र विकास निर्माणका परियोजनाहरूलाई द्रूत गतिमा अघि बढाउन पहल गर्नुपर्ने हुन्छ । बारम्बारका भ्रमणहरूले दुई मुलुकको राजनीतिक सम्बन्ध त मजबुत त गर्ला, तर कम विकसित नेपालले आफ्ना आवश्यकताअनुरूप समस्यालाई पनि दह्रो रूपमा भारतीय पक्षसँग राख्नुपर्छ । नाकाबन्दीको समयमा आफूले चालेको कमदका विषयमा भारतले रियलाइजेसन गरिसकेको छ । त्यसको कोर्स करेक्सन सुरु भइसकेको छ । अब त्यसको फाइदा नेपालले उठाउन सक्नुपर्छ । यो भ्रमणलाई दुवै मुलुकले अवसरको रूपमा उपयोग गर्न सक्नुपर्छ । दिल्लीस्थित नेपाल मामला जानकार नायकसँग आशा थपलियाले गरेको कुराकानीमा आधारित ।"
नेपाल यू१५ साफको सेमिफाइनलमा,काठमाडौँ: यू१५ साफ फुटबल च्याम्पियनसिपअन्तर्गत आज भएको खेलमा नेपाल माल्दिभ्सलाई ६० गोल अन्तरले पराजित गर्दै सेमिफाइनलमा प्रवेश गरेको छ। सातदोबाटोस्थित अखिल नेपाल फुटबल संघ (एन्फा) कम्लेक्सको खेल मैदानमा भएको खेलमा नेपाल माल्दिभ्सलाई हराएर समूह बी'बाट सेमिफाइनल प्रवेश गरेको हो। नेपालले खेलको १४औँ मिनेटमा ब्रिजेश चौधरीको गोलमार्फत अग्रता लियो। दर्शन गुरुङको पासलाई करिब १६ यार्डबाट हेड गर्दै उनले गोल गरे। खेलको २२औँ मिनेटमा नेपालका लागि दर्शन गुरुङले दोस्रो गोल गरे। उनले रन्जन पुनले दिएको पासको सदुपयोग गर्दै गोल गरेका थिए। नेपाली टोलीका कप्तान रोशन राना मगरले खेलको ३८औँ मिनेटमा पेनाल्टीमार्फत तेस्रो गोल गरे। माल्दिभ्सका रक्षक मोहम्मद फ्यान इमरानले बल हातले छोएपछि नेपालले पेनाल्टी पाएको थियो। आकाश बुढाले खेलको ४५औँ मिनेटमा चौथो गोल गरे। खेलको मध्यान्तरसम्म ४० गोल अन्तरले अग्रता लिएको नेपालले लगत्तै दुई गोल थप्यो। खेलको ४७आै मिनेटमा अकाश पुन तथा ७३औँ मिनेटमा ब्रिजेश चौधरीले गोल गरे। ब्रिजेशले करिब २० यार्डबाट प्रहार गरेको बलले सिधै जाली चुमेको थियो्। यसअघि माल्दिभ्सलाई ९० गोल अन्तरले पराजित गरेको भारत समूह बी'बाट सेमिफाइनल प्रवेश गरिसकेको छ। नेपाल र भारतबीच बुधबार हुने खेलबाट समूह विजेताको टुंङ्गो लाग्नेछ। रासस
पुरुष फुटबलकी महिला रेफ्री,"बर्लिन : शुक्रबारदेखि सुरु भएको जर्मन बुन्डेस लिगाको नयाँ सिजनको आगामी खेलहरूमा महिला रेफ्रीले पुरुष टोलीलाई खेलाइरहेको दुर्लभ दृश्य देख्न पाइने भएको छ । जर्मनीको दोस्रो डिभिजनमा एक दशक बिताएपछि बिबियाना स्टेनहस युरोपकै प्रतिष्ठित लिगमध्येको एक बुन्डेस लिगामा पुरुषको खेल सञ्चालन गर्ने पहिलो महिला रेफ्री बनेकी हुन् । पहिलो खेल खेलाएसँगै बिबियानाले बुन्डेस लिगामा पुरुषको खेल खेलाउने पहिलो महिला रेफ्रीको इतिहास पनि रच्नेछिन् । बिबियानालाई जर्मन फुटबल महासंघले हालै बुन्डेस लिगाको २४ जनाको रेफ्री इलाइट प्यानलमा बढुवा गरेको थियो । रेफ्री महिला वा पुरुष जे भए पनि उसको एकमात्र उद्देश्य बुन्डेस लिगाका खेल सफलतापूर्वक सञ्चालन गर्नु नै हो । मैले पनि त्यही उद्देश्य पूरा गर्न धेरै मेहनत गरेकी छु । यसका लागि मैले थुप्रै अवरोधहरू पनि पार गरेकी छु, गत मेमा बुन्डेस लिगाको इलाइट रेफ्री प्यानलमा बढुवा भएपछि ३८ वर्षीया बिबियानाले भनेकी थिइन्, मप्रति विश्वास देखाएकोमा रेफ्री कमिसनलाई धन्यवाद पनि दिन चाहन्छु । बिबियानाका पिता पनि रेफ्री नै हुन् । बिबियानाले सन् १९९९ मा महिलाको खेलमार्फत रेफ्रीको भूमिका निर्वाह गर्न थालेकी हुन् । उनी सन् २००५ मा फिफा रेफ्री बनेकी थिइन् भने त्यसको दुई वर्षपछि जर्मनीको दोस्रो डिभिजनको लिगका लागि छनोट भएकी थिइन् । उनी त्यसबेला जर्मनीको व्यावसायिक फुटबलमा पहिलो महिला रेफ्री बनेकी थिइन् । त्यसयता बिबियानाले महिला विश्वकप र युरोपियन च्याम्पियनसिपका खेलहरू पनि खेलाइसकेकी छिन् । बिबियानाले सन् २०१२ मा भएको लन्डन ओलम्पिकअन्तर्गत महिलातर्फको स्वर्ण पदकका लागि भएको अमेरिका र जापानबीचको फाइनल खेलमा पनि रेफ्रीको भूमिका निर्वाह गरेकी थिइन् । यसैगरी उनले गत जुनमा सम्पन्न महिलाको च्याम्पियन्स लिगअन्तर्गत लियोन र पेरिस सेन्ट जर्मन (पीएसजी) बीचको खेल पनि खेलाएकी थिइन् । जर्मनीको प्रहरी अधिकृतसमेत रहेकी बिबियानाले पुरुषको खेल भने यसअघि नै खेलाइसकेकी छिन् । गत शनिबार जर्मन कपअन्तर्गत बार्यन म्युनिखले चेम्निजर एफसीविरुद्ध खेल्दा उनी रेफ्रीको भूमिकामा थिइन् ।"
