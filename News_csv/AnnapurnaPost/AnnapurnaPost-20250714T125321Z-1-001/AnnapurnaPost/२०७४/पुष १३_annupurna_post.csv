शीर्षक,विवरण
कांग्रेसमा गम्भीर आत्मसमीक्षा,"नेपालको लोकतान्त्रिक छवि बोकेको, पुरानो र ठूलो दल नेपाली कांग्रेस भर्खरै सम्पन्न तीनै तहको निर्वाचनमा कमजोर सावित हुन पुग्यो। १६५ निर्वाचन क्षेत्रमा पहिलो हुने निर्वाचित हुने या प्रत्यक्ष निर्वाचनतर्फ तेस्रो स्थानमा खुम्चिन पुग्यो भने समानुपातिकतर्फको लोकप्रिय मत प्राप्त गरी राहत महसुस गर्न पुग्यो। समग्रमा प्रतिनिधिसभामा दोस्रो दल बन्न पुगेको छ कांग्रेस। २०१५ सालमा एकल दुईतिहाइ बहमुत प्राप्त गरी २०४८ र २०५६ सालमा गरी दुईपटक एकल बहुमत प्राप्त गरेको इतिहास भएको एक मात्र पार्टी कांग्रेस किन कमजोर बन्न पुग्यो भन्ने बारे निकै तर्क, वितर्क भइरहेका छन्। आफ्नो हारको सम्बन्धमा कांग्रेसले कति वस्तुनिष्ठ र यथार्थपरक विश्लेषण गर्ला, त्यो त हेर्न बाँकी नै छ। प्रजातन्त्र, नागरिक र स्वतन्त्रता, बहुदलीय व्यवस्था, निरंकुशताको अन्त्यको निमित्त महत्वपूर्ण इतिहास निर्माण गरेको पार्टीले देशका तमाम मुद्दा, राष्ट्रिय समस्या, नागरिक सम्बन्ध र पार्टीभित्रकै आन्तरिक कमीकमजोरीबारे भने तथ्यपरक विश्लेषण गर्ने अधिकार आम जनतामा छ। कहाँ चुक्न पुग्यो कांग्रेस ? नीतिबमोजिमको नियत, स्वच्छ र सक्षम नेतृत्व, युग र जनताको चेतना एवं आवश्यकताबमोजिमको एजेन्डा तयार गर्न सक्यो कि सकेन ? लोकतन्त्र र विधिको शासन, नागरिक स्वतन्त्रताका निम्ति गौरवपूर्ण इतिहास भएको पार्टी किन कमजोर बन्न पुग्यो ? त्यस पार्टीका तत्कालीन सभापति, राजनेता तथा प्रथम जननिर्वाचित प्रधानमन्त्री बीपी कोइरालाले भन्ने गरेको प्रजातान्त्रिक समाजवाद कांग्रेसले कहाँ फ्याँक्यो ? पार्टी स्थापनादेखिकै समावेशीकरणको नीति कता छोडियो ? अतिवादको विरुद्ध मध्यमार्ग कांग्रेसको मूल नीति थियो, त्यो खै ? अब कांग्रेसको भविष्य कता जाला ? जनताको प्रश्न कांग्रेस नेतृत्वले सामना गर्नैपर्छ। समावेशीकरणमा कांग्रेस २००३ सालमा सभापति टंकप्रसाद आचार्य र कार्यकारी सभापति बीपी कोइराला भएको कांग्रेसको पहिलो कार्य समितिमा देवव्रत (डीबी) परियारलाई प्रचार संगठन निमित्त सदस्य बनाइएको थियो। २००९ सालमा कांग्रेसको पाँचौं महाधिवेशन भयो र सभापति बीपी कोइरालाले डीबी परियारलाई पार्टीको महामन्त्री बनाएका थिए। २०४८ सालको संसदीय निर्वाचनमा बाँकेबाट कृष्णचन्द्र परियार, पहिलो प्रतिनिधिसभामा निर्वाचित दलित थिए र उनले कांग्रेसकै तर्फबाट विजय प्राप्त गरेका थिए। त्यति मात्रै होइन, तत्कालीन समयमा प्रधानमन्त्री शेरबहादुर देउवाले राष्ट्रिय दलित आयोग, दलित विकास समिति गठन गरेका थिए। यसरी कांग्रेस स्थापनाकालदेखि नै समावेशीतामा अग्रस्थानमा देखिन्छ। लोकतन्त्रमा दलको विकल्प दल नै हुन्। अझै पनि कांग्रेसलाई बाइपास गरेर नेपाली राजनीति अघि बढ्न सम्भव छैन। तसर्थ यसले आफ्नो पराजयको वस्तुगत आधार खोज्न ढिलाइ गर्नै हुँदैन। मुलुक सशस्त्र द्वन्द्वमा फस्दै गरेको बेला, विद्रोही माओादीसँग चर्चित बाह्रबुँदे सम्झौता गरी शान्तिस्थापनाको निम्ति कांग्रेसको महत्वपूर्ण योगदान रहन गयो। लोकतान्त्रिक गणतन्त्र, विधिको शासन, स्वतन्त्र न्यायालय र संघीयताको स्वीकार्यसम्म पनि तत्कालीन सभापति गिरिजाप्रसाद कोइरालाले निर्णायक भूमिका निर्वाह गरे। माओवादी सशस्त्र संघर्षको सबैभन्दा ठूलो मार कांग्रेसका नेताकार्यकर्तामाथि नै परेको थियो। आन्दोलन उठिसकेपछि कुनै न कुनै रूपमा जितको अनुभूति दिलाउनुपर्छ भन्ने कोइरालाको स्पष्ट धारणा थियो। राष्ट्रिय समस्या, क्षेत्रीय र जातीय आन्दोलन उठेपछि सबैले जितेको अनुभव दिलाउनुपर्छ भन्ने मान्यता सराहनीय थियो। कांग्रेसका सबै काम राम्रा भने छैनन्। उदारीकरण विश्व परिस्थितिअनुकूल भए पनि स्वास्थ्य र शिक्षा क्षेत्रको बेथिति रोक्न सकेन। राजनीतिक भ्रष्टाचार, अनियमितता, गुन्डाराज, गुट र कोठे राजनीति, संकीर्णता, पदलोलुपता र आन्तरिक वैमनस्यलाई संस्थागत गर्न पुग्यो। हिजोको समावेशीकरणमा राम्रो इतिहास भएर पनि वर्तमानमा खस आर्यको पार्टीमा दरिन पुग्यो। सबै जातजाति क्षेत्र, लिंग, वर्ग र समुदायको साझा पार्टी बन्न सकेन। धर्म निरपेक्षताविरोधी, संघीयतामा अस्पष्ट कुलिन र हुनेखाने वर्गको रजाइँ हुने र त्यो वर्गकै रोजाइँको पार्टी बन्न पुग्यो। कार्यकर्तालाई क्षेत्र, जिल्ला प्रदेशमा खटिनुनपर्ने तर नेताको दैलोमा सबेरै जुत्ता देखाउनुपर्ने परिपाटी संस्थागत बन्न पुग्यो। क्षेत्रमा खटिने कार्यकर्ताको अवमूल्यन हुन थाल्यो। लाभको पदमा ठूला नेताले कि त आफ्ना नातापातालाई कि त पैसा लिएर मात्रै नियुक्ति दिने परम्परा बस्यो। नीति, सिद्धान्त र विचारको स्थान कमजोर हुँदै गयो। दलित, महिला, गरिब, किसान, भूमिहीन, मुस्लिम समुदाय, पिछडिएको क्षेत्र, उत्पीडित जनजाति, कमजोर वर्ग, केवल भोट बैंक जस्तो बन्न थाले। चुनावमा भ्रम लोभ, पैसा, गुन्डा प्रयोग गर्ने अनि जित्ने प्रवृत्ति भयो। कांग्रेसले पछिल्लो समय समानता र समावेशीकरण बिर्सिएकाले जनताले पनि त्यो पार्टीको नेतृत्वलाई भुलिदिए। तथापि पार्टीप्रतिको माया भने घटेको रहनेछ। समानुपातिक मतपरिणामले यही कुरा देखाउँछ। एजेन्डाविहीन कांग्रेस दुईपटकसम्मको संविधानसभा निर्वाचन, बृहत्, शान्तिसम्झौता, गणतन्त्रको घोषणा, संघीयता, धर्म निरपेक्षता, स्वतन्त्रता जस्ता जनउपलिब्ध प्राप्त गरिसकेको अवस्थामा राजनीतिमा सैद्धान्तिक तथा वैचारिक भिन्नता सकिएकै हो। गणतन्त्र र संघीयताको संरक्षण गर्दै जनता र देशको हित, उन्नति, विकास, शान्ति, समानता र समृद्धिमा दलहरूको परीक्षण हुने हो। कांग्रेस कमजोर बन्नाको प्रमुख कारण एजेन्डाविहीन हुनु नै हो। माओवादीका एजेन्डा बोकेर अन्य दलले आफूलाई सधैं सत्तामा पुर्याउन् भन्नु उसको मूर्खता हुन पुग्यो। दोस्रो, नेतृत्वको अकर्मण्यता र प्रौढ नेतृत्व नै हो। युवा, समावेशी, पृथक क्षेत्र, वर्ग र समुदाय भाषा, धर्म, लिंगको पार्टी सञ्चालनमा नेतृत्वदायी भूमिका खै ? संसदीय खेलमा चनाखो भएर उल्टा सीधा गर्दै सत्तामा पुग्ने र सत्तामा पुगेपछि जनताका काममा ध्यान नदिने दल जनताले अस्वीकार गर्ने नै भए। त्यति मात्रै होइन, छिमेकी मुलुक भारतपरस्त भन्ने आरोपबाट समेत कांग्रेस मुक्त हुन सकेन। केपी ओलीको भ्रमपूर्ण र एक जातीय नक्कली राष्ट्रवादलाई नंग्याउन सकेन कांग्रेसले। सामान्य अंकगणितबमोजिम पनि पहिलो शक्तिविरुद्ध दोस्रो र तेस्रो शक्ति गाभिँदा पहिलोभन्दा ठूलो हुने सत्य हो। एमाले र माओवादी केन्द्र वाम गठबन्धन घोषणापछि कांग्रेस नेतृत्व अर्धमुर्छित बन्न पुग्यो। लामो समय किंकर्तव्यविमूढ बन्न पुगेको कांग्रेस मुख खोल्दा अधिनायकवादको भ्रम लिएर आयो। संसदीय निर्वाचन लडेर, संसदीय राजनीतिमा पोख्त दुइटा कथित कम्युनिस्ट पार्टी मिल्दा अधिनायकवाद आउँछ भन्ने देउवाको आरोप जनताले किन पत्याउने ? अधिनायकवाद या साम्यवाद संसदीय निर्वाचन लडेर र संविधान कार्यान्वयनको एजेन्डाबाट सम्भव छैन भन्ने जनताले बुझेकै थिए। वित्थामा कांग्रेस नेतृत्व असफल बन्न पुग्यो। राष्ट्रमा संस्थागत गर्नुपर्ने, सुधार गर्नुपर्ने थुप्रै एजेन्डा छन्। कृषिप्रधान देशमा किसान र जमिनबीचको सम्बन्ध जटिल छ। ऊर्जा, सडक पर्यटक, कलकारखाना, रोजगार, शिक्षा, समानता, न्याय आदि क्षेत्रमा व्यापक सुधारको जरुरी छ। जाति, धर्म, समुदाय, वर्गबीच विशाल मतभेद र समस्या छन्। भूमिहीन, गरिब, दलित वञ्चित क्षेत्रको समस्या समाधानमा पार्टीभित्रकै बौद्धिक वर्गमा छलफल गरी निकास दिने दिशामा कांग्रेस नेतृत्व कहिल्यै सकारात्मक देखिएन। २०४७ सालको बहुदलीय प्रजातन्त्र पुनस्र्थापना भएदखि सबैभन्दा बढी सत्तामा बसेको र बजेट निर्माण गरेको पार्टी भएर पनि सम्भ्रान्त, कुलिन, उद्योगी, ठूला व्यापारी, घरानाको फाइदाको निमित मात्रै काम गर्यो कांग्रेसले। गरिब, निमुखा, उत्पीडित वर्ग, धर्म, लिंग, क्षेत्र र समुदायको हित हुने कार्य गरेन र ती वर्गका लागि कार्यक्रम ल्याइएन पनि। यस्ता कारणले कांग्रेसको मूल नीति जनतासँग नटाढिए पनि नेता टाढिन पुगे। युवा नेतृत्वप्रतिको आशा फ्रिडम फर डिसकसन, युनाइटेड फर एक्सन (छलफलमा स्वतन्त्रता र व्यवहारमा एकता) कांग्रेसको मूल नीति हो। नराम्रो, अप्रिय, जनहितविपरीतको आफ्नै पार्टी नेतृत्वप्रति पनि आलोचना र विरोध खुला रूपमा गर्न पाइन्छ कांग्रेसमा। तथापि पार्टीको संथागत निर्णय सबैले मान्नैपर्दछमान्छन् पनि। राष्ट्रको शासन व्यवस्था संसदीय हुनुपर्ने मान्यता राखे पनि पार्टी भने प्रत्यक्ष निर्वाचित (सभापतीय) व्यवस्थामा सञ्चालित छ। देशमा प्रजातन्त्रलोकतन्त्र चाहिन्छ भन्ने सवालमा जति स्पष्ट छ, आफैंभित्र भने सामन्तवाद छ। खुला अर्थव्यवथा, स्वतन्त्रता, वाक् तथा प्रेस स्वतन्त्रता, बहुदलीय लोकतन्त्रको हिमायती दल आन्तरिक लोकतन्त्रको बारेमा आजपर्यन्त खुल्न सकेको छैन। पार्टीको पछिल्लो हारको कारक मूल नेतृत्व भएको निष्कर्षसहित नयाँ र युवा नेतृत्व स्थापनार्थ हस्तक्षेप गर्ने गगन थापालगायतका युवाहरूले उद्घोष गरेका छन्। हुन त निर्वाचनको निमित्त नवीन एजेन्डा, प्रचारप्रसार, जनसरोकारका सवाल, राष्ट्रिय आवश्यता मूलभूत समस्या, जनचासोका सम्बन्धमा युवा नेतृत्व किन सचेत हुन सकेन ? एजेन्डा निर्माणमा कांग्रेसको युवा नेतृत्व किन प्रभावशाली हुन सकेन ? यसमा कांग्रेसका युवा नेतृत्व पनि चुकेकै हो। फेरि एउटा महत्वपूर्ण सवाल, युवा विचारको हो कि उमेरको ? युवामा विशेषतः वैचारिकतामा अग्रगामी परिवर्तनशील, चेतनशील, कर्मठ, सामथ्र्य र दूरदर्शिता जरुरी हुन्छ। पुरानै सोच, चिन्तन, शैली, ढर्रा, दृष्टिकोण, मूल्य र मान्यता भएको तर उमेरको युवाले पार्टी र राष्ट्रको प्रगतिमा भूमिका खेल्न सक्दैन। युगलाई चिन्ने प्रतिनिधि, विश्व राजनीतिक गति र दिशा पहिचान गर्न सक्ने, स्वच्छ र सफा छवि भएको, पुरानो रोग भ्रष्टाचार र कतिपय प्रचारित विदेशी खुफिया एजेन्सीको दलालीमा मुछिएको, अकूत सम्पत्ति आर्जन र अनियमितताबाट वञ्चित नेतृत्व आजको आवश्यकता हो। कांग्रेस गौरवशाली इतिहास बोकेको जनताद्वारा स्थापित पार्टी हो। यसको जयपराजयले राष्ट्रिय नीति, विकास, उन्नति र समृद्धिमा निकै असर पर्दछ। युगका आवश्यकता बोध गर्न सक्ने नेतृत्वले यस पार्टीको भविष्य निर्माण गर्न सके राष्ट्र र जनताको समेत भलो हुनेछ। तथापि यसका गलत निर्णय, स्वार्थ र लोभले राष्ट्रलाई नै घाटा पुग्छ। यसले नीति र नियतमाथि पुनरावलोकन गरेन भने जनताले झैं अविश्वास गर्नेछन्। लोकतन्त्रमा दलको विकल्प दल नै हुन्। तथापि अझै पनि कांग्रेसलाई बाइपास गरेर नेपाली राजनीति अघि बढ्न सम्भव छैन। तसर्थ यसले आफ्नो पराजयको वस्तुगत आधार खोज्न ढिलाइ गर्नै हुँदैन।"
नेपालको चुनावमा भारतीय चासो,"भारत नेपाललाई आफ्नो प्रभाव क्षेत्रको मुलुक मान्छ र नेपालका खासगरी राजनीतिक र अन्य विकासक्रमलाई पनि भारतीय सुरक्षाको साँघुरो दृष्टिकोणले मूल्यांकन गर्न रुचाउँछ। नेपालसँगको सम्बन्ध व्याख्या गर्न धेरैजसो औपनिवेशकालीन भूराजनीतिक धारणा र शब्दावली प्रयोग गर्ने भारत यसपालिको निर्वाचनमा वाम गठबन्धनको अभूतपूर्व विजयपछि रन्थनिएजस्तो देखिन्छ। भारतीय हस्तक्षेपहरू र खासगरी नेपालको संविधान जारी भएपछिको भारतले नेपालमाथि लगाएको नाकाबन्दीका कारण नेपालमा भारतविरोधी भावना बढेको र त्यसैकारण जागृत राष्ट्रवादी भावना वाम गठबन्धन विजयी हुनुको एउटा मुख्य कारण भएको उनीहरूको बुझाइ देखिन्छ। यसैबीच भारतका समाचारपत्र र विश्वसनीय अनलाइन समाचार पोर्टलहरूमा प्रकाशित समाचार र विचार लेखहरूमा नेपालको निर्वाचनमा वाम गठबन्धनको अभूतपूर्व विजयका कारण केलाउने प्रयास भएका छन्। भारतले नरुचाएका र उसलाई चिढ्याएका केपी ओली नेतृत्वको सरकारले भारत र चीनसँगको सम्बन्ध कसरी अगाडि बढाउला र भारतले नेपालमा आफ्नो प्रभाव घट्न नदिन के गर्नुपर्ला भन्नेमा समाचार, विश्लेषण र सम्पादकीयहरू केन्द्रित छन्। भारत लोकतान्त्रिक मुलुक हो र त्यहाँ वाक् र खासगरी प्रेस स्वतन्त्रता छ। तैपनि भारतीय विद्वान्, विश्लेषक र पत्रकारहरूमा भारतको दीर्घकालीन नेपाल नीतिको बारेमा खासै विमति पाइँदैन। तर हालका लागि नेपालसँगको सम्बन्धलाई कसरी अगाडि बढाउने र भारतको प्रभाव घट्न नदिन कस्ता उपाय अवलम्बन गर्ने भन्नेबारेमा उनीहरूका फरक मत पाइन्छन्। भारत सरकारको ध्यान पाकिस्तानमा केन्द्रित भइरहँदा नेपालमा वाम गठबन्धनको विजयपछि उसको छिमेक नीतिमा नेपाल ठूलो चुनौती बन्न सक्नेछ। अमेरिकाको वासिंटनमा आधारित स्टिमसन सेन्टरको साउथ एसियन भोइसेजमा १२ डिसेम्बर (२६ पुस) मा प्रकाशित आलेखमा निहार नायकले वाम गठबन्धनले अत्यधिक बहुमत ल्याएको अहिलेको चुनाव परिणामले नेपालको विदेश नीतिमा कस्तो प्रभाव पार्छ भन्नेबारेमा लेखेका छन्। नायक भारतको इन्स्टिच्युट फर डिफेन्स स्टडिज एन्ड एनालिसिस (आईडीएसए) मा नेपालको बारेमा अध्ययन अनुसन्धान गर्ने वरिष्ठ शोधकर्ता हुन्। उनले लेखमा नेपालको वाम गठबन्धनले उनीहरूको संयुक्त चुनावी घोषणापत्रमा भारतलाई हस्तक्षेपकारी छिमेकी भनेको र विगतका भारतसँग भएका असमान सन्धिहरू संशोधन र परिमार्जन गर्ने संकेत गरेको उल्लेख गरेका छन्। नायकले वाम गठबन्धनले मधेसीहरूद्वारा गरिएको सीमाकेन्द्रित आन्दोलनका कारण नेपालमा सामान पठाउन नसकिएको विषयलाई पनि भारतले नाकाबन्दी गरेको आरोप वाम गठबन्धनले लगाएको उल्लेख गरेका छन्। त्यसको केही समयपछि नै चीनसँग पारवहन सन्धि गरेर वाम गठबन्धनका अहिलेका नेता ओलीले भारतसँगको निर्भरता घटाउन खोजेको उनको विश्लेषण छ। उनले भारत र चीनबीचमा प्रतिस्पर्धा गराएर नेपालले बार्गेनिङ पनि गर्न सक्ने बताएका छन्। नेपालमा ओलीको नेतृत्वमा वाम गठबन्धनको सरकार बन्ने करिब निश्चित भएपछि १२ डिसेम्बर (२६ मंसिर) मा लेखिएको हिन्दुस्तान टाइम्सको सम्पादकीयमा भारतले नेपालमा भविष्यमा बन्ने ओली नेतृत्वको सरकारसँग नजिक रहेर काम गर्नुपर्ने सुझाव दिइएको छ। नेपालको आन्तरिक मामलामा भारतको अनावश्यक हस्तक्षेप रहेको ठानेका कारण ओलीले नेतृत्व गर्ने सरकार बेइजिङसँग नजिकिन सक्ने सो सम्पादकीयमा जनाइएको छ। भारतीय सेनामा नेपाली नागरिक हुनाले र लाखौं नेपाली भारतमा काम गर्ने गरेकाले बारम्बार भारतीय हस्तक्षेप हुँदाहुँदै पनि सधैं भारतसँग नजिकको सम्बन्ध राख्ने गरेको नेपाल अब भने चीनतिर ढल्किन सक्ने उक्त सम्पादकीयमा जनाइएको छ। नेपालमा भारतको प्रभाव घट्न नदिन भारत सरकारले नेपालसँग निरन्तर संवाद र सहकार्य कायम राख्नुपर्ने र तदनुरुप व्यवहार गर्नुपर्ने सो सम्पादकीयमा जनाइएको छ। प्रतिनिधिसभा र प्रदेशसभा दुवैको प्रत्यक्ष र समानुपातिकको मतगणना सकिइसक्दा एमाले सबैभन्दा ठूलो दलको रूपमा देखिएपछि हिन्दुस्तान टाइम्समा १४ डिसेम्बर (२८ मंसिर) मा प्रकाशित समाचारमा भारतको विदेश मन्त्रालयका प्रवक्ता रविश कुमारले नेपालको नयाँ बन्ने सरकारसँग सहकार्य गर्न भारत इच्छुक रहेको जनाएको समाचार प्रकाशित छ। नेपाल र भारतबीच ऐतिहासिक र अनुकूलता र प्रतिकूलताबाट गुज्रिइसकेको सम्बन्ध रहेको भन्दै लोकतान्त्रिक विधिबाट निर्वाचित नयाँ सरकारसँग मिलेर काम गर्न भारत तयार रहेको प्रवक्ताले जनाएको सो समाचारमा उल्लेख छ। नेपालमा शान्ति, स्थिरता, आर्थिक समृद्धि र समग्र विकासमा योगदान गर्न भारत तयार रहेको प्रवक्ताको भनाइ सो समाचारमा उल्लेख छ। १९ डिसेम्बर (४ पुस) को हिन्दुस्तान टाइम्समै प्रकाशित समाचारमा एमालेका अध्यक्ष एवं प्रधानमन्त्रीका सबैभन्दा बलिया दाबेदार ओलीले नेपाल र चीनबीचको सीमानाका रसुवागढीको भ्रमण गरेर भारतलाई कडा सन्देश दिन खोजेको जनाइएको छ। भ्रमणको स्पष्ट उद्देश्य नभए पनि आउने सरकार बेइजिङतिर ढल्किन सक्ने संकेत सो भ्रमणले गरेको उक्त समाचारमा जनाइएको छ। ओली नेतृत्वको सरकार सडक र रेलमार्ग निर्माण गरेर चीनसँग बढी नजिकिन सक्ने पनि समाचारमा उल्लेख छ। भ्रमण क्रममा ओलीले सीमानाकालाई अन्तर्राष्ट्रिय स्तरको बनाइने र सोही नाका हुँदै चीनबाट नेपालमा रेल ल्याइने घोषणा गरेको समाचारमा उल्लेख छ। सन्तुलित परराष्ट्र नीति अपनाउने घोषणा गरेका ओलीले के सन्देश दिन चाहेको हुन्, स्पष्ट भने नभएको सो समाचारमा जनाइएको छ। चुनावअगाडि नै हिन्दुस्तान टाइम्सको २५ नोभेम्बर (९ मंसिर) मा प्रकाशित विश्लेषणमा सो पत्रिकामा कार्यरत नेपाली पत्रकार प्रशान्त झाले नेपालको चुनाव वामपन्थी गठबन्धन र लोकतान्त्रिक गठबन्धनका बीचमा भए पनि यसका बाह्य आयाम भएको उल्लेख गरेका छन्। चुनावपछि वामपन्थी र लोकतान्त्रिक गठबन्धन जसको बहुमत आए पनि उनीहरू दुवै छिमेकीसँग राम्रो सम्बन्ध राख्न बाध्य हुने भए पनि भारतले लोकतान्त्रिक गठबन्धनलाई र चीनलाई वामपन्थी गठबन्धनलाई रुचाएको उनले लेखेका छन्। यो निवार्चनले संविधानलाई संस्थागत गर्ने मात्र नभएर संविधान कार्यान्वयनपछि बन्ने सरकारी संरचनाहरूलाई संस्थागत रूप दिन महत्वपूर्ण भूमिका खेल्ने पनि बताएका छन्। २३ डिसेम्बर (८ पुस) मा हिन्दुस्तान टाइम्समा प्रकाशित विश्लेषणमा प्रशान्त झाले भारतको विरोधाभासयुक्त व्यवहारहरूका कारण उसले नेपालमा भरपर्दा मित्रशक्तिहरू नपाएको बताएका छन्। मधेसवादी शक्तिहरूलगायत अरूलाई पनि भरपर्दो समर्थन नगर्दा अहिले नेपालमा वाम गठबन्धनको विजय हुँदा र चीनको भूमिका बढ्दा भारत चुप लागेर बस्नुपर्ने अवस्था उत्पन्न भएको उनले लेखेका छन्। १९ नोभेम्बर (३ मंसिर) मा पहिलो चरणको निर्वाचनअघि नै हिन्दु ले सम्पादकीय लेखेर नेपालको नयाँ संविधानअनुसार हुन लागेको प्रतिनिधिसभा र प्रदेशसभाको निर्वाचन ऐतिहासिक भएको जनाएको थियो। नेपालका दुई ठूला कम्युनिस्ट पार्टीहरू एमाले र माओवादी केन्द्रबीचको वामपन्थी गठबन्धन सबैलाई अचम्ममा पार्दै गठन भएको सो सम्पादकीयमा जनाइएको छ। सीमान्तकृत र जनजातिका पक्षमा वकालत गर्ने माओवादी र त्यसको विरोध गर्ने एमालेबीचको एकताले सबैलाई छक्क पारेको पनि सो सम्पादकीयमा उल्लेख छ। डिसेम्बर ९ (२३ मंसिर) मा मतगणनाको परिणाम आइरहँदा अंग्रेजी दैनिक टाइम्स अफ इन्डिया ले मतगणना परिणामले चीनसँग असाध्यै नजिक रहेका ओली नेतृत्वको वाम गठबन्धनले चुनावमा ठूलो सफलता हात पारेको समाचार प्रकाशित गरेको थियो। भारतसँग नजिक रहेको नेपाली कांग्रेसले नराम्रो पराजय सामना गनुपर्ने त्यो भारतको लागि पनि चुनौती भएको समाचारमा जनाइएको छ। ओलीले भारतलाई नरुचाएको कुरा सबैलाई छर्लंग हुने गरेर अभिव्यक्त गरेको र ऐतिहासिक रूपमा रहेको भारतको प्रभाव कमजोर बनाउनतिर लागेको सो समाचारमा उल्लेख छ। त्यस्तै प्रत्यक्षतर्फको मतगणना सकिएपछि १६ डिसेम्बर (१ पुस) मा टाइम्स अफ इन्डिया मा प्रकाशित समाचारमा भारतसँग मित्रतापूर्ण सम्बन्ध रहेको नेपाली कांग्रेसले प्रत्यक्षतर्फ जम्मा २३ सिट जित्न सकेको भन्दै चीनले मिलाइदिएको विश्वास गरिएको वामपन्थी गठबन्धनले १६५ मध्ये ११६ सिटमा जित हासिल गरेको जनाइएको छ। सो समाचारमा भारतीय विदेश मन्त्रालयका प्रवक्ता रविश कुमारले नेपालको शान्ति, स्थिरता, आर्थिक समृद्धिका लागि नयाँ सरकारसँग मिलेर काम गर्न र योगदान गर्न भारत तयार रहेको जनाएको पनि उल्लेख गरिएको छ। १३ डिसेम्बर (२७ मंसिर) मा सचिन पराशरले टाइम्स अफ इन्डिया मा लेखेको समाचारमा भारतको सरकारको ध्यान पाकिस्तानमा केन्द्रित भइरहँदा उसको छिमेक नीतिमा नेपाल ठूलो चुनौती बन्न सक्ने जनाइएको छ। वाम गठबन्धनबाट प्रधानमन्त्रीका लागि सबैभन्दा बढी सम्भावित व्यक्ति ओलीले आफ्नो चीनप्रतिको सद्भाव नलुकाएको उनको समाचारमा जनाइएको छ। अघिल्लोपटक आफू प्रधानमन्त्री हुँदा माओवादी केन्द्रले आफूलाई दिएको समर्थन फिर्ता गर्न भारतले दबाब दिएको भनेर भारतसँग ओली रिसाएको उक्त समाचारमा जनाइएको छ। अघिल्लोपटक प्रधानमन्त्री हुँदा नेपालका मधेसीहरूसँग र भारतसँग ओलीले द्वन्द्वपूर्ण सम्बन्ध बनाएको पनि समाचारमा जनाइएको छ। उक्त समाचारमा भारतीय विश्लेषक ब्रह्मा चेलानेले नेपालको कम्युनिस्ट सरकार चीनसँग नजिक हुने बताएको उल्लेख छ। त्यस्तै उक्त समाचारमा उद्धृत गरिएका कनबल सिब्बलले भने ओली चीनसँग सर्तक हुनुपर्ने बताएका छन्, निर्वाचनमा सघाएको मूल्य चीनले असुल्न प्रयत्न गर्न सक्नेतर्फ सिब्बलले सचेत गराएको समाचारमा जनाइएको छ। १४ डिसेम्बर (२८ मंसिर) मा टाइम्स अफ इन्डिया मा प्रेस ट्रस्ट अफ इन्डिया (पीटीआई) बाट साभार गरिएको समाचारमा वाम गठबन्धनले प्रत्यक्षमा १६५ मध्ये ११६ सिटमा विजय हासिल गरेको जनाइएको छ। माओवादी केन्द्रका अध्यक्ष पुष्पकमल दाहाल प्रचण्ड ले वाम गठबन्धनको सरकार संविधानअनुसार नै चल्ने दाबी गरेको भन्दै गठबन्धनले अधिनायकवाद ल्याउने प्रधानमन्त्री शेरबहादुर देउवाको कथनलाई आलोचना गरेको जनाएको छ। वामपन्थी गठबन्धन चीनमुखी नभई जनमुखी भएको दाहालले जनाएको पनि समाचारमा उल्लेख छ। वाम गठबन्धनको विजयपछि मुलुकमा अनिश्चय उत्पन्न हुन्छ भनी लगाइएका आरोपहरूलाई दाहालले अस्वीकार गरेको पनि समाचारमा उल्लेख छ। भारतका चर्चित नेपालविज्ञ प्राध्यापक एसडी मुनीले भारतको चर्चित अनलाइन समाचार पोर्टल द वायर मा १६ डिसेम्बर (१ पुस) मा प्रकाशित लामो आलेखमा नेपालको निर्वाचन परिणामको विश्लेषण गर्नुका साथै भारतले अपनाउनुपर्ने रणनीतिका बारेमा लेखेका छन्। वाम गठबन्धनका नेता ओली र दाहालमा केही मात्रामा भए पनि चमत्कारिक छवि भएको र गतिशीलताका कारण उनीहरूको विजयी भएको उनको विश्लेषणमा उल्लेख छ। स्थिर सरकार, समृद्धि र विकासको उनीहरूको नाराले जनतालाई आकर्षित गरेको उनले लेखेका छन्। नेपाली कांग्रेसको दिशाविहीनता र उसले लोकतान्त्रिक गठबन्धन बनाउन नसकेका कारण पनि वाम गठबन्धनलाई फाइदा पुगेको उनको विचार छ। कांग्रेसले जनतालाई आशा देखाउने एजेन्डा प्रस्तुत गर्नेभन्दा पनि कम्युनिस्टहरूको विजय भएको खण्डमा अधिनायकवादको खतराको डर देखाएको तर त्यसलाई जनताले अस्वीकार गरेको उनले लेखेको विश्लेषणमा जनाइएको छ। नेपालमा वामपन्थीको विजय कम्युनिजम को विजय ठान्नु नहुने विश्लेषण गरेका मुनीले वाम गठबन्धनमा विभाजन ल्याउने अल्पकालीन रणनीतिमा भारत लाग्न नहुने सुझाव पनि दिएका छन्। भारतले त्यस्तो कोसिस गर्यो भने त्यो झन् प्रत्युत्पादक हुने उनको ठम्याइ छ। वामपन्थी गठबन्धन बन्नुमा भारतको पनि परोक्ष योगदान रहेको उनको तर्क छ। नेपालमा संविधान जारी भएपछि ठाडो हस्तक्षेप र संविधान जारी भएपछि ओलीलाई प्रधानमन्त्री बन्न नदिन भारतले गरेको प्रयासका कारण केही दशकसम्म भरपर्दा मित्र रहेका ओली भारतसँग रिसाएको उनले बताएका छन्। भारतको नाकाबन्दीले नेपालमा राष्ट्रवाद पुनर्जीवित भएकाले यसमा भारतको परोक्ष योगदान रहेको उनको निक्र्योल छ। वाम गठबन्धनलाई सजिलै विभाजन गर्न सकिन्छ भन्ने रणनीतिकारहरू गलत हुन सक्ने बताउँदै भारतकै कारण ओलीको बहादुर छवि बनेको पनि उक्त लेखमा उल्लेख गरिएको छ। अर्को लोकप्रिय अनलाइन पोर्टल फस्र्टपोस्टमा १५ डिसेम्बर (२९ मंसिर) मा प्रकाशित अप्रमेय रावको लेखमा भारतको ठुल्दाइ प्रवृत्तिले नेपालीलाई भारतविरोधी बनाएको विश्लेषण गरिएको छ। गणतन्त्र स्थापनापछि कम्युनिस्टहरूको बहुमतको सरकार बन्न लागेको र सन् १९५० देखिकै भारतको ठुल्दाइ प्रवृत्तिले नेपालजस्तो सबैभन्दा नजिकको छिमेकीलाई रुष्ट बनाएको तर्क उक्त लेखमा गरिएको छ। यसबाहेक अंग्रेजीमा प्रकाशित हुने भारतीय पत्रिका र विश्वसनीय अनलाइन समाचार पोर्टलहरूमा नेपालका लेखकपत्रकारहरूले पनि लेखेका छन्। भारतीय पत्रकारहरूका समाचार र विश्लेषणभन्दा उनीहरूका लेखमा नेपालको राजनीतिका बारेमा बढी वस्तुपरक विश्लेषण पाइन्छ।"
क्रान्तिपछिको नेपाल,"राणाशासन वा पञ्चायतविरुद्धको क्रान्तिमा भन्दा राजतन्त्रात्मक बहुदलीय व्यवस्थाविरुद्धको क्रान्तिमा बढी हिंसा भयो। युद्धकालका वीभत्स हत्या, हिंसा, फिरौती, विस्थापन, सम्पत्ति कब्जा आदिको राजनीतिक समाधान भएको छैन। गणतान्त्रिक नेपालको संविधानले सबैको अधिकार प्रत्याभूत हुने र देश समृद्धितर्फ लाग्ने भनियो। बाह्रबुँदे सहमतिपछि नेपालमा भारतको हस्तक्षेप खुलमखुला देखियो। भारतीय दूतावास नेपाली राजनीतिको केन्द्र बन्यो। गणतन्त्र आएपश्चात् भएको विद्रोहमा पनि सयौंको मृत्यु भयो। प्रधानमन्त्री र उपप्रधानमन्त्रीको संख्या दर्जन नाघ्यो। कांग्रेसको सरकारले संविधानमा असहमत मधेसवादीलाई संविधान संशोधन गर्ने सर्तमा सहमतिमा ल्यायो। राजनीतिक गतिरोध अन्त्य गर्न एमाले नेता खड्गप्रसाद ओलीले वाम गठबन्धनको घोषणा गरे। स्थिरता र समृद्धिको नारामा वाम गठबन्धनले स्पष्ट बहुमत पायो। गणतान्त्रिक नेपालको पहिलो निर्वाचन शान्तिपूर्णरूपले सम्पन्न भयो र नेपाल नयाँ युगमा प्रवेश गयो। के अब राजनीतिक क्रान्ति पूर्णरूपले समाप्त भएर देशले सम्पूर्ण सामर्थ्य आर्थिक विकासमा लगाउने बेला आयो त ? राजनीतिक क्रान्तिको युग समाप्त भयो भन्नका लागि हाम्रा अनुभव सकारात्मक छैनन्। गणतान्त्रिक नेपालको पहिलो संसदीय निर्वाचनमा कांग्रेसले राप्रपासँग, राप्रपाले एमालेसँग, एमालेले माओवादी र केही मधेस आन्दोलनका अगुवासँग तालमेल गर्यो। मधेसीसँग कांग्रेसको तालमेल गर्ने प्रयास संख्यामा कुरा मिलेन, तर पनि एकतर्फी रूपमा कांग्रेसले केही मधेसीवादी नेताहरूप्रति समर्थन गयो। कांग्रेसको माओवादीसँग तालमेल भइसकेको थियो, अहिले बाबुराम भट्टराईसँग पनि भयो। यसरी यी सबै दलको सबैसँग एक साइनो जीवित छ। त्यो साइनो हो सत्तावादको। त्यसैले समाजवाद, साम्यवाद वा पुँजीवादमा दलहरूबीच विमति होला, तर सत्तावादमा भने दलहरू एकमत देखिए। निर्वाचनपश्चात् सरकार निर्माणमा भने दलहरू एकमत छैनन्। दुइटा संविधानसभाबाट आएको संविधानमा समेत नयाँ नेपालको सरकार बनाउने विषयमा कानुन व्यवसायीबीच समेत एकमत छैन। संविधान जारी भएपछि फेरि देशलाई राजनीतिक सहमति नै चाहिएको छ। त्यसैले हामी विमतिको आदर गर्ने युगमा प्रवेश गर्यौ कि गरेनौं भन्ने प्रश्न जीवित छ। नेपालको निर्वाचनलाई भारत वा चीनको विजय पराजयसँग जोडेर द वासिंटन पोस्ट्ले एक अर्थपूर्ण समाचार छाप्यो। दी इकोनिमिस्टले केपी ओलीलाई नेपालको विकासमा चीनको सहयोग र उपस्थिति वृद्धि गर्ने चाहने नेताको रूपमा लेखेको छ। भारतीय छापा हिन्दुस्तान टाइम्स, द हिन्दु, इन्डियन एक्सप्रेस, एनडीटीभी आदि सबैले नेपालको आगामी सरकारको स्वरूपको विषयमा यसपटक यथेस्ट समाचार, विचार वा सम्पादकीय लेखे। कतिपयले नेपालमा चिनियाँ मलहरू खुलेको, चीनले नेपाललाई बन्दरगाहको सुविधा दिएको, चीनबाट नेपालमा रेल आउन सक्ने र चीनले नेपाललाई पेट्रोलियम पदार्थको आपूर्ति पनि गर्न सक्ने भएकाले नेपालको चीनसँगको सम्बन्धमा भारतको चासो हुनुपर्नेसमेत लेखेका छन्। कुरो स्पष्ट छ, नेपालको चीनसँगको सहकार्यलाई भारत असहज रूपले लिन्छ। एउटा कुरा सत्य के हो भने यो अबको नेपालको आर्थिक विकासमा चीनको उपस्थिति अभूतपूर्व हुनेछ। त्यो उपस्थिति भारतका लागि चासो वा ईर्ष्या दुवै हुनेछ। ओलीले पटकपटक नेपालले भारत र चीन दुवैसँग सहकार्य गर्नुपर्ने सतही शब्द प्रयोग गर्दै आएका छन्। तर यो सहकार्यमा ओलीका सहयोगी पुष्पकमल दाहालको भूमिका स्पष्ट छैन। ओलीले बूढीगण्डकी गेजुवालई दिने घोषणा गरिसकेका छन्। नेपाली कम्युनिस्टहरूले यस्ता सम्झौतालाई देश बेचेको भन्ने गरेका छन्। नेपालले महाशक्ति राष्ट्र चीनसँग सहकार्य गर्नुपर्ने धेरै विषयहरू छन् तर केवल नाकाबन्दीपछि ओली त्यता झुकेका हुन्। विदेश नीतिमा प्रतिपक्षलाई विश्वासमा लिनुपर्ने हुन्छ। वाम चीननजिक र कांग्रेस भारतनजिकको स्थापित नजिर चिर्न ओलीलाई सर्वदलीय सहमति चाहिन्छ। ओलीको राष्ट्रवादसँग नेपालको एक ठूलो समुदाय असहमत छँदैछ। करिब दुईतिहाइको जनमत पाएका ओलीले रोकिराखेको अध्यादेशको विषयमा राष्ट्रपतिलाई समेत विवादमा ल्याएर प्रतिपक्षलाई चुनौती दिइसकेका छन्। यसअघि चिकित्सासम्बन्धी विधेयक राष्ट्रपति कार्यालयबाट रोकिएको थियो, जसमा एमालेको स्वार्थ छ। चीन र भारतसँगको सम्बन्धमा ओलीले वाम गठबन्धनको नभएर देशको नेता बन्नुपर्नेछ। ओलीको व्यक्तित्व त्यति फराकिलो देखिँदैन। आगामी पाँच वर्षको सरकार विगत २० वर्षदेखि राजनीतिमा देखिएका पात्रहरूबाटै बन्नेछ। दाहाल र ओलीको आर्थिक हैसियत राजनीतिमा लागेपछि उँभो लागेको देखिन्छ। प्रधानमन्त्री हुँदैमा कोही व्यक्ति चामत्कारिक र इमानदार भइहाल्छ र जादु नै गरिहाल्छ भन्ने होइन। देशका कतिपय बुद्धिजीवी, विचारक वा पत्रकारहरू दलसँग आबद्ध छन्। यिनले कुनै न कुनै दलको झन्डा समातेका छन् वा समात्न बाध्य छन्। शिक्षक, विद्यार्थी, कानुन व्यवसायीसमेत सांगठनिक रूपमा दलको झन्डामुनि एकत्र भएका छन्। राजनीतिक परिवर्तनका लागि विद्यार्थी र शिक्षकको प्रयोग पञ्चायतकालदेखि हुँदै आएको छ। त्यसको कुप्रभाव आजसम्म विद्यालयमा देखिएको छ। एउटा विद्यार्थीले शिक्षकले पढाएकोबाट भन्दा बढी शिक्षकको क्रियाकलापबाट शिक्षा लिन्छ। माध्यमिक स्तरको शिक्षा स्थानीय स्तरमा हुने भएकाले शिक्षकको क्रियाकलापबाट विद्यार्थीले धेरै देख्ने, सिक्ने मौका प्राप्त गरेको हुन्छ। यो निर्वाचनमा शिक्षकहरू राजनीतिक दलका सभा, जुलुसमा दलका झन्डासहित देखिए। शिक्षकहरू नागरिक पनि हुन्, उनीहरूको राजनीतिक अधिकार पनि छ, तर त्यसको सीमा तोकिएको छैन। अस्पताल पनि राजनीतिक आस्थाका आधारमा खुल्ने तयारीमा छन्। ओलीले त्यसमा आफ्नो समर्थन जनाइसकेका छन्। अब चिकित्सक र बिरामीसमेत राजनीतिको आधारमा देखिनेछन्। गणतान्त्रिक नेपालको पहिलो निर्वाचनमा शिक्षक, विद्यार्थी, पेसाकर्मी, कलाकार, निजामती कर्मचारी वा अन्यलाई राजनीतिमा उपयोग गरियो। तिनको स्वार्थ अब ओलीको प्राथमिकता हुनेछ। पदले व्यक्तिलाई इमानदार, निष्ठावान्, दूरदृष्टा वा विद्वान् बनाउँदैन। व्यक्तिले पदको गरिमा राख्ने हो। ओलीले स्वास्थ्योपचारमा करोडौंको खर्च लिएको समाचारको खण्डन भएको छैन। ओलीको पृष्ठभूमि माओवादीमैत्री थिएन, आज कसरी होला ? आलोपालो गरी दाहाल पनि प्रधानमन्त्री होलान्। उनी पनि आर्थिक हिनामिनाको आरोपबाट मुक्त छैनन्। आगामी पाँच वर्षको सरकार विगत २० वर्षदेखि राजनीतिमा देखिएका पात्रहरूबाटै बन्नेछ। दाहाल र ओलीको आर्थिक हैसियत राजनीतिमा लागेपछि उँभो लागेको देखिन्छ। प्रधानमन्त्री हुँदैमा कोही व्यक्ति चामत्कारिक र इमानदार भइहाल्छ र जादु नै गरिहाल्छ भन्ने होइन। बढुवाको विवादमा परेका पूर्व डीआईजी नवराज सिलवालको मुद्दाको सुनुवाइ नहुँदै एमालेले सिलवाललाई आफ्नो दलमा भित्र्यायो। त्यसबेला उनको राजीनामासमेत स्वीकृत भएको थिएन। बढुवामा सिलवालप्रति अन्याय भएको हो, तर उनले अदालतमा पेस गरेका कागजात जाली रहेको सर्वोच्चले फैसला गरिसकेको छ। यस विषयमा आजका मितिसम्म नयाँ नेपालका भावी प्रधानमन्त्रीको औपचारिक धारणा आएको छैन। यो निर्वाचनमा ओलीकै दलबाट कतिपय आपराधिक पृष्ठभूमिका व्यक्तिहरू जनअनुमोदित भए, शुद्धीकरणमा परे। नयाँ नेपालको संसद्मा यस्ता विवादास्पद व्यक्तिहरू राजनीतिक आडमा चुनिनु पनि सकारात्मक सन्देश होइन। गणतान्त्रिक नेपालको पहिलो निर्वाचनमा सुदूरको कैलाली जिल्लाको जनमत एक वैज्ञानिक खालको छ। पाँच निर्वाचन क्षेत्र रहेको यसको निर्वाचन क्षेत्र १ मा एक फरार विद्रोही रेशम चौधरी निर्वाचित भए। एमाले त्याग गरेर कांग्रेसबाट निर्वाचनमा गएका एक निवर्तमान सांसद कैलाली २ मा पराजित भए। कैलाली ३ मा कांग्रेस र फोरमबाट पटकपटक प्रतिनिधित्व गरिसकेका एक थारू उम्मेदवारको पराजय भयो। थारू बाहुल्य रहेका यी निर्वाचन क्षेत्रमा जनताले आफ्नो प्रतिनिधित्व गर्न सक्ने प्रतिनिधि कहिले कताबाट कहिले कताबाट रोजेको देखियो। संघीयताको विषयमा यहाँका थारू सन्तुष्ट देखिएका छैनन्। कैलालीको जनमतले त्यसलाई पुष्टि गरेको छ। अर्का विद्रोही लक्ष्मण चौधरीले कारागारबाटै सम्मानजनक मत प्राप्त गरे। कैलालीका थारू समुदायले उठान गरेका मुद्दाहरूको राजनीतिक छिनोफानो समयमै भएन भने विद्रोह हुने सम्भावना ज्युँदै भएको यो मतले देखाउँछ। रेशम र लक्ष्मणले प्राप्त गरेको मत संघीयतापश्चात् बनेको समाजमा जनआक्रोश बाँकी रहेको संकेत हो। थारूमाथि भएको उत्पीडन, शोषण र थारू समुदायको सशक्तीकरणको लागि यथाशीघ्र राजनीतिक कदम चाल्नुपर्ने स्पष्ट देखियो। रेशम र लक्ष्मणलाई कानुनी होइन, राजनीतिक हिसाबले हेर्न अब ढिलाइ गर्नु हुँदैन। कैलाली ५ मा आरजु देउवाको पराजयलाई कांग्रेसले कुनै समुदायले सहयोग नगरेको भनेर भ्रम उत्पन्न गरेको छ। वामदेव गौतम र नारायणकाजी श्रेष्ठको पराजयलाई समेत अन्तर्घात भनेर जनताको अवमूल्यन गरिएको छ। जनता कसैलाई भोट हाल्न बाध्य हुँदैनन्। जनमत निःसर्त स्वागत गर्ने युग नयाँ नेपालमा देखिएन। भारतको सन् २०१४ को लोकसभा निर्वाचनमा भारतीय राज्य उत्तरप्रदेशमा बहुजन समाज पार्टीले २० प्रतिशत मत प्राप्त गरे पनि उसले लोकसभाका लागि एक स्थान पनि जित्न सकेन। पूरै भारतमा प्राप्त मतका आधारमा बहुजन समाज पार्टी तेस्रो ठूलो दलको रूपमा देखियो, तर लोकसभामा त्यस पार्टीको उपस्थिति शून्य छ। त्योभन्दा थोरै मत प्राप्त गर्ने दलले लोकसभामा प्रतिनिधित्व गर्ने अवसर पाएका छन्। नेपालमा भएको समानुपातिक प्रणालीले यो अवस्था नेपालमा देखिँदैन। त्यसैले भारतका केही विद्वान्ले नेपालको समानुपातिक प्रणालीको प्रशंसा गरेका छन्। तर समानुपातिक प्रणालीलाई मर्यादित गर्नु आवश्यक देखिन्छ। अपराधी, अशिक्षित, भ्रष्ट वा विदेशीका एजेन्ट जोकोही नागरिकले आफ्नो अधिकार प्रयोग गरेर प्रत्यक्ष निर्वाचनमा जान सक्छन्, जुन जनताको फैसला मान्नैपर्ने हुन्छ। तर समानुपातिकमा भने न्यूनतम योग्यता वा दक्षताको व्यवस्था गर्न कुनै कानुनले रोक्दैन। इच्छा बाझिने गरी आफ्नी पत्नीलाई पुरस्कार दिनु नैतिक हुँदैन। बाहुन, क्षेत्री नेताकी पत्नीलाई जनजाति महिलाको कोटाबाट सांसद बनाउनु आफैंले बनाएको कानुनको दुरुपयोग हो। प्रत्यक्ष निर्वाचनमा पराजितलाई राष्ट्रियसभामा लैजाने जस्तो मूर्खतापूर्ण कदम नयाँ नेपालमा नदेखिएला। अन्त्यमा, माओ नामक पार्टी सरकारमा जाँदै छ। माओले भनेका थिए, हजारौं माइलको यात्रा एक पाइलाबाट सुरु हुन्छ। नेपालमा कम्युनिस्ट भन्नेहरूका धेरै पाइला देखिए, अब एउटा अर्को हेरौं।"
पोखरा रंगशालाको प्यारापिट भत्काउन सुरु,"पोखरा : पोखरा रंगशालाको पुरानो फुटबल प्यारापिट बुधबारदेखि भत्काउन सुरु गरिएको छ। अन्तर्राष्ट्रिय स्तरको स्टेडियम निर्माणका लागि पुरानो प्यारापिट भत्काउन सुरु गरिएको हो। सन् २०१९ मा नेपालले आयोजना गर्ने १३औं दक्षिण एसियाली खेलकुद (साग गेम) लाई लक्ष्य गरी छिटो निर्माण गर्न काम हुन थालेको छ। साग खेलकुदका बेला पोखरा रंगशालामा महिला फुटबल प्रतिस्पर्धा सञ्चालन गरिने योजना रहेको पश्चिमाञ्चल क्षेत्रीय खेलकुद विकास समितिका अध्यक्ष खगराज पौडेलले बताए। जिल्ला खेलकुद विकास समितिले भीम शर्माको अध्यक्षतामा उपभोक्ता समिति गठन गरी पुरानो संरचना भत्काउन सुरु गरेको हो। पोखरा रंगशालामा अन्तर्राष्ट्रिय स्तरको फुटबल स्टेडियम निर्माण गर्न ग्लोबल टेन्डर आह्वान गरिसकिएको छ। निर्माण कम्पनीलाई ठेक्का दिनुअघि पुरानो संरचना भत्काएर नयाँ निर्माणका लागि ठिक्क पार्दिनु पर्ने भएकाले एक महिनाभित्र भीआईपी र जनरल प्यारापिट भत्काउने गरी काम सुरु गरिएको पश्चिमाञ्चल क्षेत्रीय खेलकुद विकास समितिका अध्यक्ष खगराज पौडेलले जानकारी दिए। पुरानो संरचना भत्काउन राष्ट्रिय खेलकुद परिषद्ले ४४ लाख रुपैयाँ निकासा गरिदिएको छ', उनले भने। स्टेडियम निमार्णका लागि चीन, भारत र फ्रान्सका गरी ६ कम्पनीले आवेदन दिएका छन्। आवेदन दिने कम्पनीहरूमा चीनको जेटीएसजे र कालिका जेभी नेपाल संयुक्त, चीनको काबेक, महालक्ष्मी जेभी भारत, हुनान चीन र बिकोई भारतको संयुक्त, सीएमई कन्स्ट्रक्सन प्रोजेक्ट चीन र ग्रेट स्पोर्ट्स इन्फ्रा भारत अल्कोर फ्रान्स संयुक्तको आवेदन परेको पौडेलले बताए। पोखरा फुटबल स्टेडियम एक अर्ब ३३ करोड लागतमा १० महिनाभित्र निर्माण सम्पन्न हुने पश्चिमाञ्चल क्षेत्रीय खेलकुद विकास समितिका इन्जिनियर प्रनिश ताम्राकारले जानकारी दिए। २०३९ सालमा दोस्रो राष्ट्रिय खेलकुद सञ्चालनका लागि निर्माण गरिएको फुटबल स्टेडियम मर्मतसम्भारको अभावमा जीर्ण थियो। २०७२ सालको भूकम्पले क्षति पुर्याएपछि रातो स्टिकर टाँसिएको थियो। अन्तर्राष्ट्रिय मापदण्डको स्टेडियममा ट्र्याक एन्ड फिल्ड, शौचालय, खेलाडी आराम कक्ष, मिडिया कक्ष, स्टोर रुम, कन्फ्रेन्स कक्षलगायत रहनेछन्। फुटबल मैदान फिफाले तोकेको मापदण्डअनुसारको हुनेछ। ट्र्याक एन्ड फिल्डतर्फ अन्तर्राष्ट्रिय मापदण्डको सेन्थेटिकको आठ लेनको ट्र्याकसहित एक सय मिटर र चार सय मिटरको ट्र्याक निर्माण गर्ने गरी टेन्डरमा आह्वान गरिएको थियो। अन्तर्राष्ट्रिय स्तरको फुटबल स्टेडियम निर्माणले पोखरा खेलकुद पर्यटनको सहरको रूपमा समेत विकास हुने सहारा क्लब पोखराका अध्यक्ष केशवबहादुर थापाले विश्वास गरे।"
ह्िवलचेयर क्रिकेटरलाई सरकारको सम्मान : जनही एक लाख दिने निर्णय,"काठमाडौं : सरकारले त्रिदेशीय ह्िवलचेयर क्रिकेट शृंखलाको उपाधि जित्ने नेपाली टोलीका प्रत्येक सदस्यलाई जनही एक लाख रुपैयाँबाट पुरस्कृत गर्ने भएको छ। बिहीबारको मन्त्रिपरिषद्को बैठकले उपाधि विजेता टोलीका खेलाडीलाई प्रोत्साहन गर्ने उद्देश्यले नगद पुरस्कारबाट सम्मान गर्ने निर्णय गरेको हो। सरकारको निर्णयबाट आफूहरु उत्साही भएको नेपाल ह्िवलचेयर क्रिकेट संघले जनाएको छ। ह्िवलचेयरमा बसेर क्रिकेट खेल्नु नै साहसिक काम हो। त्यसमा पनि देशलाई उपाधि नै दिलाउनु त अझ प्रशंसाको विषय हो, प्रधानमन्त्री शेरबहादुर देउवाका प्रेस सल्लाहकार गोविन्द परियारले भने, उहाँहरुले देशलाई दिनु भएको खुसी र देखाउनु भएको साहसको प्रशंसा गर्दै थप हौसला बढाउन सरकारले जनही एक लाख रुपैयाँले पुरस्कृत गर्ने निर्णय गरेको हो। सरकारको निर्णयअनुसार उपाधि विजेता टोलीका १४ जना खेलाडी तथा प्रशिक्षक र व्यवस्थापकले जनही एक लाख रुपैयाँ पुरस्कार पाउने छन्। नेपाली टोलीले पुस १ गते भारत र बंगलादेशको टोलीसमेत सम्मिलित त्रिदेशीय शृङ्खलाको उपाधि जितेको थियो। नेपाल ह्िवलचेयर क्रिकेट संघले आयोजना गरेको उक्त प्रतियोगिता ह्िवलचेयर क्रिकेटमा अहिलेसम्मकै ठूलो अन्तर्राष्ट्रिय प्रतियोगिता हो। यसअघि दुईभन्दा बढी देश सम्मिलित प्रतियोगिता भएको थिएन। समूहगत चरणको खेलमा भारतलाई पराजित गरेको नेपालले फाइनलमा बंगलादेशलाई ५४ रनले हराउँदै उपाधि चुमेको थियो। नेपाल ह्िवलचेयर क्रिकेट संघका अध्यक्ष छुल्टिम शेर्पाले सरकारको निर्णय सराहनीय भएको प्रतिक्रिया दिए। नसोचेको सम्मान पाइयो। यो हामीलाई सरकारले दिएको ठूलो सम्मान हो। यो एउटा सकारात्मक नजिका रुपमा रहनेछ, छुल्टिमले भने, सरकारले अहिलेसम्म फरक क्षमता भएकाको खेलकुदका लागि केही नगरेको भन्ने आरोप लाग्दै आएको थियो तर, यो निर्णयले त्यो बुझाइलाई पनि परिवर्तन गर्नेछ। नेपाली टोलीका कप्तान हिमाल अर्यालले पनि सरकारको निर्णयबाट आफूहरु गौरवान्वित भएको बताए। ह्िवलचेयर क्रिकेटरहरु यसअघि आफ्नै खर्चमा देशका लागि खेलिरहेका थिए। म आफै पनि ह्विलचियर क्रिकेटमा लागेको आठ वर्ष भयो। यो अवधिमा मेरै कप्तानीमा भारतमा र बंगलादेशमा समेत नेपालले खेल जितेको छ, हिमालले भने, अहिलेसम्म कसैले पनि केही सहयोग गरेको थिएन। आज सरकारले पुरस्कृत गर्ने निर्णय सुन्दा गौरव लागेको छ। उनले सरकारको यो निर्णयले नयाँ खेलाडीमा थप हौसला प्रदान गर्ने बताउदै अन्नपूर्ण पोस्ट्, खेलाडी, कोच सबैप्रति आभार व्यक्त गरे। त्रिदेशीय शुङखलाको लिग चरणको खेलमा भारतलाई हराएर फाइनलमा पुगेपछि व्यस्त सडकमा ह्िवलचेयरमार्फत सकसकासाथ घर फर्कदै गरेका नेपाली खेलाडीको तस्बिर अन्नपूर्ण पोस्ट्को प्रथम पृष्ठमा प्रकाशित भएको थियो। यसैगरी फाइनलमा बंगलादेशलाई हराएर उपाधि जितेको समाचार र तस्बिर पनि पहिलो पृष्ठमै महत्वका साथ प्रकाशित भएको थियो। याे पनि पढ्नुहाेस् अदम्य साधनाको जित आत्मविश्वासले डोर्याउँदै"
