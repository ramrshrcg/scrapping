शीर्षक,विवरण
संविधान र सरकार गठन,"नयाँ निर्वाचनपछि पुरानो सरकारको पहिलो काम हो यथाशक्य छिटो नयाँ सरकारको निम्ति बाटो खुला गर्नु। सत्तामा रहेको दलले नै चुनाव जितेको भए पनि नयाँ जनमतको कदर गर्न सरकारको निम्ति यो पहिलो कर्तव्य हुन्छ। सरकार गठन सम्बन्धमा लिखित संविधान हुने मुलुकमा संविधानले नै त्यसको आधारभूत व्यवस्था गरेको हुन सक्छ। यस्तै लिखित संविधान नभएको मुलुकमा संवैधानिक परम्पराअनुसार सरकार गठन हुने गर्छ। लिखित संविधान भएका मुलुकले आफ्नो संविधान छोडी अरू मुलुकका कुरा पछ्याउन मिल्दैन र संविधान नाघेर भित्री वा बाहिरी परम्परा वा प्रचलन खोजी गर्नु पनि उपयुक्त हुँदैन। संविधानमा उल्लेख नभए पहिले आफ्ना र नभए मिल्दो व्यवस्थाका परम्परा हेर्न सकिन्छ। तर आफ्नो परम्परा वा प्रचलन कस्तो बसाउने भन्ने आफूहरू बसेर निर्णय गर्ने हो। एकपटक परम्परा वा प्रचलन बसाएपछि त्यसलाई मान्ने चलन पनि बसाउनुपर्ने हुन्छ। परम्परा वा प्रचलनलाई कानुनमा अनुवाद गर्न वा फेर्न पनि सकिन्छ। संविधानको धारा ७६(१) ले राष्ट्रपतिले प्रतिनिधिसभामा बहुमत प्राप्त संसदीय दलको नेतालाई प्रधानमन्त्री नियुक्त गर्ने व्यवस्था गरेको छ। उपधारा (२) अनुसार संसद्मा कुनै दलले बहुमत प्राप्त गर्न नसकेको अवस्था भए दुई वा दुईभन्दा बढी दलको समर्थनमा पनि प्रतिनिधिसभा सदस्यलाई राष्ट्रपतिले प्रधानमन्त्री नियुक्त गर्न सक्छन्। उपधारा (३) अनुसार निर्वाचनको अन्तिम परिणाम घोषणा भएको तीस दिनभित्र उपधारा (२) अनुसारको सरकार गठन हुन नसक्ने भएमा राष्ट्रपतिले सबभन्दा बढी सदस्य भएका दलको संसदीय दलको नेतालाई प्रधानमन्त्री नियुक्त गर्नुपर्छ। यस प्रकार संविधानको धारा ७६ ले एक दलको बहुमत भएको, दुई वा दुईभन्दा बढी दलको बहुमत रहेको मिलिजुली र बहुमत नभएको ठूलो दलको जुनसुकै सरकार किन नहोस् निर्वाचनको अन्तिम परिणाम प्रकाशित भएको तीस दिनभित्र गठन होस् भन्ने आसय राखेको देखिन्छ। यो आसयलाई उपधारा (८) को सन्दर्भमा हेर्नुपर्ने देखिन्छ। संविधानको धारा ७६(८) मा नयाँ सरकार कहिलेसम्म गठन भइसक्ने भन्नेबारे म्याद नै तोकिएको छ। जसमा भनिएको छ, यस संविधानबमोजिम भएको प्रतिनिधिसभा निर्वाचनको अन्तिम परिणाम घोषणा भएको वा प्रधानमन्त्रीको पद रिक्त भएको मितिले पैंतीस दिनभित्र यस धाराबमोजिम प्रधानमन्त्री नियुक्तिसम्बन्धी प्रक्रिया सम्पन्न गर्नुपर्नेछ। यो व्यवस्थाअनुसार नयाँ निर्वाचन भएकोमा प्रतिनिधिसभा निर्वाचनको अन्तिम परिणाम घोषणा भएको मितिले र कदाचित बीचमा प्रधानमन्त्रीको पद रिक्त भएकोमा रिक्त भएको मितिले पैंतीस दिनभित्र राष्ट्रपतिले नयाँ प्रधानमन्त्री नियुक्तिसम्बन्धी प्रक्रिया सम्पन्न गर्नैपर्ने संवैधानिक बाध्यता छ। धारा ७६(३) मा मिलिजुली सरकार तीस दिनभित्र गठन हुन सक्ने अवस्था नभएमा बहुमत नभएको ठूलो दलबाट प्रधानमन्त्री नियुक्त गर्ने भनेको छ। उपधारा (३) र (८) लाई सँगै राखेर पढ्दा बहुमतीय र मिलिजुली सरकार तीस दिनभित्र र बहुमत नभएको ठूलो दलको सरकार पैंतीस दिनभित्र गठन हुनुपर्ने आसय देखिन्छ। जे होस् नेपालमा नयाँ निर्वाचन भएको अवस्था वा प्रधानमन्त्रीको पद रिक्त भएकोमा पैंतीस दिनको सीमा नघाउन सकिँदैन। संविधानको धारा ७६ अनुसार नेपालमा प्रधानमन्त्री बन्न प्रतिनिधिसभा सदस्य हुन अनिवार्य छ। अर्थात् नेपालमा प्रतिनिधिसभाको सदस्य नभई प्रधानमन्त्री बन्न सक्ने अवस्था छैन। बहुमतीय र सबभन्दा ठूलो दलको तर्फबाट प्रधानमन्त्री बन्न संसदीय दलको नेता हुनुपर्ने अनिवार्यता छ। मिलिजुली सरकारको प्रधानमन्त्री बन्न संसदीय दलको नेता भइरहन पर्दैन। संविधानको धारा ७७(१)(ग) अनुसार प्रधानमन्त्री कदाचित प्रतिनिधिसभा सदस्य नरहेमा निजको पद रिक्त हुन्छ। तर नेपालमा मन्त्री (उपप्रधानमन्त्री, राज्यमन्त्री र सहायकमन्त्री) हुन भने प्रतिनिधिसभा सदस्य हुन अनिवार्य छैन। तर धारा ७८(२) अनुसार शपथ ग्रहण गरेको ६ महिनाभित्र संघीय संसद्को सदस्य हुन भने अनिवार्य छ। अर्थात् नेपालमा प्रधानमन्त्री हुन प्रतिनिधिसभा सदस्य हुनैपर्छ भने अरू मन्त्री बन्न कुनै सदनको सदस्यता आवश्यक पर्दैन, तर ६ महिनाभित्र कुनै न कुनै सदनको सदस्य हुन अनिवार्य छ। नेपालमा सरकार गठन कहिलेसम्म भइसक्नुपर्ने हो भन्नेबारे मिति नै तय भएको देखिन्छ। नेपालमा सरकार गठन प्रक्रिया संविधानतः प्रतिनिधिसभाको निर्वाचनको अन्तिम परिणाम घोषणा भएको पैंतीस दिनभित्र सम्पन्न भइसक्नुपर्छ। नेपालको संविधानमा प्रधानमन्त्री बन्न नै प्रतिनिधिसभा सदस्य हुन अनिवार्य गरेजस्तो भारतमा त्यस्तो प्रस्ट व्यवस्था छैन। नेपालमा प्रधानमन्त्री बन्न चाहिने योग्यतासम्बन्धी यो व्यवस्था भारतमा भन्दा फरक छ। यहाँ धारा ७६(९) को स्पष्टीकरणमा मन्त्री शब्दको परिभाषा गर्दा प्रधानमन्त्री शब्द परेको छैन। अर्थात् संविधानको भाग ७ को प्रयोजनको लागि मन्त्रीभित्र उपप्रधानमन्त्री, मन्त्री, राज्यमन्त्री र सहायकमन्त्री मात्र पर्दछ। भारतको संविधानको धारा ७४ मा यस्तो व्यवस्था छैन। त्यसैले भारतमा संसद्को सदस्य नभएको व्यक्ति पनि ६ महिनाको लागि प्रधानमन्त्री बन्न सक्छ। त्यसैले त्यहाँ संसद्को कुनै सभाको सदस्यको शपथ ग्रहण नगरेर पनि सरकार गठन गर्न बाधा पर्दैन। संविधानको धारा ८८ मा संघीय संसद्को प्रत्येक सदनका सदस्यले बैठकमा पहिलोपटक भाग लिनुअघि संघीय कानुनबमोजिम शपथ लिनुपर्ने व्यवस्था छ। यो व्यवस्थामा सदनमा भाग लिनुअघि शपथ लिने भन्ने हो। अर्थात् सरकार गठन सदनबाहिर हुन्छ र विश्वासको मत सदनभित्र कारबाही हुन्छ। संविधानको यो व्यवस्थाअनुसार सरकार गठन गर्नुअघि सभाका सबै सदस्यले शपथ ग्रहण गरिसकेको हुनुपर्ने भन्ने देखिँदैन। भारतमा प्रधानमन्त्री बन्नका लागि सुरुमै कुनै सभाको सदस्य बन्न जरुरी छैन। तसर्थ त्यहाँ निर्वाचित मात्र भएको व्यक्तिले शपथ ग्रहण नगरी पनि सरकार गठन प्रक्रिया अघि बढाउन सक्छ। अझ त्यहाँ त निर्वाचित नै नभएको व्यक्तिले पनि ६ महिनाका लागि सरकार गठन गर्न बाधा पर्ने देखिँदैन। तर नेपालमा सरकार गठन सम्बन्धमा नेपालको संविधानमा जे लेखिएको छ, त्यसको पालना गर्ने हो। के निर्वाचन अधिकृतले प्रमाणपत्र दिएकै दिन प्रतिनिधिसभा सदस्य हुने हो ? वा के सो प्रमाणपत्र प्राप्त व्यक्ति निर्वाचनको अन्तिम घोषणा भएको दिन प्रतिनिधिसभाको सदस्य भएको मान्ने हो ? वा के शपथ ग्रहण भएपछि प्रतिनिधिसभाको सदस्य भएको मान्ने हो ? नेपालको संविधानले कुन मितिमा प्रतिनिधिसभाको सदस्य भएको मान्ने भन्नेबारे प्रस्ट व्यवस्था उल्लेख छैन। यस्तै प्रतिनिधिसभाको गठन निर्वाचन सम्पन्न भएकै दिन हुन्छ कि सदस्यहरूले शपथ ग्रहण गरेपछि हुन्छ भन्नेबारे पनि संविधानमा प्रस्ट बोलिएको छैन। यसरी शब्दमा प्रस्ट नबोलिएको कुरा संविधानका व्यवस्थाहरूको आसयबाट निकाल्नुपर्ने हुन्छ। प्रधानमन्त्रीको पद कार्यकारी पद हो। संविधानले प्रतिनिधिसभाको सदस्य भएको व्यक्ति मात्र प्रधानमन्त्री बन्न पाउने भनेपछि प्रतिनिधिसभाको सदस्य नभई प्रधानमन्त्री बन्न पाइँदैन। सदस्यको रूपमा शपथ नलिई निर्वाचित व्यक्तिका अरू अधिकार र कर्तव्य सिर्जना हुन सक्छन् भन्न सकिँदैन। शपथ ग्रहणविना ऐनबमोजिम प्राप्त हुने कुनै सुविधा प्राप्त हुँदैन। विनाशपथ ग्रहण विशेषाधिकार प्राप्त हुन्छ भन्न पनि सकिँदैन। शपथ ग्रहण नगरी विधेयक पारित गर्ने प्रक्रियामा (कानुन निर्माण) संलग्न हुन सकिँदैन। शपथ ग्रहण नगरी संकल्प वा अन्य कुनै प्रस्ताव पारित गर्न सकिँदैन। सबभन्दा महत्वपूर्ण कुरा संविधानअनुसार शपथ ग्रहण नगरी सदनमा भाग लिन नै पाइँदैन। सरकारी सेवा र अन्य नियुक्ति हुने पदमा शपथ ग्रहण विनापदभार ग्रहण गर्ने गरिँदैन। एकपटक नेपालमै एउटा आयोगले शपथ ग्रहण नगरी काम सुरु गरेकाले समस्या खडा भएको थियो। नेपालमा प्रतिनिधिसभाको घोषणापछि पुनः शपथ ग्रहण गराइएको थियो। न्यायाधीशहरूले संसद्मा गएर शपथ ग्रहण गर्न नमानेकाले हलचल भएको थियो। शपथ ग्रहण भनेको मूलतः संविधान र कानुनप्रति आस्था, बफादारी कर्तव्यपालन तथा राज्यका गोप्यता कायम राख्ने प्रतिज्ञा हो। कतिपय मुलुकमा शपथ उल्लंघन कसुर मानिन्छ। शपथ कानुनको शासनको सूत्र पनि हो। मारबुरी बी मेडिसनको मुद्दामा जोन मार्सलले संविधानको शपथको महत्वबारे उल्लेख गरेका छन। अमेरिकामा राष्ट्रपतिको निर्वाचन हुने र पदभार ग्रहण गर्ने दिन निश्चित छ। निर्वाचन भएको दिनदेखि पदभार ग्रहण गर्ने दिनसम्म राष्ट्रपतिमा निर्वाचित व्यक्तिलाई प्रेसिडेन्ट इलेक्ट भनिन्छ, राष्ट्रपति भनिँदैन। त्यहाँ व्यक्ति निश्चित हुन्छ। प्रधानमन्त्रीय प्रकृतिको हाम्रो व्यवस्था फरक हो। यहाँ प्रधानमन्त्री को बन्ने भन्ने कुरा प्रतिनिधिसभाको निर्वाचनपछिको अर्को प्रक्रियाबाट तय हुन्छ। हामीकहाँ आम जनताबाट चुनिँदैमा प्राइमिनिस्टर इलेक्ट हुँदैन। यस आलेखमा सरकार गठन गर्न शपथ ग्रहण गरेको हुनुपर्ने भन्ने तर्कको खास कारण छ। त्यो भनेको अगाडि उल्लेख भए झैं प्रधानमन्त्री बन्न प्रतिनिधिसभाको सदस्य हुन अनिवार्य हुने भन्ने संवैधानिक व्यवस्था गरिनु हो। ६ महिनाका लागि गैरसभासद् पनि प्रधानमन्त्री बन्न सक्ने व्यवस्था हुने हो भने सरकार गठन गर्न सभासद्को रूपमा शपथ ग्रहण गरिरहनु पर्दैन। आगामी दिनमा सरकार गठन र सभा गठनलाई समानान्तर व्यवस्था बनाउने हो भने संविधानमा परिमार्जन गर्न सकिन्छ। त्यसका लागि निर्वाचन आयोगबाट निर्वाचित भएको व्यक्तिले सरकार गठन प्रक्रिया अगाडि बढाउन वाधा नपर्ने भन्ने व्यवस्था संविधानमा राख्न सकिन्छ। संविधानको धारा ८४ मा पहिलो हुने निर्वाचित हुने प्रणालीअन्तर्गत निर्वाचित १६५ र समानुपातिक निर्वाचन प्रणालीअन्तर्गत निर्वाचित सय सदस्यबाट प्रतिनिधिसभा गठन हुने व्यवस्था छ। प्रतिनिधिसभाको गठन भएको मान्न दुवै प्रणालीबाट निर्वाचन भइसकेको अवस्था हुनुपर्छ। प्रतिनिधिसभाको गठन सम्बद्ध निर्वाचितको शपथ ग्रहणविना पनि हुन्छ भन्न सकिँदैन। किनकि जसरी सभासद्मा निर्वाचित व्यक्तिले शपथ ग्रहण नगरी व्यक्तिगत सुविधा उपभोग अधिकार प्रयोग र कर्तव्य निर्वाह गर्न सक्दैन, त्यसरी नै सभाका लागि निर्वाचित व्यक्तिले शपथ नलिई सभाको रूपमा कुनै औपचारिक काम गर्न सक्दैन। फलतः नेपालको संविधानअनुसार प्रतिनिधिसभाको सदस्य नभएको व्यक्ति प्रधानमन्त्री बन्न नै नसक्ने हुँदा पहिले प्रतिनिधिसभा सदस्य बनेर मात्र सरकार गठन गर्ने मार्ग नै संवैधानिक मार्ग हो भन्न सकिन्छ। अन्ततः नेपालको संविधानमा सरकार गठन सम्बन्धमा आफ्नै प्रकारको व्यवस्था छ। यहाँ राष्ट्रियसभाको व्यक्ति पनि प्रधानमन्त्री बन्न सक्दैन। भारतमा जस्तो सदनको सदस्य नभएको व्यक्ति ६ महिनाको लागि प्रधानमन्त्री बन्न सक्दैन। प्रतिनिधिसभाको सदस्य हुनु भनेको निर्वाचित हुनु मात्र होइन, निर्वाचनपछि शपथ ग्रहण गरेको हुनु पनि हो। यस्तै नेपालमा सरकार गठन कहिलेसम्म भइसक्नुपर्ने हो भन्नेबारे मिति नै तय भएको देखिन्छ। नेपालमा सरकार गठन प्रक्रिया संविधानतः प्रतिनिधिसभाको निर्वाचनको अन्तिम परिणाम घोषणा भएको पैंतीस दिनभित्र सम्पन्न भइसक्नुपर्छ। पैंतीस दिनभित्र भनेको पैंतीस दिनभित्र यथाशक्य चाँडो हो। यसका लागि निर्वाचन आयोगले सदस्यमा निर्वाचित व्यक्तिको नामावलीसहित अन्तिम घोषणाबारेको सूचना राष्ट्रपति, संसद् र नेपाल सरकारसमक्ष पठाउनुपर्छ। त्यही आधारमा यी संस्थाले आआफ्नो काम सुरु गर्नुपर्छ। आगामी दिनको सजिलोको लागि संसदीय दलको नेतालाई छुट्टै शपथ ग्रहण गराउने प्रबन्ध गर्ने गरी वा संसदीय दलको नेताले प्रतिनिधिसभामा निर्वाचित भएको प्रमाणपत्रका आधारमा सरकार गठन गर्न सक्ने गरी संविधानमा संशोधन गरी बाटो खोल्न सकिन्छ। यस्तै ३५ दिनको समय लामो भयो र सोभन्दा चाँडो सरकार गठन गर्नु उपयुक्त र सम्भव हुन्छ भने संशोधन गरी अवधि घटाउन सकिन्छ।"
कांग्रेसको अबको बाटो,"२०७४ सालको वैशाखदेखि मंसिरसम्म सम्पन्न भएका स्थानीय सरकार, प्रदेशिक र केन्द्रीय प्रतिनिधिसभाको चुनावमा कांग्रेसको चुनावी नतिजा दयनीय एवं असामान्य देखियो, यद्यपि २०७४ को ऐतिहासिक हारलाई २०१५ सालको ऐतिहासिक जितसँग तुलना गर्दा जम्माजम्मी ४५ प्रतिशतले मत तल झरेको भन्दै आत्मरतिमा रमाइरहेको सानोतिनो झलक पनि उदेकलाग्दो नै थियो। अब प्रतिनिधिसभाको प्रत्यक्ष चुनावमा उठेका उम्मेवारहरूमध्ये जम्मा १३ प्रतिशतले मात्र चुनाव जिते जबकि २०१५ सालमा ७० प्रतिशतले भन्दा बढीले चुनाव जितेका थिए। सातवटै प्रदेशमा कांग्रेसको संख्या दयनीय उपस्थिति देखिन्छ, राज्यसभामा लगभग शून्यताको वरिपरि हुन सक्छ र स्थानीय सरकारमा पनि बहुमत संख्या नभएको यावत् नतिजालाई एउटा प्रजातान्त्रिक दलले असामान्य ठान्दैनन् भने त्यसको नेतृत्व कतिसम्म यथास्थिति र हठधर्मी मानसिकतामा जकडिएको रहेछ, स्वतः स्पष्ट हुन्छ। तसर्थ कांग्रेस मात्रै नभएर प्रजातन्त्रप्रति निष्ठावान् जोकोहीले पनि कांग्रेसले आफूलाई आमूल परिवर्तन गरोस् भन्ने चाहन्छन् र त्यसको संरचना नै बदल्नुपर्ने मान्यता राख्छन्, अन्यथा पाँच वर्षपछि पनि वर्तमानको भन्दा तात्विक सुधार नआउन सक्छ र त्यसका लागि वर्तमान नेतृत्व र कार्यसमितिको अब औचित्य देखिँदैन। दलबाहिरको परिवेश २०७२ को फागुनमा सम्पन्न तेह्रौं महाधिवेशनबाट सभापति भइसकेपछि शेरबहादुर देउवाले कांग्रेसलाई दुर्घटनाग्रस्त नगरून् भन्ने धेरैको आत्मीय सदासय थियो। त्यो सदासय अब अभिलाषा भन्दा बाँकी रहेन। कांग्रेसलाई त्यसको विधानसम्मत नचलाउने परम्परामा कुनै परिवर्तन आएन। पार्टीको संगठनभन्दा सत्ता खेल तिनको प्रमुख कार्य रह्यो। सभापति देउवाका क्रियाकलापलाई नेपालबाहिर, छिमेकी देश र अन्तर्राष्ट्रिय स्तरमा सूक्ष्म ढंगले नियालिरहेको थियो। भारतप्रति तिनको आसक्ति आवश्यकताभन्दा बढी नै तब देखियो, जब तिनको एउटा सामान्य कार्यक्रममा पुगेर दलाई लामा (? ) सँगै औपचारिक भेटघाटतस्बिर सार्वजानिक हुन पुग्यो। पटकपटक प्रधानमन्त्री भइसकेका व्यक्तिले अन्तर्राष्ट्रिय कूटनीतिलाई हेक्का नगरी आँखा चिम्लेपछि चिनियाँहरूले तिनको नाममा सुपारी साटेको सायद बल्ल थाहा पाएका हुन सक्छन्। त्यसका अलवा पश्चिम जगत्ले भूकम्पपीडितमाथि भइराखेको राजनीतिलाई एकरति मन पराएको थिएन। काठमाडौं भूकम्पपीडितका नाममा स्रोत र शक्ति जम्मा गरेर त्यसैमाथि रमाइरहेको कांग्रेसको सरकारको छवि खराब थियो र छ। तर कांग्रेसका कथित मूर्धन्यहरूले केवल आफैं स्वार्थपूर्तिभन्दा बढी केही गरेका थिएनन्। त्यसपछि भारतीयहरूले मच्चाएको नाकाबन्दीलाई मौन बस्नु नेतृत्वको नपुसंकता थियो। हुन त शेरबहादुर सोसलिस्ट इन्टरनेसनल को उपाध्यक्ष मानिन्छन्, तर तिनले त्यो पद र मञ्च न त भारतीय नाकाबन्दीको निम्ति कूटनीतिक पहल चालेको नेपाली जनताले थाहा पाए न त भूकम्पपीडितले नै। अब पदमा आसीन हुँदैमा ठूलै मान्छे त पक्कै भए होलान्, तर असल नेतृत्व देखिएन। त्यसका अलवा बहालवाला प्रधानन्यायाधीशविरुद्ध संसद्मा महाभियोग दर्ता गर्न लगाएर विधिभन्दा व्यक्तिप्रति अनुगृहित आग्रह राख्ने रूपमा चिनिए, तिनी। दलभित्रको दलदल सफल नेतृत्वका लागि जनतासँगको संवाद महत्वपूर्ण एवं निर्णायक आयाम हुन्छ। सभापति शेरबहादुर देउवा त्यो मामलामा उत्तीर्ण हुने चेष्टा पनि गरेनन्, जबकि कांग्रेसमा कयौं त्यस्ता व्यक्तित्व छन् जसले जनतासँगै नियमित अन्तर्क्रिया गर्दछन्। ०५१ पछि गिरिजाप्रसाद कोइरालाको कृपाले जन्माइएको ३६ से समूह र २०६४ बाट सुरु भएको ६० र ४० को भौतिक भागबन्डाले कांग्रेसभित्र स्थापित भएको भावनात्मक अंशबन्डा अहिले आएर हरेक दौराको प्रत्येक तुनातुनामा जकडिएको छ। व्यक्तिको क्षमता, योग्यता र कार्यक्षेत्र जस्ता गुण गौण भएका छन्। कांग्रेसभित्र नयाँ नेतृत्वको विकास सम्बन्धी सम्भावना मृत अवस्थामा रहेको त्यसको नेतृत्वले स्विकार्छ। आजको कांग्रेसको विद्यार्थी संघ होस् अथवा अन्य कुनै पनि वर्गीय संघसंगठनहरूको नीति र कार्यक्रमकमार्फत आकर्षणभन्दा विकर्षण नै सिर्जना गरिराखेको देखिन्छ। कांग्रेसमा नयाँ नेतृत्वको निम्ति कृत्रिम खडेरीको वातावरण बनाइन्छ। किनभने त्यसो गर्दा मात्रै रैथाने नेतृत्व (जसले आफ्नो विगतलाई मृत्युपर्यन्त नगदीकरण गर्न चाहन्छ) को हालीमुहाली चलिरहन्छ। रैथाने नेतृत्वले विकास गरेको टिके प्रवृत्ति कांग्रेसका लागि मात्र नभएर देशमा प्रजातन्त्रलाई संस्थागत गर्नसमेत वञ्चित गराइएको छ र त्यस्तो टिके प्रथाको अन्त्य आजैबाट आवश्यक छ, अन्यथा किन ध्रुव वाग्ले, प्रदीप पौडेल, र गोविन्द भट्टराईजस्ता युवा नेतृत्वले तनहुँबाट चार नम्बर प्रदेशमा नै चुनाव लड्नुपर्ने ? जब कि डा आरजु देउवालाई त्यो नियम लागू भएन ? के पुष्करनाथ ओझा अथवा नरेशशंखर पालिखेको कांग्रेसमा कुनै योगदान थिएन र तिनीहरूको राजनीतिक बध गर्नुपर्ने ? अब गोरखामा डा बाबुराम भट्टराईलाई उचालेर कांग्रेसले के नै पायो ? जब कि २००७ सालदेखिको योगदान दिने चन्द्रप्रसाद न्यौपानेको पुस्ता होस् अथवा राममणि धिताल अथवा विगत ४० वर्षदेखि कांग्रेसभन्दा अरू केही नदेख्ने सुरेन्द्र पाण्डेको योगदानमा कतिञ्जेल गिर खेल्ने ? के मनमोहन भट्टराईले टिकट पाउन अमूक व्यक्तिविशेषको सेवा नै गर्नुपर्ने ? प्रदिप गिरी समाजवादको व्याख्या गर्दछन् भने मनमोहन भट्टराई पुँजीवादको तर किन सधैं पक्षपात ? शेरबहादुर देउवाले विगतको स्थानीय चुनावदेखि कांग्रेसका आदर्शहरूलाई जसरी लत्याए, त्यसको निम्ति वर्तमानको केन्द्रीय समिति पनि पूर्ण जिम्मेवार छ। कांग्रेसप्रति सद्भाव राख्ने आम प्रबुद्ध मतदाताहरू देउवाबाट तब त्रसित पुगे जब तिनले भरतपुरमा पुगेर माओवादीलाई भोट हाल्न कांग्रेसी समुदायलाई अपिल गरे। त्यसपछि फेरि जब कम्युनिस्टहरूको गठबन्धन बन्यो तब २४ घन्टाभित्रै तिनले पुराना मण्डलेहरूसँग अंकमाल गर्न पुगे। वर्तमानको केन्द्रीय समितिले त्यसलाई अनुमोदन गरेको छ भने तिनीहरू आफ्नो पदीय जिम्मेवारीबाट कर्तव्यच्युत भएको महसुुस सायद अहिल्यै गर्दै होलान्। किनकि एउटा प्रजातान्त्रिक राजनीतिक दलले जनताको भावनामाथि कसरी खेल्दो रहेछ भनेर चेत पाउन त्यो नै काफी छ। अन्यथा उपरोक्त अप्राकृतिक र चलायमान नीति सभापति देउवाको आफ्नै दिमागको उपज हो भने तिनले छिटोभन्दा छिटो सभापति पदबाट राजीनामा दिनुपर्ने हुन्छ। यहाँनिर प्रदिप गिरीजस्तो नीतिगत धुरन्धर केन्द्रीय समितिमा भइराखेको तिनको उपस्थिति र नीतिगत मौनता केका लागि (? ) के तिनले माओवादी र मण्डलेहरूसँगै छुट्टाछुट्टै समयमा गरिएका सम्झौतागठबन्धनहरू र कांग्रेस र राष्ट्रका निम्ति ठीक थियो भनेर सही गरेकै थिए ? त्यसो त विगतको एघारौं र बाह्रौं महाधिवेशनदेखि नै कांग्रेसमा आन्तरिक छलफल, विचार, विमर्श भन्ने वस्तुहरू पातालिँदै गएको थियो। एकथरी सधैं विरोध गरी राख्थे भने अर्काथरी भजन मात्रै गाउँथे। उदाहरणको निम्ति कांग्रेसका पदाधिकारी एवं सदस्यहरूले धर्म, संघीयता र गणतन्त्रजस्ता विषयहरूमा खुलेर वादविवादअन्तरसंवाद गर्न दिएकोचाहेको भए आज स्थिति फरक पनि हुने थियो। चुनावअगाडिका दृश्य मंसिरको चुनावमा सभापति देउवाको एउटै मन्त्र थियो कम्युनिस्टहरूको अधिनायकवाद आउँदैछ, त्यसैले रूखमा मत दिनुहोस्, सबै ठीक हुन्छ। रोल्पादेखि दार्चुला र झापामा त्यही दुई लाइन भन्न चारपाँच मिनेटभन्दा बढी समय खर्च गर्न चाहेनन् जबकि तिनले पोखरामा विन्ध्यवासिनीको पूजा गर्न ४५ मिनेट लगाए। वास्तवमा कम्युनिस्टहरूको अधिनायकवाद त वर्तमान संविधानको प्रस्तावनाले नै इंगित गर्दछ, तर किन वर्तमानका सम्पूर्ण पदाधिकारीहरूले त्यसको त्यतिखेर प्रतिवाद किन नगरेका ? प्रस्तावनामा लेखिएका शब्द र भाषाका बारेमा कांग्रेसको कुनचाहिँ समितिमा छलफल भयो ? राजनीतिक एवं सामाजिक मनोवैज्ञानिकहरूको विभिन्न अनुसन्धानबाट स्थापित वैज्ञानिक यथार्थ के छ भने सफल नेतृत्वको लागि जनतासँगको संवाद महत्वपूर्ण एवं निर्णायक आयाम हुन्छ। सभापति देउवा त्यो मामलामा उत्तीर्ण हुने चेष्टा पनि गरेनन् जबकि कांग्रेसमा कयौं त्यस्ता व्यक्तित्व छन्, जसले जनतासँगै नियमित अन्तक्र्रिया गर्दछन्। फेरि आम नेपालीमा साझा सवालमार्फत पुगेको सन्देश थियो तिनको असंवेनशील र अभिमानी नेतृत्व ! पुरानो स्मरण, २०५४ को चुनावमा गिरिजाप्रसादले चुनाव हार्ने सुइँको पाएपछि किसुनजीलाई आफ्नै उदग्र विमानमा राख्दै अबको प्रधानमन्त्री किसुनजी भन्न बाध्य हुनुपरेको थियो, यद्यपि पछि किसुनजीलाई बेइज्जत पूर्ण ढंगबाट लखेटियो। तर अहिलेको यो चुनावी उदग्र विमान (हेलिकोप्टर) मा रामचन्द्र पौडेल वा प्रकाशमान सिंह वा डा शेखर कोइराला कोही पनि अटाएनन्। चुनावपछिको दृश्य प्रतिनिधिसभा चुनाव भएर नतिजा प्रकाशित भइसकेपछिको एक महिनापर्यन्त सभापति देउवा, मुलुकको प्रधानमन्त्रीको हैसियतले चुनावमा सहभागी जनता एवं सुरक्षा निकायलाई सामान्य धन्यवाद दिने शिष्टचार र संस्कारबाट समेत उदासीन हुन पुगे। एउटा प्रजातान्त्रिक दलको नेताले चुनावी नतिजा र त्यो पनि आफ्नै नेतृत्वको सरकारले गराएको चुनावी परिणामलाई सहर्ष स्विकार्दै जनताको मतभित्रका लुकेका अन्तरसम्बन्धहरूको छलफलसमेत गर्न नदिएर सम्पूर्ण कांग्रेस दललाई तिनले आफ्नै दासमा परिणत गर्ने कुचेष्टा गरेको देखिन्छ। स्थानीयदेखि केन्द्रीय सरकारको चुनावी परिणाम र तिनका पछाडिका यावत् पक्षहरूका बारेमा केन्द्रीय समितिमा छिटोभन्दा छिटो छलफल हुनुपर्नेमा सभापति देउवाले विभिन्न रिसल्लामार्फत जेजस्ता सन्देशहरू पठाइराखेका छन्, ती सबै क्रियाकलाप अफ्रिकातिरका तानाशाहहरूको जस्तै समानान्तर दृश्य लाग्दछ। निश्चय नै, चुनावी नतिजाबाट कांग्रेसभित्र, बाहिर र मतदाताहरूमा खिन्नता, रोष एवं नैराश्य छ र त्यसको उपचारका निम्ति वस्तपुरक संवाद चाहिएको थियो र छ, तर कांग्रेसको नेतृत्वले जसरी निषेध गरिराखेको छ, त्यो दुःखमात्रै नभएर अशोभनीय पनि हो। लज्जाजनक पराजयलाई ऊर्जामा परिणत गर्ने इच्छाशक्ति नै छैन र देखिएन पनि। अबको बाटो कांग्रेसलाई एक्काइसौं शताब्दीको आवश्यकता एवं प्रजातान्त्रिक मूल्य, संस्कार र विधिअनुरूप अगाडि बढाउन वर्तमान नेतृत्व र कार्यसमितिले संरचनागत परिवर्तनमार्फत विशेष महाधिवेशन आह्वान गर्ने गरी राजीनामा दिँदै एउटा तयारी समिति गठन गरोस्। सो तयारी समितिको मुख्य दायित्व कांग्रेसको नयाँ विधान मस्यौदा गर्दै जिल्ला एवं महासमितिबाट अनुमोदन गरेर ६ महिनामा चौधौं अधिवेशन सम्पन्न गर्नु हो। कांग्रेसको विधि र विधानमा संरचनागत आमूल खाका बदलिनु आवश्यक छ, जसले गर्दा व्यक्तिमुखी राजनीतिको अन्त्य हुन सक्नेछ। (क) कांग्रेसमा सबैभन्दा बेकारको प्रक्रिया सक्रिय सदस्यतासम्बन्धी सम्पूर्ण प्रावधानहरू हुन र त्यसको पूर्ण खारेजी पहिलो आवश्यकता हो। अहिलेसम्मका सम्पूर्ण अभिलेख सुरक्षित गर्दै कांग्रेस सदस्यतासम्बन्धी सम्पूर्ण जिम्मेवारी प्रत्येक जिल्ला समितिलाई दिएर केन्द्रले मात्र अभिलेख मात्रै राख्ने हो। (ख) अबदेखि कुनै पनि तहको कुनै पनि उम्मेदवारको अन्तिम छनोट गर्ने अधिकार जिल्ला समितिलाई प्रदत्त हुनुपर्छ। जिल्ला समितिले पारदर्शी र प्रतिस्पर्धात्मक तवरले हरेक तह र पदका उम्मेदवारप्रत्याशीहरू छान्ने पूर्ण अधिकार पाएको खण्डमा मात्रै क्षमता र योग्यताको उचित कदर हुनेछ। (ग) जिल्ला समितिहरू सर्वाधिकारसम्पन्न अंग हुनेछन्। त्यसको बनोट त्यस जिल्लाभित्रका सम्पूर्ण वडाका कांग्रेसका वडाध्यक्षबाट बन्नेछन्। हरेक वडा समितिले मात्र कांग्रेसको सदस्यता वितरण गर्ने अधिकार राख्छ। (घ) कांग्रेसको प्रदेश र केन्द्रीय सदस्य एवं पदहरूको प्रत्यक्ष निर्वाचन जिल्ला समितिहरूबाट मात्रै हुनैपर्ने व्यवस्था अबको आवश्यकता हो। प्रदेश समितिको हकमा प्रत्येक जिल्लाको एउटा प्रतिनिधि रहनेछ भने केन्द्रमा हरेक प्रदेशबाट बढीमा दुईजना निर्वाचित हुनेछन्। त्यसरी नै केन्द्रीय पाँच पदाधिकारीहरू पनि जिल्ला समितिबाट मात्र चुनिनेछन्। (ङ) कांग्रेससँगै आबद्ध सम्पूर्ण वर्गीय संघसंगठन (शिक्षक, विद्यार्थी, कर्मचारी समेत) को खारेजी गर्न ढिलाइ भइसकेको छ। किनभने तिनीहरूले नेतृत्व विकासमा कुनै तात्विक योगदान पुर्याएको देखिँदैन। त्यसमध्ये विद्यार्थी संघका औचित्य विद्यार्थीहरूले खोज्ने हो न कि कुनै व्यक्तिविशेषले आफ्नो स्वार्थका लागि झोला बोकाउने मजदुरको रूपमा। कांग्रेसलाई जीवन्त राख्न वर्तमान नेतृत्वले सहृदय र सदासय ढंगले ढोका खोलिदेओस्। किनभने म्याक्स वेभरको प्रतिभाको सिद्धान्त अनुसार पनि यो नेतृत्वले अब कुनै नयाँ योगदान पुर्याउने हैसियत राख्दैन। २०४६ देखि अनवरत सत्ता र सम्पत्ति हासिल गरेका अधिकांश केन्द्रीय सदस्यहरूलाई सायद लाज पनि लाग्नुपर्ने हो, नैतिक रूपमा। गत वैशाखदेखि मंसिरसम्मका सम्पूर्ण चुनावमार्फत नेपाली जनताले दिएको सन्देश पनि त्यही हो कि यो नेतृत्व र केन्द्रीय समीतिको औचित्य छैन। असामान्य हारहरूलाई ऊर्जामा बदल्ने यो एउटा सर्वोत्तम अवसर र विकल्प हुन सक्छ। तर फेरि पनि सामान्य एवं अपेक्षित मात्रै मान्ने हो भने सम्भवतः कांग्रेस अचेत अवस्थामै रहिरहन्छ।"
एपीएफ र आर्मी च्याम्पियन,"पोखरा : राखेप च्याम्पियनसिपअन्तर्गत २१औं महिला राष्ट्रिय भलिबलमा सशस्त्र प्रहरीको एपीएफ र ३१औं पुरुष राष्ट्रिय भलिबलमा त्रिभुवन आर्मी क्लब च्याम्पियन बनेका छन् । महिला राष्ट्रिय भलिबलतर्फ विभागीय टोली एपीएफ मध्यमाञ्चललाई हराउँदै च्याम्पियन बनेको हो । पुरुषतर्फ त्रिभुवन आर्मी क्लब अर्को विभागीय टोली एपीएफलाई हराउँदै च्याम्पियन बन्यो । पोखरा रंगशालामा शनिबार भएको प्रतियोगितामा महिलातर्फको खेलमा एपीएफले मध्यमाञ्चललाई २५१८, २५१४, २५१० को सोझो सेटमा हरायो । मध्यमाञ्चलले न्यु डायमन्ड एकेडेमीको सिंगो टोली नै लिएर मैदानमा उत्रेको थियो । महिलातर्फ एपीएफकी सरस्वती चौधरी उत्कृष्ट खेलाडी भइन् । उनले १५ हजार रुपैयाँ पुरस्कार हात पारिन् । एपीएफ सातौं राष्ट्रिय खेलकुदको विजेता हो। पुरुषतर्फको खेलमा त्रिभुवन आर्मी क्लबले एपीएफलाई २५१२, २५२३, २५१५ को सोझो सेटमा स्तब्ध बनायो । पुरुषतर्फ आर्मीका मानबहादुर श्रेष्ठ उत्कृष्ट खेलाडी भए । उनले पनि १५ हजार रुपैयाँ पुरस्कार पाए । आर्मी क्लब सातौं राष्ट्रिय खेलकुदको विजेता हो । आर्मीले अर्को विभागीय टोली नेपाल पुलिस क्लब र एपीएफले आयोजक पश्चिमाञ्चललाई सेमिफाइनलमा हराउँदै फाइनल यात्रा तय गरेका थिए । महिलातर्फको तेस्रो स्थानका लागि भएको खेलमा नेपाल पुलिस क्लबले आयोजक पश्चिमाञ्चललाई २५१५,२५२१,२५२१ को सोझो सेटमा हरायो । पुरुषतर्फको तेस्रो स्थानका लागि भएको खेलमा आयोजक पश्चिमाञ्चलले पुलिस क्लबलाई २५२२, २०२५, २१२५, २५१६ र १८१६ को कठिन सेटमा हरायो । महिला र पुरुषतर्फ विजेता, उपविजेता र तेस्रो हुनेले क्रमशः ५० हजार, ३० हजार र २० हजार रुपैयाँ पुरस्कार पाए । विजेता टोली र खेलाडीलाई युवा तथा खेलकुद राज्यमन्त्री तेजुलाल चौधरी र मुस्ताङबाट प्रदेश सभा सदस्यमा निर्वाचित इन्द्रधारा विष्टले पुरस्कार प्रदान गरे ।"
फाल्गुनन्द गोल्ड कप : सुनसरीसँग एपीएफ स्तब्ध,"फिदिम : पाँचथरको फिदिममा जारी नवौँ रुस्लान फाल्गुनन्द गोल्डकप नकआउट फुटबल प्रतियोगिताको आइतबार भएको खेलमा नेपाल एपीएफ काठमाडौंलाई सुनसरी ११ ले हराएको छ। सदरमुकामस्थित फिदिम उच्च माविको खेल मैदानमा भएको खेलमा एपीएफलाई ३० को गोल अन्तरले हराउँदै सुनसरीले सेमी फाइनलको स्थान पक्का गरेको हो। सुनसरीको सहज जितका लागि हेमन्त थापा मगर एक्लैले दुई गोल गरे। हेमन्तले दुवै गोल फ्रिकिकबाट गरेका हुन् भने तीर्थ बस्नेतले अर्को गोल गरेर जितलाई सुनिश्चित गरे। खेल सुरु भएको २७ औँ मिनेटमा एपीएफका खेलाडीले फाल गरेपछि पाएको फ्रिकिकबाट हेमन्तले सुरुवाती गोल गरेका थिए। पहिलो हाफको ३४ औँ मिनेटमा पाएको फ्रिकिकको मौकालाई पनि हेमन्तले नचुकाई दोस्रो गोल ठोके। खेलको ५१ मिनेटमा सुनसरीका तीर्थले अर्को गोल थपेका हुन्। मैदानको सेन्टरबाट सुनसरीका टिम कप्तान विष्णु सुनुवारले प्रहार गरेको बल एपीएफका गोल रक्षकको हातबाट फुत्किएर तीर्थले पाएपछि उनले जाली चुमाएका हुन्। विभागीय टोली एपीएफले निकै आक्रामक खेले पनि गोल गर्न नसक्दा प्रतियोगिताबाट बाहिरिएको हो। एपीएफका श्याम नेपाली र सुदीपले पाएको मौकालाई गोलमा परिणत गर्न नसक्दा एपीफिएफ प्रतियोगिताबाट बाहिरिनु पयो। आइतबारको खेलमा सुनसरीका हेमन्त थापा म्यान अफ दी म्याच भए। उनले १० हजार नगद प्राप्त गरे। मैदानको अनुभव नभएकाले आफ्नो टोलीले हार खानुपरेको एपीएफका प्रशिक्षक रत्न काजी महर्जनले प्रतिक्रिया दिए। टोलीले राम्रो खेल्दा खेल्दै पनि पाएको मौकालाई सदुपयोग गर्न नसक्दा हार खानुपरेको हो, महर्जनले भने। आफ्नो टोलीको रणनीति सफल भएकै कारण एपीएफ जस्तो राष्ट्रिय टोलीलाई हराउन सकिएको सुनसारीका प्रशिक्षक श्याम मानन्धनले प्रतिक्रिया दिए। एपीएफलाई हराउन त्यति सहज थिएन, मानन्धरले भने डिफेन्सिप खेल्दा खेल्दै स्कोर गर्न सकिएपछि टोलीले झनै राम्रो खेल्यो। सोमबार हुने प्रतियोगितामा विर्तामोड युनाइटेड फुटबल क्लब झापा र आयोजक फिदिम स्पोर्टिङ क्लबबीच भिडन्त हुनेछ। विर्तामोडले यसअघिको खेलमा मिसन युनाइटेड फुटबल क्लब ताप्लेजुङलाई ट्राइबेकरबाट हराएको हो भने आयोजक फिदिम सोझै दोस्रो चरणको खेलमा प्रवेश पाएको हो।"
क्रिकेटका लोभलाग्दा दर्शक,"काठमाडौं : एभरेस्ट प्रिमियर लिग (ईपीएल) क्रिकेटको फाइनल खेल शनिबार बिहान ११ बजेदेखि सुरु हुने कार्यक्रम थियो । तर, बिहान ७ बजेदेखि नै कीर्तिपुरस्थित त्रिभुवन विश्वविद्यालयको क्रिकेट मैदानमा दर्शक भने ओइरिन थालिसकेका थिए । बिदाको दिन फाइनल खेलको मजा उठाउने उद्देश्यले आफ्नो टिकट सुरक्षित गर्न दर्शक बिहानदेखि नै आतुर देखिन्थे । बिहान साढे ११ बजे खेल सुरु भएपछि त दर्शकको भीड झनै बढेको थियो । विराटनगरले टस जितेर ब्याटिङ गर्ने निर्णय लिएसँगै मैदानमा पारस, पारसको नारा घन्किएको थियो । विराटनगरको पहिलो पालि सकिनु अघिसम्म पनि दर्शक भित्रने क्रम जारी थियो । आयोजकले सर्वसाधारणका लागि एक सय र विद्यार्थीका लागि ५० रुपैयाँ दरको टिकटको व्यवस्था गरेको थियो । बालाजुबाट बिहानै क्रिकेट मैदान पुगेका राजकुमार कार्कीले दर्शकहरू बिहानै मैदान पुगे पनि टिकट वितरण ढिला हुँदा भीड निकै बढेको बताए । ईपीएलको फाइनल जसरी पनि हेर्नुपर्छ भनेर बिहानै कीर्तिपुर मैदान पुग्दा दर्शकको भीड लागिसकेको थियो, कार्कीले भने, टिकट वितरण बिहानैदेखि सुरु नहुँदा टिकट पाउन निकै गाह्रो भयो । उनले फाइनल खेल आफूले सोचेभन्दा निकै रोमाञ्चक भएको बताए । फाइनल खेल मैले सोचेभन्दा पनि रोमाञ्चक भयो । मैले समर्थन गरेको विराटगर वारियर्सले नै खेल जित्दा खुसी लाग्यो । अन्तिम ओभरको अन्तिम बलसम्म रोमाञ्चक बनेको उक्त खेलमा विराटनगरले एक रनले खेल जितेको थियो । त्रिभुवन विश्वविद्यालयमा अध्ययनरत कीर्तिपुरका महेश महर्जनले अन्तिम दुई ओभरमा खेलले निकै रोमाञ्चक मोड लिएको बताए । मैले हरेक ठूला प्रतियोगिताका खेल हेर्दै आएको छु । आजको खेलले छुट्टै रोमाञ्च दियो, महर्जनले भने । यसैगरी कीर्तिपुरमै बस्दै आएका गोरखाका सुवास श्रेष्ठले पनि ईपीएलको फाइनल भिडन्तले छुट्टै मज्जा दिएको बताए । उनले करिब दुई वर्षपछि मात्रै ठूला प्रतियोगिता आयोजना भएकोमा भने दुःख व्यक्त गरे । पछिल्लो समय किन हो प्रतियोगिताहरू कमै मात्र हुने गरेका छन् । प्रतियोगिता नहुँदा मजस्ता क्रिकेटप्रेमीले निराश हुनु परेको छ । यस्ता प्रतियोगिता नियमित हुनुपर्छ, श्रेष्ठले भने । फाइनल खेल हेर्न करिब १० हजार दर्शक उपस्थित थिए । आयोजकले फाइनल खेल हेर्न आठ हजार दर्शकले टिकट खरिद गरेको र टिकट सकिएपछि पनि थुप्रै दर्शक खेल हेर्न रंगशालाभित्र छिरेको जनाएको छ । शनिबारको विराटनगर र भैरहवाबीचको खेललाई रोमाञ्चक बनाउन आयोजकले पनि निकै मेहनत गरेको थियो । प्रतियोगिता उद्घाटनमा नायिका स्वस्तिमा खड्का लगायतलाई मैदानमा उतारेको आयोजकले शनिबार नेपाल आइडलका फाइनलिस्टलाई मैदान उतारेको थियो । नेपाल आइडल बुद्ध लामा, फस्ट रनरअप निशान भट्टराई र सेकेन्ड रनरअप प्रताप दासले विभिन्न गीतबाट दर्शकलाई मनोरञ्जन दिएका थिए । ईपीएल हेर्न पूर्वमन्त्री तथा नवनिर्वाचित सांसद लालबाबु पण्डित, मीनेन्द्र रिजाल, नायक निखिल उप्रेती लगायतका नेता तथा कलाकार पनि कीर्तिपुर पुगेका थिए । नेपाली क्रिकेट अन्तर्राष्ट्रिय क्रिकेट काउन्सिल (आईसीसी)बाट निलम्बनमा परेपछि घरेलु क्रिकेट संकटमा परेका बेला ईपीएलले खेलाडी, खेलकर्मी र दर्शकका साथै नेपाली खेलकुद क्षेत्रलाई पनि उत्साही बनायो । नेपाली क्रिकेटमा सर्वाधिक पुरस्कार राशिको यो प्रतियोगिताले १३ दिनसम्म क्रिकेटप्रेमीलाई मजैले भुलायो । नेपालमा अन्तर्राष्ट्रिय क्रिकेट प्रतियोगिता हुँदा कीर्तिपुर धाउनेजत्तिकै संख्यामा फाइनल खेल हेर्न पनि दर्शक उपस्थित भएका थिए । दर्शकको मनोरञ्जनका लागि चियर लिडर्सको समेत व्यवस्था गरिएको उक्त प्रतियोगितामा निष्पक्ष निर्णय दिन थर्ड अम्पायरको पनि व्यवस्था गरिएको थियो । प्रतियोगिताको विजेता विराटनगरले २१ लाख र उपविजेता भैरहवाले आठ लाख रुपैयाँ पुरस्कार हात पारे । प्रतियोगितामा स्वदेशी र विदेशी गरी एक सय खेलाडीले प्रतिस्पर्धा गरेका थिए ।"
