शीर्षक,विवरण
जीवन्त कांग्रेस बनाउने एजेन्डा,"जनमतसंग्रहको नतिजाअनुसार बेलायत युरोपेली महासंघबाट बाहिरिनुपर्ने भएपछि प्रधानमन्त्रीबाट राजीनामा दिएका डेभिड क्यामरुन यतिबेला अल्जाइमर रिसर्च यूके नामक परोपकारी संस्थामा अध्यक्षका रूपमा कार्यरत छन्। नयाँ जनादेशसँगै राष्ट्रलाई नयाँ मार्गमा लैजान स्वच्छ नेतृत्व आवश्यक पर्ने भन्दै उनले त्यसबेला राजीनामा दिएका थिए। धेरै समय महत्वपूर्ण भूमिकामा रहेर पनि जनमत सिर्जना गर्न नसक्ने नेतृत्व शक्तिमा रहिरहँदा नयाँ सम्भावना, विचार र नेतृत्व निर्माण प्रक्रिया अवरुद्ध हुन जान्छ। २०७४ को प्रतिनिधि र प्रदेशसभा निर्वाचनमा नेपाली कांग्रेसको अनपेक्षित पराजयपश्चात् पार्टीको प्रमुख नेतृत्व तहले जिम्मेवारी लिन आनाकानी गरिरहँदा यो प्रसंग सम्झनलायक छ। केही प्राविधिक र रणनीतिक तयारीसहित निर्वाचनमा कांग्रेसले अपेक्षित विजय हाँसिल गरेको भए के ऊ ठीकठाक र तन्दुरुस्त भएको प्रमाणित हुन्थ्यो ? पार्टीमा व्यापक सुधारको प्रश्न र बहसको वीजारोपण हुन्थ्यो ? वा कसले गथ्र्यो ? यो गम्भीर प्रश्न हो। जनसम्बन्ध ज्यादै न्यून रहँदा, परिवारवाद, व्यक्तिगत ध्रुवीकरण चरम रहँदा र पार्टी दीर्घकालीन नीतिकार्यक्रमविहीन हुँदासमेत पार्टीले अंकगणितीय कोणबाट यो स्तरको बलियो अस्तित्व कायम गरेको छ। यसै आधारमा टेकेर पार्टीले अब व्यापक सुधारका कार्यक्रम जबर्जस्त रूपमा अगाडि सार्नुपर्छ। पार्टी पराजयको जिम्मेवारी सभापतिले लिनुपर्छ भन्नेमा कसैलाई द्विविधा हुन जरुरी छैन। अर्कोतिर पार्टीले प्राप्त गरेका सबैजसो लाभ र सुविधा बलियो अनुपातमा भोग गरेर जनआकांक्षाअनुसार बलियो प्रदर्शन गर्न नसकेको अर्को खेमाले सरकार र पार्टीको कामकारबाहीको फितलोपनको सबै दोष सभापतिमाथि जम्मा गरिरहेको छ। सार्वजनिक सवाल र जनसम्बोधनमा नेतृत्वले गरेको अकल्पनीय र अपेक्षाबाहिरको प्रस्तुतिले नेतृत्वप्रति जनविश्वास गुमेर जाँदा सरकारमा रहँदा भएका केही सराहानीय प्रयास पार्टीका नाममा संस्थागत हुन सकेन। आम युवा मतदातालाई आकर्षण गर्दै युवा आकांक्षा पूर्तिको साझेदारको रूपमा पार्टी नेतृत्व उभिन सकेन। संस्थागत र नीतिगत भ्रस्टाचारले कमजोर बनेको सार्वजनिक प्रशासन सुधारमा कुनै प्रकारको हस्तक्षेप देखिएन। समृद्धि पार्टीको घोषणापत्रमा र समाजवाद पार्टीको लेटरहेडमा मात्र सीमित रहे। निर्वाचन सम्पन्न गराउने विषय महत्वपूर्ण हो तर यही र यस्तै विषय नै आज कुनै लोकतान्त्रिक पार्टीको प्रमुख उपलब्धि बन्ने कुराले हाम्रो कार्य सम्पादनको डायरी कति कमजोर छ भन्ने दर्शाउँछ। निर्वाचनमा कांग्रेसले घोषणापत्रमा उल्लिखित कार्यक्रम र एजेन्डाका आधारमा विपक्षीसँग प्रतिस्पर्धा गर्न सकेन। उत्कृष्ट घोषणापत्र सार्वजनिक गर्दै आम जनताले घोषणापत्रको मूल्यांकन गरेर मत हाल्दैनन् भन्नेमा कांग्रेसीहरू वस्तुतः सहमत भए तर कार्यक्रम र एजेन्डाका आधारमा मत हाल्न सक्ने नागरिक बन्न नसक्नुमा कसलाई दोषी देख्ने होला ? कांग्रेसले युवाहरूको विश्वास गुमाइसकेको छ। उच्च शिक्षा र रोजगारका लागि आज १४ प्रतिशत युवा विदेशमा छन्। यस्तै अवस्थाको आर्थिक वृद्धि र पूर्वाधार संरचनाले सन् २०३० सम्म पनि नेपालीको प्रतिव्यक्ति आय हजार अमेरिकी डलर नपुग्ने तथ्य विश्व बैंकले सार्वजनिक गरेको छ। यस्तो विकराल भविष्यको प्रतिबिम्बलाई अगाडि राखेर पद, सुविधा र अवसर विभाजनमा बाहेक अर्थ सामाजिक नीति, युवा, जनजीवन र विज्ञान प्रविधिका मुद्दामा कतिपटक कांग्रेस केन्द्रीय समितिमा चर्काचर्की भए होलान् ? अहिले पार्टीका भ्रातृ संगठनहरू संस्थागत दृष्टिकोणबाट निस्क्रिय र उद्देश्यविहीन भएका छन्। पार्टीको निर्णय प्रक्रियामा सकारात्मक हस्तक्षेप गर्दै पार्टीको मूल नेतृत्वलाई जनभावनासँग जोड्ने भूमिकामा रहनुपर्ने भ्रातृ संगठनहरू अघोषित प्रवक्ता को भूमिका खेलिरहेका छन्। कांग्रेसले आम जनजीवनको अभिव्यक्ति बुझ्न नसक्नुमा मूल पात्रहरू दोषी छन्। मिनी पात्रहरू अछूतो छैनन्। अन्तर्राष्ट्रिय समाजवादी आन्दोलनको पुराना साझेदार हुनुको नाताले कांग्रेससँग गरिब र साना राष्ट्रका राजनीतिक आर्थिक अधिकारका निम्ति आवाज उठाउँदै आन्दोलनलाई एकीकृत र बलियो बनाउने दायित्व र महŒवपूर्ण अवसर छ, तर विडम्बना, बलियो नेतृत्व छैन। साम्यवादी व्यवस्थाबाट बजार अर्थव्यवस्थामा प्रवेश गर्ने क्रममा बोलिभिया, पोल्यान्ड, स्लोभेनिया, रसियाका सरकारलाई सफल सल्लाह प्रदान गरेका विश्वविख्यात अर्थशास्त्री जेफ्री स्याक्सलाई सन् २०१६ मा अमेरिकी राष्ट्रपतिको निर्वाचनमा डेमोक्रेटतर्फबाट आकांक्षी बर्नी स्यान्डर्सले आफ्नो विदेश मामला सल्लाहकारका रूपमा नियुक्ति गरेका थिए। सोभियत संघका अन्तिम राष्ट्रपति मिखाइल गोर्वाचोभ र प्रथम रूसी राष्ट्रपति बोरिस येल्तसिनले समेत संक्रमणकालीन सोभियत संघको आर्थिक व्यवस्थाबारे परामर्शका लागि स्याक्सलाई निमन्त्रणा गरेका थिए। बिल क्लिन्टनले नोबेल पुरस्कार विजेता अर्थशास्त्री जोसेफ स्टिगलिजलाई प्रमुख आर्थिक सल्लाहकार नियुक्त गरेका थिए। सरकारमा रहँदा वा नरहँदा कांग्रेसले योजना र नीतिनिर्माणलाई मार्गनिर्देश गर्ने र कार्यक्रम लागू गर्ने महत्वपूर्ण स्थानमा भागबन्डा र समायोजनका नाममा विकृत बनाएर त्यसको संवेदनशीलतालाई तिलाञ्जली दियो। कांग्रेस नेतृत्व सल्लाहकारबाट भन्दा धेरै स्वकीय सचिव र राजनीतिक बिचौलियाबाट प्रभावित र निर्देशित रह्यो। अध्ययनअनुसन्धानको कस्तो खडेरी छ भने उक्त पार्टीको कार्यालयमा पुस्तकालय, अन्तरक्रिया कक्ष, अनुसान्धान गर्ने कक्ष छैन नै, नीति र कार्यक्रम निर्माणमा अन्तरक्रिया पनि नगन्य हुन्छ। अनपेक्षित पराजयपश्चात् पार्टी नेतृत्वले गर्ने सम्भावित सुविधाजनक समीक्षा र ज्वरोपचार औपचारिकता मात्र हुनेछ। सिद्धान्त, योजना, कार्यक्रम र कार्यशैलीलाई पुनः परिभाषित गर्दै गरिब किसानदेखि उद्यमशील युवासम्मका आकांक्षालाई अटाउन सक्ने राजनीतिक बहस कांग्रेसले निर्माण गर्नुपर्छ। आजसम्म भएका कमजोरीको सघन समीक्षासहित लोकतान्त्रिक समाजवादको सिद्धान्तलाई कार्यक्रममा रूपान्तरण गरेर विकास र समृद्धि प्राप्त गर्न कांग्रेसले लिने राजनीतिक कोर्समाथि बृहत् विमर्श गर्नु जरुरी छ। निसर्त सबै अट्ने संगठन र सबैलाई जोड्ने नेतृत्व निर्माण गर्न सक्ने जीवन्त महाधिवेशनको आवश्यकता छ। तर पुरानै किसिमको प्रस्तुति र प्रवृत्ति रहिरहने हो भने महाधिवेशन मात्र होइन, पार्टीकै औचित्य रहिरहन सक्दैन।"
पद्मावती र नेपाल,"आज भारतीय गणतान्त्रिक संविधान ७१ वर्षको भयो। आजै एक चर्चित र बहुप्रशंसित निर्माता निर्देशक सञ्जयलीला भन्सालीको विवादित चलचित्र पद्मावती पद्मावत को नामबाट प्रदर्शन हुने तय भएको छ। भारतमा सिनेमा प्रदर्शनका लागि योग्य भएनभएको हेर्ने सरकारी निकाय सेन्सरबोर्डले सिनेमालाई अनुमति दिनुपूर्व नै उक्त चलचित्रको त्यहाँ उग्र विरोध भयो। चलचित्रको कथा र पटकथा दर्शकसमक्ष नआउँदै कतिपय ठाउँमा बन्द, हडताल, आगजनी र तोडफोड भए। रानी पद्मावतीको भूमिकामा रहेकी कलाकार दीपिका पादुकोणको नाक काट्नेलाई इनाम र सुल्तानको भूमिकामा रहेका कलाकार रणवीर सिंहको खुट्टा भाँच्ने घोषणासमेत गरे अतिवादीहरूले। भन्साली र पादुकोणको टाउको काट्नेलाई नगद इनामको समेत घोषणा गरियो। त्यसो गर्नेलाई सत्तारुढ भारतीय जनता पार्टीका एक नेताले सार्वजनिक रूपमा दस करोड रुपैयाँ नगद पुरस्कार घोषणा गरे। उत्तरप्रदेश, राजस्थान, गुजरात र मध्यप्रदेश सरकारले आफ्ना प्रदेशमा चलचित्र प्रतिबन्ध लगाउने घोषणा गरे। सेन्सरबोर्डको निर्णयअगावै भएको यो हदसम्मको प्रतिक्रियालाई भारतको एक सानो बौद्धिक वर्गले मात्र आलोचना गयो तर कानुनले कसैलाई छोएन। सेन्सरबोर्डले चलचित्रको पूर्वनाम परिवर्तन गरेर पद्मावतको नामबाट प्रदर्शन गर्ने कानुनी अनुमति दियो। अदालतले चलचित्र प्रदर्शन रोक्न नमिल्ने फैसला गर्दा पनि सडकमा चलचित्रविरुद्ध प्रदर्शन भएकै छ। प्रश्न चलचित्रको विरोध वा समर्थनको होइन, प्रश्न भारतीय समाजको असहिष्णुताको हो। भारतीय राजनीति, समाज र प्रशासनमा भएको अराजकता वा विधिको शासन नहुनुको परिणाम हो यो। भन्सालीको यो चलचित्र करिब दुई सय करोड भारुमा निर्मित छ। त्यहाँ राजपूत जातिले चलचित्रमार्फत आफ्नो अपमान भएको भनेको छ, तर भन्सालीले चलचित्रमा इतिहासलाई नबंग्याइएको भनेका छन्। कथामा रहेकी रानी पद्मावती हिन्दु हुन् भने अर्का एक खतरनाक आक्रमणकारी खिलजी मुसलमान हुन्। गत महिना भारतीय राज्य गुजरातको विधानसभा निर्वाचनपूर्व प्रदर्शन हुने तय भएको चलचित्र निर्वाचन प्रभावित हुने भयले प्रदर्शन हुन सकेन। दुई सय करोडको चलचित्र निर्माण गर्नेसँग फिरौतीको सम्भावना भारतमा प्रबल छ। चलचित्रकर्मीसँग अपराधीहरूले लेनदेनमा कुरा मिलाउने परम्परा भारतमा पुरानो हो। सडकमा भएको चर्को विरोधकै कारण चलचित्र नाम परिवर्तन गर्न बाध्य भयो। विरोधका प्रमुख कारणमा चलचित्रको बजेट, कथा र जातिवादी राजनीति पनि हो। बलात्कृत व्यक्तिले सडक आन्दोलनमार्फत मात्र न्याय पाएको भारतमा थुप्रै उदाहरण छन्। किसानहरूले ऋण तिर्न नसकेर आत्महत्या गरेको डरलाग्दो तथ्य छ। माओवादी हिंसाबाट भारत अझै मुक्त छैन। राजनीतिक संरक्षण पाएका र करणीमा दोषी पाइएका एकजना धर्मगुरु गुरमित रामरहिम हालै पक्राउ परेका छन् तर उनलाई न्यायको कठघरामा उभ्याउने एक पत्रकारको हत्या भइसकेको छ। मुख्यमन्त्रीले पुलिसको गाला बजाउनुलाई भारतमा बहादुरी मानिन्छ। सुरक्षाकर्मीले चलचित्र कलाकार शाहरुख खानको तलासी लिए भारतमा ठूलो समाचारको विषय बन्छ। सात दशकको लोकतान्त्रिक अभ्यास भएको भारतमा जनताले कतिपय निर्णयहरू अझै सडकमै गर्ने परम्परा स्थापित छ। यी अराजकता भारतको शैक्षिक अवस्थासँग प्रत्यक्ष जोडिएका छन्। प्रथम नामक एक गैरसरकारी संस्थाले सम्पूर्ण ग्रामीण क्षेत्रका १४ देखि १८ वर्षसम्मका विद्यार्थीमा हालै गरेको एक सर्वेक्षणअनुसार भारतमा कक्षा ८ का २५ प्रतिशत विद्यार्थी आफ्नो पाठ्यपुस्तक खरर पढ्न सक्दैनन्। ८ कक्षा पढ्ने १० प्रतिशतले कक्षा १ को आफ्नै भाषाका पाठ्यपुस्तकसमेत पढ्न सक्दैनन्। त्यसैगरी करिब ४० प्रतिशतले घडीको समय भन्न सक्दैनन्, ३६ प्रतिशतले आफ्नो देशको राजधानी भन्न सक्दैनन्। यिनले आफ्नो देशको राजधानी पाकिस्तान वा चीन भने। त्यस्तै २१ प्रतिशतले आफ्नो राज्यको नाम जान्दैनन्, ५७ प्रतिशतले सामान्य गणितीय भाग र गुणा गर्न सक्दैनन्, २५ प्रतिशतले रुपैयाँका विभिन्न नोटहरू जोडेर योगफल निकाल्न सक्दैनन्। प्रत्येक वर्ष गरिने यस्ता सर्वेक्षणमा यी आँकडाको स्तर खस्किंदो रहेको पनि रिपोर्टमा जनाइएको छ। यी निराशाजनक आँकडामा सरकारी विद्यालयको प्रमुख योगदान छ। भारतमा ठूलो ग्रामीण वर्ग गुणस्तरीय शिक्षाभन्दा बाहिर छ। भारतीय लोकतान्त्रिक समाजको आजको अवस्था शिक्षामा गरिएको बेवास्ताको परिणाम हो। करणीमा दोषी पाइएका एकजना धर्मगुरु गुरमित रामरहिम हालै पक्राउ परेका छन् तर उनलाई न्यायको कठघरामा उभ्याउने एक पत्रकारको हत्या भइसकेको छ। मुख्यमन्त्रीले पुलिसको गालामा बजाउनुलाई भारतमा बहादुरी मानिन्छ। नेपालमा डा गोविन्द केसी सर्वोच्च अदालतले गरेको एक फैसलाविरुद्ध केही माग राखेर अनसन बसे। सर्वोच्चले तत्कालै चासो लियो र प्रहरीले तत्कालै उनलाई गिरफ्तार पनि गर्यो। नेपालको बौद्धिक वर्गको मत यसमा विभाजित किसिमको देखियो। एक वर्गले केसीले प्रधानन्यायाधीशको राजीनामा माग्न नमिल्ने तर्क राखे। यसले अदालतको गरिमामा आँच पुग्ने र भविष्यमा यसको नजिरले स्वतन्त्र न्यायालय र लोकतन्त्रलाई नै खतरा पुग्ने उनीहरूको अभिमत थियो। कतिपय कानुन ज्ञाताले केसीले आफ्नो पद र प्रतिष्ठाको ख्याल नगरेर विधि मिचेर राजीनामा माग्न नहुने भने। केसीको पक्षमा हुनेका आफ्नै तर्कहरू छन्। केसीले जस्तै कुनै प्रमुख दलका नेताले प्रधानन्यायाधीशमाथि यस्ता आरोप लगाएको भए सर्वोच्चले त्यसै दिन टिप्पणी उठाई, त्यसै दिन फैसला गरी, त्यसै दिन प्रहरीले गिरफ्तारी गथ्र्यो ? अनुभवले यो देखाउँदैन। पूर्वप्रधानन्यायाधीश सुशीला कार्कीलाई भौतिक कारबाहीको घोषणा गर्ने एक नेताको विषयमा सर्वोच्चले यस्तो चासो लिएको थिएन। केसीले अदालतमै प्रधानन्यायाधीशविरुद्ध लगाएका आरोपहरू स्पष्ट रूपले पुनः उच्चारण गरे, आफ्ना शब्द र वाक्यहरू सच्याएनन्, माफी पनि मागेनन्, बरु आफूलाई रिहा नगर्न अनुरोध गरे। उनले जे बोलेका कारणले मानहानि मुद्दा लगाइएको थियो, अदालतमा पनि त्यही बोले तर अदालतले उनलाई रिहा गयो किन ? यो रिहाइबाटै थाहा हुन्छ उनीमाथि लागेको आरोप गम्भीर छैनन्। केसीले लगाएका आरोपको विषयमा समेत सर्वोच्चले छानबिन गर्न स्वीकार गरिसकेको छ। यसबाट अदालतको गरिमा बढेको छ, घटेको छैन। केसीको ठाउँमा सर्वोच्चको मानहानि मुद्दा धनुषाका कुनै यादव, सोलुका कुनै शेर्पा वा डोटीका कुनै विश्वकर्मालाई लागेको भए के सयभन्दा बढी वरिष्ठ अधिवक्ताहरू उनीहरूका पक्षमा वकालत गर्न अदालतमा उपस्थित हुने थिए ? के उनीहरूको रिहाइका लागि माइतीघरमा हजारौं मानिस जम्मा हुने थिए ? के सामाजिक सञ्जाल उनीहरूका पक्षमा उभिने थियो ? केसीको ठाउँमा कुनै सामान्य नागरिक भइदिएका भए कानुन व्यवसायीको समेत उनलाई अभाव हुने थियो। अदालतले लगाएको अभियोग स्विकार्ने व्यक्ति हिरासतमुक्त हुँदैनन्। न्यायका लागि शिष्ट र सभ्य तरिकाले आमरण अनसन बसेका नन्दप्रसाद अधिकारीको अनसनमै मृत्यु भयो। गंगामाया अझै अनसनरत छिन्। केसीलाई पागल र माफिया भनिएको छ, तर उनीसँग पटकपटक सरकारले माग पूरा गर्ने सम्झौता गरेको छ। यसले दिएको सन्देश हो, आमरण अनसन केसीजस्तै पेसामा उत्कृष्ट मानिने चिकित्सक वा पदले सर्वोच्च मानिने प्राध्यापकजस्तो प्रतिष्ठित व्यक्तिले गरेको मात्र सुनुवाइ हुन्छ। नेपालमा राजनीतिक परिवर्तन भयो तर अराजकताको अन्त्य भएको छैन। राजनीतिको आडमा एक पूर्वप्रहरीलाई प्रहरीले खोज्न आनाकानी गरेको छ। पाँच वर्ष कैद भुक्तान गर्न बाँकी रहेको भन्ने समाचार आएको सांसदलाई प्रहरीले पक्राउ गर्न तत्परता देखाएन। अदालतले अभियोग प्रमाणित गरिसकेका व्यक्तिलाई प्रहरीले वर्षौंसम्म पक्राउ नगरेको उदाहरण हामीसँगै छ। नेपालको प्रतिव्यक्ति आयबाट स्पष्ट देखिन्छ विदेशमा स्वास्थ्योपचार गराउने उनीहरूको आर्थिक हैसियत छैन तर देशका प्रधानमन्त्रीको पर्खाइमा रहेका खड्गप्रसाद ओली सामान्य जाँच गर्न नियमित विदेश जान्छन्। अन्य नेताहरूसमेत आफ्ना परिवारको स्वास्थ्योपचार गर्न विदेश जाने प्रचलन स्थापित छ। सार्वजनिक पदमा बसेका व्यक्तिले आफ्नो आर्थिक स्रोतको जानकारी दिनुपर्दैन ? कर्मचारीलाई अकूत सम्पत्ति कमाएको आरोपमा अख्तियारले समातेका उदाहरण छन्। विदेशमा स्वास्थ्योपचार गराउनु पनि अकूत सम्पत्ति भएकै प्रमाण हो। करछलीका मुद्दाहरू उठेका छन्। आयल निगमको भ्रष्टाचार छापामा छ। भ्रष्टाचार बढ्दो छ। यी अराजकता र अन्यायको भारी थोपरिएको नागरिक जहिले पनि आन्दोलनकै मुडमा हुन्छन्। उसले शिष्ट र अशिष्ट शैलीको फरक जान्दैन। यस्तै सामाजिक अराजकताबीच माओवादीले गरेको युद्ध पनि शिष्ट थियो र ? केसीप्रति औंला ठड्याउनुभन्दा उनी बारम्बार अनसन बसेर हजारौं नेपालीको आशाको केन्द्रमा किन रहन्छन् भन्नेतिर ध्यान दिनु उपयुक्त छ। नेपालमा शिक्षाको स्थिति भारतको भन्दा उत्तम हुनुपर्ने वस्तुगत कारण छैनन्। नेपालको प्राथमिक शिक्षासमेत गुणस्तर, लैंगिक र भौगोलिक हिसाबले पक्षपातपूर्ण छ। माध्यमिक तहसम्मका सरकारी विद्यालयको स्थिति नेपालमा दयनीय छ। सामान्य नागरिकका लागि १११२ को शिक्षासमेत पहुँचभन्दा बाहिर छ। त्यहाँ केसीजस्तो कुनै समाजसुधारक नझुल्केको मात्र हो। गरिबले पढ्ने सरकारी शिक्षण संस्थाको गुणस्तर विकासमा ध्यान दिइएकै छैन। जुन वर्गलाई समावेशी गर्नुपर्ने जरुरी छ, त्यही वर्गलाई शिक्षामा सबभन्दा बढी बेवास्ता गरिएको छ। उनीहरूलाई आरक्षण देखाइएको छ। ज्ञान र सीपको अभिवृद्धिबिना समावेशीका नाराको अर्थ हुँदैन। समावेशी समाज निर्माणको आधार सर्वसुलभ शिक्षा हो, आरक्षण होइन। शिक्षामा भएको निजीकरण एक सामाजिक असन्तुलनको प्रमुख कारण हो। निजीकरणले विभेद बढाउँछ, घटाउँदैन। एक सचेत नागरिकका नाताले मेडिकल शिक्षामा भएको बेथिति उजागर गरेर केसीले आफ्नो जिम्मेवारी पूरा गरेका हुन्। आर्थिक समृद्धि भनेको नागरिकको जीवनस्तर उकास्नु हो, जो शिक्षाले मात्र प्राप्त हुन्छ। हो, सम्पूर्ण शिक्षामै गुणस्तरीय सुधार नगरे आज भारत जहाँ पुगेको छ, सात दशकमा हामी पुग्ने पनि त्यहीं हो।"
न्यायपालिकामा भ्रष्टाचार र सुधार,"डा गोविन्द केसीविरुद्धको अवहेलना मुद्दा न्यायिक भ्रष्टाचारसम्म पुग्यो। प्रधानन्यायाधीश पदमा रहेको व्यक्तिलाई प्रत्यक्ष आरोप लगाउने कामबाहेक केसीको आरोपलाई अबको नेतृत्व र न्यायपरिषद्ले न्यायपालिकीय सुधारका लागि आईओपनर र वेकअप कल ठान्नुपर्छ। सर्वोच्च अदालतमा भ्रष्टाचारका कुरा उठेकाले न्यायपालिकामा हुने भ्रष्टाचार सम्बन्धमा संवैधानिक व्यवस्था गर्नुपर्ने भयो। भ्रष्टाचार नियन्त्रणका लागि कठोर र दृढ राजनीतिक इच्छा, बलियो कानुन, कुशल र इमानदारी अनुसन्धान र स्वच्छ न्यायपालिका आवश्यक पर्दछ। केही वर्र्षयता न्यायपालिकामा भ्रष्टाचार, राजनीतीकरण, एनजीओ प्रवेशको चर्चा हुनुका साथै न्यायिक नेतृत्वले पनि अन्य सहयोगी न्यायाधीशबाट सहयोग प्राप्त गर्न नसकी एक्लिएको अभिव्यक्ति नेतृत्वबाटै सार्वजनिक भएको छ। २०४७ को संविधान र २०६३ को अन्तरिम दुवै संविधानले भ्रष्टाचारमा कारबाही सम्बन्धमा तीनै तहका अदालतका न्यायाधीशलाई कारबाही हुन रोक लगाएको थिएन। संविधानसभा सचिवालयले सार्वजनिक गरेको नेपालको संविधान २०७२ को प्रारम्भिक मस्यौदाको धारा १३५(४) मा उपधारा (२) बमोजिम पदमुक्त भएको प्रधानन्यायाधीश वा न्यायाधीशले पदमा रहँदा गरेको कसुरमा कानुनबमोजिम कारबाही गर्ने व्यवस्था थियो। उच्च अदालत सम्बन्धमा धारा १४६(३) मा पदमुक्त भएको मुख्य न्यायाधीश वा न्यायाधीशले पदमा रहँदा गरेको कसुरमा कानुनबमोजिम अनुसन्धान तथा अभियोजन हुन सक्ने व्यवस्था थियो। जिल्ला न्यायाधीशका हकमा धारा १५३(८) मा पदमुक्त भएको न्यायाधीशले पदमा रहँदा गरेको कसुरमा कानुनबमोजिम अनुसन्धान तथा अभियोजन हुन सक्ने व्यवस्था थियो। तर संविधान जारी हुँदा मस्यौदाको धारा १३५(४) हटाइयो। उच्च अदालत र जिल्ला अदालतका हकमा कारबाही गर्न सकिने व्यवस्था क्रमशः धारा १४२(३) र धारा १४९(८) मा गरियो। सर्वोच्चका न्यायाधीश एवं प्रधानन्यायाधीशका हकमा धारा १३१ को खण्ड (ङ) रहन आयो। खण्ड (ङ) मा निजले नैतिक पतन देखिने फौजदारी कसुरमा अदालतबाट सजाय पाएमा भन्ने व्यवस्था छ। खण्ड (ङ) अनुसन्धान गर्ने र मुद्दा चलाउने व्यवस्था होइन। धारा १३१ को खण्ड (ङ) को व्यवस्था अभियोग लगाई मुद्दा चली अन्तिम अदालतबाट पनि सजाय सदर भएपछिको अवस्था हो। धारा १३१(ङ) आकर्षण हुनुअगाडि मुद्दा चलेको हुनुपर्छ। प्रारम्भिक मस्यौदाको धारा १३५ को उपधारा (४) संविधानबाट हटेपछि सर्वोच्च अदालतका न्यायाधीशहरूमाथि भ्रष्टाचार आरोपमा अनुसन्धान गर्न सकिँदैन। मुद्दा चल्ने त कुरै भएन। धारा १३१(ङ) मा नैतिक पतन देखिने फौजदारी अपराधमा सजाय पाएको भनेको अन्य फौजदारी अपराधजस्तै ज्यानसम्बन्धी अपराध र जबर्जस्ती करणी आदि हो। पदमा रहँदा गरिने अपराध भ्रष्टाचार हो। ज्यानसम्बन्धी अपराध, जबर्जस्ती करणी, किर्ते जालसाजी, ठगी आदि अन्य अपराध पदको कारण गरिने वा हुने होइन। मस्यौदाको धारा १३५(४) संविधानबाट हटेपछि संविधानले पदको कारण गरिने वा हुने अपराधमा सर्वोच्च अदालतका न्यायाधीशलाई उन्मुक्ति प्रदान गर्यो। यदी प्रारम्भिक मस्यौदामा धारा १३५(४), धारा १४६(३) र धारा १५३(८) नपरेको र संविधानमा पनि धारा १५३(६) नपरेको भए सबै तहका न्यायाधीशहरू सार्वजनिक पद धारण गरेको व्यक्ति हुनाले सामान्य कानुनअन्तर्गत अख्तियार दुरुपयोग अनुसन्धान आयोग (अदुअआ) ले कारबाही गर्न सक्ने भन्ने बुझिने थियो, तर प्रारम्भिक मस्यौदाका उक्त व्यवस्था हटी जारी संविधानमा धारा १४६(३) र धारा १५३(८) मात्र कायम रहेकाले र धारा १५३(६) ले सर्वोच्च अदालतका न्यायाधीशलाई बाहेक गरेकाले संविधानसभाले चाहेर वा नचाहेर सर्वोच्चका न्यायाधीशलाई भ्रष्टाचारको कसुरमा कारबाही नगर्ने लेजिस्लेटिभ इन्टेन्सन भएको मानिन्छ। संविधानको प्रस्तावना र राज्यका नीतिहरूको धारा ५१(८)(३) मा कानुनी राज्यको अवधारणा, कानुनी शासन आदि शब्द परेको छ। कानुनी शासन र कानुनी राज्यमा भ्रष्टाचारमा उन्मुक्ति कसैलाई पनि हुँदैन। समाजमा भ्रष्टाचार हुन्छ तर उन्मुक्ति कसैलाई हँुदैन। उन्मुक्ति हुने हो भने कानुनी शासन हुँदैन। प्रख्यात बेलायती संविधानविद् डायसीका अनुसार कानुनी शासन भनेको ह्वाटएभर बी हिज रंक अर कन्डिसन इज सब्जेक्ट टु द अर्डिनरी ल अफ द रियल्म एन्ड एमेनेबल टु द जुरिसडिक्सन अफ द अर्डिनरी ट्राइबुनल फ्रम द प्राइम मिनिस्टर डाउन टु अ कन्सटेबल अर अ कलेक्टर अफ ट्याक्सेसन इज अन्डर द सेम रेस्पन्सिबिलिटी फर एभ्री एक्ट डन विदआउट लिगल जस्टिफिकेसन एज एनी अदर सिटिजन भनेको देखिन्छ (हेर्नुहोस् एन इन्ट्रोडक्सन टु द ल अफ द कन्स्टिच्युसन विथ एन इन्ट्रोडक्सन बाइ वेड, पृष्ठ १५३, च्याप्टर ५)। मस्यौदाको धारा १३५(४) हटेको संविधान जारी भएकाले उच्च अदालत र जिल्ला अदालतका न्यायाधीशहरूलाई भ्रष्टाचारमा मुद्दा चल्न सक्ने तर उही मुद्दाको उही अपराधमा सर्वोच्च अदालतका न्यायाधीशलाई मुद्दा चल्ने त कुरै भएन, सोधपुछ पनि गर्न नसकिने भयो। प्रजातन्त्र, खुला समाज, मौलिक हक, न्यायिक समानता, समानताको हक, सुशासन, भ्रष्टाचारमुक्त समाज, कानुनी शासन भन्ने तर न्यायपालिकाको एक तह सर्वोच्च अदालतका न्यायाधीशलाई कानुनभन्दा माथि राख्ने व्यवस्था कानुनी शासनविपरीत मान्नुपर्छ। यो कस्तो लेजिस्लेटिभ इन्टेन्सन ? मस्यौदाका धारा १३५(४) संविधानमा नपर्नु समानता, कानुनी शासन, प्रजातन्त्र, सुशासन र भ्रष्टाचारमुक्त समाजका लागि र धारा ५१(८)(३) का लागि ठूलो सेटब्याक मान्नुपर्छ। संविधानको धारा ५१(८)(३) राज्यको नीति र लक्ष्य दुवै हो। उपधारा (८) को (३) अन्य क्षेत्रका साथै न्यायपालिकामा हुने भ्रष्टाचार र अनियमितता नियन्त्रणका लागि पनि राज्यले प्रभावकारी उपाय अवलम्बन गर्ने व्यवस्था हो। मस्यौदाको धारा १३५(४) संविधानको धारा ५१(८)(३) अनुकुल थियो। तर प्रारम्भिक मस्यौदाको धारा १३५(४) नराख्ने भए संविधानमा धारा ५१(८)(३) मा न्यायिक शब्द राख्न हुने थिएन। विद्यायिकाको बदनियत हुँदैन अर्थात् मालाफाइड इन्टेन्सन हुँदैन, लेजिस्लेटिभ मेलाइस हुँदैन भनिन्छ। विधायिकाले बनाएको कानुन संविधानसँग बाझियो भनी कसैले अदालतमा मुद्दा दिएमा पनि बाझिएको प्रमाण बाझियो भन्नेले पुर्याउनुपर्छ। होइन भने शंकाको सुविधा विधायिकालाई दिइन्छ। तर केही वर्षअगाडि बैंकको सिइओ पदमा चार जोड चार (दुई अवधि मात्र ) सिइओ बन्न सक्ने व्यवस्था गर्ने कानुन बन्दा बैंकिङ व्यवस्थासँग सम्बद्ध सांसदबाट चलखेल भएको सार्वजनिक भएको हो। त्यसैले एकपटक मस्यौदा परिसकेको धारा १३५(४) सर्वोच्चको लागि मात्र हटाउने तर उच्च अदालत र जिल्ला अदालतका न्यायाधीशलाई नहटाउने व्यवस्थाबारे प्रत्येक नागरिक जानकार र सुसूचित हुनुपर्ने विषय हो। सो विषय भ्रष्टाचारमुक्त समाजसँग सम्बन्धित सार्वजनिक महत्वको विषय भएकाले किन, कसरी, कसबाट र के कारणले मस्यौदाको धारा १३५(४) संविधानमा नराख्ने प्रस्ताव आयो र राखिएन, सार्वभौम नागरिक यसको जानकारी पाउने हक राख्छन्। कुनै सामान्य नागरिक वा खोज पत्रकार वा पीआईएलमा क्रियाशील कानुन व्यवसायी वा ट्रान्सपरेन्सी इन्टरनेसनल नेपाल अफिसले सूचनाको हकअन्तर्गत संविधानसभा सचिवालयबाट यसको जानकारी प्राप्त गरी सार्वजनिक गरिनुपर्ने विषय हो। केही दिनअघि एक पत्रिकाको सम्पादकीयमा न्यायिक भ्रष्टाचारको विषय उठेको थियो। न्यायिक नेतृत्व र न्यायपरिषद्ले कहाँ के कमी भएछ नेतृत्वले सोच्ने बेला छ। खासगरी मेडिकल कलेज प्रकरण र डा गोविन्द केसीको अभियान सन्दर्भमा हेर्दा मस्यौदाको धारा १३५(४) हट्न ठीक थियो र ? प्रश्न उत्पन्न भएको छ। न्याय प्रशासनलाई प्रभावकारी बनाउन धारा १३६ ले प्रधानन्यायाधीशको कर्तव्य तोक्यो र धारा १३६ यस्तोमा पनि प्रभावकारी हुनुपर्छ। जसरी प्रधानमन्त्री धारा ७५(२) सँग चनाखो र क्रियाशील रहनुपर्छ, त्यसैगरी प्रधानन्यायाधीश धारा १३६ सँग सदा चनाखो र क्रियाशील रहनुपर्छ। कार्यपालिका र व्यवस्थापिकाका लागि देशमा संविधान पूर्ण लागू भएको दुई वर्ष पुग्यो तर न्यायपालिका २०४७ को संविधानकै कायम गरेकाले न्यायपालिकाका लागि वर्तमान संविधान ३० वर्ष पुरानो मान्नुपर्छ। न्यायपालिका बेलाबेलामा विवादित भएकाले न्यायपालिका सम्बन्धमा अध्ययन हुन आवश्यक छ। संविधानको धारा १३६ न्याय प्रशासनलाई प्रभावकारी बनाउने प्रधानन्यायाधीशलाई कर्तव्य तोक्ने एउटा विशेष व्यवस्था हो। प्रशासनिक कार्य रजिस्ट्रारले अथवा कोर्ट एडमिनिस्ट्रेटले गर्ने गरी कार्य विभाजन भई प्रणाली बसेको देशमा धारा १३६ हुँदैन। सर्वाेच्च अदालतकै एक न्यायाधीशलाई धारा १३६ को जिम्मा प्रधानन्यायाधीशले तोक्न सक्ने व्यवस्था संविधानमै गर्न सम्भव थियो। संविधानअनुसार अदालत हुन्छ, अदालतअनुसार संविधान हुँदैन भन्ने कुरा र संविधान निर्माण गर्ने काममा अदालतको कुनै हात हुँदैन, जानकारी भएकै हो। तर जारी संविधानमा मस्यौदाको धारा १३५(४) हटी उच्च अदालत र जिल्ला अदालतका न्यायाधीशलाई मात्र भ्रष्टाचारमा कारबाही गर्ने व्यवस्था रहेकाले नेतृत्व र न्याय परिषद्ले उच्च अदालत र जिल्ला अदालतका न्यायाधीशप्रति भेदभावकारी व्यवस्थामा आपत्ति जनाउन आवश्यक थियो। न्याय प्रशासनलाई प्रभावकारी बनाउने धारा १३६ रहनुको कारण धारा १२९(३) हो। धारा १२९(३) मा कम्तीमा तीन वर्र्ष सर्वोच्चमा न्यायाधीश भएपछि मात्र धारा १३६ को अधिकार प्रयोग गर्ने प्रधानन्यायाधीश पदमा नियुक्ति हुन पाइन्छ। धारा १३६ को उद्देश्य भनेको प्रधानन्यायाधीश हुने रोलमा परेपछि तीन वर्षसम्म न्यायाधीश पदमा रहँदाको अनुभवलाई भिजन मा परिणत गर्ने र प्रधानन्यायाधीश पदमा नियुक्ति भएपछि फूलका माला र रातो टीका लगाएर कर्मचारीको सरुवा वा बिदाको टिप्पणीमा सदर गरेर बहाल गर्ने भनेको होइन। प्रधानन्यायाधीश पदमा शपथ लिएपछि न्याय सम्पादनलाई प्रभावकारी बनाउने आफ्नो भिजन आफ्नो कार्यकालमा यति पुयाएर आज शपथ ग्रहणको दिनभन्दा अवकाशको दिनमा केही सुध्रिएको न्याय प्रशासन हस्तान्तरण गर्छु भन्ने सार्वजनिक गर्ने भनेको हो। संविधानको व्याख्या गर्ने प्रधानन्यायाधीशलाई प्रशासनिक टिप्पणीमा सही गराएर बहाल गराउने हाम्रो परम्परा अनौठो छ। त्यस्तो काम त रजिस्ट्रारले बहाली गर्दा गर्ने हो। केही वर्षयता न्यायपालिकामा भ्रष्टाचार, गुटबन्दी र न्यायाधीश नियुक्तिका केही ठूला चुनौती रहेको सार्वजनिक भएका छन्। महाभियोग प्रकरणमा गुटबन्दी उल्लेख भएकै हो। यस्तै प्रकारका केही चुनौती सार्र्वजनिक भएका छन्। न्यायपालिकामा भ्रष्टाचार छ, विवाद छैन। सुधार गर्न लुकाउनु हुँदैन। कसरी नियन्त्रण गर्ने त्यसमा खुला छलफल हुनुपर्छ। जारी संविधानमा मस्यौदाको धारा १३५(४) नराख्नु भ्रष्टाचार नियन्त्रणमा वाधक देखिन्छ। कानुनी शासनमा भ्रष्टाचारमा उन्मुक्ति कसैलाई पनि हुँदैन। सन् १९७० को दशकमा जापानका प्रधानमन्त्री काकुइ टनाका, अमेरिकाका उपराष्ट्रपति स्पिरो एगन्यु र केही वर्षअघि इजरायलका राष्ट्रपतिलाई भ्रष्टाचारमा सजाय भएको थियो। पदमा रहुन्जेल राष्ट्रप्रमुखलगायत सर्वोच्च अदालतका न्यायाधीशसमेतलाई उन्मुक्ति हुन्छ तर अवकाशपछि पदमा रहँदा गरेको कार्यमा उन्मुक्ति हुँदैन। उन्मुक्ति पदमा बहालमा रहुन्जेल मात्र हो। यस्तो उन्मुक्ति अरूले समानताको हकको व्यवस्था देखाएर पाउँदैन (हेर्नुहोस् एन्डरसन भर्सेस गोरी (१८९५) ६६८ जुडिसियल अफिसर्स प्रोटेक्सन एक्ट १८५० वसु कमेन्टरी अन द कन्स्टिच्युसन अफ इन्डिया पृष्ठ ७)। पदको अवकाशपछि सबै पदाधिकारी सामान्य नागरिक हुने हुनाले पदमा गरेको न्यायिक कामबाहेक अन्य काममा कानुन र संविधानप्रति उत्तरदायी हुनुपर्छ। समानताको हक, कानुनी शासन र प्रजातन्त्र मान्ने हो भने मस्यौदाको धारा १३५(४) संविधानमा राख्न जोड गर्नुपर्छ। भारतको सर्वोच्च अदालतमा त्यहाँको हाइकोर्टकी न्यायाधीश सोमित्रा सेनसँग सम्बन्धित एउटा मुद्दा पयो। उक्त मुद्दाको निवेदक वकिल त्रिपुरारी मि श्र थिए। उनले पीआईएल दायर गरेका थिए। उनको माग सर्वोच्चका न्यायाधीशहरूलाई त्यहाँको भ्रष्टाचार ऐनबाट कारबाही मुक्त गर्न आदेश माग गरेका थिए। उक्त मुद्दामा तत्कालीन प्रधानन्यायाधीश बालकृष्ण, सथाशिवम् र पाञ्चालको इजलासमा परेको थियो। उहाँहरूले निवेदकको माग खारेज गर्दै, हाँस्दै सर्वोच्च अदालत र हाइकोर्टका न्यायाधीशलाई भ्रष्टाचारमा कुनै संरक्षण र उन्मुक्ति चाहिँदैन भनेर निवेदन खारेज गरिदिनुभयो। न्यायाधीश नियुक्ति सम्बन्धमा पूर्वप्रधानन्यायाधीश कल्याण श्रेष्ठ र सुशीला कार्कीले सर्वोच्चजस्तो देशको उच्चतम अदालतमा अब कुनै दिन कानुनमन्त्री, नेपाल बारका प्रतिनिधि र प्रधानमन्त्रीको प्रतिनिधि तीनजनाले मात्र पनि न्यायाधीश नियुक्ति गर्न सक्ने काम गरेर गए। ८० जना न्यायाधीश नियुक्ति विवादमा पूर्वप्रधानन्यायाधीशले लिखित जवाफ दिँदा यसभन्दा अगाडि पनि तीनजनाले मात्र नियुक्ति गरेको भनी आफ्नो निर्णयको बचाउ गर्नुभयो भने बाहेक गरिएका वरिष्ठतम् न्यायाधीश र नेपाल बारका प्रतिनिधिले बैठक बस्नेबारे हामीलाई थाहै दिइएन भने। २०४७ सालमा न्यायपरिषद्को व्यवस्था गर्दा संविधान निर्माण गर्ने नौ सदस्यले कुनै दिन भविष्यमा तीनजना मात्रले पनि न्यायाधीश नियुक्त गर्लान् भन्ने कल्पना गरेनन्। अहिले आएर तीन सदस्यले दुईपटक न्यायाधीश नियुक्ति गरेपछि भोलिका दिनमा कानुनमन्त्री, प्रधानमन्त्रीका प्रतिनिधि र नेपाल बारको प्रतिनिधि मिली न्यायाधीश नियुक्ति नगर्लान् भन्ने के ग्यारेन्टी ? तैपनि समाजलाई कार्यपालिका र व्यवस्थापिकाप्रति त्यति आस्था छैन। तर जतिसुकै विवादित भए पनि न्यायपालिकाप्रति अझै ठूलो आस्था र विश्वास छ। धारा १३६ प्रधानन्यायाधीशप्रतिको विश्वास हो। १३६ को सफल कार्यान्वयनका लागि सबैको सहयोग र टिमवर्क आवश्यक छ। वर्तमान प्रधानन्यायाधीशअगाडिका दुई पूर्वप्रधानन्यायाधीशको एक साप्ताहिक पत्रिकामा उद्धृत भनाइअनुसार कलिग हरूबाट प्रधानन्यायाधीशको कुर्सीका लागि असहयोग र खुट्टा तान्ने काम हुँदो रहेछ भन्ने स्पष्ट देखियो। पूर्वप्रधानन्यायाधीश भइसकेको व्यक्तिले मिडियामा सार्वजनिक गरेको कुरालाई अन्यथा भन्न मिल्दैन। उहाँहरूले व्यक्त गरेको कुरा त शिक्षाको अभाव भएको रुढिबूढीग्रस्त, बोक्सी प्रथाजस्ता कुरीति प्रचलनमा भएका दुर्गम गाउँठाउँमा एकले अर्कोलाई चिताउने कुरा हो (लेखक यसमा पत्रिकाको कुरा भर्बेटिम कोट गर्न चाहँदैन)। एकातर्फ त्यत्रो मर्यादित पद र अर्कोतर्फ धारा १३६ ले महत्वपूर्ण जिम्मेवारी नेतृत्वलाई तोकेको छ, जसको सफलताका लागि टिमवर्क आवश्यक पर्छ। तर उहाँहरूकै भनाइअनुसार सहयोग कठिन देखिन्छ। तब कसरी नेतृत्व एक्लैले प्रभावकारी न्याय प्रशासन गर्न सक्छ ? हाल भारतको सर्वोच्च अदालतमा चार वरिष्ठतम् न्यायाधीशहरूले प्रेसकै अगाडि आएर बोले तर उनीहरूका माग संविधानको महत्वपूर्ण मुद्दाहरूमा ल्यान्डमार्क जजमेन्ट आउने खालका मुद्दामा आफू वरिष्ठतम् भईकन बेवास्ता गरिएको तर्फ थियो। तर भारतमा उक्त समस्यालाई त्यहाँको महान्यायाधिवक्ता, बार काउन्सिल र बार मिलेर सुल्झाउने प्रयत्न भइरहेको छ। साथै प्रधानन्यायाधीश स्वयम् पनि अन्य चारजना न्यायाधीशहरूसँग आफैंले कुराकानी सुरु गरी मिलाउने प्रयत्नमा हुनुहुन्छ। हामीकहाँ पनि देखिएको समस्या भित्रभित्रै गुम्स्याएर राख्ने र अवकाशपछि प्रकाश गर्दा समस्या जहाँको तहीं रहन्छ र अन्ततोगत्वा न्यायपालिका विवादित बन्न जान्छ। यस्तो हुनु हुँदैन। कार्यपालिका र व्यवस्थापिकाका लागि देशमा संविधान पूर्ण लागू भएको दुई वर्ष पुग्यो तर न्यायपालिका २०४७ को संविधानकै कायम गरेकाले न्यायपालिकाका लागि वर्तमान संविधान ३० वर्ष पुरानो मान्नुपर्छ। न्यायपालिका बेलाबलामा विवादित भएकाले न्यायपालिका सम्बन्धमा अध्ययन हुन आवश्यक छ। हामीकहाँ पनि न्यायपालिकाको भित्री समस्या बाहिर ल्याउँदा जनआस्था कम हुन सक्छ। त्यसैले हामीकहाँ पनि (भारतको सिकेको होइन) स्वतन्त्र न्यायपालिकाको स्टेकहोल्डरको अगुवाइमा वा प्रधानन्यायाधीश स्वयम्ले वा संसद्ले स्वतन्त्र विज्ञहरूको समिति गठन गरी देखिएको समस्या सदाका लागि अन्त्य गरिनुपर्छ। भर्खर उच्च अदालतको मुख्य न्यायाधीश नियुक्तिमा को वरिष्ठ हुने कुरामा न्यायपरिषद्को वरिष्ठतम् सदस्यले नोट अफ डिसेन्ट लेखेर कलेजियम को सुधारको राम्रो परम्परा थाल्नुभयो। उहाँको यो कार्य परिषद् अध्यक्ष र सर्वोच्चको नेतृत्व प्राइमस इन्टर प्यारेस अर्थात् फस्ट एमोङ इक्वेल्स भन्ने बुझाइ पुस्ट्याईं गर्दछ। परिषद्मा बहुसदस्यीय हुने व्यवस्था नै एकअर्काको शक्ति सन्तुलन र नियन्त्रणका लागि हो। यस्तो परम्परा परिषद्ले बसाल्दै जाने हो भने न्यायाधीश नियुक्तिमा हाम्रो मान्छे होइन, राम्रो मान्छेले स्थान पाउँछ। केसी पूर्वन्यायाधीश हुन्।"
कोमल वली किन सांसद बन्न नहुने ?,"लोक गायिका तथा सञ्चारकर्मीको रुपमा चर्चित कोमल वली राष्ट्रियसभा सांसद बन्ने पक्का भइसकेको छ। बुधबार राष्ट्रिसभा निर्वाचनको मनोनयन दर्तामा उनीविरुद्ध कसैको उम्मेदवारी नपरेपछि वली निर्विरोध राष्ट्रियसभा सदस्य बन्ने पक्का भएको हो। निर्वाचन आयोगले औपचारिक घोषण गर्न भने बाँकी छ। एमालेले राष्ट्रियसभा सदस्य निर्वाचनमा उम्मेदवार बनाउने निर्णय गरेदेखि नै उनको चर्को आलोचना सुरु भएको थियो। विषेश गरी सबैभन्दा बढी वलीको आलोचना गर्नेमा एमालेकै नेता कार्यकर्ता र समर्थक देखिए। एमालेसँग एकता गर्न तम्सिएका माओवादी, एमालेसँग एकता गर्नु हुँदैन भन्ने माओवादीदेखि लेखक, पत्रकार, बुद्धिजिवी, कलाकारलगायतले वलीलाई राष्ट्रियसभा उम्मेदवार बनाउने निर्णयको आलोचना गरेको देखियो। अहिले पनि त्यो क्रम जारी छ। कसैका आलोचना नरम छन्, कसैका खरा, कसैका व्यंग्यात्मक त कसैका आक्रोशपूर्ण। वलीको आलोचना गर्नेले मुख्य तीन आरोप लगाएका छन्। आरोप१ : राजनीतिमा कुनै योगदान नगरेकी, पद पाउनकै लागि पार्टीमा छिरेकी अवसरवादी, आरोप२ : गणतन्त्र, संघीयता, धर्म निरपेक्षता जस्ता व्यवस्थाको विरोधी, शाही सत्ताकी समर्थक, आरोप३ : छाडा गीत गाउने, लाज पचेकी गायिका। योसँगै कार्ल मार्क्सको क्रान्तिकारी समाजवादको मार्गबाट अगाडि लम्किरहेको एमालेमा कोमल वलीको उदय र उनले अवसर पाउनु पार्टीको क्रान्तिकारी पनको स्खलन हो भन्ने चर्चा पनि सुनिन्छ। वली एमालेमा प्रवेश गर्नु र उनले अवसर पाउनु समाजवाद र साम्यवादको बाटोबाट विचलन हो भन्ने अर्थमा आलोचना भएकोसमेत देखिन्छ। कोमल वलीमाथि आलोचना गर्ने एमाले र उनका समर्थकको रोइलो देखेर अलिअलि आक्रोश अनि अलिअलि दया पनि लागिरहेको छ। उनीहरुले कोमलमाथि लगाएका आरोपमाथि केही भन्न मन लागेको छ। आरोप१ यो कुराको ज्ञात एमालेका मित्रहरूलाई राष्ट्रिय सभाको उम्मेदवार बनाएपछि मात्रै भएको हो र ? चर्चित लोक गायिका वली एमालेमा प्रवेश गर्दै भनेर गर्वले छाती फुलाउदै फेसबुक, ट्वीटरमा ब्रेकिङ गर्ने, अनि पार्टी प्रवेश गरेका फोटा र समाचार सेयर गर्न प्रतिस्पर्धा गर्ने हजुरहरु नै होइन ? कुरो स्पष्टै छ कोमल कुनै चर्चा कमाउन, पैसा कमाउन राजनीतिमा लागेकी होइनन्। त्यो दुवै अहिलेकै पेशाबाट पाएकै थिइन्। उनलाई राजनीतिमा लागेर नेतृत्वदायी भूमिकामा पुग्ने शौख छ। आफू अनुकूलको पार्टी राप्रपामा लागेर त्यो सम्भावना नदेखेपछि शौख पूरा गर्नकै लागि एमालेमा प्रवेश गरेकी हुन्। अनि कोमलले कुनै पद नलिएर गीत गाएर, भाषण गरिदिएर एमालेलाई भोट मात्रै बुटुली दिनु पर्ने ? आश देखाउँदै पार्टी प्रवेश गराएर चुनावी अभियानमा प्रयोग गर्ने अनि कतै स्थान नदिएर जिल्लाराम बनाउनु पर्ने ? पार्टीमा प्रवेश गराउँदा छाती ठोक्ने अहिले खेदो खन्ने? त्यति बेलै किन विरोध गरिएन ? पार्टीमा योगदान कै कुरा गर्ने हो भने पार्टीलाई करोडौं बुझाएकै आधारमा विनोद चौधरी, राज्यलक्ष्मी गोल्छालाई सभासद् बनाउन हुने अनि राष्ट्रकी एक चर्चित लोक गायिका कोमल वलीलाई सांसद बनाउन नहुने ? चौधरी र गोल्छा चाहिँ एमालेमा योगदान गरेका, जबजमा प्रतिबद्ध अनि कोमल वली चाहिँ अवसरवादी? आरोप२ कोमल वलीमाथि दोस्रो आरोप लगाउनुअघि एमाले मित्रलाई आफ्ना अध्यक्ष केपी ओलीको विगतलाई पनि हेर्न आग्रह गर्दछु। एमालेकै कार्यकर्ता गणतन्त्रका लागि सडकमा टाउको फुटाई रहँदा, माधव नेपाल सैनिक व्यारेकमा अनि झलनाथ, वामदेवहरु घरमै शाही सेनाको नजरबन्दमा हुँदा नेपालमा गणतन्त्र ल्याउनु गोरुगाढा चढेर अमेरिका जानु जस्तै हो भनेर आफ्नै नेता कार्यकर्ताको संघर्षलाई उपहासमा उडाउने उनै होइनन् ? १९ दिनसम्म चलेको आन्दोलनमा राजधानीमै बसेर देखे भोगेको, सहभागी भएको मैले केपी ओलीको नेतृत्वमा कतै जुलुस निस्कियो, कतै आन्दोलनकारीलाई उनले संबोधन गरे, आन्दोलनको पक्षमा यस्तो अभिव्यक्ति दिए भनेर कहीँ कतै सुन्न देख्न पाइएन। एक्कै पटक आन्दोलनपछि बनेको गिरिजा नेतृत्वको सरकारमा उपप्रधानमन्त्री बन्ने बेलामा मात्रै उनको चर्चा सुनियो। तिनै केपी कामरेड चाहिँ परिवर्तन भएर महान् गणतन्त्रवादी नेता हुने कोमल वलीको चाहिँ हुन नहुने? अहिले पनि केपी कमरेडको भित्री मनले गणतन्त्र, संघीयता धर्मनिरपेक्षता जस्ता व्यवस्थालाई स्वीकारेको छैन भन्ने मेरो दावी छ। पहिलो संविधानसभालाई संविधान नबनाई विगठन गराउन भूमिका खेल्ने मुख्य पात्र मध्येका एक व्यक्ति केपी नै हुन भन्न मलाई कुनै अप्ठेरो लाग्दैन। त्यति बेला पशुपति पुजारी काण्ड, रुक्मांगद कटुवाल काण्ड र आफ्नै पार्टीका नेता झलनाथलाई प्रधानमन्त्री पदबाट हटाउन भारतीय पक्षसँग मरिमेटेर लबिङ गर्ने केपीलाई महान राष्ट्रवादी नेता र समाजवादी व्यवस्थाका अगुवा भन्दै देवत्वकरण गरिरहेका महानुभावले कोमल वलीको किन विरोध गर्नु ? उनी पनि त समयको माग र जनताको इच्छा अनुसार परिवर्तन हुन सक्दिनन् र? भारतका खास मान्छे भनेर आलोचना हुने गरेका केपी ओली राष्ट्रवादी नेता बन्न सक्ने ? गणतन्त्र विरोधीको आरोप खेपेका केपी परिवर्तनका अगुवा कहलिदै गणतान्त्रिक व्यवस्थामा प्रधानमन्त्री हुन पाउने ? कोमल वली राष्ट्रियसभा सदस्य पनि बन्न नपाउने ? अनि केपी कामरेडको अगुवाइमा समाजवादी मार्गमा पाइला राख्न तम्सिएका अर्का पार्टीका कामरेडहरुले पनि कोमल वलीको खोइरो किन खन्नु? केपी ओलीलाई हेर्ने दृष्टिकोण बदले जस्तै कोमल वलीलाई हेर्ने दृष्टिकोण बदले हुँदैन ? आरोप३ यो आरोपमा धेरै भन्नु छैन। जनवादीले अवसर पाउन पहिला पार्टी जनवादी हुनुपर्यो नी? हाम्रा सबैजसो पार्टीमा ठेकेदार, गुण्डा, तस्कर अनि काला धनवालाको जबरजस्त प्रभाव छ, पार्टीका निर्णयमा तिनका स्वार्थ हावी छन्। कोमल वलीको विरोध गर्नुभन्दा पहिला ती प्रवृत्तिको विरोध गर्नु आवश्यक छैन र ? देश र जनताका लागि गुण्डा, तस्कर र तीनका स्वार्थ हानीकारक हुन कि ? कोमल वलीका छाडा गीत ? अर्का कुरा मधिरा बिनाका भोजभतेरमा जान नरुचाउने, अंग्रेजी र हिन्दी गीतमा डिस्को ननाची आनन्द नआउने खुंखार क्रान्तिकारी नेता कार्यकर्ताले भरिभराऊ कम्युनिष्ट पार्टीका महोदयलाई टिपीकल नेपाली शब्द मिसाएर गाइएका कोमल वलीका लोक गीत चाहिँ किन छाडा लाग्ने ? अन्तिममा यत्ति भनौ गुण्डा, तस्कर, कालाधन वालाको आर्थिक सहायतामा पेशेवर राजनीति गर्नेहरु मात्रै राज्यको महत्वपूर्ण पदमा पुग्नु पर्छ भन्ने होइन, अन्य क्षेत्रका व्यक्तिले पनि राजनीतिमा लागेर केही गर्छु भन्दा अवसर पाउनुपर्छ। एउटा मान्छेको विरोध नगरौं। गर्ने नै भए पार्टीको प्रवृत्ति बदल्ने बारे सोचौं। कोमल वली दिदीलाई सफल कार्यकालको शुभकामना ।"
"रियल मड्रिडलाई धक्का, कोपा डेल रे बाट बाहिरियो",काठमाडौँः यो सिजन स्पेनिस महारथि रियल मड्रिडको खराब यात्रा जारी छ । गएराति घरेलु मैदान सान्टियागो बर्नाबाओमा भएको कोपा डेल रे क्वार्टरफाइनलको दोस्रो लेगको खेलमा मड्रिड लेगानेससँग २१ ले पराजित भएको हो । लेगानेसको मैदानमा भएको पहिलो लेगको खेलमा १० ले विजयी मड्रिड दोस्रो लेगमा भने २१ ले पराजित हुँदै कोपा डेल रे बाट बाहिरिएको हो । दुवै लेगको गोलसंख्या २१ भए पनि लेगानेसले २ अवे गोल धेरै गरेपछि रियल बाहिरिन बाध्य भयो । घाइते क्रिस्टियानो रोनाल्डो र ग्यारेथ बेलबिना मैदानमा उत्रिएको रियललाई हराउने क्रममा लेगानेसबाट खेलकाके ३२ औँ मिनेटमा एरासो र गाब्रियले गोल गरे पराजित रियलका लागि करिम बेन्जेमाले खेलको ४७ औँ मिनेटमा गोल गरेका थिए । स्पेनिस ला लिगामा पनि लिडर बार्सिलोना भन्दा १५ अंकले पछि परेको रियल कोपा डेल रे मा पनि पराजित भएपछि म्यानेजर जिनेदिन जिदानमाथि थप संकट बढेको छ ।
चेल्सीलाई हराउँदै आर्सनल कारबाओ कपको फाइनलमा,काठमामडौँः बलियो प्रतिस्पर्धी चेल्सीलाई पराजित गर्दै आर्सनल इङ्लिस कारबाओ कपको फाइनलमा प्रवेश गरेको छ । स्टार स्ट्राइकर एलेक्सिस सान्चेजलाई बेचेपछि गनर्सले दोस्रो शानदार जित निकालेको हो । सेमिफाइनलको पहिलो लेगको खेलमा गोलरहित बराबरी खेलेको आर्सनलले दोस्रो लेगको खेलमा चेल्सीलाई २१ ले पराजित गरेको हो । आर्सनललाई फाइनलमा लैजाने क्रममा रुडिगेरले खेलको १२ औँ र झाकाले ६० औँ मिनेटमा गोल गरे । पराजित चेल्सीका लागि हजार्डले सातौँ मिनेटमा गोल गर्दै अग्रता दिलाएका थिए । यो पराजयपछि चेल्सीका प्रशिक्षक एन्टेनियो कोन्टेमाथि दबाब बढेको छ। उनले यो सिजनपछि चेल्सी छाड्ने बताइसकेका छन् । फाइनलमा पुगेको आर्सनलले अब वेम्ब्ली रंगशालामा उपाधिका लागि म्यानचेस्टर सिटीसँग भिड्नेछ ।
आइसिसी डिभिजनका लागि पारस खड्काको कप्तानीमा टोली घोषणा,"काठमाडौं : अर्को महिना नामिबियामा सुरु हुने आइसिसी वल्ड क्रिकेट लिग डिभिजन दुईका लागि पारस खड्काको कप्तानीमा १४ सदस्यीय नेपाली राष्ट्रिय टोलीको घोषणा गरिएको छ । शुक्रबार घोषणा परिएको टोलीमा ज्ञानेन्द्र मल्ल उपकप्तान, शक्ति गौचन, वसन्त रेग्मी, शरद भेषवाकर, सोमपाल कामी, करण केसी, मोहम्मद आरिफ शेख, दीपेन्द्रसिंह ऐरी, सन्दीप लामिछाने, दीलिप नाथ, ललितसिंह भण्डारी, अनिलकुमार शाह, रोहितकुमार पौडेल तथा वैकल्पिक खेलाडीमा सुनिल धमला, ललितनारायण राजवंशी, किशोर महतो र सिद्धान्त लोहनी रहेका छन् । गत महिना सम्पन्न इपिएल टी२० मा उत्कृष्ट प्रदर्शन गरेका अनिलकुमार शाह र रोहितकुमार पौडेलले पहिलो पटक राष्ट्रिय टोलीमा स्थान बनाएका छन् । आइसिसी प्रतिनिधि अमिनुल इस्लाम, प्रशिक्षक जगत टमाटा र कप्तान पारस खड्का सम्मिलित छनोट समितिले खेलाडी चयन गरेको हो । प्रारम्भिक चरणमा छनोट भएका २१ खेलाडीबाट अन्तिम टोली छनोट गरिएको हो । नेपाली टोली नामिविया जानुअघि यही माघ १३ गते युएई भ्रमणमा जानेछ । त्यहाँ रहँदा नेपालले तीनवटा अभ्यास खेल खेल्ने तय भएको कप्तान खड्काले बताए । नेपाली टोली माघ २१ गते नामिविया जानेछ । डिभिजन दुई माघ २५ गतेदेखि नाविवियामा सुरु हुनेछ । आइसिसी वल्ड क्रिकेट लिगको शीर्ष चारमा पर्न असफल भएपछि नेपाल गत असोजमा डिभिजन दुईमा घटुवा भएको हो । अब डिभिजन दुईमा छ टिमबीच प्रतिस्पर्धा हुनेछ । शीर्ष दुई टोलीले सन् २०१८ मार्चमा जिम्वावेमा हुने वान डे क्वालिफायर खेल्न पाउनेछन् । रासस"
गरिफालाई हराउँदै मनाङ्ग इटहरी गोल्डकपको फाइनलमा,"इटहरी: कोलकाताको गरिफा स्पोर्टिङ क्लबलाई ० का विरुद्ध ३ गोलले पराजित गर्दै मनाङ मर्स्याङ्दी क्लब मदन भण्डारी स्मृति इटहरी गोल्डकपको फाइनलमा पुगेको छ । शनिबार हुने फाइनल खेलमा मनाङ थ्री स्टारसँग भिड्नेछ । इटहरीको क्षेत्रीय रंगशालामा बिहीबार भएको दोस्रो सेमिफाइनल खेलमा गरिफालाई मनाङ्गले पराजित गरेको हो । प्रतिष्पर्धात्मक पहिलो हाफको निर्धारित समयमा दुबै टिमबाट गोल हुन सकेन । दोस्रो हाफमा भने मनाङका लागि खेलको २ मिनेटमै सन्तोष साहुखालले गोल गरेका थिए भने २२ औं मिनेटमा उनले अर्को गोल थपेका थिए । खेलको ३० औं मिनेटमा मनाङ्गको तर्फबाट विमल रानाले गोल गरे । खेलको म्यान अफ द म्याच मनाङका सन्तोष साहुखाल घोषित भए । नेपालमै अहिलेसम्मको सबैभन्दा धेरै पुरस्कार राशीको मदन भण्डारी इटहरी गोल्डकप प्रतियोगिताका विजेताले १२ लाख नगदसहित ८० तोलाकोे चाँदीको कपमा अढाई तोला सुनको मदन भण्डारीको लोगो राखिएको कप पाउने छ भने उपविजेताले ६ लाख रुपैया पाउने छ । प्रतियोगिताको सर्वोत्कृष्ट खेलाडीले २५ हजार नगद सहित ३२ इन्चको टिभी, प्रत्येक खेलको म्यान अफ द म्याच १० हजार र विभिन्न विधामा उत्कृष्ट खेलाडीले नगद २० हजार पाउनेछन् ।"
क्यान निलम्बन फुकुवाको अन्तिम उपाय खोजिँदै,"काठमाडौं : नेपाल क्रिकेट संघ (क्यान) माथिको निलम्बन फुकुवाको विषयमा छलफल गर्न अन्तर्राष्ट्रिय क्रिकेट काउन्सिल (आईसीसी) को टोली नेपाल आउँदै छ । निलम्बन फुकुवाको विषयमा सबैलाई मान्य हुने अन्तिम उपायको खोजी भइरहेको छ । यो विषयमा छलफल गर्न आईसीसीको टोली यही साता नेपाल आउँदै छ । उपाध्यक्ष इमरान ख्वाजाको नेतृत्वमा रहने प्रतिनिधि मण्डलले आईसीसीले यस अघि गठन गरेको सल्लाहकार समूहका सदस्यहरु, क्यानको निर्वाचित समितीका पदाधिकारी र सरकारी अधिकारीसँग छलफल गरी निलम्बन फुकुवा गर्न सबैलाई मान्य हुने अन्तिम उपाय निकाल्ने बिहीबार विज्ञप्तिमार्फत जनाएको छ । आईसिसी प्रतिनिधि मण्डलले यही आइतबार र सोमबार चतुरबहादुर चन्द अध्यक्षताको क्यानको निर्वाचित समिती, सल्लाहकार समूहका पदाधिकारी तथा सरकारी अधिकारीसँग छलफल गर्ने छ्। आईसीसीले आफ्नो विज्ञप्तिमा यस पटकको भ्रमण क्यानमाथीको निलम्बन फुकुवा र आईसिसीमा क्यानको सदस्यता पुनप्राप्तीको प्रकृयामा महत्वपुर्ण हुने जनाएको छ । स्वतन्त्र निर्वाचन हुन नसकेको र सरकारी हस्तक्षेप भएको कारण जनाउदै आईसीसीले गत वैशाख १२ गत्ते क्यानमाथि निलम्बनको निर्णय गरेको थियो । त्यस यता नेपाली राष्ट्रिय टोलीले आईसीसीकै ब्यवस्थापनमा अन्तर्राष्ट्रिय प्रतियोगिता खेल्दै आइरहेको छ । नेपाली क्रिकेटको नेतृत्व आईसीसीले लिएसँगै घरेलु क्रिकेट भने संकटमा परेको छ। आईसिसीले क्यानमाथीको निलम्बन फुकुवाको प्रकृया स्वरुप सल्लाहकार समूहको गठन गरी काम अघि बढाएको थियो । जसले तयार पारेको विधानलाई आईसीसी र सल्लाहकार समूहमा भएको सहमती अनुसार क्यानको निर्वाचित समितीको विशेष साधारण सभाले संशोधनसहित पारित गरेको थियो । शंसोधित विधानलाई राष्ट्रिय खेलकुद परिषद् (राखेप) ले समेत मान्यता दिएपछि क्यानको निर्वाचित समितीले शंसोधित बिधानअनुसार जिल्लाको निर्वाचन पनि सम्पन्न गरीसकेको छ । यद्यपी आइसीसीको अनुरोधमा शंसोधित विधान कार्यान्वयनको प्रकृया हाल रोकिएको छ । आईसीसीले बिहीबारको बिज्ञप्तिमा क्यानको निर्वाचित समितीको विशेष साधारण सभाले सल्लाहकार समूहले तयार पारेको विधानलाई हुबहु पारित नगरेको र सो कार्य आईसिसीसँग भएको सहमतीको विरुद्धमा भएको जनाएको छ ।"
डीपीएल टोली र रणनीतिक खेलाडी घोषणा,"काठमाडौं : रुस्लान धनगढी प्रिमियर लिग (डीपीएल)का सहभागी टोली र रणनीतिक खेलाडी घोषणा गरिएको छ। धनगढी क्रिकेट एकेडेमी (डीसीए)को आयोजनामा आगामी चैत १७ देखि वैशाख १ गतेसम्म सञ्चालन हुने लिगका लागि बुधबार ६ टोली र टोलीका ६ जना रणनीतिक खेलाडी सार्वजनिक गरिएको हो। लिगमा ६ वटा सहरको फ्रेन्जाइज टोली काठमाडौं गोल्डन्स, विराटनगर किङ्स, सीवाईसी अत्तरिया, टिम चौराहा धनगढी, रूपन्देही च्यालेन्जर्स र महेन्द्रनगर युनाइटेडको सहभागिता रहनेछ। महेन्द्रनगर युनाइटेडले कञ्चनपुर आइकोनिकको स्थानमा पहिलोपटक सहभागिता जनाउन लागेको हो। आयोजक डीसीएले बुधबार सार्वजनिक गरेको काठमाडौं गोल्डन्सको रणनीतिक खेलाडीमा राष्ट्रिय टोलीका उपकप्तान ज्ञानेन्द्र मल्ल छन्। यसैगरी पारस लुनिया सञ्चालक रहेको विराटनगर किङ्सको रणनीतिक खेलाडीमा राष्ट्रिय टोलीका कप्तान पारस खड्का, सामाजिक संस्था सृजनशील युवा क्लबले सञ्चालन गर्ने सीवाईसी अत्तरियाको रणनीतिक खेलाडीमा दीपेन्द्रसिंह ऐरी तथा सुशीलकुमार श्रेष्ठको सञ्चालनमा रहेको महेन्द्रनगर युनाइटेडको रणनीतिक खेलाडीमा विनोद भण्डारी रहेका छन्। यसैगरी सुरज उप्रेती सञ्चालक रहेको रूपेन्देही च्यालेन्जर्सको रणनीतिक खेलाडीमा शक्ति गौचन र राजकुमार श्रेष्ठ सञ्चालक रहेको टिम चौराह धनगढीको रणनीतिक खेलाडीमा सोमपाल कामी रहेका छन्। प्रत्येक टोलीका रणनीतिक खेलाडीको न्यूनतम मूल्य दुई लाख रुपैयाँ राखिएको जानकारी डीपीएलका संयोजक सुवास शाहीले दिए। रणनीतिक खेलाडीले टोलीलाई आवश्यक सल्लाह र खेलाडी अक्सनमा समेत सहयोग गर्न सक्नेछन्। अघिल्लो संस्करणमा रणनीतिक खेलाडीलाई मार्की' खेलाडीका रूपमा लिइएको थियो। आयोजकले यसअघि नै टोलीमा अक्सनबाट छानिने खेलाडीका लागि ए, बी र सी श्रेणीमा विभाजन गरेको छ। प्रत्येक टोलीमा दुई विदेशी र एकजना धनगढीको स्थानीयसहित १५ जना खेलाडी हुनुपर्ने, ए श्रेणीका खेलाडीको मूल्य न्यूनतम एक लाखदेखि एक लाख ५० हजार रुपैयाँ, बी श्रेणीमा रहने खेलाडी राष्ट्रिय स्तरका वा यू१९ टोलीका हुने र उनीहरूको मूल्य ५० हजारदेखि एक लाखसम्म रहने तथा सी श्रेणीमा राष्ट्रिय टोली बाहिरका वा युवा खेलाडीलाई समावेश गरिने प्रावधान राखेको छ। सी श्रेणीका लागि न्यूनतम २५ हजारदेखि अधिकतम ७५ हजार रुपैयाँ राखिएको आयोजकले जनाएको छ। खेलाडीको अक्सन फागुनमा गरिने बताइएको छ। प्रत्येक टोलीले रणनीतिक र विदेशीबाहेक ११ लाख रुपैयाँसम्म खर्च गर्न पाउने प्रावधान पनि राखिएको छ। टीट्वेन्टी फरम्याटमा खेलाइने प्रतियोगिताको लिग चरणमा प्रत्येक टोलीले अन्य टोलीसँग एकएक खेल खेल्नेछन्। त्यसपछि शीर्ष चार टोली प्लेअफमा पुग्नेछन्। प्लेअफको पहिलो र दोस्रो स्थानमा रहने टोलीबीचको विजेता फाइनलमा पुग्ने तथा पराजित हुने टोलीले तेस्रो र चौथो हुने टोलीबीचको विजेतासँग फाइनल प्रवेशका लागि खेल्नेछ। सर्वाधिक पुरस्कार राशि रहेको डीपीएलको विजेता टोलीले २५ लाख र उपविजेताले १० लाख रुपैयाँ पुरस्कार प्राप्त गर्नेछन्। पहिलो संस्करणको विजेताले १५ र उपविजेताले सात लाख रुपैयाँ पाएका थिए। यसैगरी तेस्रोलाई तीन लाख र चौथोलाई दुई लाख रुपैयाँ प्रदान गरिने आयोजकले जनाएको छ। प्रत्येक खेलका म्यान अफ दी म्याचलाई १० हजार रुपैयाँ र म्यान अफ दी सिरिजलाई टीभीएस अपाचे मोटरसाइकल पुरस्कार प्रदान गरिने बताइएको छ। प्रतियोगिताको उद्घाटन समारोहमा एकजना पूर्वखेलाडीलाई धनगढी क्रिकेट सम्मान' तथा नेपाली क्रिकेटमा महत्वपूर्ण योगदान पुर्याउने एक व्यक्तिलाई अर्जुन खड्का स्मृति सम्मान'सहित एक एक लाख रुपैयाँ प्रदान गरिने पनि बताइएको छ। डीपीएल सञ्चालनका लागि तीन करोड रुपैयाँ लाग्ने संयोजक शाहीले बताए। डीपीएलका खेलको एपीवान एचडी टेलिभिजनले प्रत्यक्ष प्रसारण गर्नेछ।"
