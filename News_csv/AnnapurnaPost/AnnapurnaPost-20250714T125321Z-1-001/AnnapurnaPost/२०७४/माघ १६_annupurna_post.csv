शीर्षक,विवरण
रानीपोखरी पुनर्निर्माण द्वन्द्व र मौलिकता,"पुस १३ गते मोबाइलमा बधाइ सन्देश आए। हाम्रो पार्टीबाट प्रदेश३ मा ३ सदस्य निर्वाचित हुने पक्का भएको खबरका सन्देश आएको ठानें। त्यहीबेला काठमाडौं महानगरपालिकाका प्रमुख प्रशासकीय अधिकृत धनीराम पौडेलको फोन आयो। काठमाडौं महानगरपालिकाले रानीपोखरी प्रताप मल्लकालीन शैलीमा पुनर्निर्माण गर्नेबारे थप अध्ययन गरी प्रतिवेदन पेस गर्न विशेषज्ञ समिति गठन गरेको र सो समितिको सल्लाहकारमा रक्षामन्त्री भीमसेनदास प्रधान, नवनिर्वाचित प्रदेशसभा सदस्य तथा महानगरका पूर्वमेयर केशव स्थापित र आफूलाई नियुक्त गरिएको जानकारी पौडेलले दिए। बल्ल रहस्य खुल्यो बधाइ सन्देशको। लगत्तै आफ्नो सम्पर्कमा रहेका सम्पदाविद् र सम्पदा बचाऔं अभियानमा लागिरहेका साथीहरूलाई फोन गरेर तथ्य संकलन गर्न जुटें। आफूलाई दिइएको भूमिका उत्कृष्ट ढंगले निभाउनुपर्छ भन्ने सोच मेरो थियो। तर पुस १७ गते रानीपोखरी पुनर्निर्माणसम्बन्धी विज्ञ समितिको पहिलो बैठकले थप अध्ययनका लागि रानीपोखरी उत्खनन्को काम सुरु गर्न सल्लाह दिने निष्कर्ष निकालेको खबर अनलाइनहरूमा आएपछि म जिल्ल परें ! साथीहरूले बैठकमा केके भयो भन्ने विषयमा बुझ्न फोन गर्न थालिसक्नु भएको थियो। यता म आफैं जिल्ल परेको छु, बैठक पनि भइसकेछ। मैले धनीरामजीसँग यसबारेमा सोधें र उहाँले विशेषज्ञ समितिको मात्र बैठक बोलाइएको र सल्लाहकार समितिसमेत समावेश गरिएको बैठक पुस २० गते बस्ने जानकारी दिए। पुस २० गते आफ्नो तर्फबाट आवश्यक तयारी गरी सभागृह पुगें। विशेषज्ञ समितिका सबै सदस्य उपस्थित थिए। विशेषज्ञ समितिका अध्यक्ष विष्णु कार्कीले विशेषज्ञ समितिले गठनपछि गरेको अध्ययनको तथ्य पेस गर्नुभयो। उत्खनन् गर्दा मल्लकालीन इट्टा, सेतो हात्तीको बीचबाट पर्खालको जग र ३४ मिटर खन्दा नै भूमिगत पानीको सतह भेटिएको तथा अरू प्राविधिक तथ्य फेला परेकाले रानीपोखरी पुनर्निर्माण प्रताप मल्लकालीन शैली, स्वरूप र निर्माण सामग्री प्रयोग गरी गर्न सकिन्छ भन्ने निष्कर्ष दियो। बैठकमा पुरातत्व विभागका प्रतिनिधिको धारणा भने रानीपोखरीको बालगोपालेश्वर मन्दिर पुरातत्व विभागले पुनर्निर्माण सुरु गरिसकेको अवस्थामा यस्ता बैठकअध्ययनले अब झन् समय लम्ब्याउने भएकाले तोकिएको समयमा काम सक्न पाए पुनर्निर्माणका काम छिटो सकिन्थ्यो भन्ने थियो। जब कि कामपाका मेयरको अध्यक्षतामा बसेको बैठकले पुस १३ गते निकालेको विज्ञप्तिमा विशेषज्ञ समितिको प्रतिवेदन प्राप्त भई अर्को निर्णय नभएसम्मका लागि रानीपोखरीमा हाल भइरहेको सम्पूर्ण निर्माणकार्य स्थगित गर्ने उल्लेख भइसकेको थियो। बैठक अवधिमा पुरातत्व र कामपाबीच केही न केही समस्या छ भन्ने आभास भयो। कारबाही कसलाई ? पुनर्निर्माणमा गल्ती भएको हो भने कारबाही कसलाई गर्ने त ? मैले उक्त बैठकको प्रारम्भमै प्रश्न उठाएँ। मैले भनें, प्रताप मल्लले उही बेला, रानीपोखरीको कुनै भाग तोडफोड गरेमा सो व्यक्तिलाई दश लाख जरिबाना अथवा आमा, दिदीबहिनी, गाई, गुरु, इत्यादि मारेबराबरको पाप लाग्नेछ भनेर शिलालेखमा लेखेर चार दिशामा राखेका थिए। चार शिलालेखमध्ये अहिले राष्ट्रिय नाचघरतर्फ एउटा अझै बाँकी छ। अहिले नियमकानुन भएको अवस्थामा रानीपोखरी पुनर्निर्माणमा खेलबाड गर्ने अधिकारीलाई के कारबाही हुन्छ ? कारबाही गर्ने निकाय कुन हो ? पोखरीको पानी पम्पले निकालेर सुकाउनु, भित्रै डोजर लगेर भत्काउने कार्य गर्नु, रिटेनिङ वाल लगाउनुले प्राचीन संरक्षण ऐन२०१३ व्यवस्थाविरुद्ध काम गरेको छर्लंगै देखिन्छ। अब के कारबाही ? काठमाडौं महानगरपालिका र पुरातत्व विभागबीचको द्वन्द्वले रानीपोखरीजस्ता पुरातात्विक सम्पदा नाश भए वा तिनीहरूको राम्रोसँग पुनर्निर्माण भएन भनेर पढ्न नपरोस्। कारबाहीको विषय उठ्दा समितिका अध्यक्षले भने, यो समितिको कार्यादेश पुनर्निर्माण गर्ने सम्बन्धमा थप अध्ययन गरी प्रतिवेदन पेस गर्ने मात्रै भएकाले सोबारे केही भन्न मिल्दैन। त्यस बेलासम्म आएको प्रतिवेदन अन्तिम प्रतिवेदन पनि थिएन। बैठकमा रक्षामन्त्री भीमसेनदास प्रधानले विस्तृत अध्ययन गर्न समय लाग्छ भने समय थपौं, गरेपछि राम्रो काम गरौं, झारा टार्न मात्र नगरौं भन्नुभएको थियो। उहाँको सल्लाहप्रति सबैले सहमति जनाएकाले विशेषज्ञ समितिलाई अध्ययनका लागि थप १० दिन दिने भनेर महानगरपालिकालाई लेखी पठाउने निर्णय भयो। समितिले थप अध्ययनका लागि रानीपोखरीमा उत्खनन् कार्य गर्ने भयो र आएको प्रतिवेदन सार्वजनिक गरी आम मानिसको चासो, सल्लाह र सुझाव समेटेर अन्तिम प्रतिवेदन मेयरलाई बुझाइने तय भयो। प्रतिवेदन सार्वजनिक माघ ३ गते सल्लाहकार समितिको उपस्थितिमा बिहान साढे ७ बजे बैठक बस्ने र दिउँसो ३ बजे प्रतिवेदन सार्वजनिक गर्ने पक्का भयो। बैठकमा विशेषज्ञ समितिका अध्यक्ष विष्णु कार्कीले रानीपोखरी पुनर्निर्माण प्रताप मल्लकालीन शैली, स्वरूपमा गर्न सकिन्छ भन्ने प्रतिवेदनको ठहर पेस गरे। रानीपोखरी प्रताप मल्लकालीन शैलीमै पुनर्निर्माण गर्ने हो, तर त्यो बेलाको स्वरूपबारे कसरी यकिन गर्ने ? सम्पदा पुनर्निर्माण गर्दा समयसापेक्ष संस्कृतिबाट गर्दा उपयुक्त हुन्छ भन्ने पुरातत्वका प्रतिनिधिले गरेको जिकिर अन्तिम प्रतिवेदनमा समेत यथावत रहेको थाहा पाउँदा अचम्म लाग्यो। त्यस्तै पुरातत्व विभागका केही कर्मचारीको हवाला दिएर माघ १ गते एक अनलाइनमा समाचार आयो मल्लकालीन शैलीमा रानीपोखरी बनाउन सम्भव छैन। विशेषज्ञ समितिको अन्तिम प्रतिवेदन नआउँदै त्यसरी भनाइ राख्नुको अर्थ समितिलगायत सबैलाई बेवास्ता गरेको भन्ने बुझियो। सोही दिन ३ बजे अन्तिम प्रतिवेदन सार्वजनिक गर्ने कार्यक्रम थियो। त्यस कार्यक्रममा रानीपोखरी प्रवेशमा शुल्क लगाइनु हुन्न तथा यसको व्यवसायिकीकरण गर्नु हुन्न, रिटेनिङ वाललगायत कंक्रिट प्रयोग गरेकालाई कारबाही हुनुपर्छ भन्ने थियो। रानीपोखरी प्रवेशमा शुल्क लगाउने विषय पनि त्यहाँ उठे र यी सबै विषयमा सबैको सहमतिमा उचित निर्णय लिनुपर्छ। माघ ७ गते अन्तिम प्रतिवेदन मेयरलाई हस्तान्तरण गरियो। त्यो प्रतिवेदनमा पुरातत्व विभागका कसैले पनि हस्ताक्षर गरेका थिएनन्। उनीहरूको असहमति, चासो तथा चिन्ता यथावतै रह्यो र छ। प्रतिवेदन हस्तान्तरण कार्यक्रममा मेयर विद्यासुन्दर शाक्यले आफू रानीपोखरी पुनर्निर्माणमा गम्भीर भएको तर आफूले नगरेको र नभनेको कुरालाई मिडियाले प्रमुखता दिएको गुनासो गर्नुभयो। पंक्तिकारले पुरातत्व र कामपाको समन्वयन अति नै खड्केको र दुई संस्थाका व्यक्तिको अहंले खासगरी काठमाडौंको सम्पदा पुनर्निर्माण चपेटामा परिरहेको छ। आवश्यक परेको बेलामा मध्यस्थकर्ताको भूमिका निर्वाह गर्न आफू र आफ्नो पार्टी तयार रहेको बताएको थियो। सुझाव काठमाडौं महानगरपालिका र पुरातत्व विभागले समन्वय गरी अघि बढ्नुपर्छ। काठमाडौं सम्पदा सहर हो र यसको विशिष्टता यसको मौलिकतामा छ। ०७२ सालमा मात्र होइन, १९३४, १९९० मा पनि सम्पदा भत्किएकै हुन्। त्यतिबेला पुनर्निर्माण भएकै कारणले हामीले सम्पदा देख्न पाएका हौं। त्यतिखेर छुट्टै पुरातत्व विभागको स्थापना भएको तथ्य पनि हामीसँग छैन। यद्यपि, भएको स्रोतसाधनको प्रयोगले सम्पदा जति पटक भत्किए त्यति पटक बनाइएको सुनौलो इतिहास बोकेर हामी हिँडिरहेका छौं। भावी पुस्ताले दुई संस्थाको द्वन्द्वकै कारण रानीपोखरीजस्ता पुरातात्विक सम्पदा नाश भए वा तिनीहरूको राम्रोसँग पुनर्निर्माण भएन भनेर पढ्न नपरोस्।"
टाढिँदै गए युरोप र अमेरिका,"भूमध्य सागर, एजियन सागर र कृष्ण सागरको बीचमा ग्रिसदेखि रूससम्म र इजिप्टदेखि इरानसम्मका एकदर्जन बढी मुलुकहरूसँग जल र स्थल सीमा जोडिएको युरोपदेखि एसियासम्म विस्तारित टर्कीको भूराजनीतिक महत्वबारे भनिरहन आवश्यक नै छैन। टर्कीको यही असाधारण रणनीतिक अवस्थितिका कारण विगतमा पनि ऊ एसिया, युरोप र अफ्रिकासम्म विस्तारित विशाल ओट्टोमन साम्राज्यको केन्द्र थियो। टर्की अमेरिकी नेतृत्वको नाटो सन्धि संगठनमा आवद्ध मुलुकहरूमध्ये क्षेत्रफलको आधारमा क्यानाडा र अमेरिकापछिको तेस्रो ठूलो मुलुक हो। सैन्यसंख्यामा अमेरिकापछिको दोस्रो ठूलो हो। टर्कीका विभिन्न जल र स्थल क्षेत्रमा नाटोका दुईदर्जन सैनिक अड्डा भएको बताइन्छ। हाल आएर नाटोमा आवद्ध टर्कीले अमेरिकी सहयोग र समर्थनप्राप्त विद्रोही सिरियाली सेनाविरुद्ध आक्रमणमा उत्रिएको अवस्था नाटो राष्ट्रहरूमाझ एउटा अकल्पनीय रणनीतिक जटिलताको अवस्था हो। यसले त्यहाँस्थित नाटो अड्डामा रहेका आणविक हतियार सुरक्षाको प्रश्न संवेदनशील बनेर आएकोबारे बिजिनेस इनसाइडरमा एलेक्स लकीले उल्लेख गरेका छन्। अमेरिकाको आर्थिक र सैनिक सहयोगमा आश्रित तथा उत्तरी सिरियामा राष्ट्रपति बसर अल असदको शासनविरुद्ध लडिरहेका कुर्दिस डेमोक्रेटिक युनियन पार्टी र त्यसको पिपुल्स प्रोटेक्सन युनिट भनिने सशस्त्र समूहलाई टर्कीले आतंककारी संगठन भन्दै आएको छ। विगतमा अमेरिकाले इस्लामिक स्टेटविरुद्धको सशक्त संगठनको रूपमा पिपुल्स प्रोटेक्सन युनिटमाथि व्यापक आर्थिक र सैन्यलगानी गरेको थियो। सिरियाली राष्ट्रपति असदविरुद्ध लडिरहेको र अमेरिकी सैनिक तथा आर्थिक सहयोगप्राप्त एउटा विद्रोही संगठन अमेरिकी नेतृत्वकै नाटोमा आवद्ध टर्कीको भूभाग समेतलाई जोडेर एउटा स्वतन्त्र राष्ट्र बनाउने उद्देश्यले सशस्त्र विद्रोह गरिरहेको अवस्था रहनु नाटोभित्रको जटिल रणनीतिक चुनौतीको अवस्था हो। टर्कीले उत्तरी सिरियामा कुनै पनि नाममा विद्रोही कुर्दिस समूहको सेना संगठन नगर्न अमेरिकालाई चेतावनी दिएकोबारे अलजजिराले उल्लेख गरेको छ। रूसी समाचार संस्था स्पुटनिकका अनुसार गएको नोभेम्बरमा अमेरिकाले सिरिया र टर्कीको कुर्दिस क्षेत्रमा स्वतन्त्र कुर्दिस राज्यनिर्माणका लागि लडिरहेका लडाकु समूहलाई कुनै सैन्यसहयोग नगर्ने प्रतिवद्धता जनाएको थियो, तर त्यसको एक महिनाभित्रै अर्फिनमा क्रियाशील सिरियन डेमोक्रेटिक फोर्सभित्रैबाट ३० हजार लडाकु समूह गठन गर्ने पेन्टागनको घोषणापछि टर्की आक्रोशित बनेको थियो। स्पुटनिकका अनुसार टर्कीले अमेरिकामाथि आतंककारी सेना गठन गरेको समेत आरोप लगाइरहेको छ र नाटोका सदस्य राष्ट्रहरूमध्ये आफ्नो भूमिमा पृथकतावादी गतिविधि भोग्ने राष्ट्र टर्की मात्रै हो। २०१६ को जुलाइमा टर्कीमा असफल सैनिक विद्रोह भएको थियो। उक्त विद्रोहमा अमेरिकामा निर्वासित जीवन बिताइरहेका फितुल्लाह गिलेनको हात रहेको टर्कीका राष्ट्रपति एर्दोगनको आरोप थियो। न्युयोर्क टाइम्सका अनुसार गिलेन पश्चिमसमर्थक मध्यमार्गी सुन्नी धार्मिक नेता हुन् र हिज्मत आन्दोलनको नाउमा एउटा गैरसरकारी संगठन सञ्चालन गरिरहेका छन्। असफल सैनिक विद्रोहपछि टर्कीमा घोषित संकटकालीन स्थितिअन्तर्गत भएको व्यापक धरपकड, दमन र हिंसात्मक गतिविधिका प्रति जर्मनी र फ्रान्सले गरेको आलोचना र आशंकाप्रति राष्ट्रपति एर्दोगनले व्यक्त गरेको कठोर प्रतिक्रियाले नाटो गठबन्धनमा चिरा पर्न थालेको थियो। विद्रोहको एक वर्षपछि न्युयोर्क टाइम्सले १३ जुलाई २०१७ मा दिएको जानकारीअनुसार उक्त विद्रोहमा गुलेनका समर्थकहरूको हात रहेको पर्याप्त प्रमाणहरू छन्। युरोपियन युनियनका विभिन्न सुरक्षा एजेन्सीहरूले पनि त्यसलाई पुष्टि गरेको न्युयोर्क टाइम्सले बताएको छ। अमेरिकालगायत टर्कीका मित्रराष्ट्रहरूलाई उक्त विद्रोहको पूर्व जानकारी रहेको राष्ट्रपति एर्दोगनका समर्थकहरूको भनाइ थियो। एक सेवानिवृत्त अमेरिकी जनरल तथा पछि केही समयका लागि राष्ट्रपति डोनाल्ड ट्रम्पका राष्ट्रिय सुरक्षा सल्लाहकार समेत रहेका माइकेल टी फ्लिनको भनाइले पनि एर्दोगनका समर्थकहरूको आरोपलाई पुष्टि गरेको न्युयोर्क टाइम्समा प्रकाशित सामग्रीले बुझाउँछ। कट्टर राष्ट्रवादकै दबाबमा युरोप आफैंभित्र र युरोप र अमेरिकाबीचको बढ्दो रणनीतिक दूरीले वर्तमान विश्व व्यवस्थाको स्थायित्व, प्रभावकारिता र विश्वासको स्तर स्वतः निर्वल हुँदै जाने स्वतः सिद्ध छ। इराकमा सद्दाम शासनविरुद्ध अमेरिकी आक्रमण र पछि फेरि इराकमा शान्ति र व्यवस्था स्थापना नहुँदै अमेरिकी सेना फिर्ता गरिँदा उत्पन्न भएको शक्ति शून्यताले इस्लामिक स्टेटलाई जन्मायो। अर्कोतिर युरोप र अमेरिकाले अति उत्साहपूर्ण समर्थन र हस्तक्षेपबाट २०१० को डिसेम्बरमा उत्तर अफ्रिकी राष्ट्र ट्युनिसियाबाट क्रमशः इजिप्ट, बहराइन, लिबिया, सिरिया, यमनमा फैलिएको अरब स्प्रिङ वा अरब क्रान्तिले उत्तर अफ्रिकादेखि र मध्य पूर्वसम्मका मुलुकहरूमा राजनीतिक अस्थिरता र हिंसात्मक विद्रोहको नयाँ चरण लिएर आयो। त्यसले सिरियाली संकट र इस्लामिक स्टेटको आतंकलाई नयाँ उचाइ प्रदान गर्यो। यसरी उत्तर अफ्रिका, सिरिया र इस्लामिक स्टेटसम्बद्ध आतंककारी गतिविधिले विश्वको सबैभन्दा सुखी र समृद्ध भूभागको परिचय पाएको युरोपलाई वरीपरीबाट घेर्यो र जटिलतम सुरक्षा चुनौती बेहोर्न वाध्य बनायो। नाटोको सान्दर्भिकता र औचित्यको प्रश्न गएको साढे सात दशकदेखि अमेरिका विश्वको प्रथम राष्ट्र रहिआएको छ। रणनीतिक लक्ष र प्राथमिकतामा रहेका अनेकौं अभाव हुँदाहुँदै पनि विश्वका हरेक मुलुकको सुरक्षा, विकास तथा समृद्धिको स्वार्थ र सरोकारहरू मूलतः अमेरिकी राजनीतिको र विशेषतः अमेरिकाको विदेश र रक्षानीतिको केन्द्रमा रहेकै कारण अमेरिकाले विश्व समुदायमा सम्मान र विश्वास आर्जन गरेको छ। त्यो नै उसको आर्थिक, राजनीतिक र सैनिक सामथ्र्यको मूलस्रोत हो भनेर निर्धक्क भन्न सकिन्छ। तर हालका वर्षहरूमा आएर र खास गरेर डोनाल्ड ट्रम्प राष्ट्रपति निर्वाचित भएपछि अमेरिकाले आफ्नो साविकको अन्तर्राष्ट्रिय प्रतिष्ठा र विश्वसनीयतालाई कायम राख्न नसकिरहेको अनुभव विश्व समुदायले गरिरहेको देखिन्छ। तर उदार विश्व व्यवस्थाको केन्द्र भनेकै युरोपसहितको अमेरिका हो। नाटो उदार विश्वव्यवस्थाको सुरक्षा अंग र युरोपियन युनियन (ईयू) त्यसको सामाजिक र राजनीतिक अंग हो। ईयूबाट बेलायतजस्तो रूसबाहेकको युरोपको सबैभन्दा ठूलो सैन्यशक्तिको बहिर्गमनले युनियनको भविष्यलाई अनिश्चित बनाएको छ। त्यसमाथि जर्मनी र फ्रान्सजस्ता ईयूका प्रमुख राष्ट्रहरूमा समेत युरोपियन युनियनविरोधी जनमत प्रवल बन्दै गइरहेको छ। नाटोको स्थापना नै युरोपको सुरक्षाको उद्देश्यले भएको थियो। युरोपियन युनियनको स्थापना पनि अमेरिकी प्रेरणामा युरोपका मुलुकहरू माझको एकता, विश्वास र सहयोग अभिवृद्धि गर्ने उद्देश्यले नै भएको थियो। प्रत्यक्षतः अमेरिकालाई आफ्नो क्षेत्रमा कतैबाट असुरक्षा छैन र थिएन। तर अमेरिकाले नाटोको कुल बजेटको ७५ प्रतिशत आर्थिक दायित्व बेहोरिरहेको छ। आज आएर युरोपियन युनियनमा आवद्ध मुलुकहरूको अर्थतन्त्रको आकार अमेरिकाको भन्दा ठूलो हुँदा पनि उनीहरू आफ्नै घोषित प्रतिवद्धताअनुसार आफ्नो प्रतिरक्षा बजेटमा कुल गार्हस्थ उत्पादनको दुई प्रतिशत खर्च गर्न आनाकानी गरेर नाटोप्रतिको दायित्व वहनलाई अस्वीकार गरिरहेको अमेरिकी आरोप छ। १२ सदस्य राष्ट्रबाट सुरु भएको नाटोमा हाल २९ राष्ट्र छन्। तर ती २९ मध्ये अमेरिका, इस्टोनिया, बेलायत, ग्रिस र पोल्यान्डले मात्रै आफ्नो प्रतिरक्षा बजेटमा निर्धारित प्रतिशत वा सोभन्दा माथिको रकम छुट्याउने गरेका छन्। जर्मनी, फ्रान्स, नर्वे, डेनमार्क, नेदरल्यान्ड जस्ता युरोपमा समृद्ध मुलुकहरूले त्यस्तो दुई प्रतिशतको दायित्व स्वीकारिरहेका छैनन्। त्यसमा बाराक ओबामाको पालादेखि नै अमेरिकाले असन्तोष पोख्दै आएको थियो। डोनाल्ड ट्रम्पले आफ्नो निर्वाचन अभियानदेखि नै नाटोका युरोपियन राष्ट्रहरूले न्यूनतम प्रतिरक्षा दायित्व बहन गर्नमा देखाइरहेको उदासीनताप्रति कडा प्रहार गर्ने गरेका थिए। यसै क्रममा न्युयोर्क टाइम्ससँगको एउटा अन्तर्वार्तामा ट्रम्पले नाटोलाई आवश्यकता, औचित्य र सन्दर्भहीन संगठन भनेका थिए। सोभियत संघविरुद्ध लक्षित संगठनको रूपमा जन्मिएको नाटो सोभियत संघ नै नरहेपछि कृतिमरूपमा मात्रै अस्तित्वमा रहेको उनको भनाइ थियो। ट्रम्पले जापान र दक्षिण कोरियालाई पनि आफैं आफ्नो सुरक्षा दायित्व बहन गर्न र आवश्यक परे उनीहरूलाई आणविक हतियार विकास गर्नेसमेत अधिकार रहेको स्वीकार गरेका थिए। सुरक्षा, स्थिरता र शान्ति निःशुल्क उपलब्ध हुने मूल्य होइनन्। तिनका मूल्य हुन्छन् र कसै न कसैले ती मूल्यहरूलाई चुक्ता गर्नैपर्छ र युरोपका मुलुकहरू आफ्नो प्रतिरक्षाको न्यूनतम दायित्व बहन गर्न पनि सक्दैनन् भने अमेरिकाले पनि उनीहरूको सुरक्षाजिम्मेवारी बहन गर्न नसक्ने उनको भनाइ थियो। युरोपका मुलुकहरूले आफ्नो न्यूनतम प्रतिरक्षा दायित्व पनि बहन गर्ने तदारुकता नदेखाउने तर अमेरिकाले युरोपको सुरक्षाका लागि निरन्तर आर्थिक भार थप गर्दै जानुपर्ने अवस्थालाई स्वीकार गरिरहन नसकिने उनले भन्दै आएका थिए। अप्रिल २०१६ को दी एटलान्टिक पत्रिकामा तत्कालीन अमेरिकी राष्ट्रपति बाराक ओबामाको लामो अन्तर्वार्ता प्रकाशित थियो। जेफ्री गोल्डबर्गसँगको वार्ताको क्रममा उनले नाटोका युरोपियन राष्ट्रहरूलाई फ्री राइडर्स शब्दले सम्बोधन गरेका थिए। नाटोले प्रदान गर्ने सुरक्षा प्रत्याभूति ग्रहण गर्ने तर नाटोप्रतिको न्यूनतम आर्थिक दायित्व भने ग्रहण नगर्ने युरोपियन अभ्यासलाई बुझाउन उक्त शब्द प्रयोग भएको थियो। यसले युरोपमा तीखो प्रतिक्रिया पनि जन्माएको थियो। छुट्टै युरोपीय सेना निर्माण तथा युरोप र अमेरिकाको फरक रणनीतिक प्राथमिकता उपरोक्त सन्दर्भहरूका साथै मे २०१७ मा अमेरिकी राष्ट्रपति ट्रम्पसँगको तनावयुक्त भेटवार्तापछि जर्मन चान्सलर एंगेला मर्केलले युरोप आफ्नो सुरक्षाका लागि विदेशी साझेदारहरूमाथि निर्भर रहन नसक्ने बताएकोबारे २०१७ को मे २८मा वासिंगटन पोस्टले जानकारी दिएको थियो। त्यसको तीन दिनअघि ब्रसेल्समा नाटोको नवनिर्मित अति भव्य भवनको हस्तान्तरण समारोहमा नाटो मुलुकका राष्ट्र तथा सरकारप्रमुखहरूलाई सम्बोधन गर्दा कुनै सदस्य राष्ट्रमाथिको आक्रमणलाई हरेक सदस्य राष्ट्रले आफूमाथिको आक्रमणको रूपमा लिनेबारे डोनाल्ड ट्रम्प मौन रहे। त्यसअघि कुनै सदस्य राष्ट्रमाथिको त्यस्तो आक्रमणको स्थितिमा अमेरिकाले सहयोग गर्नेबारे निर्णय गर्दा सम्बन्धित मुलुकले तोकिएको दुई प्रतिशतको दायित्व निर्वाह गरेनगरेको यकिन गरेर मात्र गरिने उनले बताएका थिए। त्यसले युरोपमा नयाँ चिन्ता र अमेरिकाप्रति आक्रोशसमेत जन्माएको थियो। कार्यकालको प्रारम्भमै अमेरिकी रक्षामन्त्री जेम्स म्याटिसले आफ्नो सुरक्षाबारे आफूहरूले भन्दा अमेरिकाले बढी चिन्ता र जिम्मेवारी बहन गर्नुपर्छ भन्ने अपेक्षा उचित हुँदैन भनेर नाटोका प्रतिरक्षा मन्त्रीहरूको बैठकमा बताएका थिए। जर्मन चान्सलर एंगेला मर्केलको दृष्टिमा एटलान्टिकपारीको अमेरिकासँगको सम्बन्ध कमजोर हुनुको अर्थ युरोपले आफ्नै क्षमतामा वृद्धि गरेर सवल युरोप निर्माण गर्नु हो। युरोपियन युनियनको आफ्नै सेना गठन गर्दा त्यसले अमेरिकासँगको सम्बन्धमा पर्ने नकारात्मक असरका कारण त्यस्तो सेना गठन गर्ने कुराको सधैं विरोध गर्ने र अमेरिकासँग विशेष सम्बन्धको दाबी गर्ने ब्रिटेनको ईयूबाट भएको बहिर्गमनले ईयूलाई अब ढुक्क भएर आफ्नै सेना गठन गर्न बाटो खुलेको धारणा ईयूका प्रमुख राष्ट्रहरूले राखेको वासिंगटन पोस्ट्ले लेखेको छ। अमेरिकाभन्दा ठूलो अर्थतन्त्रलाई प्रतिनिधित्व गर्ने युरोपियन युनियनको कार्यकारी अंग वा सरकार भनेर चिनिने युरोपियन कमिसनले २०१७ को जुन ७ मा जारी गरेको विज्ञप्तिअनुसार उसले २०१९२० को लागि पाँच सय ६० करोड डलरको प्रतिरक्षा बजेट छुट्याएको छ। त्यसपछि प्रतिरक्षा सामग्रीहरूको प्राप्ति, अनुसन्धान र विकासका लागि हरेक वर्ष त्यत्ति नै रकम छुट्याएकोबारे युरोपियन कमिसनका उपाध्यक्ष युर्कीकेटेननले ३० नोभेम्बर २०१६ मा उल्लेख गरेका थिए। सो कमिसनका अध्यक्ष जिनक्लाउड जंकरले सेप्टेम्बरमा युरोपियन संसद्को वार्षिक अधिवेशनमा उद्घाटन मन्तव्य दिने क्रममा त्यस्तो प्रतिरक्षा कार्ययोजना पनि प्रस्तुत गरेका थिए। ७ जुन २०१७ मा जंकरले हामी लामो समयसम्म आफ्नो सुरक्षाका लागि अरूको सैनिक शक्तिमा निर्भर रह्यौं, अब आएर वर्तमान चुनौतीले हामीलाई आफ्नो सुरक्षाको जिम्मेवारी आफैंले लिने अवसर उपलब्ध गराएको छ भनेर उल्लेख गरेको बारे जर्मन प्रशारण संस्था डच विलेले ले उल्लेख गरेको छ। रूसी राष्ट्रपति भ्लादिमिर पुटिनसँगको डोनाल्ड ट्रम्पको विवादास्पद सम्बन्धले जर्मनी र फ्रान्स जस्ता अमेरिकाका सबैभन्दा महत्वपूर्ण युरोपीय साझेदारहरू अमेरिकासँगको सम्भावित रणनीतिक दूरीको समग्र असरलाई व्यवस्थापन गर्ने गृहकार्य गरिरहेका छन्। तर ओबामा प्रशासनको अवधिमा भने युरोपका जर्मनी, फ्रान्सजस्ता मुलुकहरूको रूसलाई हेर्ने दृष्टिकोण अमेरिकाको तुलनामा नरम थियो। त्यस्तै पश्चिम युरोपका मुलुकहरूको तुलनामा पूर्व सोभियत संघबाट छुट्टिएर स्वतन्त्र हैसियतमा आएका पूर्वी युरोपका मुलुकहरू रूसबाट बढी असुरक्षित अनुभव गरिरहेका छन्। त्यसमाथि हाल आएर अमेरिकाले आफ्नो राजदूतावासलाई साविकको इजरायलको राजधानी तेलअबिबबाट जेरुसलेम सार्ने निर्णयले मध्यपूर्वमा उत्पन्न गर्ने नयाँ चरणको असन्तोष युरोपमा पनि पोखिने र त्यसले प्रकारान्तरमा युरोपीय सुरक्षालाई चर्को दबाबको स्थिति भोगाउने देखिन्छ। भूमण्डलीकरण अमेरिकाको देन हो। मुक्त र उदार अन्तर्राष्ट्रिय बजार उसको परिचय हो तर राष्ट्रपति ट्रम्प संरक्षणवादको पक्षमा उभिएपछि चिनियाँ राष्ट्रपति सी जिनपिङले भूमण्डलीकरण र उदार तथा खुला अन्तर्राष्ट्रिय व्यापारको पक्षमा आफ्नो मुलुकको दह्रो प्रतिवद्धता व्यक्त गरेर निर्माणाधीन नयाँ विश्व व्यवस्थाको नेतृत्वको दावीलाई परोक्षरूपमा प्रस्तुत गरिरहेका छन्। उता अमेरिकाबाहेकका ट्रान्सप्यासिफिक पार्टनरसिप नामक व्यापारिक सन्धिमा आवद्ध ११ मुलुकले कम्प्रिहेन्सिभ एन्ड प्रोग्रेसिभ ट्रान्सप्यासिफिक पार्टनरसीप नामले साविकको ट्रान्स प्यासिफिक पार्टनरसीप सम्झौतालाई नवीकरण गरेर आगामी मार्चमा चिलीमा सोसम्बन्धी सम्झौतामा हस्ताक्षर हुनेबारे यसै वर्षको २३ जनवरी मा रोयटर्सले उल्लेख गरेको छ। आप्रवासी संकट, आर्थिक असमानता, क्रमशः शिथिल हुँदै गएको आफ्नो मुलुकको राष्ट्रिय पहिचानप्रतिको मोह र प्रतिवद्धता साथै युरोपियन युनियनमाथिको बढ्दो वितृष्णाले युरोपका जर्मनी, फ्रान्सलगायतका २० मुलुकमा कट्टर दक्षिणपन्थी दलहरूको राजनीतिक प्रभाव निरन्तर बढिरहेको बारे गत अक्टोबरमा न्युयोर्क टाइम्सले एउटा स्पष्ट चित्र प्रस्तुत गरेको थियो। राष्ट्रवादको भावभूमिमा चीन, रूस, भारत जापान जस्ता ठूला मुलुकहरूको सैनिक र आर्थिक सामथ्र्य र त्यस्तो सामथ्र्यसँगै जोडिएर आउने उनीहरूका अवश्यम्भावी राजनीतिक र रणनीतिक महत्वाकांक्षाको शक्तिशाली दबाब र असर आगामी दिनहरूमा विश्वले अनुभव गर्ने नै छ। अर्कोतिर कट्टर राष्ट्रवादकै दबाबमा युरोप आफैंभित्र र युरोप र अमेरिकाबीचको बढ्दो रणनीतिक दूरीले वर्तमान विश्व व्यवस्थाको स्थायित्व, प्रभावकारिता र विश्वासको स्तर स्वतः निर्वल हुँदै जाने स्वतः सिद्ध छ। साविकको विश्व व्यवस्था निर्वल हुँदै जाँदा र उदाउँदा शक्तिराष्ट्रहरूले आफ्नो अनुकूलको विश्व व्यवस्था निर्माण गर्ने कोसिस स्वाभाविकरूपमा गर्नेछन्। र त्यसको अर्थ अमेरिका र युरोप कमजोर रहनेछन् भन्ने होइन। उनीहरूको सैनिक, आर्थिक र प्राविधिक सामथ्र्य तथा श्रेष्ठता दशकौंसम्म चुनौतीविहीन रहनेछ। त्यसले स्वाभाविकरूपमा साविकका र नयाँ शक्ति समीकरणका प्रयासहरूबीच अनिवार्य द्वन्द्व निर्माण गर्ने छ। विश्व समुदायले विगतमा भोगेका ठूला र त्रासद् युद्धहरू त्यस्तै द्वन्द्वका परिणाम थिए। त्यसैले यो चुनौतीलाई विश्व समुदायले कसरी सामना गर्नेछ त्यो भने अहिले नै अनुमान गर्न सकिन्न। भट्टराई नेपाल इन्स्टिच्युट फर स्ट्याटिजिक स्टडिज (निस)सँग सम्बद्ध छन्।"
पढ्दै नपढी प्रचण्ड ?,"धेरै पढ्यो भने मान्छेको दिमाग खराब हुन्छ । माओवादी केन्द्रका अध्यक्ष पुष्पकमल दाहाल प्रचण्ड ले आफ्नो दलीय सहयात्राबाट अलग भएका बाबुराम भट्टराई र आहुतिबारे टिप्पणी गर्दै यसो भने। यी दुई नेता धेरै पढेका कारण आफ्नो नेतृत्वको दलबाट बाहिरिएका हुन् भन्ने आशय व्यक्त गरे। शक्ति र सत्ताको सहज बाटो नरोजेर नयाँ बाटो खोज्ने दुष्कर यात्रामा निस्केका हुन् भनेर तिनलाई गिज्याए। उनले यसो भन्दैगर्दा सभाहलमा कहिले ताली बजे, कहिले खित्का छुटे। माओवादी केन्दसम्बद्ध लेखक, कलाकार र संस्कृतिकर्मीहरूको भेलामा अध्यक्षले सो भाषण गरेका थिए। डरलाग्दो आइरोनी यही हो कि उनले अध्ययनविरोधी भाषण गर्दा स्वयं चिन्तक र लेखकहरू खित्का छोडेर बसिरहे। प्रचण्डले हलुका ढंगले गरेको भाषणबाट मूलतः दुई गम्भीर अर्थ निकाल्न सकिन्छ। पहिलो, आफ्ना अघिल्तिर भेला भएका ती संस्कृतिकर्मीलाई उनले कुनै महत्व दिँदैनन्। तिनका कुरा गम्भीरता साथ सुन्नुपर्ने र तिनले उठाएका प्रश्नमाथि चिन्तन गर्नुपर्ने ठान्दैनन्। तिनले नेता मानेका आहुतिले पार्टीसत्तालाई चुनौती दिनु हुटिट्याउँले सगर थाम्न खोज्नु हो भन्ने ठान्छन्। नजिकका आसेपासे र आफूले अह्रनखटन गर्न सकिने मान्छेहरूको झुण्डलाई हेपेर बोलेको जस्तो आभास हुने गरी उनी बोलेका थिए। दोस्रो, जसले पार्टीभित्र धेरै पढ्यो, उसैले दुःख पायो भनेर बुझाउन खोजे। जसले धेरै पढेर फुर्ती गर्यो उसले पार्टीसत्ताको हैकम मानेर आफूलाई सुरक्षित राख्न चाहेन। पढ्नु, चिन्तन गर्नु, आलोचनात्मक चेतनाले पार्टीसत्तालाई चुनौती दिनु नै दिमागलाई असल बन्न नदिनु हो। दलीय ओतमा सुरक्षित बस्ने हो वा नबिग्रने हो भने किताबहरूबाट बच्नु भन्ने सुप्रिमोको आदेश प्रष्ट बुझिन्छ। कम्युनिस्ट भनिने दलको सर्वोच्च नेताले दलीय भ्रातृसंगठनलाई कसरी हेर्छन् भनेर बुझ्न प्रचण्डभाषणको पहिलो अर्थ सहयोगी हुन सक्छ। भ्रातृसंगठनहरू पार्टीअन्तर्गत बनाइएका संरचना भए पनि तिनले आफ्ना विषयगत गतिविधि सञ्चालन गर्न, आफ्नो नेतृत्व चुन्न र पार्टीको मुख्य नेतृत्वका काममाथि प्रश्न उठाउन यथेष्ट ठाउँ पाउँछ। अक्सर व्यवहारमा भ्रातृसंगठनलाई त्यस्तो स्वतन्त्रता दिइँदैन। बरु पार्टीनेतृत्वको रबर स्ट्याम्पका रूपमा तिनलाई उपयोग र परिचालन गरिन्छ। युवा र विद्यार्थी संगठन जस्ता बाहुबली संगठनहरूलाई समेत पार्टीनेतृत्वले आफ्ना साँघुरा स्वार्थसिद्ध गर्ने औजारका रूपमा मात्रै प्रयोग गर्छन् भने लेखक कलाकारहरूलाई त्यसभन्दा माथिल्लो औकातमा राख्लान् भनेर विश्वास गर्ने ठाउँ छैन। यसो हुनुका केही कारणहरू छन्। सबभन्दा पहिले यी संगठनहरूले पार्टीभित्रको स्वायत्त एकाइका रूपमा आफूलाई स्थापित गर्न सकेका छैनन्। नेतृत्वपंक्तिमा भएका खास नेताका गोजीका मान्छे हुनु र त्यसैका लागि संगठन निर्माणमा लाग्नु नै संगठनका कार्यकर्ताहरूको ध्येय हुन्छ। त्यसो नगर्नेहरूको संगठनमा ठूलो पकड बनेको हुँदैन। केही महिनाअघि माओवादी केन्द्रसम्बद्ध विद्यार्थी संगठनको निर्वाचन गरिएको थियो। त्यसबेला माओवादीमा रहेका एक नेताले हामीलाई भनेका थिए, पार्टीभित्रका दुई घगडान व्यापारिक घरानाबीच सानदार चुनाव भइरहेको छ। अखिल क्रान्तिकारीको लगाम आफ्नो हातमा लिने होडमा पार्टीभित्रका दुई नेताको प्रतिस्पर्धा भइरहेको उनको आसय थियो। आफ्नो सिर्जनामा दृढ उभिन सक्ने, कुनै नेताको कृपाको आवश्यकताबोध नगरेको वा त्यसका लागि अवाञ्छित सम्झौता नगरेको मान्छेलाई कसैले ललकार्न सक्दैन। पार्टीभित्रका ती दुई शक्तिकेन्द्रहरू स्पर्धामा खरो उत्रन विचारको भरमा होइन, पैसाको बलमा मैदानमा तैनाथ थिए। निर्वाचनका बेला विश्वविद्यालयको गेटमा पंक्तिबद्ध महँगा गाडी र दिनहुँ चलेका भोजभतेरहरू व्यापारिक चुनावका प्रमाण थिए। यस्तो प्रतिस्पर्धाबाट चुनिएको संगठनको मुख्य काम विद्यार्थी हकहितका प्रश्नमा चिन्तन गर्ने, समाजका विविध विषयमा जायज र न्यायपूर्ण बौद्धिक हस्तक्षेप गर्ने हुन सक्दैन। बरु सहायक शक्तिका रूपमा गुटगत नेताको सेवामा समर्पित हुनुमा संगठनको सान्दर्भिकता रहन्छ। त्यसैले यस्तो संगठनले पार्टी नेतृत्वमाथि प्रश्न उठाउने वा आलोचना गर्ने हैसियत राख्दैन। विचार र आलोचनात्मक चेतनाशून्य भीड नै त्यसको सग्लो पहिचान हुन्छ। संस्कृतिकर्मीहरूको संगठन विद्यार्थी वा युवाको जस्तो बाहुबली संगठन नभएकाले पार्टीभित्रका व्यापारिक घराना हरू यस्ता संगठनमा सक्रिय हुँदैनन्। तर संगठनको नेतृत्वपंक्तिमा उभिँदा आफूलाई व्यक्तिगतरूपमा लाभ हुने भएकाले पदका आकांक्षीहरू भने धेरै हुन्छन्, पार्टीभित्र प्रतिष्ठा स्थापित हुने लालसा हुँदो हो। साथै, विभिन्न मिल्दाजुल्दा संस्थानहरूमा पाइने नियुक्तिका लागि पनि संगठनको सक्रियता र संलग्नता कामलाग्दो हो। त्यसैले बुद्धिजीवी वा लेखक संगठनका नेतृत्वमा स्थापित हुन खोज्नेहरूको ठूलो होड चल्छ। पार्टीनेतृत्वका विश्वासपात्र बनेर यस्ता पद हत्याउन निर्लिप्त हुनेहरूको संख्या उल्लेख्य छ। पार्टीभित्र आलोचनात्मक चिन्तन हाँकेर, वैचारिक वा सैद्धान्तिक प्रश्न उठाएर, सिर्जनात्मक कर्मले स्थापित भएर संगठनका सदस्य वा पदाधिकारी बन्नेहरू अल्पसंख्यक हुन्छन्। धेरैजसो त्यस्ता मानिसलाई संगठनमा लामो समय टिक्न दिइँदैन। जो नेतृत्वको पिछलग्गु हुन्छ, बिनासन्देह, बिनाप्रश्न, बिनाचिन्तन नेतृत्वको बोलीमा लोली मिलाएर बस्छ वा कुनै खास नेताको चाकरी गर्छ, संगठनमा उसैको पकड बलियो बन्छ। त्यस्तै मानिसहरूले विभिन्न संस्थानमा नियुक्ति पाउँछन्, सुविधाहरूका उपभोग गर्ने मौका पनि तिनैले पाउँछन्। त्यसैले लेखन वा सिर्जनात्मक कर्मका माध्यमबाट आधारभूत जनतामाझ आफ्नो पकड बलियो बनाउनेमा उनीहरूको खासै ध्यान हुँदैन। धेरैलाई आफ्नो सिर्जनामा उति विश्वास पनि हुँदैन। पार्टीसत्ताको वरपर घुम्न, पद हत्याउन र लाभका ढोकाहरू पहिल्याउन सिर्जनात्मकता खासै जरुरी हुँदैन। शक्तिशाली नेतृत्वको नजरमा पर्नु आधारभूत उद्यम हुन्छ। यस्ता मानिसहरूको बाहुल्य भएको संगठनप्रति नेतृत्व जवाफदेही बनिरहनु पर्दैन। यिनले कुनै प्रश्न उठाउलान् भनेर सचेत भइरहनु आवश्यक हुँदैन। कुनै दिन कोही स्वाभिमानी सिर्जनात्मक मान्छेले प्रश्न उठाएछ भने उसलाई नेतृत्वले मजाकको पात्र बनाउन खोज्छ। प्रचण्डले गरेको हलुका टिप्पणी त्यसैको दसी हो। भित्रभित्रै मक्किएको राजनीतिक संरचनाले समाजका जटिल मुद्दालाई उचित सम्बोधन गराउने सामथ्र्य राख्न सक्दैन आफ्नो सिर्जनामा दृढ उभिन सक्ने, कुनै नेताको कृपाको आवश्यकताबोध नगरेको वा त्यसका लागि अवाञ्छित सम्झौता नगरेको मान्छेलाई कसैले ललकार्न सक्दैन। त्यस्ता मानिसको बाहुल्य भएको संगठनलाई सम्बोधन गर्दा कुनै पनि नेता त्यति हलुका ढंगले प्रस्तुत हुन सक्दैन। त्यसैले समस्या प्रचण्डमा जति छ, संगठनका पदाधिकारी र सदस्यहरूमा त्योभन्दा दोब्बर छ। लाटा गाँडा जस्ता शब्दको प्रयोग गरेर हप्काउने हैसियतमा पुर्याएर आफू हेपिन तयार हुनेहरूले आफ्ना कमजोरीको सजाय निर्लज्ज भोगेका छन्। प्रचण्डको यो हलुकापनबाट क्षुब्ध बनेकाहरू संगठनबारे रोजा लक्जेम्बर्ग र लेनिनले गरेका विमर्श सम्झन खोज्दै होलान्। यद्यपि नपढ्ने आदेश नबिर्सन पनि उनीहरू उति नै बाध्य छन्। किताब पढेर मात्र क्रान्ति हुँदैन। तर नपढेर, नलेखेर, चिन्तन नगरेर परिवर्तन, आन्दोलन, क्रान्ति केही पनि सम्भव छैन। प्रचण्डका संकलित रचना नामका ठेलीहरू प्रकाशन गर्नुपर्ने कारण अरू हुन सक्दैन। के लेनिन र स्टालिनका संकलित रचना निकाल्ने परम्पराको झुर नक्कल मात्र त्यसको उपादेयता हो ? जसरी अन्य त्यस्ता बेकार नक्कलहरूले कम्युनिस्ट पार्टीहरू आक्रान्त बनेका छन् ? होइन भने, ती कसैले पढुन् भनेर नै लेख्ने, संकलन गर्ने र प्रकाशन गर्ने काम गरिएका होलान्। त्यत्रा ठेली लेख्नका लागि केवल मनका वह र दिमागी कल्पनामात्र प्रयोग गरिएका होइनन्। ती लेखिएका ठेलीहरू प्रचण्डले नै लेखेका हुन् भने त्यहाँ उल्लेख गरिएका प्रसंग, घटना र संसारमा भएका क्रान्तिबाट लिइएका प्रेरणा उनले पढेर थाहा पाएका हुन् भनेर मान्नुपर्छ। पठन र लेखनमा यति ठूलो लगन र चाख भएको नेता, जसले त्यति लामो सशस्त्र संघर्ष हाँकेर आयो, अहिले आएर उसले पढाइप्रति देखाएको यो उदासीनताले प्रशस्त शंका उब्जाउँछ। प्रचण्डका आलोचकहरूले माओवादी केन्द्र विचार र संगठन दुवै मोर्चामा सर्वथा कमजोर भएको तर्क गर्छन्। वैचारिक स्खलनका पराकाष्ठा स्वयं नेतृत्व भएको र विचारशून्यताले ग्रस्त नेतृत्वले यो भन्दा गतिलो संगठन बनाउन सक्दैन भन्छन्। अध्ययनप्रति त्यति बिघ्न उदासीन मान्छेले न विचार खार्न सक्छ, न संगठन नै चुस्त राख्न सक्छ। सम्पूर्ण शक्ति खिचेर आफैंले राखेका प्रचण्ड अध्ययन अल्पता र सुदीर्घ चिन्तनको खडेरीकै कारण कमजोर भएका हुन सक्छन्। माथि भनिएका दुई मोर्चामा जति कमजोर हुँदै गए त्यति नै आसेपासेहरूको भीड बढाउनेमा उनले ध्यानकेन्द्रित गरेका हुन् भन्ने दलिल सही सुनिन्छ। यसबारे माओवादी पार्टीभित्र चर्चासम्म त पटकपटक चलेका हुन्। तर महाधिवेशन र अन्य ठूला बैठकहरूलाई यस्ता महत्वका विषय उठान गर्ने र ती विषयमाथि खुला विमर्श गर्ने मौकाका रूपमा प्रयोग गरिएन। बरु जम्मै स्रोत र शक्ति मौजुद पार्टीनेतृत्वको अक्षमता छोप्न र यथास्थिति कायम राख्न प्रयोग गरियो। कारण, त्यस्ता विषयमा विमर्श गराउन सक्ने हैसियत पार्टीभित्रका कुनै पनि अंगमा थिएन। भित्रभित्रै मक्किएको यस्तो राजनीतिक संरचनाले समाजका जटिल मुद्दालाई उचित सम्बोधन गराउने सामथ्र्य राख्न सक्दैन। माओवादी पटकपटक फुट्नु र गम्भीर मोडहरूमा नराम्ररी चुक्नुको कारण यही हो। शान्तिपूर्ण प्रतिस्पर्धी राजनीतिमा आउँदा सँगै ल्याएका अनेक पेचिला प्रश्नलाई सडकमा असरल्ल छोडेर हिँड्नुपर्ने दुःख यसै बेहोरेको होइन। अन्ततः पार्टीपंक्तिमा कुनै ठूलो वैचारिक र सांगठनिक बहसको प्रारम्भ नगरी प्रचण्डले एमालेको छहारीमा ओतिने निर्णय लिए। यही विन्दुमा आएर पार्टीभित्र असन्तुष्टिका स्वर गुन्जिन थाले। धेरैले असन्तुष्टि दबाएर पार्टीभित्र आफ्नो स्थान सबल बनाउनु नै हितकर हुने देखे। एउटा सानो पंक्तिले भने पार्टी छोडेर नयाँ अभियान थाल्ने उद्घोष गर्यो। यिनैलाई सम्बोधन गर्दै प्रचण्डले दिमाग खराब भएकाहरू भनेका हुन्। बाँकी रहेकालाई यसरी नबिग्रन सचेत गराउँदै धेरै पढ्नुका बेफाइदा बताएका हुन्। सम्भवतः प्रचण्डले धैर्यतापूर्वक कुनै पुस्तक आद्योपान्त नपढेको वर्षौं भयो। पछिल्ला केही वर्षमा उनले विमोचन गरेका किताबमा बोल्दासमेत पूरा पढ्न नभ्याएको बताएका थिए। अहिलेको अवस्थाबाट नबदलिनुमा उनलाई सुविस्ता हुन्छ। पढेर आफैं बदलिन सक्ने खतरा कतिको मोल्न सक्छन्, थाहा छैन। नत्र, उनका लागि एउटा किताब सुझाउन उपयुक्त हुन्थ्यो, रोजा लक्जेम्बर्गले निकटस्थहरूलाई लेखेका पत्रहरूको संकलन् द लेटर्स अफ रोजा लक्जेम्बर्ग। सन् २०११ मा पहिलोपटक अंग्रेजीमा अनुवाद भएर आएका पत्रहरूको यो संकलनमा रोजाले पढेका दर्जनौं किताबहरूबारे रमाइला र संक्षिप्त चर्चा गरेकी छन्। नपढी कोही रोजा बन्न सक्दैन। धेरै नपढी पुष्पकमल कसरी प्रचण्ड बने ?"
माहेश्वरी खेल मैदान रंगशाला बन्दै,"भक्तपुर : भक्तपुर नगरपालिका ७ मा रहेको माहेश्वरी खेल मैदानलाई फुटबल मैदानसहितको रंगशालाको रुपमा स्तरोन्नति गरिने भएको छ । अव्यवस्थित हुँदै गएपछि उक्त मैदानलाई बाह्रै महिना फुटबल खेल्न मिल्ने गरी रंगशाला बनाउन लागिएको हो । भक्तपुरकै एकमात्र उक्त मैदानमा पाँच हजारभन्दा बढी दर्शक अट्ने प्याराफिट निर्माण हुने भक्तपुर जिल्ला फुटबल संघले जनाएको छ । त्यस्तै कृत्रिम घाँस बिछ्याएर उक्त मैदानलाई अन्तर्राष्ट्रिय स्तरको बनाउन लागिएको संघका अध्यक्ष गौतम सुजखू बताए । त्यस्तै रातको समयमा समेत फुटबल खेल्न सकिने गरी ठूला फ्लोड लाइट, खेलको क्रममा गोल हुँदा त्यसको जानकारी दिने डिस्प्ले बोर्डसमेत व्यवस्था गर्नेगरी मैदानको स्तरोन्नति हुन लागेको उनले जानकारी दिए । उक्त खेल मैदानको स्तरोन्नती गर्दै रंगशाला बनाउनको लागि भक्तपुर नगरपालिकाले डिजाइनसमेत तयार गरिसकेको छ । नगरपालिकाले आफ्नो लगानीमा सञ्चालन भएको ख्वप इञ्जिनियरिङ कलेजका विद्यार्थीलाई उक्त रंगशालाको डिजाइन बनाउन लगाएको हो । भक्तपुर नपाले उक्त मैदानको स्तरोन्नतिका लागि गएको वर्ष नै २० लाख रुपैयाँ विनियोजन गरेको थियो तर स्थानीय तहको निर्वाचन घोषणासँगै आचारसंहिता लागू भएका कारण उक्त बजेट खर्च हुन पाएको थिएन । तर निर्वाचनलगत्तै नगरपालिकामा जनप्रतिनिधि आएपछि चालू आर्थिक वर्षमा नपाले खेलकुद क्षेत्रको लागि करिब तीन करोड रुपैयाँ छुट्याएको छ । भक्तपुर नगरपालिकाले उक्त बजेट व्यवस्था गरेसँगै माहेश्वरी खेल मैदानको स्तरोन्नति हुने सम्भावना बढेको भक्तपुर जिल्ला फुटबल संघका महासचिव योगेन्द्र खर्बुजाले बताए । उनका अनुसार उक्त मैदानको स्तरोन्नति गर्न अखिल नेपाल फुटबल संघ एन्फा) ले समेत चासो व्यक्त गरेको छ । एन्फाका अध्यक्ष नरेन्द्र श्रेष्ठ नेतृत्वको टोलीले उक्त मैदानको स्थलगत अवलोकनसमेत गरिसकेको छ । उक्त टोलीले भक्तपुर नपाका प्रमुख सुनिल प्रजापतिसँग भेट गरी माहेश्वरी खेल मैदानको स्तरोन्नतिको लागि नपासँग सहकार्य गर्न आफूहरु तयार रहेको जानकारी गराएको महासचिव खर्बुजा बताउँछन् । माहेश्वरी खेल मैदानको स्तरोन्नतिको लागि भक्तपुर नपा र एन्फा दुवै सकारात्मक छन्, उनले भने, त्यसको लागि दुवै संस्थाले आआफ्नो प्रस्तावसमेत प्रस्तुत गरिसकेका छन् । उक्त प्रस्ताव स्वीकृत भएपछि मैदानले मुहार फेर्नेछ । भक्तपुर नगर प्रमुख प्रजापतिले माहेश्वरी खेल मैदानलाई फुटबल मैदानको रुपमा विकास गर्न नपा लागिपरेको जानकारी दिए । भक्तपुरमा फुटबल मैदानको अभावलाई ध्यानमा राख्दै नगरपालिकाले माहेश्वरी खेल मैदानलाई प्राथमिकतामा राखेर बजेट तयार गरिरहेको छ, उनले भने । अखिल नेपाल फुटबल संघका अध्यक्ष श्रेष्ठले फुटबल खेलको विकास र खेलाडी उत्पादनमा भक्तपुरको सम्भावना उच्च रहेकोले एन्फाले फुटबल मैदानमा चासो राखेको बताए ।"
एपीएफ अपराजित,"काठमाडौं : एपीएफले न्यु डायमन्ड एकेडेमीलाई १३औं रेडबुल ढोरपाटन यूएम महिला डबल लिग भलिबल प्रतियोगितामा पराजित गरेको छ । अन्तिम सेटसम्म धकेलिएको खेलमा विभागीय टोली एपीएफ क्लबसँग न्यु डायमन्ड ३२ को सेटमा पराजित भयो । नयाँ बसपार्कस्थित ढोरपाटन क्लबको खेल मैदानमा सोमबार भएको खेलमा पहिलो सेट २५२० ले हारेको न्यु डायमन्डले दोस्रो सेटमा भने उत्कृष्ट पुनरामगन गर्दै २५१३ ले जितेको थियो । तेस्रो सेट २५२२ ले गुमाएको न्यु डायमन्डले चौथो सेट २५२३ ले आफ्नो पक्षमा पार्यो । अन्तिम सेट एपीएफले १५१२ ले जित्यो । एपीएफले अपराजित यात्रालाई निरन्तरता पनि दिएको छ । अर्को खेलमा टप्स उच्च माविले दोहोरो जित निकालेको छ । टप्सले पहिलो खेलमा थ्रीस्टार क्लबलाई २५३, २५१०, २५३ को सोझो सेटमा हरायो । अर्को खेलमा टप्सले स्प्रिङडेललाई २५११, २५६, २५७ को सेटमा हरायो । पूर्वाञ्चल क्षेत्रीय भलिबल टिमले पनि दोहोरो जित निकाल्यो । पूर्वाञ्चलले स्प्रिङडेललाई २५२१, २५६, २५२२ को सेटमा हरायो । अर्को खेलमा पूर्वाञ्चलले पारामाउन्ट हाइस्कुललाई ३० को सेटमा हरायो । प्रतियोगितामा एपीफफ क्लबको १० खेलबाट २९ अंक जोडेको छ । शीर्ष स्थानमा रहेको शिवम् न्यु डायमन्डले ११ खेलबाट ३१ अंक बनाएको छ । नेपाल पुलिस क्लब ११ खेलबाट २७ अंक जोड्दै तेस्रो स्थानमा छ । चौथो स्थानमा रहेका पश्चिमाञ्चलले ११ खेलबाट २४ अंक बनाएको छ ।"
अस्गवात घटनाको प्रतिवेदन : सचेत गराउनेदेखि प्रतिबन्धसम्मको सुझाव,"काठमाडौं : चार महिनाअघि तुर्कमिनिस्तानको अस्गवातमा भएको पाँचौं एसियन इन्डोर तथा मार्सल आर्टस् गेम्सका क्रममा नेपाली खेलाडी र खेल पदाधिकारीले देखाएको गैरजिम्मेवारीपूर्ण रवैयाले राष्ट्रले लज्जाबोध गर्नुपर्ने स्थिति उत्पन्न भएपछि त्यसको छानबिन गर्न गठित समितिले बुझाएको प्रतिवेदनमा दोषीलाई सचेत गराउनेदेखि प्रतिबन्धसम्मको सजाय सिफारिस गरिएको छ । उक्त प्रतियोगितामा सहभागी हुन अस्गवात पुगेका तीन खेलका चारजना खेलाडीले विभिन्न कारण देखाउँदै आफ्नो खेल छाडेर विपक्षीलाई वाक ओभर दिएका थिए । खेलाडीले विभिन्न बहानामा खेल छाडेको समाचार अन्नपूर्ण पोस्ट्मा प्रकाशित भएपछि त्यसको दोष खेलाडी र पदाधिकारीले एकअर्कामाथि थोपरेका थिए । अन्तर्राष्ट्रिय प्रतियोगितामा सहभागी हुन गएर खेल स्थलमा राष्ट्रको प्रतिष्ठा धूमिल पार्ने कार्य गरेको भन्दै युवा तथा खेलकुद मन्त्रालय र राष्ट्रिय खेलकुद परिषद् (राखेप)ले घटनाको विषयमा छानबिन गर्न राखेपका बोर्ड सदस्य गंगाबहादुर थापाको संयोजकत्वमा पाँच सदस्यीय समिति गठन गरेको थियो । सोही समितिले साढे तीन महिना लामो छानबिनपछि बुझाएको प्रतिवेदनमा मुवाथाई खेलाडी नवराज गुरुङमाथि एक वर्षसम्म कुनै पनि राष्ट्रिय तथा अन्तर्राष्ट्रिय प्रतियोगिता खेल्न नपाउने गरी प्रतिबन्ध लगाउनुपर्ने सुझाव दिइएको छ । मुवाथाईको ६७ केजी तौलसमूहमा प्रतिस्पर्धा गर्न अस्गवात पुगेका नवराज रिङमा नउत्रँदा उनका विपक्षीले वाकओभर पाएका थिए । रेफ्रीले पटकपटक बोलाउँदा पनि नवराज रिङमा नआएपछि रेफ्रीले मकाउका लेइका लोनलाई वाक ओभर दिएका थिए । रिङमा ओर्लनुपर्ने समयमा नवराज खेलस्थल नजिकैको हलमा अभ्यास गरिरहेका थिए । यो पनि पढ्नोस् : यसरी लज्जित बन्यो अन्तर्राष्ट्रिय खेलमञ्चमा नेपाल प्रतियोगिताका क्रममा नवराज गुरुङले नखेल्ने नै चेष्टा लिएको बुझियो । सेभ दी मिसनले नै ४ बजे खेल रहेको जानकारी दिँदा पनि खेलमा सहभागी भएको पाइएन, प्रतिवेदनमा भनिएको छ । नवराजले भने आफूलाई ४ बजे खेल सरेको कुरा नै जानकारी नभएकाले आफू खेलस्थल नजिकैको हलमा अभ्यासमा व्यस्त रहेको दाबी गरेका थिए । यसैगरी छानबिन समितिले बुद्धिचाल र कुराँस खेलका खेलाडी निर्धारित समयमा खेलस्थलमा नपुग्नुमा खेलाडीसँगै टोली व्यवस्थापकको समेत कमजोेरी रहेको निष्कर्ष निकालेको छ । बुद्धिचाल र कुराँस खेलका खेलाडी निर्धारित समयमा खेल स्थलमा नपुग्नुमा खेलाडीसँगै टिम व्यवस्थापकको पनि कमजोरी देखिएकाले भविष्यमा यस्तो गल्ती नदोहोयाउन दुवै खेल संघ र व्यवस्थापकलाई सचेत गराउनुपर्ने देखिन्छ, छानबिन समितिको प्रतिवेदनमा भनिएको छ । कुराँस खेलमा सहभागिता जनाउन तुर्कमिनिस्तान पुगेका दीपक छन्त्याल खेल सुरु हुनुभन्दा ठीकअघि शौचालय गएपछि प्रतियोगितामा सहभागी हुनबाट वञ्चित भएका थिए । पुरुषतर्फको ९० केजी तौलसमूहमा सहभागिता जनाउन अस्गवात पुगेका दीपकलाई रेफ्रीले पटकपटक बोलाउँदा पनि उनी रिङमा उपस्थित नभएपछि रेफ्रीले विपक्षीलाई विजयी घोषित गरिदिएका थिए । दीपक खेल्ने समयमा शौचालय गएका थिए तर शौचालयबाट फर्कंदा उनको खेल्ने समय सकिइसकेको थियो । यस्तै घटना बुद्धिचाल खेलमा पनि देखिएको थियो । नेपालका मदनकृष्ण कायस्थ र मोनालिसा खम्बू खेल सुरु हुनुभन्दा ४० मिनेटपछि मात्र खेलस्थलमा पुगेका थिए । निर्धारित समयमा खेलस्थलमा नपुगेपछि नियमअनुसार उनीहरूले आफ्ना विपक्षीलाई वाकओभर दिनु परेको थियो । बिहान ९ः०० बजे खेलमा पुग्नुपर्नेमा मदनकृष्ण र मोनालिसा ९ः४० बेजमात्र खेल स्थलमा पुगेका थिए । यसैगरी छानबिन समितिले भविष्यमा व्यवस्थापक र प्रशिक्षकको व्यवस्था नगरी कुनै पनि अन्तर्राष्ट्रिय प्रतियोगितामा खेलाडी सहभागी नगराउन पनि सुझाव दिएको छ । यसका साथै भविष्यमा कुनै पनि अन्तर्राष्ट्रिय प्रतियोगितामा सहभागी गराउन पारदर्शी रूपमा खेलाडी छनोट गर्नुपर्ने र खेलाडीको प्रमाणीकरण गरेर उत्कृष्ट खेलाडीलाई मात्र अन्तर्राष्ट्रिय प्रतियोेगितामा सहभागी गराउनुपर्ने सुझाव पनि अघि सारेको छ । यसैगरी कुनै पनि अन्तर्राष्ट्रिय प्रतियोगितामा सहभागी भएर फर्किएको सात दिनभित्र सम्बन्धित खेल संघले अनिवार्य रूपमा आफू सहभागी भएको प्रतियोगितामा खेलाडीको प्रदर्शन, कमीकमजोरी र भविष्यमा गर्नुपर्ने सुधारजस्ता विषयलाई समेटेर प्रतिवेदन बुझाउनुपर्ने सुझाव पनि छानबिन समितिले दिएको छ । राखेपका सदस्यसचिव केशवकुमार विष्टले छानबिन समितिको प्रतिवेदनलाई कार्यान्वयन गर्ने विषयमा आफूहरू अगाडि बढिसकेको बताए । छानबिन समितिको प्रतिवेदन यथाशीघ्र कार्यान्वयनमा आउनेछ, यस विषयमा प्रक्रियासमेत अघि बढिसकेको छ, उनले भने । अन्तर्राष्ट्रिय खेल मञ्चमा राष्ट्रको लज्जाबोध शीर्षकका अन्नपूर्ण पोस्ट्मा समाचार प्रकाशित भएपछि युवा तथा खेलकुदमन्त्री राजेन्द्रकुमार केसी र राखेपका सदस्यसचिव विष्टले दोषीमाथि कारबाही गर्ने प्रतिबद्धता व्यक्त गरेका थिए । सदस्यसचिव विष्टले नेपाल ओलम्पिक कमिटी (एनओसी) र सम्बन्धित खेल संघ गम्भीर नभएकाले अस्गवातमा राष्ट्रले लज्जाबोध गर्नुपर्ने अवस्था उत्पन्न भएको धारणा पनि व्यक्त गरेका थिए । अन्तर्राष्ट्रिय ओलम्पिक कमिटीबाट मान्यताप्राप्त राष्ट्रिय ओलम्पिक कमिटीको सहकार्यबिना कुनै पनि राष्ट्रले अन्तर्राष्ट्रिय प्रतियोगितामा खेलाडी सहभागी गराउन पाउँदैन । सदस्यसचिव विष्टले अस्गवात पुगेका मुवाथाईका खेलाडी नवराज कसरी प्रतियोगितामा सहभागी भए भन्ने विषयमा समेत अनभिज्ञता व्यक्त गरेका थिए । राखेपले बुद्धिचाल, पौडी, तेक्वान्दो र भारोत्तोलनमा मात्र खेलाडी अस्गवात पठाएको सदस्यसचिव विष्टको दाबी थियो । जब कि प्रतियोगितामा नेपालबाट आठ खेलका १८ खेलाडीसहित २७ जनाले सहभागिता जनाएका थिए । उनले पुरुष थ्री बाई थ्री बास्केटबल, मुवाथाई, किक बक्सिङ र कुराँस खेलका खेलाडीको विषयमा अनभिज्ञता व्यक्त गरेका थिए । अस्गवातमा भएको प्रतियोगिताको उद्घाटन समारोहमै पनि नेपालको राष्ट्रिय झन्डा बोक्ने विषयमा अन्योल उत्पन्न भएको थियो । अन्तर्राष्ट्रिय मान्यताप्राप्त नेपाल ओलम्पिक कमिटीले प्रतियोगिताको उद्घाटन समारोहमा मार्च पासमा तेक्वान्दो खेलाडी नीमा गुरुङले राष्ट्रको झन्डा बोक्ने जानकारी दिएको थियो । तर, उद्घाटन समारोहमा भने अर्का तेक्वान्दो खेलाडी वीरबहादुर महराले नेपालको झन्डा बोकेका थिए । उद्घाटन समारोहपछि नीमाको जहाज ढिला भएकाले वीरबहादुरलाई झन्डा बोक्न दिइएको स्पष्टीकरण दिइएको थियो । पदाधिकारीहरू भने प्रतियोगिता सुरु हुनुअघि नै अस्गवात पुग्ने तर खेलाडी भने उद्घाटन समारोहमा समेत पुग्न नसक्ने गरी मिलाइएको यातायात व्यवस्थापनको विषयलाई लिएर समेत विभिन्न टिकाटिप्पणी भएको थियो ।"
क्यानमाथिको निलम्बन छिट्टै फुकुवा हुने आश्वासन,"काठमाडौं : दुई दिनको छलफलपछि अन्तर्राष्ट्रिय क्रिकेट काउन्सिल (आईसीसी)का उपाध्यक्ष इमरान ख्वाजा नेतृत्वको टोलीले नेपाल क्रिकेट संघ (क्यान) माथिको निलम्बन चाँडै फुकुवा गर्ने आश्वासन दिएको छ । यद्यपि त्यसका लागि क्यानको निर्वाचन प्रक्रिया यथाशक्य चाँडो सम्पन्न गरिसक्नुपर्ने सर्त राखेको छ । आफ्नो भ्रमणको अन्तिम भेटका रूपमा सोमबार राष्ट्रिय खेलकुद परिषद् (राखेप)का सदस्यसचिव केशवकुमार विष्टसँग भेट गर्दै ख्वाजा नेतृत्वको टोलीले क्यानको निर्वाचन प्रक्रिया चाँडै सम्पन्न गरे आगामी जुनमा हुने आईसीसीको साधारणसभाअघि नै पनि निलम्बन फुकुवा हुनसक्ने संकेत दिएका छन् । तपाईंहरू क्यानको निर्वाचन प्रक्रियालाई सहमतिमा चाँडोभन्दा चाँडो सम्पन्न गर्नुस्, ख्वाजाको भनाइ उद्धृत गर्दै सदस्यसचिव विष्टले अन्नपूर्णसँग भने, निलम्बन फुकुवाका लागि जुनमा हुने साधारणसभा पनि कुरिरहनु पर्दैन । जवाफमा सदस्यसचिव विष्टले आइतबार भएको क्यानको निर्वाचित समिति र सल्लाहकार समूहका पदाधिकारीसँगको भेटमा धेरै कुराको सहमति बनिसकेकाले चाँडै नै क्यानको निर्वाचन प्रक्रिया टुंग्याउने बताएका थिए । सदस्यसचिव विष्टले नेपाली क्रिकेटलाई निलम्बनमुक्त गर्ने महत्वपूर्ण अवसर आएकाले त्यसलाई सदुपयोग गर्न सम्बद्ध सबैसँग अनुरोध पनि गरेका छन् । आईसीसीले अब सबै कुरा हामीमाथि नै छाडेको छ । केही जटिल विषयमा सहमति गराएर आईसीसीको टोली बाँकी कुरा मिलाउन बल हाम्रै कोर्टमा छाडेर फर्किएको छ, सदस्यसचिव विष्टले भने, नेपाली क्रिकेटलाई निलम्बनमुक्त बनाउने यो महत्वपुर्ण अवसर हो। यसलाई हामीले सदुपयोग गर्नुपर्छ । त्यसका लागि सम्बद्ध सबै पक्ष गम्भीर भएर लाग्नुपर्छ । आईसीसीको टोलीले आइतबार र सोमबारको छलफलमा भएको सहमतिअनुसारको विधानलाई क्यानको निर्वाचित समितिको विशेष साधारणसभाले पारित गरेपछि आफ्ना प्रतिनिधि मनिटरिङ समिति गठन गर्न नेपाल आउने जनाएको छ । जसले क्यानको हाल स्थगित रहेको निर्वाचन प्रक्रियालाई अघि बढाउनेछ । सदस्यसचिव विष्टसँगको छलफलमा निर्वाचित समितिले यसअघि गराएकामध्ये विवाद नदेखिएको जिल्लाका निर्वाचनलाई मान्यता दिन आईसीसीको टोली सकारात्मक देखिएको थियो । मनिटरिङ कमिटी यसअघि सम्पन्न भइसकेकामध्ये विवाद देखिएका जिल्लाहरूमा मात्रै निर्वाचन गराउने विषयमा सकारात्मक देखिएको छ, सदस्यसचिव विष्टले भने, हामीले पनि त्यही कुरा राखेका थियौं । आइतबारको छलफलमा सल्लाहकार समूहले तयार पारेको विधानलाई क्यानको निर्वाचित समितिको विशेष साधारणसभाले गरेको संशोधनको केही विषयमा देखिएको विवादमा सहमति बनेपछि क्यानको विवाद मिल्ने संकेत देखिएको छ । सहमतिअनुसार क्यानको निर्वाचित समितिका १७ जना पदाधिकारीले हालकै हैसियतमा निर्वाचनमा प्रतिस्पर्धा गर्न नपाउने तर संघ खारेज नहुने सहमति गरेको छ । तर, जिल्ला वा क्षेत्रबाट निर्वाचित भएर आएमा भने ती १७ जना पदाधिकारीले पनि निर्वाचनमा प्रतिस्पर्धा गर्न पाउनेछन् । यसैगरी अध्यक्ष, महासचिव र कोषाध्यक्षका लागि अनिवार्य गरिएको शैक्षिक योग्यता तथा क्यानमा राखेप र खेलकुद मन्त्रालयको सातजना प्रतिनिधि राख्ने प्रस्तावलाई हटाउने पनि सहमति बनेको छ । नयाँ सहमतिअनुसार क्यानमा यसअघिकै जस्तो राखेप र मन्त्रालयको दुईजना मात्रै प्रतिनिधि राखिने भएको छ । मनिटरिङ कमिटीको गठन भई काम अगाडि बढे आईसीसीले लामो समयदेखि क्यानमाथि लगाउँदै आएको निलम्बन फुकुवा हुनेछ । आईसीसीले स्वच्छ निर्चाचन गर्न नसकेको तथा सरकारी हस्तक्षेप भएको कारण देखाउँदै गत वैशाख १२ गते क्यानलाई निलम्बन गर्ने निर्णय गरेको थियो । खेलाडीले तत्काल तलब नपाउने आईसीसीले नेपाली राष्ट्रिय खेलाडीको रोकिएको तलब तत्काल दिन नसकिने जनाएको छ । राखेपका सदस्यसचिव केशवकुमार विष्टसँगको भेटमा आईसीसीका उपाध्यक्षले खेलाडीसँगको पुरानो सम्झौता समाप्त भइसकेकाले तत्काल तलब दिन नसकिने जनाएको हो । आईसीसीले खेलाडीसँग नयाँ सम्झौता भएपछि मात्र पुनः तलब दिइने जनाएको छ । यसअघि खेलाडीहरूले पाउँदै आएको तलब क्यान निलम्बनमा परेसँगै रोकिएको थियो । तलब नआएपछि हालै राष्ट्रिय टोलीका कप्तान पारस खड्काले आईसीसीमा ईमेल पनि पठाएका थिए ।"
