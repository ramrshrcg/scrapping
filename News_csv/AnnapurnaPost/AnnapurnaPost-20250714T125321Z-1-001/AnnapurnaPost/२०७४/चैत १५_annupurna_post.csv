शीर्षक,विवरण
"राष्ट्रियता, महेन्द्र र बीपी","सन् १९४७ मा भारतको स्वतन्त्रतापश्चातको लोकसभामा चर्को बहसको रूपमा प्रवेश पाएको एक विषय थियो, नेपालकोे भविष्यबारे के गर्ने ? यस विषयको उठान गर्ने मुख्य व्यक्ति थिए, सरदार बल्लवभाइ पटेल। भारत स्वतन्त्र भएको त्यही बेलामा नेपाललाई पनि भारतमा गाभ्नुपर्छ भनेर खरो ढंगबाट वकालत गरेका थिए, पटेलले। लौहपुरुष भनिने गरिएका र गृहमन्त्रीसमेत रहेका पटेल त्यसबेलाका प्रभावशाली नेता थिए, स्वतन्त्र भारतको। सरदार पटेलको अडानलाई प्रधानमन्त्री जवाहरलाल नेहरूले पनि सजिलै काट्न सक्दैनथे। तर बाठा र कुटिल नेहरूको एउटा तर्कले पटेल समेत चुप बस्न बाध्य भए। नेहरूको तर्क यस्तो थियो, नेपाललाई भारतमा गाभेर एउटा थप प्रान्त बनाउने कुरा गाह्रो होइन, तर त्यो नयाँ बन्ने प्रान्तको नेता बीपी कोइराला भारतको प्रधानमन्त्री पनि हुनसक्छन्। उनी हामीसरहकै नेता हुन्। भारतको स्वतन्त्रता आन्दोलनमा समेत भाग लिएका र उनको राजनीतिक उचाइ पनि उम्दा भएका कारण, उनलाई भारतको भावी प्रधानमन्त्री हुनबाट रोक्न गाह्रो हुने आकलन पनि थियो नेहरूको। त्यही कारण बरु सामरिक हिसाबमै नेपालको परराष्ट्र र रक्षा क्षेत्रमा भारतको प्रभाव स्थापित गर्ने रणनीति अख्तियार गर्नु भारतको हितमा हुनेछ। नेहरूको यही कुरा लोकसभाले आत्मसाथ गर्यो। यही कारण आजसम्म पनि निरन्तर नेपालमाथि अनेकन दबाब आइरहनु भारतको त्यहीबेलादेखिको सामरिक लक्ष्य प्राप्तिको निरन्तरता मात्र हो। बेलायतले अभिलेख राख्ने संस्कार सिकाएको भारतमा संस्थागत स्मरण (इन्सटिट्यूसनल मेमोरी) राख्ने चलन र व्यवस्था राम्रो छ। भारतको लोकसभामा पनि भएका बहसको टेप अभिलेख राख्ने चलन छ। माथि लेखिएका पटेल र नेहरूबीचका बहस पनि खोजेमा लोकसभाको अभिलेखमा पाउन सकिन्छ भनेर मास कम्युनिकेसन पढाउने दिल्ली विश्वविद्यालयका एक प्राध्यापकले नेपाली विद्यार्थीमाझ भनेका थिए, केही वर्षअगाडि। यसरी बीपी फ्याक्टर ले नेपाल राष्ट्रकोे सार्वभौम अस्तित्व जोगाउने काम गरेको देखिन्छ, त्यसबेला। नेपालको परराष्ट्र र रक्षा क्षेत्रमा भारतको प्रभाव कायमै राख्ने पुरानै रणनीतिअनुरूप भर्खरै भारतीय विदेशमन्त्री सुषमा स्वराजको भ्रमण भएको आकलन गर्न सकिन्छ। राजा महेन्द्रले राजकाज सम्हालेपछि २०१२ सालको बीचतिरदेखि मात्र नेपाली नेताहरू बिना सूचना दिल्ली धाउने क्रमको अन्त्य भयो। २०१५ सालको आम चुनावबाट कांगे्रस विजयी भएर बीपी कोइराला प्रधानमन्त्री भएपछि उनले नेपालको स्वतन्त्र तथा सार्वभौम अधिकार स्थापित गर्ने प्रयास गरेको र चीनसँग मित्रता बढाएकोमा भारतीय संस्थापन पक्ष खुसी थिएन। राजा महेन्द्र र कोइराला मिलेको अवस्थामा नेपाललाई भारतीय प्रभावमा नै राखीराख्न नसकिने ठानी यी दुई राष्ट्रवादीबीच फुट ल्याउने रणनीति अख्तियार गर्यो, भारतले। बीपीको राजासँगको अपरिपक्व व्यवहार र उन्मादी प्रजातान्त्रिक आचरण राजा र राजसंस्थाको संस्कारसँग मेल खाइरहेका थिएनन्। यही कमजोरीमाथि भारतीय संस्थापन पक्षले भेद गर्यो र राजालाई समर्थन गरी २०१७ सालको घटना गराउन सघाएको देखिन्छ। तर भारतले राजा महेन्द्रबाट अपेक्षाकृत आफ्नो प्रभाव बढाउने कार्यमा सहयोगको सट्टा अवरोध झेल्नु परेको महसुस गर्यो। नेपालको मन्त्रिपरिषद् बैठकमा समेत प्रभाव पार्ने गरी बस्ने गरेका भारतीय प्रतिनिधिलाई हटाउने, तराईमा विद्यमान रहेको भारतीय भाषा, शिक्षा, मुद्रा आदिको प्रचलन हटाउने काम राजा महेन्द्रको पालामा भए। त्यसका अलावा नेपालको चीनसँगको उत्तरी सीमामा पूर्वदेखि पश्चिमसम्म रहेको भारतीय सेनाको चेकपोस्ट हटाउने, भारतीय राजदूतको हस्तक्षेपकारी भूमिकामा बन्देजलगायत नेपाल अधिराज्यभर रहेको भारतीय प्रत्यक्षपरोक्ष प्रभावलाई सीमित पार्नेे काम राजा महेन्द्रबाट भयो। यसरी, राजा महेन्द्रको शासनकालमा उनको कदमबाट भारत कदाचित खुसी भएनथिएन। नेपाललाई स्वतन्त्र र सार्वभौम राष्ट्रको हैसियतले अन्तर्राष्ट्रिय जगत्मा चिनाउनुको साथै चीनसँगको मित्रता र सम्बन्ध बढाउन थालेपछि राजा महेन्द्रको कदम भारतको राष्ट्रिय स्वार्थअनुकूल भएन। यसैले, राजा महेन्द्रलाई भारतले दानवीकरण गर्न थाल्यो प्रजातान्त्र हरणकर्ताको नाममा। बीपीले उनको प्रधानमन्त्रीकालमा महेन्द्रले गरेका जस्ता काम गर्न नचाहेका होइनन्। यीमध्ये कतिपय कुरा उनी गर्न पनि सक्थे। तर केही कुरा भने उनकै वशमा नभएको हुन सक्छ। राजा महेन्द्रले २०१७ सालमा जननिर्वाचित प्रधानमन्त्रीलाई अपदस्त गरी प्रजातान्त्रिक सरकार मासेकै हुन् र यो आरोप उनले खेप्नैपर्छ। तर महेन्द्रले चालेका सबै राष्ट्रवादी कदमलार्ई ओझेलमा पार्दै प्रजातन्त्र हरणकर्ताको भूमिकालाई मात्र प्रायोजित ढंगबाट उछालिएको थियो। उनको योगदानलाई कदर नगरेर खलनायकी रूपमा मात्र प्रस्तुत गर्दा कति न्यायो हुन्छ होला ? बीपीले यो वास्तविकता बुझेका थिए। नेपालको राष्ट्रिय हित तथा स्वार्थका लागि प्रजातन्त्रसँगै राजसंस्थाको अपरिहार्यतालाई पनि आत्मसात गरेका थिए उनले। यो कुरा राजा र मेरो घाँटी जोडिएको छ भन्ने उनको अभिव्यक्तिबाट पनि प्रष्ट हुन्छ। बीपीको आत्मवृत्तान्तमा उल्लेख भएअनुसार उनी निर्वासनमै हुँदा उपचारार्थ बम्बइमा रहेको बेला राजा महेन्द्र विदेश भ्रमणबाट फर्कने क्रममा एयरपोर्टमा उपस्थित भएका बीपीलाई अघि बढिसकेका राजाले फर्केर आई स्वास्थ्य अवस्थाबारे सोधी चासो राखेको घटनाले पनि महेन्द्र र बीपीबीचको आत्मीयतालाई प्रस्ट्याउँछ। नेपालको दुर्भाग्य नै भन्नुपर्छ राजा महेन्द्र र बीपीजस्ता दुई राष्ट्रवादीलाई विदेशीको षडयन्त्र र इशारामा नेपालकै केही राजनीतिक नेता भनाउँदाले मिल्न दिएनन् । मेलमिलापको नीति लिएर नेपाल फर्किएका बीपी र राजा वीरेन्द्रलाई मिल्न नदिनमा पनि त्यस्तै सकुनीहरूको हात रह्यो । निर्वासनबाट विराटनगर आउँदा सरकारले थुन्छ भनी बीपीलाई भड्काएर राजासँग भेट्न नदिई पुनः भारत पठाउने भूमिका निर्वाह गर्ने छुल्याहाबारे थाहा पाउने कतिपय मान्छे जिउँदैछन्। भारतीय सरकार र नेताको व्यवहार असह्य भएर मेलमिलापको नीति लिएर बीपी नेपाल फर्किए। बीपी र कांग्रेसलाई २०३६ सालको जनमतसंग्रहमा षडयन्त्रै गरेर प्रायोजित हिसाबमै सुधारिएको पञ्चायती व्यवस्था लाई जिताइयो। यसबाट राजा वीरेन्द्र खुसी भए भन्न पनि सकिँदैन। जनमतसंग्रहपश्चात राजा वीरेन्द्र र बीपीलाई मिल्न नदिनेहरू पनि धेरै सक्रिय भए। महेन्द्र र बीपीलाई मिल्न दिएको भए सम्भवतः नेपाल पहिले नै धेरै समृद्ध भइसक्थ्यो। प्रजातान्त्रिक रुझान भएका राजा वीरेन्द्र र बीपीबीच समन्वय गराउन सकेको भए सायद नेपालमा प्रजातान्त्रिक राजनीतिक अभ्यासले सकारात्मक रुप धारण गरिसकेको हुने थियो। त्यसो हुन नसक्नु नै नेपालको दुर्भाग्य हो। राष्ट्रिय हित तथा स्वार्थका लागि राजा र राजसंस्थाको अडान कहिले पनि भारतपरस्त भएन। राजाहरू सधैंभर भारतीय स्वार्थका अगाडि तगारोको रूपमा खडा भइरहे। यही कारण राजा र राजसंस्था भारतका लागि उपयोगी हुन सकेन। त्यसैले नेपालमा राजतन्त्रप्रति पूर्वाग्रहको विष रोपिदियोे। राजसंस्था हटाउन भारत मौकाको खोजीमा थियो। प्रायोजित माओवादी सशस्त्र द्वन्द्वले त्यस्तो अवसर जुराइदियो। भारतबाहेक पाश्चात्य मुलुकहरूको स्वार्थ र भूमिका पनि कम छैन राजसंस्था हटाउनमा। नेपालका राजा क्रिश्चियन भएको भए सायद राजतन्त्र हट्दैनथ्यो। राष्ट्रिय हितको दृष्टिकोणबाट नेपालका यी र यस्ता घटना र भित्री विषयमा पनि ज्ञान राख्नुपर्छ हामी नेपालीले। तर संस्थागत स्मरणको विषयमा हामीमा साह्रै लापरबाही छ। राष्ट्रिय सुरक्षाको विश्लेषणका लागि संस्थागत स्मरण अति नै जरुरी हुन्छ। हामीकहाँ राम्रोसँग अभिलेख राख्ने चलन नै छैन। अभिलेख हराउनुलाई दण्डनीय मानिँदैन। बरु अभिलेख तलमाथि पारी हराएको बहानामा स्वार्थपूर्ति गर्ने कामचोर र फटाहाहरू पुरस्कृत समेत हुने गरेका छन्। राष्ट्रिय सुरक्षाका लागि यो कुसंस्कार अन्त्य गर्नु जरुरी छ। संस्थागत स्मरण कै कुरा गर्दा भारतका सामरिक राजनीतिक विश्लेषकहरू अझै पनि जंगबहादुर राणाले अंगे्रज सरकारलाई सिपाही विद्रोह दबाउन सहयोग गरेका कारण भारतको स्वतन्त्रता एक सय वर्षपछाडि धकेलिएको भनी स्मरण गर्छन् र नेपाललाई दोषी ठहराइ सबक सिकाउनुपर्ने धारणासमेत राख्छन्। नेपालमा खै त्यस्तो राष्ट्रिय इख ? संस्थागत स्मरण कै कुरा गर्दा नेपालबाट भएगरेका विगतका केही दृष्टान्त प्रस्ततु गर्नु अझ सामयिक हुनेछ। दृष्टान्त१ २००७ मा प्रजातन्त्र स्थापनापश्चात नेपालका पहिला प्रधानमन्त्री मातृकाप्रसाद कोइरालाको मन्त्रिमण्डलले नेपालको परराष्ट्र तथा रक्षाको जिम्मा भारतलाई दिने निर्णय गरेगराए। र, नेपाल सरकारको निर्णयको पत्रसहित परराष्ट्रमन्त्री डिल्लीरमण रेग्मीलाई दूत बनाई भारत सरकार समक्ष बुझाउन लगाएका थिए। भारत सरकारले पनि नेपाल सरकारको यही निर्णयको बेहोरा राखेर विदेशस्थित उसका १७ वटा दूतावासमा परिपत्रसमेत गर्यो। तर राजा महेन्द्र राष्ट्राध्यक्ष्य भएपछि नेपालको उक्त प्रस्ताव फिर्ता भएको भनी एक भारतीय लेखक अवतार सिं भासिनको कितावमा उल्लेख छ। सो अभिलेख हाम्रो परराष्ट्र मन्त्रालयमा पनि हुनसक्छ यदि सुरक्षित राखिएको रहेछ भने। धेरैजसो राष्ट्रिय महत्वका अभिलेख दरबारमा सुरक्षित राख्ने चलन थियो, तर गणतन्त्र घोषणा भएपश्चात् नेपाल सरकारलाई हस्तान्तरण गरिएका नारायणहिटी दरबारका ती अभिलेख बेवारिसे भई फेला नपर्ने अवस्थामा भएको बुझिएको छ। दृष्टान्त२ कलकत्ताबाट निस्कने स्टेट्समेन पत्रिकाको ३० जुन, १९५५ को अंकमा बीपीले यस्तो भनेका थिए भनी उद्धृत गरेको पाइन्छ ः नेपाल पनि भारतजस्तै शान्तिप्रिय देश भएकोले नेपालको वैदेशिक नीति तथा रक्षा नीति भारतसँग सम्बन्धित हुनुपर्छ। यसको अर्थ अनेक लगाउन सकिन्छ तर यहाँ सम्बन्धित हुनुपर्छ को अर्थ नेपालको वैदेशिक तथा रक्षानीति भारतको वैदेशिक तथा रक्षा नीतिसँग सन्तुलित हुनुपर्छ भन्ने हो भनेर बुझ्नु उपयुक्त हुनेछ। भारतको लोकसभामा नेहरूले भारतको सुरक्षा सीमाना उत्तरमा हिमालसम्म भएको भनी भाषण गर्दा, बीपीले विरोध गरेपछ नेहरूले सार्वभौम नेपालको भूमिमाथि हस्तक्षेपकारी अभिव्यक्ति दिएपछि नेहरूले सो भनाइ फिर्ता लिनुपरेको थिए। भारतको दबाबमा नेपालले चीनसँग शान्ति तथा मैत्रीसन्धि गर्न नसक्नु जस्ता क्रियाकलापलाई भारतको नेपालप्रतिको सामरिक लक्ष्यसहितको रणनीतिअनुरूप नै भएकोमा द्विविधा हुनुपर्ने देखिँदैन। विगतमा हटाइएका सैनिक चेकपोस्टको विकल्पस्वरुप भारतले गोरखा पेन्सन क्याम्प तथा वेलफेयर सेन्टर, वाणिज्य दूतावास र अन्य वैध, अवैध कार्यालयको नाममा नेपालभर धेरै कार्यालय खोली अखडा जमाइसकेको छ अहिले। राजा वीरेन्द्रले नेपाललाई भारत र चीन जोड्ने एसियाको एक भूगोल हो भनी परिभाषित गरेर, भारतीय महाद्वीपभित्रको भन्दा पनि एसियाकै एउटा देश हो भनी नेपालको पृथक अस्तित्व स्थापित गर्ने प्रयास गरेका थिए। नेपालको दिगो सुरक्षाका लागि ६५ विदेशी राष्ट्राध्यक्ष तथा प्रतिनिधिसामु आफ्नो शुभराज्याभिषेक भाषणमा राजा वीरेन्द्रले संयुक्त राष्ट्रसंघले नेपाललाई शान्ति क्षेत्र घोषणा गरोस् भनेर आह्वान गरेका थिए। यस प्रस्तावमाथि ११६ देशले समर्थनसमेत जनाएका थिए। तर भारतले समर्थन नगरेका कारण यो प्रस्तावले साकार रुप लिन सकेन। नेपालको दुर्भाग्य नै भन्नुपर्छ राजा महेन्द्र र बीपीजस्ता दुई राष्ट्रवादीलाई विदेशीको षडयन्त्र र इशारामा नेपालकै केही राजनीतिक नेता भनाउँदाहरूले मिल्न दिएनन्। मेलमिलापको नीति लिएर नेपाल फर्किएका बीपी र राजा वीरेन्द्रलाई मिल्न नदिनमा पनि त्यस्तै सकुनीहरूको हात रह्यो। समय र परिवेश त बदलिएको छ तर छिमेकीको नियत र नेपालप्रतिको सामरिक सोचमा अझै पनि खासै बदलाव भने आएको देखिँदैन। भर्खरैमात्र प्रादुर्भाव भएको चीनको बेल्ट एन्ड रोड इनिसिएटिभ का कारण भारतको नेपालप्रतिको सामरिक सोच र चासोमा भिन्नता आउन सक्ने देखिन्छ। यसमा नेपालकोे रणनीति र तयारी कस्तो हुन्छ त्यसैमा नेपालको विकासको भविष्य पनि जोडिन्छ। राष्ट्रिय सुरक्षा नीति बनी लागूसमेत भइसकेको अवस्थामा यसलाई सघाउन विज्ञहरूको कार्यदलले परराष्ट्रनीतिको मस्यौदासमेत तयार पारी सरकारलाई बुझाइसकेको छ। यसैले, व्यवहारिक विदेश नीति र प्रभावकारी कार्यनीति पक्कै पनि चाँडै कार्यान्वयनमा आउनेछ भनेर आशा गर्न सकिन्छ। त्यसैगरी कार्यावधिको अन्तिम चरणमा पुगेको नेपालभारत प्रबुद्ध समूह को संयुक्त प्रतिवेदनमा नेपालका प्रतिनिधिले १९५०को सन्धिलगायत नेपालको राष्ट्रिय सुरक्षा तथा राष्ट्रिय हितका विषयमा नेपालको राष्ट्रिय स्वार्थको संरक्षण गर्ने कार्यमा कदापी चुक्नुहुँदैन। यो अवसर गुमाउनु पनि हुँदैन। नेपालको राष्ट्रिय हित र स्वार्थको संरक्षण कसैले गर्दैन, यो हामी आफैंले गर्ने हो।  भण्डारी नेपाली सेनाका पूर्व सहायक रथी हुन्।"
प्राणको खोजीमा भाषा आयोग,"नेपालको संविधानको धारा २८७ मा उल्लेख भएबमोजिमको भाषा आयोग बनेको पनि दुईवर्ष नाघिसकेको छ। भाषा आयोग बनेको यति लामो समय बित्दा पनि यसले पूर्णता पाउन सकेको छैन। विगतका प्रचण्ड र शेरबहादुर देउवा सरकारले यसलाई औपचारिकतामा सीमित गरेको पाइन्छ। वर्तमानमा गठित बलियो वाम सरकारले भाषा आयोगलाई पूर्णता दिँदै विगतका कामको समीक्षा गर्नुपर्ने टड्कारो आवश्यकता महसुस भइरहेको छ। संविधानमा भाषा आयोगका मुख्य चार उद्देश्य उल्लिखित छन्। नेपालका भाषाको समीक्षा तथा विश्लेषण गरी केही भाषालाई आधिकारिक मान्यता प्रदान गर्न नेपाल सरकारलाई सुझाव पेस गर्नु यसको प्रमुख उद्देश्य हो। यसबाहेक नेपालमा बोलिने भाषाको संरक्षण, सम्बर्द्धन तथा विकासका लागि आवश्यक पर्ने सल्लाह दिनु पनि भाषा आयोगको कामअन्तर्गत पर्छ। नेपालमा बोलिने भाषालाई मातृभाषामा आधारित शिक्षासँग व्यवस्थित गर्नु पनि भाषा आयोगको कार्यक्षेत्रभित्र पर्छ। यसबाहेक नेपालमा बोलिने भाषाको अध्ययन, अनुसन्धान र निरीक्षण गर्ने जिम्मेवारी पनि भाषा आयोगको जिम्मेवारीअन्तर्गत पर्छ। उल्लिखित चार उद्देश्यमध्ये पहिलो उद्देश्य पाँच वर्षभित्र पूरा गर्नुपर्ने देखिन्छ। यो महत्वपूर्ण नीतिगत अभिभारा हो। तर भाषा आयोगको वर्तमान संरचना र यसले गरेका खुद्रामसिना कार्य हेर्दा यो आयोग संविधानको भावनाविपरीत प्रतीत हुन्छ। सबैभन्दा पहिला आयोगले नेपाल सरकारसँग समन्वय गरेर हरेक संघीय प्रदेशमा यसका शाखा विस्तार गर्दै संघीय कानुनअनुसार योजना निर्माण गर्नुपर्ने थियो। त्यो हुन सकिरहेको छैन। वर्तमान एक सदस्यीय आयोग शिक्षा मन्त्रालयका कर्मचारीको चंगुलमा रुमिल्लएको देखिन्छ। नेपालको भाषिक, सांस्कृतिक, भौगोलिक एवं सामाजिक विविधतालाई मनन गरेर नीतिनिर्माणमा आयोग तल्लीन देखिँदैन। रविन्द्र अधिकारीको नेतृत्वमा रहेको संस्कृति मन्त्रालयले भाषा आयोगलाई जीवन प्रदान गर्ला भन्ने आशा गर्नु अन्यथा नहोला। यदि त्यसो भएन भने संविधानमा गरिएका बन्दोबस्त कागजमै सीमित हुनेछन्। नेपालमा बोलिने भाषाबारे अध्ययनअनुसन्धान गर्दै आएका व्यक्ति तथा संस्था अझ बढी निरुत्साहित हुने सम्भावना झनै बढ्ने छ। भाषा आयोगको सम्बन्धमा नेपाल सरकारले तत्कालै गर्नुपर्ने कार्य निम्न बुँदामा प्रष्ट छन्ः १ तत्काल सांस्कृतिक मन्त्रालयअन्तर्गत भाषा आयोगका सदस्यको सिफारिस समिति निर्माण गर्ने। २त्रिभुवन विश्वविद्यालयको भाषा विज्ञान केन्द्रीय विभाग,नेपाल प्रज्ञा प्रतिष्ठान जस्ता संस्था सम्मिलित विज्ञको रोस्टर तयार गर्ने। ३ नेपालमा बोलिने भाषामा भएका अध्ययन र अनुसन्धानको समीक्षा तथा विश्लेषण गर्ने। ४ भाषा आयोगले गरेका कार्यको समीक्षा तथा मूल्यांकन गरि उपयुक्त कार्यलाई निरन्तरता दिने, अनावश्यक कार्य बन्द गर्ने। ५ आवश्यक परेमा वर्तमान भाषा आयोगलाई पनि व्यवस्थापकीय र संरचनागत रूपमा परिवर्तन र परिमार्जन गर्ने। ६भारत, चीन, पपुवा न्यूगिनी, रुस जस्ता विभिन्न मुलुकमा भएका भाषा आयोग र भाषा सम्बम्धनमा उनीहरूले गरेको कार्यको अध्ययन, समीक्षा र विश्लेषण गर्ने। विकास र समृद्धिको नारा दिएको वर्तमान सरकारले भ्रष्टाचारमुक्त कर्मचारीतन्त्रको सपना साकार पार्न भाषा आयोगलाई पनि सोहीअनुसार व्यवस्थित गर्नुपर्छ। त्रिभुवन विश्वविद्यालयको भाषा विज्ञान केन्द्रीय विभाग र त्यहाँबाट उत्पादित जनशक्तिलाई भाषा अनुसन्धानमा जोड दिनुपर्छ। भाषा शिक्षणसँग सम्बन्धित कार्यलाई त्रिवि शिक्षाशास्त्र संकायअन्तर्गत सञ्चालन गर्नुपर्छ। नेपालको भाषिक, सांस्कृतिक, भौगोलिक एवं सामाजिक विविधतालाई मनन गरेर नीतिनिर्माणमा आयोग तल्लीन देखिँदैन। नयाँ तथा अनुभवी विज्ञलाई राखेर हरेक कामको समीक्षा र मूल्यांकन गर्ने गरियो भनेमात्र पाँच वर्षभित्र भाषा आयोगले गर्न खोजेका काम सम्पन्न हुनेछन्। नत्र भाषा आयोग पनि केही सीमित कर्मचारी र विज्ञको मागिखाने भाँडो हुने सम्भावना छ। एक सय २३ भन्दा बढी भाषा बोलिने नेपालमा भाषा आयोगमार्फत सबै भाषाको उचित संरक्षण, सम्बर्द्धन, व्यवस्थापन र विकास गर्न सकेमा हाम्रो मुलुक भाषिक तथा सांस्कृतिक अनुसन्धानको केन्द्र हुनेमा दुविधा छैन। विकसित र उन्नत मुलुकमा भाषा राष्ट्रिय स्तरको महत्वपूर्ण आधार मानिन्छ। सोहीअनुसार भाषिक योजना तथा व्यवस्थापन गरिन्छ जसले समग्र मुलुकको आर्थिक, सामाजिक एवं सांस्कृतिक स्तर तथा विविधताको परिचय दिने गर्छ। विडम्बना हाम्रो देशमा भाषाको विकास र विस्तारलाई न सरकारले प्रोत्साहन गर्छ न त सम्बन्धित निकाय नै जिम्मेवार हुन्छन्। पर्यटनमन्त्रीले उद्घोष गरे झैं सन् २०२० मा ५० लाख पर्यटक भित्र्याउने अभियान पूरा गर्न नेपालमा विभिन्न अन्तर्राष्ट्रिय र क्षेत्रीय स्तरका भाषासम्बन्धी सभा तथा सम्मेलन आयोजना गर्न सकिन्छ। भाषा विज्ञान समाज नेपाल,नेपाली लोकवार्ता समाज, अनुवादक समाज नेपाल, नेल्टा, टेसोनजस्ता नेपालमै क्रियाशील संस्थाले नेपाल प्रज्ञा प्रतिष्ठान तथा त्रिभुवन विश्वविद्यायलयको सहकार्यमा विभिन्न कार्यक्रम सञ्चालन गर्न सक्छन्। सम्भावनाका अनन्त द्वार छन्। खाँचो छ त केवल जाँगर र ज्ञानको। गौतम त्रिविका उपप्राध्यापक हुन्।"
"राज्य, दल र गिरोहवाद","राजनीतिक दल नौलो प्रक्रिया होइनन्। राज्यको उत्पत्ति हुनुअघिदेखि पनि व्यक्ति र समूहहरूमा सत्तासंघर्ष थियो। राज्यलाई संस्थागत गर्नका निमित्त हिंसा आवश्यक रहेको पुराणमा उल्लिखित छ। राजा वेनको हत्याको कथा एउटा यस्तै प्रसंग हो। यस्ता हिंसासंघर्षमा दलबन्दी अनिवार्य हुन्थे। आधुनिक अर्थको दल भने थोरै नौला कुरा हुन्। सत्रौंं शताब्दीको पुछारमा बेलायतमा गौरवशाली क्रान्ति सम्पन्न भयो। त्यसको सय वर्ष नबित्दै फ्रान्स र अमेरिकामा पनि राजनीतिक क्रान्ति भए। यस्ता सबै क्रान्तिको पूर्वाधार दलबन्दी थिए। क्रान्त्यिोत्तरकालमा भने जनताले मत दिएर आफ्नो शासक छान्न पाउनुपर्छ भन्ने प्रजातान्त्रिक सिद्धान्त स्थापित भयो। शासितको सम्मत्ति लिएर मात्र राजा वा राष्ट्रपतिले राज गर्न पाउँछन् भन्ने कुरो आयो। तद्नुरुप शासकले जनताका माझ गएर मत माग्नुपर्ने भयो। यसले गर्दा ठूला र बेग्लै किसिमका दल उत्पन्न भए। सँगसँगै दलहरूभित्र गुट देखा पर्न थाले। सामाजिक आर्थिक संघर्षको प्रक्रियाले दलको उत्पत्ति भएको थियो। त्यस्तै प्रक्रियाबाट कालान्तरमा दलभित्र फेरि गुटको सिर्जना हुन्छ। दल भने बनोस् तर गुटहरू नआओस् भन्ने कुरो व्यावहारिक छैन। गुट आफैंमा एक अस्वाभाविक राजनीतिक प्रक्रिया होइन। तर अहिले नेपालमा गुटका नाउँमा विकृति उत्पन्न हुँदै गएको छ। यसको सोझो कारण छनेपालमा गुटका नाउँ र ठाउँमा गिरोह को स्थापना भएको छ। कुनै पनि राजनीतिक परिघटनामा अनेकन व्यक्ति र समूह संलग्न रहन्छन्। राष्ट्रका सामू समस्या रहन्छन्। समस्यालाई कसरी समाधान गर्ने भन्ने विषयमा पृथक नेता र समूहले भिन्दाभिन्दै विचार राखेका हुन्छन्। अमेरिकाको स्वाधीनताको बिहानीमा संघ र राज्यको कसको कति अधिकार हुने भन्ने विषयलाई लिएर जेफरसन र हेमिल्टनका विपरीत विचार थिए। आजको नेपालमा पनि संघ र राज्यको सापेक्ष अधिकारलाई लिएर प्रत्येक पार्टीभित्र मतान्तर छ। अरू पनि अनेकन सवाल छन्। भारतीय आजादीको संघर्षका प्रारम्भिक वर्षहरूमा राष्ट्रिय कांग्रेस पार्टीभित्र दुई गुट थिए। दादा भाई नौरोजी, गोपालकृष्ण गोखले, फिरोज शाह मेहता कांग्रेसका नरमपन्थी नेताका रूपमा जानिन्थे। अरविन्द घोष र बालगंगाधर तिलकले गरमपन्थीको नेतृत्व गरेका थिए। भारतले केकस्ता प्रकारले यथाशीघ्र स्वाधीनता प्राप्त गर्छ भन्ने विषयमा दुवै समूहमा आधारभूत मतभेद थियो। महाराष्ट्रको सूरत भन्ने ठाउँमा १९०७०८ तिर भएको कांग्रेसको महाधिवेशनमा भारतीय राष्ट्रिय कांग्रेस दुई भागमा विभक्त भयो। अधिवेशनस्थलमा लज्जास्पद कुटपिटसमेत भयो। प्रथम महायुद्धपछि भारतमा गान्धी सर्वाधिक प्रभावशाली नेता भएर निस्किए। गान्धीको नेतृत्व पनि निर्विवाद थिएन। प्रारम्भमा मोतीलाल नेहरू र चित्तरञ्जन दासले गान्धीको विरोधी पक्षको नेतृत्व गरेका थिए। पछि सुभाषचन्द्र बोस गान्धी विचारधाराका प्रमुख विरोधी भए। सुभाषचन्द्रका विरुद्धमा उठाइएका गान्धीका उम्मेदवार कांग्रेस पार्टीको अधिवेशनमा पराजित भए। स्वाधिन भारतमा प्रधानमन्त्री नेहरू उपप्रधानमन्त्री पटेल विदेशनीति विशेषतः नेपाल, कश्मीर, तिब्बतलगायत अनेकन महŒवपूर्ण प्रश्नमा बेग्लाबेग्लै धारणा राख्थे। धर्म, जाति र धर्मनिरपेक्षताका बारेमा उनीहरूमा मतभेद थियो। तर यस मतभेदले भारतीय राष्ट्रिय कांग्रेसको जीवन शक्तिलाई शिथिल बनाएको थिएन। रुसी कम्युनिस्ट पार्टीको इतिहासमा रुसमा कसरी क्रान्ति गर्ने भन्ने विषयमा मेल्सेविक र बोल्सेविकका बीचमा विवाद र विभाजन भयो। त्यसै विवाद र विभाजनको क्रममा कमरेड लेनिनले अब के गर्ने भन्ने प्रसिद्ध पुस्तिका लेखे। त्यस पुस्तिकाका आधारमा कम्युनिस्ट पार्टीको संगठनात्मक सिद्धान्तको निरुपण भयो। कम्युनिस्टहरू आज पनि आफ्नो पार्टी संगठन जनवादी केन्द्रीयताका आधारमा चलेको र चलाइएको दावा गर्छन्। लेनिनको अवसानपछि सोभियत रुसमा स्टालिन र ट्राटस्कीको अन्तरकलहले कम्युनिस्ट आन्दोलन दुई चिरामा विभक्त भयो। स्टालिनको शेषपछि विश्व कम्युनिस्ट आन्दोलन संशोधनवाद र माओवादको महान बहसमा भिडे। यस्ता सबै भिडन्त र विभाजनले विश्व साम्यवादलाई सैद्धान्तिक दृष्टिकोणले पुष्ट र गहन बनायो। चीनमा माओत्से तुङले प्रतिपादन गरेका सांस्कृतिक क्रान्तिलगायतका अभियानले साम्यवादलाई नवजीवन दियो। यस्तै भीडन्तका दरमियान माओत्सेतुङले पार्टीभित्र दुई लाइनको संघर्ष भनेर सूत्रवद्धसमेत गरेका थिए। अरू त अरू धार्मिक आन्दोलनसमेत विवादित र विभाजित भएर नवजीवन प्राप्त गर्छन् भन्ने एउटा ऐतिहासिक मान्यता छ। बौद्धदर्शन हीन यानमा अटाएन। महायानमा परिष्कृत भयो। क्याथलिक चर्चले पोटेस्टन्ट हुनुपर्यो। इस्लाम सुन्नी मात्रमा सीमित रहेन। शिया भयो। हरेक विवाद र विभाजन आफैंमा गर्हित हुँदैन। कांग्रेसको इतिहास पनि गुटको निर्माण र विनिर्माणको दस्ताबेज छ। नेपाली राष्ट्रिय कांग्रेसको स्थापनालगत्तैपछि बीपी र रेग्मी गुट बनेका थिए। सात सालको क्रान्तिको लगत्तैपछि पार्टीमा मातृका र बीपी गुट देखियो। दुवै गुटबन्दी पार्टी विभाजनमा परिणत भए। त्यसपछि कांगे्रसले गुटबन्दीका माझ पनि आफ्नो एकता कायम राखेको थियो। यस्तै एकताले कांगेसलाई २०१५ सालको आम चुनावमा प्रभावशाली विजय प्रदान गर्यो। १ पुस ०१७ सालमा पार्टी सत्ताच्युत र प्रतिबन्धित भयो। प्रतिबन्धित पार्टी निर्वासित हुँदै प्रतिबन्धकालमा कांग्रेसभित्र बीपी र सुवर्ण गुट भन्ने कुरा बद्धमुल हुन गयो। अक्टुवर १९६८ मा बीपी सुन्दरीजल कारावासबाट मुक्त हुनुभयो। कारामुक्तिका क्रममा बीपीले तत्कालिन कार्यकारी सभापति सुवर्णशमशेरको १५ मई १९६७ को सहयोग वक्तव्यलाई अनुमोदन गर्नु भएको थियो। लगत्तै बीपी र सुवर्णमा प्रजातान्त्रिक संघर्षको सञ्चालनको विषयलाई लिएर मतभेद प्रकट भयो। औपचारिकरूपले पार्टी विभाजन भएन। तर बाँकी सबथोक भयो। पार्टीपंक्तिभित्र हुनुपर्ने सौहार्द, सौजन्य र समबोध हरायो। अहिले कांग्रेसभित्र देउवा पक्ष र पौडेल पक्ष भन्ने छ । पार्टीभित्र वैचारिक छलफल, अध्ययन, निरुपण, बहस इत्यादि छैन भने पनि हुन्छ । तर सैद्धान्तिक निरुपणलाई बिर्सिएर तँ ठूलो कि म ठूलो, तँ मन्त्री बन्ने कि म मन्त्री बन्ने तँ संसदीय दलको नेता बन्ने कि म बन्ने भन्नेमा साथीहरू लागे भने त्यस्तोमा गिरोहवाद फस्टाउँछ । बीपीको १९७६ डिसेम्बरको ऐतिहासिक प्रत्यागमनपछि पार्टीले राष्ट्रिय मेलमिलापको नीति लियो। राष्ट्रिय मेलमिलाप नीतिको यस नाराभित्र ०४०४१ सालताका सत्याग्रह पर्छ कि पर्दैन भन्ने विषयमा कांग्रेसभित्र बहस भएको थियो। सत्याग्रहपछि पनि जनआन्दोलन कसरी गर्ने, राजासँग कस्तो दृष्टिकोण राख्ने भन्ने कुरा कांग्रेसभित्र बारम्बार उठिरह्यो। यस्ता बहस र मतान्तरका दरर्भियान गुटको निर्माण र विनिर्माण हाराहारी चलिरहे। त्यस्तो गुटबन्दीले कांग्रेस पार्टीलाई त्यस्तो शिथिल बनाएन। पार्टीभित्रका साथीहरूले कुनै लक्ष्य र कार्यक्रमका बारेमा मतभेद राखेर समूह बनाउँदा त्यसलाई गुट भन्न सकिन्छ। त्यो आफैंमा त्याज्य हुँदैन। तर त्यस्तो कुनै मतभेद छैन र मतभेदको आधार पनि छैन, तापनि तँ मेरो मान्छे कि उसको मान्छे भन्ने कुराले मात्र मान्यता पायो भने त्यसलाई गुट नभनेर गिरोह भन्नुपर्छ। ०४७ सालमा बहुदलीय व्यवस्था पुनःस्थापनापछि कांग्रेस सत्तामा पुग्यो। प्रतिबन्धकालको गुटबन्दी र बैमनस्यको पुनरावृत्ति पार्टीमा देखियो। पार्टीका कार्यकर्ता गणेशमान सिंह, कृष्णप्रसाद भट्टराई र गिरिजाबाबुका बीचमा ध्रुवीकृत भए। सत्तारुढ कांग्रेसभित्र अस्वस्थ संघर्ष सुरु भए। यी संघर्षको प्रस्तुतीकरणनिरुपण भएन। भट्टराईको उपनिर्वाचनमा अन्तर्घात भयो। अन्तर्घातको त्यो तीतोपन र अवशेष अझैं पनि छ। तर त्यस अन्तर्घातको अन्तर्वस्तु के थियो त ? त्यो अझै पनि अगाडि आएको छैन। त्यसका बारेमा पार्टीभित्र आज थोरै मात्र पनि एकनासको विचार छैन। यस परिस्थितिमा गुटबन्दी र गिरोहवाद मौलाउनु स्वाभाविक हो। अन्तरघात आकाशबाट चट्याङ खसे झैँ घटना थिएन। त्यस परिघटनाका व्यापक हाँगाबिँगा र जरा थिए। प्रतिबन्ध, कारावास र निर्वासनको श्रेणीबद्धता थियो। कटुता थियो। पार्टी ठूलो कि सरकार ठूलो भन्ने सदाको विवाद बल्झिएको थियो। एकातिर जनआन्दोलनको नेतृत्व गरेका तर सदनमा नभएका सर्वोच्च नेता गणेशमान सिंह र पार्टी सभापति भट्टराई थिए। अर्कोतिर जनताबाट निर्वाचित सांसदबाट छानिएका प्रधानमन्त्री गिरिजाप्रसाद हुनुहुन्थ्यो। राज्य र सरकारबाट विमुख रहनै नसक्ने परा श्रयी चैते कांग्रेसी कार्यकर्ताको ठूलो जमात थियो। अर्कोतिर आफ्नो खाइपाइ आएको सत्ता खोसिएको कुण्ठामा छटपटिएको राजदरबार थियो। चौहत्तर र छत्तीसेको कुटपिटमा हाम्रो ध्यान त्यता गएन। पार्टीभित्र नेताहरूको फोटो च्यात्ने र जुत्ताको माला लगाउनमा हामी दत्तचित्त रह्यौं। तिनताक नै पार्टीएकताका नाममा एउटा रमाइलो परिदृश्य बारम्बार देखिन्थ्यो। कार्यकर्ताको होहल्ला र हानथापका बीच नेतात्रयको एकताको शोभासमारोह पनि लगातार जारी थियो। नेतात्रय अंकमाल गर्थे। सँगै फोटो खिचाउँथे। अब हाम्रो झगडा सिद्धियो भन्थे, तर झगडा कसरी सिद्धिने ? झगडाको जरोतिर चिहाउने र जाने कुनै प्रयास नै भएन। पार्टीएकता यान्त्रिक विषय होइन। यो एक राजनीतिक प्रक्रिया हो। यो भावनात्मक विषय होइन। कांग्रेसका सामु यो राजनीतिक चुनौती यथावत छ। आजको कांग्रेसभित्र गुट हुनु आफैंमा चिन्तनीय कुरा होइन्। तर गुट तेजीले गिरोहहरूमा परिणत भएका छन्। एउटै गुट चाँडै दुईतीनवटा गिरोहमा परिणत भएका छन्। अहिले कांग्रेसभित्र देउवा पक्ष र पौडेल पक्ष भन्ने छ। तर फेरि देउवा गुटभित्र पनि अनेक उपगुट सिर्जना भएको छ। पौडेल गुटभित्र पनि त्यस्तो उपगुटहरू हाबी छन्। पार्टीभित्र वैचारिक छलफल, अध्ययन, निरुपण, बहस इत्यादि छैन भने पनि हुन्छ। सैद्धान्तिक निरुपणसँग सम्बन्ध जोडिँदासम्म गुट, गुट नै रहन्छ। पार्टीको शक्ति सञ्चयका निमित्त वाधा हुँदैन। तर सैद्धान्तिक निरुपणलाई बिर्सिएर तँ ठूलो कि म ठूलो, तँ मन्त्री बन्ने कि म मन्त्री बन्ने तँ संसदीय दलको नेता बन्ने कि म बन्ने भन्नेमा साथीहरू लागे भने त्यस्तोमा गिरोहवाद फस्टाउँछ। सामान्यतः डाँका वा चोरहरूको समूहलाई गिरोह भनिन्छ। गिरोह विशुद्ध स्वार्थमा केन्द्रित रहन्छन्। माफियाभाव रहन्छ। सरदारको सर्वोपरि हुन्छ। बाहुबलीको दबदबा हुन्छ। भय र लोभबाट क्रियाशील रहन्छ। शोले भन्ने एउटा नामी पुरानो हिन्दी सिनेमा छ। त्यहाँ डाँकुको सरदार गब्बर सिंहको जीवन्त प्रस्तुतिका रूपमा यस प्रवृत्तिले पहिचान पाएको छ। गब्बर सिंहले तेरा क्या होगा कालिया ? भनेर सोध्दा कालियाले थरथर काप्दै आपका नमक खाया हैंसरकार ! भन्छ। तैपनि कालिया बाँच्दैन। गणतान्त्रिक नेपालमा राजनीतिक दलहरूका नाममा दलीय नेताहरू अत्यधिक शक्तिशाली भएका छन्। गिरोहवादले दलहरूभित्र यस्तो स्थिति आएको हो। दलहरूलाई गिरोहवादबाट मुक्त गर्ने हो भने गब्बर सिंहलाई सरापेर मात्र हुँदैन्। साथीहरूले पनि आफ्नो सिद्धान्त र स्वाभिमानको रक्षा गर्न आपैं उद्यत रहनुपर्छ। अंग्रेजीमा माफिया भन्ने एउटा शब्द छ। हिन्दीको गिरोहसँग मिल्दोजुल्दो शब्द छ यो। तत्कालिन अमेरिकामा माफियाको विचार र व्यवहारलाई देखाउने गरी हलिउडमा द गड फादर (१९७२) भन्ने सिनेमा बनेको थियो। त्यो सिनेमा अझै लोकप्रिय छ। गिरोह वा माफिया कस्तो हुन्छ भन्ने बुझ्न त्यस सिनेमाले मद्दत गर्छ। माफियाले राज्यको कानुन, नियम र मर्यादापालन गर्दैन। गिरोहको भावना भएपछि पार्टीभित्र विधि, विधान, नियम, मूल्य र मर्यादाको निर्वाह हुँदैन। कांग्रेसको चुनावी हारको सिलसिलामा केन्द्रीय समितिको बैठक चलिरहेको छ। पार्टी, गुट, गिरोह वा माफियाको पारिभाषिक पृष्ठभूमिमा चालू छलफललाई हेर्न सकिन्छ। बालिग मताधिकारबाट हुने चुनावमा खास गरेर भारतमा बाहुबलीहरूको भूमिका चर्चामा छ। चुनावका दरमियान उत्तरप्रदेश र बिहारमा दादाहरूले पहिले नेताका लागि बुथ क्याप्चर गरिदिन्थे। पछि आफ्ना निमित्त बुथ क्याप्चर गर्न थाले। नेपाली राजनीतिमा समेत यताका वर्षहरूमा मनांगे, सांगे, घैंटे, चरी, इत्यादि थरिथरिका बाहुबलीले राजनीतिक संरक्षण पाएको कुरा चर्चित छ। राज्य वा पार्टीको प्रमुख कार्यकारीले संविधान, विधान, कानुन र नियमको रक्षा गर्ने शपथ लिनुपर्छ। तर मेरो मान्छे वा तेरो मान्छे भनेर आफ्ना खसोखास पार्षदहरूलाई जोगाउने र जगाउने कृत्य भएपछि राज्यभित्र माफिया र पार्टीभित्र गिरोह बद्धमूल हुन जान्छ। अहिले सिंगो नेपालमा यस्तो प्रवृत्ति बढ्दै जाला कि भन्ने त्रास छ। यो नेपाली कांग्रेसको मात्र कुरा होइन !"
शान्तिभन्दा द्वन्द्व फाइदाजनक,"मान्छेका लागि आफ्नो बच्चा गुुमाउनुु जति असैह्य पीडा अरू केही हुुन्न। तर जुुलियन मोआदाले अहिलेसम्म आफ्ना ३ सन्तान गुुमाइसकिन्। सम्भवत: संसारकै सबैभन्दा द्वन्द्वले ग्रस्त राष्ट्र सेन्ट्रल अफ्रिकन कंगोको एउटा बनको छेउमा पिग्मी जातिक यी महिलाले पाँच बच्चा जन्माइन्। र, अहिले उनी बिरामी परेर खतरापूर्ण अवस्थामा रहेको ब्रुुनो नामको आफ्नो चौैथो सन्तानको समर्पणका साथ अत्यासलाग्दो उपचार सेवामा छिन्। मलेरियाबाट थलिएको ब्रुुनोलाई आमाले चलाउँदा ऊ थोरैमात्रै प्रतिक्रिया व्यक्त गर्छ। १४ वर्षे गृहयुुद्ध र जातीय सफायाले विभाजित देश हो यो, जहाँ सरकार केवल नाममात्रको छ। यही अस्तव्यस्तता र विशृंखलताका कारण नियमितजसो यहाँ बच्चा मरिरहन्छन्। त्यति हुुँदाहुुँदै पनि मोआदा काठपातबाट बनेको आफ्नो छाप्रोपछाडि बस्छिन् र आशावादी हुुने चेस्टा गर्दै भन्छिन्, मेरो बाबुुलाई अल्लि ठीक भएजस्तो छ। पछिल्लो विश्वव्यापी भोकमरी सूचकांका अनुुसार सेन्ट्रल अफ्रिकन कंगो संसारको पहिलो भोकमरीयुुक्त राष्ट्रमा पर्छ। यहाँको एकचौथाइ जनसंख्या युुद्धका कारण पलायन हुुन वाध्य छ र रेडक्रसले मानवीय संकट झनै छिटो नाजुुक बन्दै गएको बताएको छ। तैपनि संयुुक्त राष्ट्रसंघले यहाँको मानवीय संकटमोचनका लागि दुुई प्रतिशतमात्र लगानी गरेको बताउँछ। यो देशको संकटले अर्को सत्यतर्फ इंगित गर्छ : हजारौं वर्षसम्म मान्छेको चुुनौती गरिबी र रोग थियो। तर अब द्वन्द्व नै बढ्दो चुुनौती बन्नसक्छ। कतिपय देशले आर्थिक रूपमा ठूलो छलाङ मारेका छन्। तर अझै पनि सेन्ट्रल अफ्रिकन कंगो, दक्षिणी सुुडान, येमन र प्रजातान्त्रिक गणतन्त्र कंगो आर्थिक प्रतिस्पर्धाबाट धेरै टाढा छन् किनभने यी देशका कतिपय स्थानमा सरकार होइन, हतियारधारीहरूले शासन गर्छन्। संयुुक्त राष्ट्रसंघले ८० प्रतिशत मानवीय संकटको कारण द्वन्द्व भएको बताएको छ। ६० प्रतिशत ज्यानै लिने भोकमरी को कारण द्वन्द्व भएको संयुुक्त राष्ट्रसंघीय खाद्य कार्यक्रमले बताएको छ। त्यसो हुुँदा हामीले गरिबीविरुद्धको विश्वव्यापी प्रयासबारे पुुनर्विचार गर्न आवश्यक भइसकेको छ। एड्सविरुद्ध विश्व जसरी लड्यो, त्यसैगरी द्वन्द्वसँग जुुध्न आवश्यक भइसकेको छ। अब दाताहरूले इनार खन्ने र स्कुुल बनाउनेमात्रै होइन, शान्ति स्थापनाका लागि प्रयास गर्नुुपर्छ। उदाहरवादीहरूलाई यो तर्क असहज लाग्नसक्छ, तर तथ्य के हो भने केही ठाउँमा प्रमुुख शान्ति स्थापकहरू नै हतियारधारी व्यक्ति हुुन्। त्यसो हुुँदाहुुँदै पनि अमेरिकी राष्ट्रपति डोनाल्ड ट्रम्पले संयुुक्त राष्ट्रसंघीय शान्ति स्थापना नियोगको आलोचना गरेका छन्। र, उनका राष्ट्रसंघीय दूत निक्की हलेले आफ्नो ट्विटरमा शान्ति स्थापनार्थ गरिने अमेरिकी खर्च घटाउने काम सुुरुमात्रै भएको भन्दै गर्व गरेका छन्। हलेज्यू, कृपया, तपाईंले बुुझ्नुुपर्छ, शान्ति स्थापना नगर्दा तपाईं नागरिकहरूलाई बलात्कार र बन्दुुक प्रहारको निशाना बनाउँदै हुुनुुहुुन्छ। र, फ्रेडरिक पान्डोवानजस्ता बालक भोकमरीको चपेटामा पर्नेछन्। अब विद्यालय या स्वास्थ्यचौकी मात्र बनाएर पुुग्दैन। गरिबीलाई पूर्णरूपमा निस्तेज पार्न हामीले द्वन्द्वको व्यवस्थापन गर्नुुपर्छ। नत्र भने एकपछि अर्को सन्तान गुुमाउन अभिसप्त परिवारहरू भोलिका दिनमा पनि रही नै रहनेछन्। मैले सेन्ट्रल अफ्रिकन रिपब्लिकको बोडा उपत्यकामा अलिमा नामक दातासंस्थाले चलाएको अस्पतालामा फ्रेडरिकलाई भेटेको हुुँ। उ मात्र पाँच वर्षको छ। अस्थिपन्जरमात्र बाँकी रहेको उसको तौल जम्मा आठ किलो छ। अमेरिकामा यो उमेरसमूहको बच्चाको तौल ठीक यसको दोब्बर हुुन्छ। उनकी आमा तेफोले रैसाले युुद्धका कारण आफ्नो गाउँबाट भागेर यहाँ आएको र आफूसँग कुुनै जग्गासमेत नभएको बताइन्। अब म खेती गर्न सक्दिनँ, उनले भनिन्। उनलाई आफूले पछिल्लो पटक पोसिलो एकछाक खाएको याद छैन। यो परिवारले प्रत्येक साँझ एकछाक कासाभा नामक खानेकुुरा पाउने गरेको छ। यो खानामा तरुललगायत खाद्य हुुन्छ जुुन उति पोसिलो हुुन्न। यो देशमा प्रचुुर सम्भावना छ। यसको धेरै क्षेत्र खनजोत नगरिएको अवस्थामा छ। यहाँ त कोही पनि भोकमरीको चपेटामा पर्न नपर्ने हो। तर द्वन्द्वले सबै विषय बदलिएको छ। अस्पतालमै अर्की आमा पनि भेटिइन् जसको बच्चा कुुपोषणले ग्रस्त छ। उनले आफ्नो लोग्नेलाई मिलिसियाहरूले मारेको, घर नष्ट पारेको आज एकछाक कासाभामामै जीवन गुुजार्नुुपर्ने अवस्था आएको बताइन्। यस देशलाई खत्तम पार्नुुमा त्यहाँका १४ विभिन्न सैन्यसमूह जिम्मेवार छन्। कहिलेकाहीं यहाँ इसाई र मुुसलमानबीच झगडा हुुने गरेको छ। तर अहिले यस्ता सैन्यसमूह वैचारिकभन्दा पनि बढी पैसाकेन्द्रित छन्। पहिलेपहिले लुुट र चोरी गर्ने उनीहरू अचेल विभिन्न सडकमा गुुड्ने सवारीबाट नियमित रूपमा कर उठाउँछन्। द्वन्द्व शान्तिभन्दा धेरै फाइदाजनक छ, यस क्षेत्रका लागि वरिष्ठ अमेरिकी कूटनीतिज्ञ निल क्रिंगेलले यहाँ गरिनुुपर्ने थुुप्रै परिवर्तनतर्फ संकेत गर्दै भने। असुुरक्षाका कारण यहाँ सरकारले थोरैमात्र स्वास्थ्यकेन्द्र सञ्चालन गर्न सकेको छ। सोही कारण बच्चा जन्माउने क्रममा संसारमै सबैभन्दा बढी आमाहरू यही देशमा मर्ने गर्छन्। सहायता र उद्धार गर्नुु यस क्षेत्रमा जोखिमपूर्ण काम हो। यहाँ सैन्यसमूहले गत वर्षमात्रै १६ जना सहायताकर्मीको हत्या गरे। र, यो वर्ष अहिलेसम्म ६ जनाको ज्यान गइसक्यो। यस्तै हत्याका कारण यो देश सहायताकर्मीका लागि सबैभन्दा जोखिमपूर्ण छ। सुुरक्षाबिना हामीले सुुधार गर्न सक्ने छाँट छैन, भ्रमणका क्रममा हामीसँगै हिँडेका यस देशका लागि क्याथलिक सहायता संस्थाको निर्देशक क्रिस्टोफ ड्रोएभनले भने। तर त्यसको मतलब आशा नै गर्न नमिल्ने अवस्था भने छैन। सेयरालियोन, मोजाम्बिक र लाइबेरियाजस्ता देश पनि यस्तै त्रासदीपूर्ण अवस्था र गृहयुुद्धबाट गुुज्रेका हुुन्। अमेरिकी कंग्रेसमा दुुईदलीय समर्थनमा पेस गरिएको विश्वव्यापी अस्थिरता र हिंसा घटाउनेसम्बन्धी ऐनले द्वन्द्वलाई न्यूनीकरण गर्ने अपेक्षासमेत गरेको छ। हिंसाको जरो पहिचान गर्ने हो भने सही अर्थमा शान्ति स्थापना हुुन्छ पनि। हामीले शान्ति स्थापनाका लागि जुुटेका संस्थाहरूले आयोजना गरेका यस देशका विभिन्न कार्यक्रम स्थलहरूमा भ्रमण पनि गर्यौं। यस्ता कार्यक्रममा मुुसलमान र इसाईहरूबीचको द्वन्द्व घटाउन गरिएका पहल पनि छन्। यस्तै एउटा कार्यक्रममा १२५ जना विभिन्न स्थानीय व्यक्तिलाई ढल खन्नका लागि दिनको ३ डलर (करिब ३ सय नेपाली रुपैयाँ) दिइएको थियो। तर त्यसको एउटा पूर्वसर्त थियो मुुसलमान र क्रिश्चियनहरू सँगै मिलेर काम गर्नैपर्ने। म पहिलोपटक मुुसलमानहरूसँगै मिसिएको छुु, ढाडमा आफ्नो सानी छोरी बोकेकी मार्लिन वोबाङ्गेले कामबाट फुुर्सद निकालेर भनिन्, तर मलाई उनीहरूदेखि डर छैन। म उनीहरूदेखि ढुुक्क छुु। मर्सी कप्र्स नामक अर्को सहायता संस्थाले यस देशमा आफ्नो शान्ति स्थापनाका कार्यक्रम धेरै सफल भएको बतायो। स्वेच्छिक रूपमा निरस्त्रीकरणतर्फ समेत कतिलाई उन्मुुख बनाएको संस्थाको दाबी छ। अति गरिबीको प्रमुुख कारण द्वन्द्व हो, मेरी क्रप्सका अध्यक्ष निल केनी गायरले भने। उनले जलवायुु परिवर्तनले द्वन्द्वलाई झनै गहिरो बनाउनसक्नेतर्फ पनि चेतावनी दिए। त्यसो हुुँदा, उनले भने, विश्वले शान्ति स्थापनाको विषयलाई उही तन्मयाका साथ गर्नुुपर्छ जसरी मलेरिया र एड्सविरुद्ध पहिले काम गरेको थियो। कतिपय अमेरिकनलाई यस्ता समस्या यति टाढा घटित भएकाजस्ता लाग्लान् कि ती मंगल ग्रहमा भएका द्वन्द्व हुुन्। र, यस्ता समस्याको समाधान नै हुुँदैन झैं लाग्ला। तर गरिबीविरुद्धको विश्वव्यापी प्रयास मानवजातिकै महान सफलता हो। सन् १९९० देखिमात्रै १० करोड बच्चाहरूको ज्यान जोगाउन सकिएको छ। अब विद्यालय या स्वास्थ्यचौकी मात्र बनाएर पुुग्दैन। गरिबीलाई पूर्णरूपमा निस्तेज पार्न हामीले द्वन्द्व व्यवस्थापन गर्नुुपर्छ। नत्र भने एकपछि अर्को सन्तान गुुमाउन अभिसप्त परिवारहरू भोलिका दिनमा पनि रही नै रहनेछन्। त्यसो गर्नलाई हामीले द्वन्द्वभन्दा शान्ति फाइदाजनक हुुन्छ भनी सुुनिश्चित गर्न आवश्यक छ। बोडाका मेयर बोनिफेस काटाले भनेझैँ शान्तिविना त केही पनि गर्न सकिन्न। न्युुयोर्क टाइम्सबाट प्रकाश आस्थाको अनुुवाद"
मदन भण्डारी गोल्डकप : थ्रीस्टार सेमीमा,"बुटवल : मलेसियाको हिमालयन फुटबल क्लबलाई पराजित गर्दै थ्रीस्टार क्लब बुटवलमा जारी तेस्रो मदन भण्डारी गोल्डकप फुटबल प्रतियोगिताको सेमिफाइनलमा प्रवेश गरेको छ। मंगलबार भएको प्रतिस्पर्धात्मक खेलमा थ्रीस्टारले हिमालयनलाई २१ गोलले पाखा लगायो। मदन भण्डारी स्पोर्टस् एकेडेमी प्रदेश नं ५ को आयोजनामा बुटवल रामनगरस्थित खेल मैदानमा भएको खेलको अन्तिम ६ मिनेटमा तीन गोल भएको थियो। खेलको ८४औं मिनेटमा तीर्थ बस्नेतले गोल गर्दै हिमालयनलाई अग्रता दिलाएका थिए। ५४औं मिनेटमा मैदान प्रवेश गरेका बस्नेतले आकर्षक गोल गरेका थिए। तर, उनको अग्रता दुई मिनेट पनि टिक्न पाएन। थ्रीस्टारका लावलले ८६औं मिनेटमा गोल फर्काउँदै खेल बराबरीमा ल्याएका थिए। घरेलु दर्शकको समर्थन पाएको थ्रीस्टारका विदेशी खेलाडी लावलले डिबक्समा पाएको बललाई चाली चुमाएका थिए। खेलको इन्जुरी समयमा थ्रीस्टारका विदेशी खेलाडी मार्टिनले गोल गर्दै टिमलाई जित दिलाए। नीराजन खड्काको पासमा मार्टिनले आकर्षक गोल गर्दा मलेसियन टोेली निराश हुन पुग्यो। गोलरहित बराबरीमा सकिएको खेलको पहिलो हाफमा दुवै टोलीले आकर्षक अवसरसमेत सिर्जना गर्न सकेनन्। निकै फितलो देखिएको खेल दोस्रो हाफमा भने प्रतिस्पर्धात्मक बनेको थियो। प्रतियोगितामा अन्तिम गोल गर्दै जित दिलाएका थ्रीस्टारका मार्टिन म्यान अफ दी म्याच चुनिए। जितसँगै थ्रीस्टारले फाइनल प्रवेशका लागि आयोजक मदन भण्डारी स्पोर्टस् एकेडेमीसँग प्रतिस्पर्धा गर्नेछ। थ्रीस्टारले दुई साताअघि मात्रै बुटवलमै तिलोत्तमा गोल्डकप उचालेको थियो। खेलपछि प्रतिक्रिया दिँदै थ्रीस्टारका प्रशिक्षक मेघराज केसीले उत्कृष्ट प्रदर्शन गर्न नसके पनि खेलाडीले अन्तिम समयमा गोल गर्दा खुसी भएको बताए। हिमालयन क्लबका प्रशिक्षक सन्तोष कार्कीले खेलाडीले अन्तिम समयमा सम्हालिएर खेल्न नसक्दा हार बेहोर्नु परेको बताए। प्रतियोगिताअन्तर्गत बिहीबार मनाङ मस्र्याङ्दी क्लब र नेपाल पुलिस क्लबबीच खेल हुनेछ।"
दिल्ली डेयर डेभिल्सको अभ्यास खेलमा सन्दीपको यस्तो अनुभव (भिडियो),काठमाडौं : इन्डियन प्रिमियर लिग (आईपीएल) को सिजन ११ मा दिल्ली डेयर डेभिल्सबाट खेल्न नेपाली खेलाडी सन्दीप लामिछाने दिल्ली पुगेका छन् । उनी अहिले अभ्यास खेलमा व्यस्त छन् । आउँदो अप्रिल ८ देखि हुने आईपीएलको ११ औँ सिजनका लागि मंगलबार दिल्ली पुगेका सन्दीपसँग कुराकानी गरेर दिल्ली डेयर डेभिल्सले उनको भिडियो ट्विटरमा सार्वजनिक गरेको छ । भिडियोमा सन्दीपले अग्रज खेलाडीसँग अभ्यास गर्न पाउँदा आफू खुशी रहेको बताएका छन् । उनले ड्रेस चेन्जिङ रुममा अग्रज साथीहरुसँग अनुभव शेयर गर्न पाएको र रमाइलो अनुभूति भएको बताएका छन् । उनले अभ्यासका लागि ग्राउण्डमा समेत अग्रज खेलाडीसँग सँगै मैदानमा हुँदा धेरै राम्रो अनुभव भइरहेको बताए । आईपिएलका लागि दिल्लीले सन्दीपलाई २० लाख भारतीय रुपैयाँमा किनेको थियो ।
