शीर्षक,विवरण
ओबीओआर,"बेइजिङमा सम्पन्न 'वान बेल्ट वान रोड' फोरमले दक्षिण एसियामा अपेक्षित उत्साहका साथ अनुमोदन हासिल गरेको छ । चीनको प्रतिस्पर्धीका रूपमा हेरिएको भारतबाहेक दक्षिण एसियाका ६ मुलुकले कमसेकम २० वटा सहमतिमा चीनसँग हस्ताक्षर गरेका छन् । भौतिक पूर्वाधार निर्माण र त्यसको लागि चिनियाँ सहयोग त्यस्ता सहमतिहरूका साझा पक्ष देखिएका छन् । भारतले सुरक्षा र सार्वभौमसत्ताका हिसाबबाट उक्त फोरममा सहभागी नभए पनि आउँदा दिनमा यसबारे चीन र भारतबीच वार्ता तथा केही समझदारी निर्माण आवश्यम्भावी छ । नेपालसहित श्रीलंका, पाकिस्तान, बंगलादेश, म्यानमार र अफगानिस्तानले विविध सहमतिमा हस्ताक्षर गरेपछि आगामी दिनमा यस मुलुकमा ऊर्जा विकास र भौतिक पुनर्संरचना निर्माणसँग अन्य मुलुकसँगको 'कनेक्टिभिटी' मा चीनको सहभागिता र योगदान पक्कै पनि बढ्नेछ । नेपालले लामो समयको द्विविधा र ढुलमुलपछि चिनियाँ प्रस्तावमा हस्ताक्षर गरेपछि खासगरी नेपाल सडक र रेलमार्ग विस्तारद्वारा छिमेकीहरूसँग जोडिने सम्भावना बढेको छ । सिगात्सेबाट रेलमार्गद्वारा केरुङ, काठमाडौं हुँदै बुद्ध जन्मस्थल लुम्बिनी जोड्ने महत्वाकांक्षी सपनाले मूर्तरूप लिने आशा पनि त्यही अनुपातमा बढेको छ । नेपालमा या यो सहमतिमा हस्ताक्षर गर्ने विभिन्न मुलुकहरूको चीनसँग बढ्दो सहकार्यले पक्कै पनि भोलि यस क्षेत्रको भूराजनीतिक र सुरक्षा समीकरणलाई प्रभावित गर्नेछ । चीन र भारतबीच यसबारेको मतभेदले सम्भवतः भारतसँगको समझदारीमा केही असहजता ल्याउन सक्छ । आफ्नो विकासमा आफ्ना सर्तभन्दा बाह्य खटनले निर्णायक भूमिका खेल्दै आएको नमीठो अनुभव भोग्दै आएका मुलुकहरूले पहिलोपटक विकासबारे स्वतन्त्र रूपमा निर्णय लिएका छन् । त्यसैले नै ६ वटा दक्षिण एसियाली मुलुकहरूले 'वान बेल्ट वान रोड' प्रस्तावमा हस्तक्षर गरेका हुन् । त्यस सन्दर्भमा साना मुलुकहरूसँगको सहकार्य र उनीहरूको आन्तरिक राजनीतिमा हस्तक्षप गर्ने या 'माइक्रोम्यानेज' गर्ने परम्परा पनि अब यो क्षेत्रमा निरुत्साहित हुने आशा गर्न सकिन्छ । तर नेपालको लागि 'वान बेल्ट वान रोड' प्रस्तावमा हस्ताक्षर गर्ने अरू मुलुकहरूजसरी नै चुनौती थपिएको छ, बेइजिङ फोरमपछि । विकास निर्माण र भौतिक पूर्वाधार निर्माणमा आफ्नो दायित्व निर्वाह र योगदानको जवाफदेहीताबाट मुक्त हुन पाउँदैनन्, हस्ताक्षरकर्ता मुलुकहरू । अर्थात् चीनसँग सहमति अर्को अनुदानको लागि हैन, सहकार्य र साझेदारीको लागि हो, जसको लागि एसियन इन्भेस्टमेन्ट तथा इन्फ्रास्ट्रक्चर बैंक र अन्य सम्बन्धित संस्थाहरूबाट सर्तअनुरूप सहज ऋण हासिल हुनेछ । विकास एउटा राजनीतिक संस्कृति पनि हो, जसलाई नेपालले अहिलेसम्म अपनाउन सकेको छैन । त्यसैले एउटा बृहत् ढाँचाभित्र हस्ताक्षर गरी विकासको संस्कृति अपनाउनुपर्ने बाध्यता आएपछि आन्तरिक रूपमा पनि त्यसअनुसार आपूलाई परिवर्तित गर्नुपर्ने हुन्छ नेपालले । 'वान बेल्ट वान रोड' प्रस्तावमा हस्ताक्षर गर्न वर्तमान सरकारका केही मन्त्रीहरूले अवरोध सिर्जना गरेको तथ्य सार्वजनिक जानकारीकै विषय भए पनि अब त्यसमा हस्ताक्षर भइसकेको अवस्थामा त्यो नेपालको राष्ट्रिय र अन्तर्राष्ट्रिय प्रतिबद्धता बनिसकेको छ । त्यसबाट विचलित हुनु या कार्यान्वयनमा हिच्किचाउनु नेपालको लागि सुखद हुने छैन ।"
शरणार्थी कानुन आवश्यक,"विदेशीहरूका लागि नेपाल भ्रमण गर्न संसारको एक सबभन्दा सजिलो देशको सूचीमा आउँछ । नेपालको कमजोर अध्यागमन नियम र नीति र भिसाको समय सकिए पनि सजिलै बस्न सक्ने भएकाले धेरै विदेशीले यसको सदुपयोग र दुरुपयोग गरेका छन् । केही युद्धग्रस्त देशहरूबाहेक संसारको बाँकी देशको मानिसलाई नेपाल आउन आफ्नो पीठ (वा बैंक) तोड्नु पर्दैन । नेपाल पर्यटनमा निर्भर भएकाले र युवा पुस्ताले पर्यटकमार्फत आयआर्जन गर्न सक्ने भएकाले यो प्रवर्धन राम्रै हो । यसको लागि कम पैसामा हिमालय राज्य पस्ने आउन गर्ने विदेशी र स्थानीय व्यापारीलाई यस्तो व्यवस्था हुनुमा दुवै पात्रलाई फाइदा छ । अध्यागमन विभागले २०१४ सालमा मात्र अनलाइन भिसा प्रणाली सुरु गरेको थियो, तर हालै नेपाल सरकारले युरोपमा भइरहेको शरणार्थी संकटप्रति आँखा बन्द गरेको छ । सरकारले विदेशीहरूलाई थप ९० दिनको लागि मात्र अमेरिकी ४४० मा आफ्नो प्रवास लम्ब्याउन अनुमति दिएको छ । विभागले विदेशीले समयमा आफ्नो भिसा थप नगर्नेलाई प्रतिदिन ५४ अमेरिकन डलर शुल्क लिन्छ । के यो कमजोर नीति राष्ट्रको लागि खतरा होइन र ? पहिलो, नेपाल आउने सबै पर्यटकको उद्देश्य ठीक हुँदैन । हामीले धेरै अवस्थामा विदेशीहरू तस्करी, मुद्रा ओसारपसार, मानव तस्करी जस्ता अपराधमा संलग्न भएको पाइएको छ । यसो हुनुको मुख्य कारण नेपालमा दण्डनीय कानुन छैन । साथै हाम्रो कमजोर अध्यागमन नीतिहरूले अपराधीलाई नेपाल एक सुरक्षित हेवन र ट्रान्जिटको रूपमा हेर्ने गरिन्छ । पैसा तिर्न नसक्ने अवस्था, अपराधमा संलग्न भएको र प्रहरीको फन्दामा परेको समयमा मात्र कि त्यो विदेशीको शुल्क दोब्बर हुन्छ कि थानामा पठाइन्छ । यस्तो अवस्थामा आफ्नो सञ्जाल विस्तार गर्न नेपाल प्रयोग गर्ने अन्तर्राष्ट्रिय माफिया र आपराधिक संगठनहरूलाई प्रोत्साहित गर्छ । दोस्रो, युरोपेली देशहरू र अरू देशमा ह्वात्तै बढेको सिरियाली शरणार्थीको संख्या देखेर नेपालले एउटा पाठ हुनुपर्छ । हामी अझै पनि विकासोन्मुख देश छौं तर हामी पहिल्यैदेखि नै शरणार्थीको आगमन देखेका छौं (भुटानी र तिब्बती शरणार्थी) भोगेका छौं । यस्तो परिस्थितिको सामना आउने दिनमा गर्नु पर्दैन भन्ने छैन । सरकारले विकसित राष्ट्रलाई शरणार्थी पठाउन सम्झौता (कुनै छ भने) अन्तर्राष्ट्रिय प्रवास संगठनसँग गरेको छ र यो निलम्बन गर्नुपर्छ । अहिले धेरै युरोपेली देशहरूले शरणार्थीप्रति आफ्नो नीति कडा बनाएका छन् किनभने शरणार्थीले तिनीहरूको भाषा, भन्सार र संस्कृति थाहा नपाउने गरेकाले धेरै समस्या सामना गरेका छन् । यसैले त बहुसांस्कृतिक विचार युरोपमा असफल छ । तेस्रो, लगभग सबै देशलाई आगमन भिसा दिने प्रक्रिया समीक्षा गर्नुपर्छ । हामीलाई निश्चितरूपमा पर्यटनको आवश्यकता छ, तर त्यसो भन्दैमा राष्ट्रिय हितविपरीत सम्झौता लागू गर्नुको औचित्य छैन । एक क्यानाडेलीलाई हालै एक नेपाली बालकलाई यौन दुव्र्यवहारको आरोपमा पक्राउ गरिएको थियो । अर्का क्यानाडेलीलाई उसको सोसल मेडियाको संग्लता र अनुगमन कानुन भंग गरेको भन्दै देशनिकाला गरियो । यी दुवै घटना दुःखद्पूर्ण छन् । हाम्रो अनुगमन नीति कमजोर नभएको भए यी दुवै घटना हुने थिएनन् । आजै हाम्रो अध्यागमन अधिकारीले कसरी विदेशीको विगतका रेकर्ड बेवास्ता गर्न सक्छन् ? अध्यागमन विभागले कोही विदेशी नेपाल छोडेर जानछ भने तिनीहरूको रेकर्ड किन गरिँदैन ? त्यसैले अध्यागमन विभागले नेपाल पस्ने र छोड्ने सबै विदेशीको विगतका रेकर्ड जाँच गर्ने, प्रहरी रिपोर्ट माग्ने र नेपालमा उनीहरूका गतिविधिको दैनिक निगरानीमा राख्न बलियो संयन्त्र बनाउन जरुरी छ । यसको लागि नेपालको भिसा नीति बलियो बनाउन आवश्यक छ । किनभने नेपाल अब एक स्वतन्त्र देश हो । आफ्ना कुरा स्पष्टसँग राख्न सक्नुपर्छ । अनुगमन कानुनको रूपमा मानवअधिकार हनन गर्नु हुन्न । हामी पनि विदेश जाँदा हाम्रो भिसाविपरीत काम नगर्नु भनेर हाम्रो भिसा र पासपोर्टमा उल्लेख गरेको हुन्छ । यो जसले पनि बुझ्ने कुरा हो । अन्त्यमा, नेपालले १९५१ संयुक्त राष्ट्र शरणार्थी कन्भेन्सनको हस्ताक्षरकर्ताको रूपमा भएको छैन । त्यसैले नेपाल कानुनी रूपमा शरणार्थी स्वीकार गर्न बाध्य छैन । हस्ताक्षर किन नगरेको भन्ने प्रश्न उठ्ला, सायद हामी गरिब देश भएकाले शरणार्थीको ठूलो संख्यालाई समर्थन गर्न खर्च गर्न सक्दैन भन्ने होला । अहिले नेपालमा पाँच सयभन्दा धेरै अवैध प्रवासी आफ्नो देश छोडी नेपाल छिरेका छन् । उनीहरूलाई स्वदेश फर्कन वा फर्काउन सहज छैन किनभने उनीहरू नेपालद्वारा विकसित राष्ट्रमा पुनर्वास हुन पाउने आशामा छन् । तसर्थ बर्माको रोहिन्ग्या जाति जसले घरमा दुःख पाएका छन् वा विभिन्न कारण मृत्युको धम्की सामना गर्न बाध्य छन्, त्यसैले पनि हामीले छिटै शरणार्थी नीति बनाउन जरुरी छ । भोलि समस्या आएपछि यसबारेमा सोच्नु गलत हुनेछ । ललितपुरको नख्खु जेलमा ६६ विदेशी कैदी छन् । यसले हाम्रो असफल अध्यागमन नीति देखाउँछ ।"
ओली राष्ट्रवादको पक्षमा !,"स्थानीय निर्वाचनको मतगणना जारी छ, यद्यपि गणना कछुवा गतिमा भइरहेको छ र यो लेख मंगलबार दिउँसो लेखुन्जेल यही दलले जनमत पायो भनिहाल्न सकिने समय अझै भइसकेको छैन तर 'मर्निङ सोज द डेज' अर्थात् बिहानीले दिउँसोको अवस्था बताउँछ भन्ने अवस्था देखिइसकेको एक राजनीतिशास्त्रका प्राध्यापकले बताए । उनले भने, लोकतन्त्रमा चुनावी परिणाममार्फत जनमतको मुड स्पष्टसँग प्रतिविम्बित हुन्छ । शान्तिपूर्ण रूपमा समाज परिवर्तन गर्ने सबैभन्दा सशक्त माध्यम निर्वाचन नै हो । निर्वाचनमा जनताले गरेको मतदानको शक्तिले नै सरकार जनताप्रति उत्तरदायी हुनुपर्छ । विभिन्न दल, तिनीहरूको नीति कार्यक्रम र विचारबीच भइरहेको प्रतिस्पर्धालाई जनमतले अनुमोदन मात्र होइन, विस्थापित पनि गरिदिने भएकाले नै निर्वाचनलाई लोकतन्त्रको चाडको रूपमा लिइने गरिएको हो।तर निर्वाचनको अभावमा करिब दुइ दसकदेखि स्थानीय निकाय निर्वाचित जनप्रतिनिधिविहीन बनिरह्यो । यस्तो अवस्थामा वैशाख ३१ गते पहिलो चरणको निर्वाचन शान्तिपूर्ण रूपमा सम्पन्न भयो भने अब मुलुक दोस्रो चरणको चुनाव जेठ ३१ गतेको प्रतीक्षामा छ । पहिलो चरणको निर्वाचनको मतगणना जारी छ र केही दिनभित्र पूर्ण परिणाम पनि प्रकाशित हुनेछ । यो लेख पहिलो चरणको स्थानीय निर्वाचन सकिइसकेको तर मतगणना बाँकी रहेको अवस्थामा लेखिँदै छ । मतपेटिकाभित्र जनताको मत परिसकेको र गन्न बाँकी रहे पनि जनमतको प्रारम्भिक ट्रेन्ड समातेर जनताको मुड, मतदान, मतगणना र अबको सम्भावनाको यथार्थ चित्र, विवेचना, अनुमान र वस्तुगत विश्लेषण गर्ने प्रयत्न गरिएको छ । नहिच्किचाई भन्नुपर्दा के भन्न हिच्किचाउनुपर्ने देखिँदैन भने हाम्रो देशको समस्या सबैलाई थाहा छ । यसको समाधान के भन्ने पनि सबैलाई थाहा छ । समस्या समाधान गर्ने काविल व्यक्तिहरू पनि छन्, तर दुर्भाग्य यहाँका समस्या लामो समयदेखि समाधान भइरहेका छैनन्, जटिल बनेर सबैलाई पिरोलिरहेका छन् ।नेपाली जनताको भाग्यले भनौं यही बेलामा स्थानीय निर्वाचन हुन पुग्यो । ककसले के उद्देश्य राखेर र के अभिलाषा पूरा हुने कारणले चुनाव सम्भव भयो अहिले त्यतातिर नजाऔं । तर चुनाव अचम्मैसँग सम्भव हुन पुग्यो । यो निर्वाचन गराउन लागेका सबैलाई धन्यवाद छ ! किनभने लोकतन्त्रमा चुनाव मात्र ठीक समयमा हुन पायो भने अरू समस्या त्यसैले किनारा लगाउनेछ र लोकगणतन्त्र सक्षम बन्दै जानेछ । प्राध्यापक र विद्वान्हरूका उपरोक्त कुरा मार्गदर्शक सिद्धान्त मात्र हुन् । तर प्राध्यापक, सिद्धान्तकारका विचारको प्रभावभन्दा पनि छिटो देखिने रहेछ, निर्वाचनको प्रभाव !वैशाख ३१ गते भएको स्थानीय निर्वाचनको परिणाम निस्कँदैछ । यसले लामो समयदेखि अनिर्णयको बन्दीको रूपमा रहेका समस्या र चुनौतीहरूलाई पर्गेलिदिएको छ । मतगणनाको प्रारम्भिक परिणामअनुसार मूल प्रवाहका दुई पार्टीलाई जनताले स्थानीय तहमा स्थापित गरिदिएका छन् । काठमाडौंका मतदाताले किशोरी रञ्जु दर्शना र काविल किशोर थापालाई पनि मतदान गरे । त्यो मत स्वच्छ छवि, पारदर्शी, युवा र काविल उम्मेदवारलाई हालेको मत हो । चुनाव अचम्मैसँग सम्भव हुन पुग्यो । यो निर्वाचन गराउन लागेका सबैलाई धन्यवाद छ ! किनभने लोकतन्त्रमा चुनाव मात्र ठीक समयमा हुन पायो भने अरू समस्या त्यसैले किनारा लगाउनेछ र लोकगणतन्त्र सक्षम बन्दै जानेछ । यो मत ठूला दललाई चुनौती पनि हो । हे ठूला पार्टीहरू हो, तिमीहरूले पनि यस्तै प्रतिबद्ध, पारदर्शी, इमानदार र काविल युवाहरूलाई आफ्नो दलबाट उम्मेदवार बनाउँदैनौ भने हामी दलबाहिरका र साना दलका भए पनि यस्ता योग्य उम्मेदवारलाई नै आफ्नो अमूल्य मत दिनेछौं । संघीय लोकतान्त्रिक गणतान्त्रिक संविधान जारी भएपछि बल्लबल्ल भएको स्थानीय निर्वाचन र आउँदो माघ ७ गतेभित्र हुने प्रदेश र संसद्को निर्वाचनले लोकतान्त्रिक पद्धतिलाई सशरीर खडा गरिदिनेछ । यही शृंखलामा स्थानीय तहमा दुई दलहरू नेकपा एमाले र नेपाली कांग्रेसलाई मतदाताले स्थापित गरिदिएका छन् । एमालेलाई पहिलो र दोस्रो संविधानसभाको निर्वाचनपछि पनि दोस्रो दलको रूपमा सम्बोधनमा गरिन्थ्यो ।पहिलो चरणको स्थानीय निर्वाचनले पहिलो दर्जाको पार्टीमा पुत्याउने प्रारम्भिक मतगणनाले देखाइरहेका छन् । यसअघिका निर्वाचनमा कांग्रेसजति नै मत ल्याएर पनि एमाले कम सिटमा चित्त बुझाउन बाध्य भएकाले मर्यादाक्रममा दोस्रो पार्टी रहेको थियो, तर लोकतान्त्रिक गणतन्त्रको कसीमा घोटिएर आएको परिणामले एमालेलाई पहिलो पार्टीमा पुत्याइदिने प्रारम्भिक परिणाम आइरहेको छ । यो परिणामले अहिलेसम्म कांग्रेसलाई प्रजातन्त्रको पर्याय मानिइआइए पनि लोकतान्त्रिक गणतन्त्र स्थापना भएपछिको पहिलो निर्वाचनको जनअभिमतबाट एमाले जबर्जस्त रूपमा लोकतन्त्रको पर्याय बनेको छ । जनताले प्रजातन्त्रको विकल्प कांग्रेस हो भन्ने मान्यतालाई ०७४ सालमा उल्ट्याएर लोकतन्त्रको पर्याय एमाले पनि हो है भन्ने स्थापित गर्दैछन् । भनाइ नै छ, नामले मात्रै धनीराम, बुद्धिबहादुर जसरी सच्चरित्र हुँदैनन्, कामले मात्र हुन्छ ! निर्वाचनमा जनताले यही प्रमाणित गरिदिँदैछन् । लोकगणतन्त्रवादी पनि नामले होइन, कामले गर्दा नै स्थापित हुन्छ । यो आनीबानी, विधिव्यवहार, चरित्र र आचरणले बन्ने हो, मतदानमार्फत जनता प्रस्ट्याउँदैछन् ।निर्वाचनको दिन वैशाख ३१ गते घुमिएका निर्वाचन बुथमा मतदान गर्न आएका मतदाता र निर्वाचनलाई चाडको रूपमा उल्लासका साथ मतदान गरेर घर फर्किरहेकाहरूको हुलमा जे देखियो, सुनियो उनीहरूले पार्टी, व्यक्ति र चिह्न रोजेको देखियो । यो व्यवहार सांकेतिक छ किनभने वैदेशिक रोजगारमा देशबाहिर जाँदा पनि अडकिएर बाँकी रहेको युवा पुस्ता उम्मेदवारीमा होस् वा मतदानमा उत्साहपूर्वक भाग लिइरहेको थियो । एउटा पक्षमा सहयोग पुत्याउन 'पोस्ट पोल र प्री पोल सर्भे' गर्नेहरू आफैंले निकालेका डाटा अगाडिलाई पछाडि र पछाडिलाई अगाडि पार्न थालेका छन् । निर्वाचनको अन्तिम परिणाम आउन्जेल उनीहरूले यही लेखिरहने ट्रेन्ड देखिइरहेको छ । निर्वाचन आयोगको अक्षमता निर्वाचन शान्तिपूर्ण रूपमा सम्पन्न गराएको भनेर निर्वाचन आयोगको वाहवाह त गरियो तर मतपत्र गुणस्तरको नबनाउनु, स्वस्तिक छाप आधुनिक प्रविधिअनुसारको नबनाउनु र जति सहज र सरल मतपत्र बनाउनुपथ्र्यो, त्यो निर्वाचन आयोगले गर्न नसकेकै देखियो ।सर्वाधिकारसम्पन्न निर्वाचन आयोगको एउटै काम छ र त्यो भनेको मतदाता नामावली संकलन, मतदान, मतगणना र परिणाम घोषणासम्मको काम गर्नु मात्रै हो । यसैका लागि आयोगलाई असीमित अधिकार र विनासर्त रकम, जनशक्ति, सुरक्षा र सबैथोक सरकारबाट प्राप्त छ । आयोगको काम सर्वस्वीकार्य पनि छ । तर यस्तो अधिकारसम्पन्न भएर पनि आयोगले जे गर्नुपर्ने थियो, त्यो काम आधुनिक सूचना, विज्ञान प्रविधि र देशको वस्तुस्थितिसँग तालमेल खानेगरी गरेको देखिएन । निर्वाचन दुई दसकसम्म भएन, तर निर्वाचन अयोग यी दुवै दसकभरि थियो । उसका काममा कसैले हस्तक्षेप गरेको पनि थिएन । तर यतिपछि चुनाव हुँदा पनि ढिलासुस्ती, अव्यवस्था र झाराटराइका कामले सर्वशक्तिमान आयोग निर्वाचनमा कुपोषित देखिन हुन पुग्यो ।फलस्वरूप दशपन्ध्र प्रतिशत मत बदर हुने प्रारम्भिक अनुमान गरिएको छ । जबकि अहिलेको युगमा मत बदर हुनु भनेको दुर्लभ हो । निरंकुश पञ्चायतकालमा पनि छुट्टाछुट्टै ढ्वाङ थापेर मतपत्र थोरै बदर गराइन्थ्यो । लोकगणतन्त्रमा मतपत्र सबैभन्दा धेरै बदर हुनुको मुख्य कारण भीमकाय मतपत्र र सबै पदका उम्मेदवारलाई एउटै मतपत्रमा लपेसमा भोज खाएजसरी प्रयोग गरिनु नै हो । यसले गर्दा मतदान, व्यवस्थापन र गणना गर्न आयोगलाई महाभारत भइरहेछ । एउटा मत गन्न चार मिनेट लाग्नु भनेको कखरा सिकेकोलाई वेदको मन्त्र उच्चारण गर भनेजस्तो हो । जबकि कसरी सजिलो, छिटो, विश्वसनीय र पारदर्शी रूपमा काम सम्पन्न गर्न सकिन्छ भन्ने विकल्प दिन सक्ने विज्ञहरूको कमी देशमा छैन । मतपत्र बनाउने समयमै कोटरीको जालमा नपरी विज्ञहरूलाई आह्वान गरेर, सल्लाह, सुझाव लिएर कार्यान्वयन गरेको भए अहिलेको दुर्दशा न आयोगले बेहोर्नुपथ्र्यो न त मतदाता, उम्मेदवार र सर्वसाधारणले नै । ठालुका हुकुम उल्लंघन प्रारम्भिक निर्वाचन मतपरिणामले देखायो, जुन दल जोसँग मिले पनि मतदाता पार्टीका ठालुहरूकै आदेश मान्न तयार रहेनछन् । माफिया, बिचौलिया, दलाल, ठेकेदार र मठाधीशहरूले पैसा र पावरको प्रभावमा मात्र गठबन्धन गरेको देखियो, जसलाई जनताले रिजेक्ट गरेर नारायणहरि बनाइदिए । यसबाट देखिन्छ, दलहरू सधैं आफ्ना नीति, कार्यक्रम, घोषणापत्र र आफ्नै उम्मेदवार लिएर जनताका घरघर जानुपर्ने पो रहेछ । सत्ता सञ्चालन गर्न गरिने गठबन्धन, नीति कार्यक्रम र योजनामा भागबन्डा अनि दलीय संयन्त्रमार्फत खानेहरूलाई मतदाताले अस्वीकार गरिदिए । राजनीतिशास्त्रका अर्का प्राध्यापक भन्छन्, राजनीतिक दल यो र ऊ दलसँग मिल्ने भन्ने हुँदैन चुनावमा । चुनावपछि वा अरू कार्यक्रम, कुनै एउटा मुद्दा, सवाल, अभियानमा सहभागी हुने गठबन्धन गर्नु छुट्टै हो तर जनतामा जाँदा त्यसो गर्नु लोकतान्त्रिक आदर्श होइन । निर्वाचनमा जनताको घरदैलो जाँदा आफ्ना नीति कार्यक्रमका साथ प्रतिनिधि लिएरै जानुपर्छ । तर पहिलो चरणको यो चुनावमा त्यसो भएन र त्यसको लागि सचेत हुन, जिम्मेवार बन्न र प्रतिनिधिमार्फत जनताका घरदैलोमा जान दोस्रो चरणको चुनावको लागि मतदाताले अभिमत दिएका छन् । चुनाव परिणामपछि चुनावमा हारजितको परिणाम प्रकाशित भइसकेपछि धेरैथरी पण्डित, उपबुज्रुक र मठाधीशहरू ज्ञान बाँड्न बुद्धिजीवी बनेर टीभी, रेडियो, पत्रपत्रिका र सामाजिक सञ्जालमा छाउने पक्का छ । तिनले हार र जितको लामो फेहरिस्त बताउनेछन् । तर के बिर्सनेछन् भने निर्वाचनमा मतदाताले तिनलाई नै लोप्पा खुवाइदिएका हुन् । अझै पनि यी आकाशे खेतीवालहरूले त्यही खेती गर्नेछन्, जो विगतमा गरेका थिए । चुनावमा मतदाता कति उत्साही र सशक्त छन् भन्ने पहिलो चरणमा खसेको ७० प्रतिशतमाथिको मतले नै स्पष्ट हुन्छ । स्थानीय निर्वाचनको दोस्रो चरण र प्रान्त तथा संसद्को निर्वाचनको निम्ति मतदाता कति आतुर छन् भन्ने यसबाटै जगजाहेर हुन्छ । मतदाताको प्राथमिकता चुनाव भएकाले सरकार र पार्टीका नेताहरू हो, अरू कुनै विवादमा नलाग, प्रान्त र संसद्को निर्वाचनमा लागिहाल भन्ने निर्वाचनमा जनताको उत्साहजनक सहभागिताबाट प्रस्ट हुन्छ । मतदाता कति सचेत देखिए भने मतदाताले केन्द्रीय नेतालाई बेकाममा प्रधानन्यायाधीशलाई महाभियोग, प्रहरी आईजीपी भर्ती आदिमा मनखुसी गर्न छुट छैन, यो हामी कदापि स्वीकार गर्दैनौं त्यसैले नेताहरू विधि, कानुन र मर्यादामा बस भन्ने सन्देश स्पष्टसँग दिएका छन् । एमाले अब परम्परागत कम्युनिस्ट पार्टी रहेन । ओलीको पक्षमा जनमत केपी ओली एमालेका अध्यक्ष बनेपछि भएको पहिलो निर्वाचन पनि हो यो । देशभित्र र बाहिर पनि ओलीको देशभक्ति र लोकतन्त्रपक्षीय अडानविरुद्ध असन्तुष्टि हुँदाहुँदै पनि ओलीले स्थानीय तहबाट पार्टीका उम्मेदवार छान्न सहभागिता र लोकतान्त्रिक अभ्यास जुन गरे, त्यसले एमालेलाई एक ढिक्का बनाउन, शीर्ष नेताहरूलाई विश्वासमा लिन सफल भए । आन्तरिक रूपमा एक ढिक्का बनेपछि ओलीले आम जनतामाझ एमालेले कांग्रेस र माओवादीको विकल्प दिन्छ भनेर नेताको रूपमा आफूलाई अविछिन्न रूपमा उभ्याइरहे । जतिसुकै दबाबमा पनि ह्युमिलेट भएको महसुस हुनै दिएनन् । बैंकक पुगेर फर्केका बिरामी चुनावसम्म बाँच्लान् र भन्ने ठानिइरहेका ओली प्रचण्डजस्ता लचकदार र स्वार्थको निम्ति जुनसुकै निर्णय लिन सक्ने प्रधानमन्त्री र सत्ताको लागि, आफ्नो लागि र फाइदाको लागि जेसुकै गर्न सक्ने कांग्रेस सभापति शेरबहादुर देउवालाई मौन अवधिमा समेत पत्रकार सम्मेलन गरेर लल्कारिरहे र आफ्ना कार्यकर्तालाई ऊर्जाशील बनाइरहे । यसपटकको चुनावमा ओलीले आफूलाई कुशल संगठकको रूपमा प्रस्तुत गरे । जसरी मदन भण्डारीले संसारभर कम्युनिस्ट किल्ला गल्र्यामगुर्लुम्म ढलिरहेको बेला एमालेलाई चुनावबाट स्थापित गराए, पच्चीसछब्बीस वर्षपछि त्यही पार्टीका ओलीले भण्डारीको विरासत र मनमोहनको आकृतिमा एमालेलाई लोकतान्त्रिक गणतन्त्र नेपालको अगुवा पार्टीको रूपमा स्थापित गर्न हाँकेको सावित हुँदैछ । ओलीको कूटनीतिक कौशल, विवेक र शालीनतापूर्वक बाँकी रहेको चुनावलाई ध्यान दिँदै गर्नुपर्ने कर्म सम्पन्न गर्न सके भने संकटका बेलामा राजनेतामा रूपान्तरण भएका पूर्वप्रधानमन्त्री ओली निर्वाचनको जनमतबाट अनुमोदित हुनेछन् ।"
स्थानीय चुनाव : प्रभाव र पूर्णता,"धेरै शंकाउपशंकापछि आखिर निर्धारित मिति अर्थात् वैशाख ३१ गते तीनवटा प्रदेशमा स्थानीय चुनाव सम्पन्न भयो । केही ठाउँमा भएका दु:खद् घटनाबाहेक सबैतिर चुनाव शान्तिपूर्ण रह्यो । जहाँजहाँ मानिसकै हत्यासम्म हुने गरी घटना भयो, त्यो अपूरणीय क्षति हो र त्यसका कारक दोषीहरू सजायको भागीदार बन्नैपर्छ । त्यसो हुन नसके भोलिका दिन अर्को चुनावमा तिनका पक्षलाई मतदाताले सजायँ दिनेछन् र त्यो पक्का छ । जे होस्, सरकार, निर्वाचन आयोग र सबै राजनीतिक दलहरू (संसद्मा प्रतिनिधित्व गर्ने, नयाँ दर्ता भएका र दर्ता हुनै बाँकी) को अथक् प्रयास र सहभागिता सार्थक रह्यो । मुख्य कुरा, को कस्ता उम्मेदवारहरू उठे र खासगरी दलहरूले को कस्ता उम्मेदवारहरू उठाए अनि कोसँग कसरी बन्धन र गठबन्धन गरेभन्दा पनि नागरिकहरू आफ्ना जनप्रतिनिधिहरू चुन्नमै रमाए । लगभग तीनचौथाइ मतदाताले मतदान गर्नु ठूलै उपलब्धि हो । यसले देखाउँछ नागरिकहरू कति आतुर थिए आफ्ना स्थानीय जनप्रतिनिधि चुन्न । यसको अर्थ नागरिकले आफ्नो कर्तव्य र दायित्व पूरा गरे । संविधान कार्यान्वयनको पहिलो कोसेढुंगा बन्न सफल भयो यो चुनाव । यो निर्वाचनमा केही राम्रानराम्रा अनि केही रमाइलानरमाइला पक्षहरू प्रकट भए । पहिलो, उम्मेदवार बन्न भएका जागिर (विशेषत: प्राध्यापक र शिक्षक) बाट राजीनामा दिएर टिकट पाउन आआफ्ना दल धाए । तीमध्ये केहीले पाएनन् । नपाएकामध्ये केहीले स्वतन्त्र उम्मेदवारी दिए भने केहीले पछिको लागि लगानी ठानेर चित्त बुझाए । कस्तो रहेछ त राजनीतिमा मानिसको सोख, भएको जागिरै छोडेर लाग्न सक्ने । पक्कै पनि जागिरमा भन्दा ठूलो भाग राजनीतिमै भएर होला । हुन सक्छ, कोही बढी भाग पाउनेभन्दा बढी सेवा गर्ने भावले राजनीतिमा आकर्षित भएका । दोस्रो, ठूला दलहरूलाई हम्मेहम्मे भयो, उम्मेदवार छान्न । गुटउपगुट र व्यक्तिवाद छताछुल्ल भयो । गुटगुटबीच टिकट नै खोसाखोस भए, दलका कार्यालयहरू घेराउ भए । सक्नेले एकलौटी गरे । नेपाली कांग्रेस र नेकपा एमालेले त मनोनयन दर्ता गर्ने दिनको अन्तिम घडीतिर मात्रै काठमाडौं महानगरपालिकाको मेयरको लागि नाम दिन सके । तेस्रो, स्थापित दलहरू प्रमुख राजनीतिक गढहरूमा धर्मराए । तिनलाई विश्वास भएन कि जनता हाम्रो साथमा छन् भन्ने । भन्नैपर्दा, तिनीहरूले आपूलाई परीक्षण गर्न पनि चाहेनन् । त्यसैले आपसबीच बन्धन र गठबन्धनमा लागे । तिनले यो मूल्यांकन गरेनन् कि भोलि आफ्नै मतदाताले त्यसलाई कसरी लिन्छन् भनेर । यसरी गठबन्धन गर्नुको पछाडि केही व्यक्तिगत र पारिवारिक अभीष्टहरू पनि देखिए । कुनैमा त्यो प्रस्ट देखिन्थ्यो भने कुनैमा लुकेको थियो । एउटा बुझ्न नसकेको कुरा के रह्यो भने कुनै गठबन्धन भनाइमा सीमित रह्यो, कार्यगतरूपमा भएन । जस्तै नेकपा एमाले र राप्रपाको काठमाडौं महानगरपालिकामा मेयर र उपमेयर । यो कस्तो किसिमको साँठगाँठ हो, जहाँ राप्रपाले आफ्नो साख गिरायो र एमालेले उपमेयर हाफ्यो । अर्कोतिर, नेकपा माओवादी केन्द्र र नेपाली कांग्रेसको भरतपुर महानगरपालिकामा मेयर र उपमेयरको गठबन्धन, जुन उम्मेदवारी दिनुअघि भइदिएको भए सायद त्यसको प्रभाव बेग्लै पर्न सक्थ्यो । जे होस्, यो गठबन्धनका पक्षमा दुवै दलका शीर्षस्थ नेताहरू, जो क्रमश: वर्तमान प्रधानमन्त्री र हुनेवाला प्रधानमन्त्री पनि हुन्, इमानदारीपूर्वक आफ्नो वचन र कर्मले लागे । दुवैले सँगसँगै एउटै हवाईजहाजमा यात्रा गरेर एउटै मञ्चबाट एकले अर्कोलाई मत मागे । गठबन्धनको नियत जस्तै भए पनि त्यो तहसम्मको कार्यगत एकता सराहनीय मान्नैपर्छ । यो आलेख तयार गर्दासम्म परिणामचाहिँ के हुने हो थाहा छैन । कुरा उठाइहालें, नियतको । नियत प्रस्ट छ, माओवादीकेन्द्रका अध्यक्ष पुष्पकमल दाहाल 'प्रचण्ड' लाई आफ्नो छोरी रेणु दाहाललाई मेयरमा जिताउनु छ, त्यसमा कुनै खोट छैन । सबैले आआफ्नै पक्ष लिने हो । यसमा थपिएको छोरीको नाता मात्रै हो । उनी छोरी मात्र होइन, दलको नेता पनि हुन् । तर पनि चितवनजस्तो ठाउँमा दलको लागि मरिमेट्नेले नपाउँदा केहीले चित्त दुखाए होलान् । कसैले चित्त दुखाए पनि त्यसको मलहमपट्टि भइहाल्छ । चुनावको अघिल्लो दिन चितवनमा भएको चुनावी सभामा प्रचण्डले माओवादीकेन्द्रको समर्थनमा उम्मेदवारी फिर्ता लिने कांग्रेसका मेयरका प्रत्याशी दिनेश कोइरालालाई त उचित न्याय दिने भरोसा दिएका छन्, आफ्नो तर्फबाट सक्दो सहयोग गर्ने वचन दिएका छन् भने आफ्नै दलकाले नपाउने त कुरै भएन । ठिकै छ, प्रचण्डले त आफ्नो छोरीको लागि अरू तीनवटा महानगरपालिका (काठमाडौं, ललितपुर र पोखरा) हाफे रे । कांग्रेसका सभापति शेरबहादुर देउवाले कसको लागि चितवन हाफे त ? उनका त छोरा वा पत्नी उठेका छैनन् । कसको लागि भन्दा मुखैमा आइसकेको प्रधानमन्त्री पदको लागि । भोलि राजनीतिको नयाँ समीकरण बनिहाल्यो भने त प्रधानमन्त्री गयो । राजनीतिमा जे पनि सम्भव छ र जायज हुन्छ । यो आलेख तयार गर्दासम्मको चुनावी नतिजा हेर्दा अब नेपाली राजनीतिले नयाँ बाटो लिने स्पष्ट संकेत दिएको छ । कुरा हो, काठमाडौं महानगरपालिकाको मेयरमा पूर्व प्रशासक र आर्किटेक्ट किशोर थापा तथा जुझारु युवा रञ्जु दर्शनाले पाएको अहिलेसम्मको मत । हुन त पञ्चायतकालमा काठमाडौंवासीले तत्कालीन नगरपञ्चायतको प्रधानपञ्चमा गोल्चे सार्कीलाई मत नदिएको होइन । त्यसअघि तत्कालीन राष्ट्रिय पञ्चायतको सदस्यमा नानीमैयाँ दाहाललाई अत्यधिक मत (७० हजारभन्दा बढी) ले नजिताएको होइन । त्यो परिवेश र यो नितान्त फरक छ । अहिलेको मत तिनका योग्यतामा विश्वास र केही गर्छन् भन्ने भरोसामा दिएका हुन् । कुरा त्योभन्दा पनि अब नागरिकहरू भरपर्दा र सक्षम आए भने पुरानै दल भनेर बस्नेवाला छैनन् । कांग्रेस, एमाले र माओवादीले यो बुझ्दा हुन्छ । भारतको नयाँदिल्लीमा अरविन्द केजरीवालको आम आदमी पार्टीले पनि यो देखाइसकेको छ भने भर्खरै फ्रान्सको राष्ट्रपतिमा निर्वाचित इमान्युयल म्याक्रोंको नयाँ दलले पनि प्रमाणित गरिसकेको छ । यसो भनिरहँदा नयाँ शक्तिको नाममा आएको डा बाबुराम भट्टराईको पार्टीको चर्चा अलिकति पनि गरिएन भने अन्याय हुन्छ । यो चुनावमा अहिलेसम्म नयाँ शक्तिको खासै चर्चा परिचर्चा छैन, पाएको मतको आधारमा । यसो हुनुमा दलको नाम नयाँ भए पनि व्यक्तिहरू तिनै पुराना हुन् भन्ने जनतामा परेको हुन सक्छ । अर्थात्, नयाँ बोतलमा पुरानै रक्सी । म त भन्छु, बाबुराम भट्टराईको जग भनेको माओवादी हो । माओवादीभन्दा बाहिर उनको सुरक्षित आधार निर्माण हुन सकेको छैन । अन्त्यमा अब कुरा छ, निर्वाचन हुन बाँकी चार प्रदेशको । ती प्रदेशका मतदाता पनि आफ्ना जनप्रतिनिधिहरू चुन्न यसरी नै आतुर छन्, जसरी निर्वाचन सम्पन्न भएका तीन प्रदेशका मतदाताहरू थिए । यो सबैले बुझ्नुपर्छ । दोस्रो चरणको चुनावको लागि मिति तोकिएको छ, तर चुनाव हुने निश्चितता सरकारले दिन सकेको छैन । त्यसमाथि प्रधानमन्त्रीले यही हप्ता राजीनामा दिने भएको छ । राजीनामा दिएपछि बाँकी स्थानीय चुनावसम्म यही सरकार कामचलाउको हैसियतमा रहने हो वा पहिलेको समझदारीअनुरूप कांग्रेसको नेतृत्वमा सरकार बन्ने हो, स्पष्ट छैन । समाचारमा आएअनुसार कामचलाउ सरकारले बजेट ल्याउनेछ । त्यसको अर्थ, बजेट पनि काम चलाउ हुनेछ र चुनावअघि बजेट ल्याउन पाइन्न भन्ने प्रमुख विपक्षी दलको मागलाई आंशिक सम्बोधन हुने देखिन्छ। यसले यो पनि संकेत गरेको छ कि आउने चुनाव पनि वर्तमान सरकारले कामचलाउकै हैसियतमा गर्नेछ । यसको अर्थ चुनावअघि कांग्रेसको नेतृत्वमा सरकार बन्दैन । यो पनि हुन सक्छ, यही सरकारले चुनावअघि बजेट ल्याउनकै लागि प्रधानमन्त्रीले राजीनामा दिने । त्यो जे भए पनि सत्तारुढ र विपक्षी दलकाबीच कुरा मिले पुग्छ । कुरा त्योभन्दा पनि संविधान संशोधनको सहमति र असहमतिमा छ । कथंकदाचित संविधान संशोधन प्रस्ताव पारित भएन भने मधेसी मोर्चा (अहिले राष्ट्रिय जनता पार्टी, नेपाल) चुनावमा आउन नमान्लान् । चुनाव भएन भने बाँकी चार प्रदेश जनप्रतिनिधिविहीन हुनेछन् । कुनै प्रदेशमा जनप्रतिनिधि हुने कुनैमा नहुने अवस्था मुलुकको लागि स्वस्थकर हुन्न । यसको प्रभाव प्रदेश र संघको चुनावमा पर्नेछ । त्यसो हुनु भनेको नेपालको संविधान २०७२ को कार्यान्वयनमा ढिलाइ हुनु हो । जति ढिलाइ हुँदै गयो त्यति संक्रमणकाल लम्बिने हो । त्यसो भयो भने मुलुकले निर्दिष्ट दिशामा गति लिन सक्दैन र नयाँ मोडको सिर्जना हुन सक्छ । त्यो नयाँ मोडले मुलुकलाई कुन दिशामा डोत्याउँछ, अहिल्यै भन्न सकिन्न ।हाइलाइट अहिले जनताले उम्मेदवारका योग्यता र केही गर्छन् भन्ने भरोसाका आधारमा उनीहरूलाई मत दिएका हुन् । कुरा त्योभन्दा पनि अब नागरिकहरू भरपर्दा र सक्षम आए भने पुरानै दल भनेर बस्नेवाला छैनन् । कांग्रेस, एमाले र माओवादीले यो कुरो बुझ्दा हुन्छ ।"
आस्थाको राजनीति,"नेपाली राजनीति पूर्णतः फोहोरी खेलमा परिणत भएको छ । जहाँ आदर्श एवं मूल्य, मान्यताको अंश मात्र पनि बाँकी रहेन भन्दा हुन्छ । यसको आधार दलीय नेतृत्वको व्यवहारमै रहेको पाइन्छ । हुन त हाम्रो लागि यो नौलो होइन । दलहरूले निकै लामो समयदेखि यसै किसिमको आदर्शविहीन र अमर्यादित व्यवहार प्रदर्शन गर्दै आइरहेका छन् । यद्यपि राजनीतिमा जसले जति ठूलो आदर्शको कुरा गर्यो , उसको व्यवहार पनि त्यत्ति नै उत्कृष्ट हुनुपर्ने अपेक्षा गरिन्छ, तर यो हाम्रो सन्दर्भमा त्यति लागू हुँदैन । एक समय राजनीतिक दलहरू (०४६ सालको परिवर्तनपश्चात् गठित दलहरूबाहेक) जुनसुकै मार्काका भए पनि उच्च आदर्शप्रति प्रतिबद्ध मानिन्थे । निर्दलीय पञ्चायतकालभरि तिनीहरूले आफूहरूलाई यही रूपमा चिनाइरहे । त्यसैले जनताले दलहरू एवं दलीय नेतृत्वलाई सक्दो समर्थन र सहयोग प्रदान गरिरहे । ०४६ सालमा दलीय प्रयत्नबाट देशमा बहुदलीय व्यवस्था स्थापना भएपछि जनताले दलहरूबाट सोही आदर्शअनुकूल व्यवहारको अपेक्षा गरेका थिए । तर दलहरू भने जनअपेक्षाविपरीत आफ्नो आदर्शबाट विचलित हुन पुगे । तिनीहरूले यस किसिमको कार्य सत्तासुख र वैभव प्राप्तिको लागि गरे । यसको लागि तिनीहरूले आफूहरूले पहिरिएको आदर्शको जामासमेत मिल्काइदिए । दलहरूले आफूहरूलाई खुलारूपमा निजी स्वार्थको पक्षधरको रूपमा प्रस्तुत गर्दै देशको भविष्य र जनताको अपेक्षामाथि तुषारापात गरिरहे, तर दलका नेताहरू भने समृद्ध हुन पुगे । यसो गरिरहँदा पनि तिनीहरूले निश्चित आदर्शको ढोंग देखाउन पछि पर्दैनन् । यो प्रवृत्तिले देशमा कथित लोकतन्त्रको प्राप्ति पछि अझ झन् गति लिन पुग्यो । अब दलहरू खुलारूपमा भ्रष्टाचार र राष्ट्रघात गर्ने तहसम्म उत्रन पुगेका छन् । यद्यपि नयाँ संविधान कार्यान्वयन र संविधान कार्यान्वयनको लागि राज्य व्यवस्थाका तीनै तहको निर्वाचनपश्चात् दलीय नेतृत्वको यस किसिमको प्रवृत्तिमा केही नियन्त्रण सम्भव हुन सक्छ भन्ने आशा गरिएको थियो । तर साँघुरो स्वार्थबाट निर्देशित दलहरूले स्थानीय तहको निर्वाचनका क्रममा जनअपेक्षाविपरीत व्यवहार प्रस्तुत गर्न पछि परेनन् । राष्ट्रवादी एवं जनपक्षधर शक्ति एवं व्यक्तिहरूको चाहना स्थानीय निर्वाचन संसदीय लुटलाई वैधानिकता दिने नभएर राष्ट्र एवं जनतासामु उत्पन्न खतराविरुद्ध जुध्ने अवसर वा माध्यम बनोस् भन्ने रहेको छ, तर उनीहरूसामु सीमित विकल्प छन्, जसको फाइदा हिजोकै राष्ट्र एवं जनविरोधीहरूले लिने प्रयास गरिरहेका छन् । देशको केन्द्रीय संसद्, राज्य व्यवस्थापिका र स्थानीय तहको निर्वाचनको विषयलाई नेपाली जनताले मूल रूपमा संविधान कार्यान्वयनको रूपमा लिएका थिए । त्यससँगै निर्वाचनमा योग्य, सक्षम र इमानदार व्यक्तिहरू निर्वाचित हुन पुगे भने तिनीहरूले देश र जनताका पक्षमा केही सकारात्मक कार्यहरू गर्न सक्नेछन् भन्ने आशासमेत उनीहरूले गरेका थिए, तर दलहरूले जनताका ती आशामा प्रारम्भमै तुषारापात गरिदिए । यसो किनभने तिनीहरूले एकातिर महत्वाकांक्षी घोषणापत्रहरू जनसमक्ष फ्याँकिदिएर उनीहरूलाई अल्मल्याउने अनि अर्कोतिर सहीगलत, नैतिकअनैतिक जुनसुकै उपाय अवलम्बन गरेर भए पनि नेतृत्व हत्याउने मार्ग अपनाएको देखियो । यसको लागि उनीहरूले जनताले सहजरूपमा स्वीकार गर्न नसक्ने अपवित्र चुनावी गठबन्धनसमेत गर्न पुगे । यसक्रममा दसबर्से जनयुद्धका प्रमुख प्रतिद्वन्द्वीहरू माओवादी र कांग्रेस अनि राजतन्त्र एवं हिन्दुत्वको समर्थक राप्रपा र आफूलाई गणतन्त्र र धर्म निरपेक्षता पक्षधर बताउने एमालेबीच चुनावी तालमेल भएको देखियो । यो तालमेललाई कसैले पनि र कुनै अर्थमा पनि स्वाभाविक रूपमा लिएको पाइँदैन । यसलाई स्वाभाविक रूपमा नलिइनुको तात्पर्य यो गठबन्धन कुनै अर्थमा औचित्यपूर्ण रहेको छैन । कारण यो जनहित एवं राष्ट्रहितको लागि नभई स्थानीय तहको नेतृत्व कब्जा गरेर शासनमा एक्लौटी गरी राष्ट्रिय सम्पत्तिमा लुट मच्चाउने उद्देश्यबाट प्रेरित रहेको देखिन्छ, अन्यथा विचार गरौं त, नेपाली जनताले देशमा सुशासनको स्थापना र जनताले राज्यबाट प्राप्त गर्ने सेवासुविधाको सहज व्यवस्था होस् भन्नेसम्म चाहना गरेका थिए । तर दलहरूले नेपाली जनतासामु असम्भव आश्वासन बाँड्ने कार्य गरेका छन् । दलहरूको यस किसिमको अस्वाभाविक कार्यशैलीको पछाडिको उद्देश्य प्रस्ट छ । यो अरू केही नभएर जनताका आँखामा छारो हाल्ने कार्य मात्र हो । यसो गरेर दलहरूले जनतालाई रिझाएर होइन, झुक्याएर नेतृत्व हात पार्न चाहन्छन् भन्ने देखिन्छ । यसो हुँदा पनि केचाहिँ प्रस्ट छ भने दलहरूले स्थानीय तहको निर्वाचनमा आफ्ना घोषणापत्रमार्फत दिएका आश्वासनहरूको चतुर्थांश पनि पूरा गर्न सक्ने छैनन् । तर उक्त अवधिमा आफ्नो हैसियतलाई नाटकीय रूपमा वृद्धि गर्नेछन् । यसविपरीत सर्वसाधारणले भने चरम आर्थिक बोझ खेप्नुपर्नेछ । जसले गर्दा सर्वसाधारण स्थानीय तहको औचित्यप्रति प्रश्न उठाउनुपर्ने स्थितिमा पुग्नेछन् । यसो हुनुको पछाडि स्थानीय तह नेतृत्वको कार्यशैली मात्र नभएर स्थानीय तहको संरचना निर्माणमा रहेको अपरिपक्वतासमेत उत्तिकै जिम्मेवार कारण रहेको समयक्रममा प्रस्ट हुन जानेछ । स्थानीय तह निर्वाचनलाई दलहरूले कथित संघीय लोकतन्त्रलाई बलियो तुल्याउने हेतुले लिएका छैनन् । उनीहरूले यसलाई राष्ट्रिय सम्पत्तिको दोहनको एउटा उपायको रूपमा मात्र लिएका छन् भन्ने प्रमाणको रूपमा दलहरूले स्थानीय तह निर्वाचनका क्रममा देखाएको व्यवहारलाई लिन सकिन्छ । दलहरूले जनतालाई राज्यशक्तिको स्रोतको रूपमा लिएका भए उनीहरूले सर्वप्रथम आफूहरूले आजसम्म गरेका जनविरोधी एवं राष्ट्रविरोधी कार्यशैलीवापत जनतासामु माफी माग्ने थिए। यससँगै उनीहरूले देशको वास्तविक अवस्थाको चित्रण गर्दै आफूहरूले इमानदारीपूर्वक कार्य गरी समभाव रूपमा जनताको अवस्थामा सुधार र राष्ट्र विकासमा लागिपर्ने प्रतिबद्धता जनाउने थिए । उनीहरूले स्थानीय तहको नेतृत्वको छनोट स्थानीय पार्टी संगठनहरूबाटै गर्ने र स्थानीय मुद्दाहरूको छनोटसमेत सोही तहबाट गरिने कुरालाई महत्व दिने थिए । अनि जनताद्वारा आफूहरूलाई प्रदान गरिने मतको कदर गर्दै उक्त कार्यमा लागिपर्ने थिए । जुन कुरोमा जनताको सहयोगसमेत प्राप्त हुने थियो । तर उनीहरूले जनतासामु इमानदारीपूर्वक आफ्ना कुरा न राखेर जालझेलको उपाय मात्र अवलम्बन गर्न आवश्यक ठाने । दलहरूले असम्भव विषय समावेश गरी जनतासमक्ष वितरण गरेका घोषणापत्रहरू यसैको प्रमाण मात्र हुन् । कुरो यत्ति मात्र भए त हुन्थ्यो, कतिपय स्थानमा केही दलहरूले निर्वाचन बुथ कब्जा गर्ने प्रयाससमेत गरेको देखियो । जुन कारणले प्रहरी गोली चल्न गई जनताको जीउज्यानको हताहतीसमेत हुन पुग्यो । यस कार्यले दलको नेतृत्व र तिनका कार्यकर्तामाझ व्याप्त आपराधिक मनोवृत्ति झल्काउँछ । यस किसिमको आपराधिक मार्ग अवलम्बन गरी जनसमर्थनबाट होइन, बलजफ्ती नेतृत्व हत्याउन खोज्नेहरूले जनताको कसरी सेवा गर्लान् ? यसले राजनीति फोहोरी खेल मात्र नभएर त्यहाँ व्यापक अपराधीकरण भएको कुरोसमेत प्रमाणित गर्दछ । अनि यस किसिमको आपराधिक प्रवृत्तिको विकास गरेर दलहरूले देशलाई कुन दिशातर्फ डोत्याउन चाहिरहेका छन् भन्ने सहज आकलन गर्न सकिन्छ । हुन त गुन्डागर्दी, बुथ कब्जा र प्रशासनिक धाँधली जस्ता कुरा नेपाली राजनीतिमा देखापरेका नौला प्रवृत्तिहरू होइनन् । यी पञ्चायतकालमै देखा परेका विकृति भए तर पनि तिनलाई २०४६ सालको परिवर्तनपश्चात्को संसदीय राजनीतिक कालमा चरम उत्कर्षमा पुत्याउने कार्य गरियो ।सरकार र अझ खासगरी गृह मन्त्रालय (संयुक्त सरकार भएको अवस्थामा) जसको हातमा रह्यो, उसले निर्वाचन परिणाम आफ्नो पक्षमा लैजाने कुरा केही वर्ष अघिसम्म हामीकहाँ स्वाभाविक मानिन्थ्यो । यसलाई सुखद संयोग मान्नुपर्छ, यसपटक त्यस किसिमका गुनासा सुनिएका छैनन् । तर के कुरा स्पष्ट छ भने जुन व्यवस्थामा बुथ कब्जा गर्नेसम्मको प्रयास वा कार्य गरिन्छ, त्यहाँ निष्पक्ष निर्वाचनको ग्यारेन्टीको कुरा गर्नु ठट्यौली मात्र हुन जान्छ । अनि जहाँ निष्पक्ष निर्वाचनको ग्यारेन्टी हुँदैन, त्योभन्दा ठूलो अप्रजातान्त्रिक कुरा कमै मात्र हुने गर्छ । नेपालमा गत ३१ गते सम्पन्न स्थानीय निकाय निर्वाचन यथार्थमा नेपालमा जनउत्तरदायी व्यवस्था स्थापनाका क्रममा एउटा महत्वपूर्ण चरण हो । यसै उद्देश्यलाई सघाउन जनताले उत्साहका साथ मतदान गरेका छन् । उक्त निर्वाचनमा देखा परेको जनउत्साहका पछाडि दुइटा महत्वपूर्ण कारण रहेका देखिन्छन् । एक, जनताले यस निर्वाचनलाई नयाँ संविधान कार्यान्वयन गर्दै देशमाथि घनीभूत हुँदै गइरहेको विदेशी हस्तक्षेपको कालो बादललाई थोरै मात्र भए पनि पन्छाउने माध्यमको रूपमा लिएका छन् । दोस्रो, जनताले यो निर्वाचनले उनीहरूलाई समीपको सरकार उपलब्ध गराउँछ भन्ने विश्वास गरेका छन् । जनताको यसै भावनालाई आफ्नो सत्ता स्वार्थको पक्षमा भजाउन दलहरूले तिलस्मी पाराका घोषणापत्रहरू जारी गरेका हुन् । यसो गरेर उनीहरूले जनभावनाको अनादर र उपहास दुवै कार्य गरेका छन् । कारण नेपाली जनता दलहरूले आफ्ना घोषणापत्रहरूमा दाबी गरेजस्तो गरी चार वर्षमा देशको कायापलट हुन्छ भन्ने भ्रममा छैनन् । उनीहरूका चाहना उनीहरूले अझै पनि रकमी, जाली, फटाहाहरूको शासनमा बस्न नपरोस् । देश विदेशी स्वार्थको क्रीडाभूमि हुनबाट जोगियोस् । देशका युवाहरूले रोजगारका निम्ति विदेश पलायन भई विदेशी भूमिमा अपमानजनक जीवन बाँच्न नपरोस् । अनि देशले खरायोको रूपमा नभई कछुवाको रूपमा मात्र भए पनि विकासको गति पक्रन सकोस् भन्ने मात्र रहेको छ । तर दलहरूले हवाई, कोरा र असम्भव आश्वासन बाँडेका छन् । जुन कुरा तल्लो दर्जाको फट्याइँबाहेक अरू केही होइन । यसो गरेर दलका नेताहरूले जनता झुक्याउने मात्र नभएर आफ्नो अयोग्यता र धूत्र्याइँलाई समेत प्रमाणित गरिदिएका छन् । त्यति मात्र नभएर यसपटकको निर्वाचनमा दलहरूले आस्थागत राजनीतिलाई तिलाञ्जली दिएका छन् । राजनीति आस्थाको अर्को नाउँ पनि हो । नेपालमा राजनीतिक दलहरूको महत्व र स्वीकार्यता आस्थागत राजनीतिकै कारण कायम रहेको हो । दलहरूले पञ्चायतकालीन अवधिभर आस्थाको राजनीति गरिरहे । जसको लागि उनीहरूले ठूलो मूल्य चुकाएका हुन् । तर तीमध्येका केही समूहले आस्थालाई सत्तामा चढ्ने भत्याङको रूपमा मात्र प्रयोग गरिगरे । त्यसैगरी भारतीयहरूले आफ्नो हितमा प्रयोग नगरुन्जेल माओवादीहरूले उल्लिखित प्रवृत्तिको विरोधमा गरेको राजनीति पनि आस्थाकै राजनीति थियो । जुन आस्थाको संरक्षण र प्रवद्र्धनको लागि हजारौं माओवादी कार्यकर्ताले अथाह त्याग र बलिदान गरेका छन् । तर अब आएर उक्त आन्दोलनको नेतृत्वले ती कार्यकर्ताको आस्थामाथि घात गरेको छ । माओवादी नेतृत्वको एउटा पक्षले राजनीतिक आस्था नै परित्याग गरिदिएको छ । अर्को पक्ष, आस्थालाई सत्ता स्वार्थ एवं वैभवसँग साटफेर गरिरहेको छ, भने तेस्रो पक्ष आस्थाको संरक्षणका नाउँमा उटपट्याङ कार्य गर्दै जानीनजानी देशमा विदेशी स्वार्थलाई मजबुत तुल्याउने कार्य गरिरहेको छ । यसरी अब आएर देशमा आस्थाको राजनीति लगभग समाप्तिको दिशातर्फ बढेको देखिन्छ । आस्थाको राजनीति गर्नेहरूलाई असान्दर्भिक तुल्याउने प्रयत्नहरू भइरहेका छन् । यसबाट जनता पीडित हुने मात्र नभएर देशको स्वतन्त्र अस्तित्वमै आँच पुग्नेसम्मका सम्भावना देखा परिरहेका छन् । राष्ट्रवादी एवं जनपक्षधर शक्ति एवं व्यक्तिहरूको चाहना स्थानीय निर्वाचन संसदीय लुटलाई वैधानिकता दिने नभएर राष्ट्र एवं जनतासामु उत्पन्न खतराविरुद्ध जुध्ने अवसर वा माध्यम बनोस् भन्ने रहेको देखिन्छ । तर उनीहरूसामु सीमित विकल्प छन्, जसले गर्दा यी कुराको फाइदा हिजोकै राष्ट्र एवं जनविरोधीहरूले लिने प्रयास गरिरहेका छन् । त्यसको लागि उनीहरूले एकातिर आकर्षक घोषणापत्रमार्फत जनतासामु भ्रम छर्ने र अर्कोतर्फ अवसरवादी गठबन्धन निर्माण गरेर राष्ट्र एवं जनविरोधी कार्यशैलीलाई निरन्तरता दिने मार्ग अवलम्बन गरेका छन् । त्यसो नहुँदो हो त गठबन्धन विचार मिल्ने पक्षहरूबीच हुने थियो । यसो भइदिएको भए जनतालाई उपयुक्त विकल्पको छनौट गर्ने अवसर प्राप्त हुने थियो, तर जनतासामु साँघुरो विकल्प मात्र उपलब्ध छ । उनीहरूले भ्रष्ट र राष्ट्रघातीमध्येकै एउटालाई चयन गर्नुपर्ने भएको छ । यसबाट स्थानीय निर्वाचनप्रतिको जनअपेक्षा पूरा हुन नसक्ने स्पष्ट भएको छ । यसै सन्दर्भमा के पनि प्रस्ट छ भने तिनीहरूले जनताका आकांक्षा पूरा गर्न चाहने छैनन् र सक्ने पनि छैनन् । यस अवस्थामा जनपक्षीय शक्तिहरूको भूमिकाको महत्व हुनेछ । जुन भूमिका निर्वाहको लागि जनपक्षीय शक्तिहरूले पनि जडता, हीनता र संकीर्णताभन्दा माथि उठेर आफूहरूलाई तयार गरिराख्नु जरुरी छ ।"
