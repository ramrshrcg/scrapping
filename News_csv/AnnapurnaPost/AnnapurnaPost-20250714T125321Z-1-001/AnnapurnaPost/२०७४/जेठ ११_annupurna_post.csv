शीर्षक,विवरण
संविधान संशोधन किन ?,"संविधान देशको मूल कानुन हो । देशको सम्पूर्ण शासन प्रणाली संविधानले नै निर्देश गरेको हुन्छ । नेपालमा पहिलोपटक २००४ सालमा अन्तरिम संविधान जारी भएको थियो । २००७ को राजनीतिक परिवर्तनपछि गणतन्त्र र संविधानसभाबाट निर्वाचन गराउने चर्चा भए पनि राजा त्रिभुवनले अन्तरिम संविधान २००८ र राजा महेन्द्रले नेपालको संविधान २०१५ र २०१९ जारी गरे । राजा वीरेन्द्रले बहुदलीय संसदीय प्रजातन्त्र भएको २०४७ को संविधान जारी गरे । २०६२ मंसिरमा भारतको मध्यस्थतामा दलीय नेताहरूले नयाँदिल्लीमा बाह्रबुँदे सम्झौता गरेर सुरु भएको आन्दोलनले २०६३ वैशाख ११ गते राजा ज्ञानेन्द्र र दलहरूबीच भारतकै मध्यस्थतामा सम्झौता भयो । राजनीतिक परिवर्तनपछि गिरिजाप्रसाद कोइराला र प्रचण्डले अनमिन र माओवादी लडाकुको आडमा अन्तरिम संविधान २०६३ जारी गरी नयाँ संविधान बनाउन संविधानसभाको निर्वाचन गराउने व्यवस्था गरे । मधेस आन्दोलनको नाममा अन्तरिम संविधानमा संशोधन गरियो । त्यसमा संघीयता, धर्म निरपेक्ष, गणतन्त्र, र समानुपातिक प्रतिनिधित्वको व्यवस्था गरियो । राजाले प्रयोग गर्ने अधिकार गिरिजाप्रसादले नै प्रयोग गरे । जंगबहादुरले कोतपर्वपछि शक्ति हासिल गरेका थिए भने गिरिजाले बाह्रबुँदे सम्झौता र माओवादी लडाकुको बलमा राष्ट्राध्यक्ष र प्रधानमन्त्री दुवैको अधिकार प्रयोग गरी नयाँ जंगबहादुर भए । निर्वाचनपछि राष्ट्रपति हुने लोभमा प्रचण्डको डिजाइनमा माओवादीलाई सत्ता कब्जा गर्नको लागि सहयोग पुर्याए । माओवादी सबैभन्दा ठूलो दल हुन गयो । नेपाली कांग्रेस दोस्रो र एमाले तेस्रो स्थानमा बस्न बाध्य भए । माओवादीको एजेन्डाका पछि लागेर संविधानसभाको सपथग्रहण बैठकबाटै गिरिजाले गणतन्त्र घोषणा गराए । राष्ट्रपतिको निर्वाचनमा गिरिजालाइ समर्थन नगरेपछि प्रचण्डले आफूलाई प्रयोग गरेको थाहा पाएर सत्ता छोड्न आनाकानी गरे । अन्तरिम संविधानमा अर्को संशोधन गरेर सहमतिको सरकारको ठाउँमा बहुमतीय सरकारको प्रावधान राखेर मात्र प्रचण्डलाई सत्ता हस्तान्तरण गरे । पहिलो संविधानसभा संविधान जारी नगरि विघटन भयो । दोस्रो संविधानसभामा नेपाली जनताले धर्म निरपेक्षता, गणतन्त्र र संघीयता नराख्न दिएको सुझावको बेवास्ता गरियो । छिमेकी राष्ट्र भारत, ९० प्रतिशतभन्दा बढी हिन्दु धर्म राख्नुपर्छ भन्ने हिमाल, पहाड र तराईका जनताको विरोध र मधेसी मोर्चाको व्यापक विरोध हुँदाहुँदै पनि क्रिश्चियनहरूको प्रलोभन र दबाबमा संशोधनको कबुलसहित प्रमुख तीन दलका नेताले २०७२ असोज ३ गते संविधान जारी गरे । संविधान जारी गरेको खुसियालीमा केही भागमा दिपावली गरियो भने मधेसमा आन्दोलन भयो । राजनीतिसँग सरोकार नभएका सर्वसाधारण, सुरक्षानिकाय र मधेसी जनताले अनाहकमा ज्यान गुमाउनुपर्यो । भूकम्पको पीडाले आहत नेपाली जनतालाई नाकाबन्दीको नाममा थप पीडा र कष्टकर जीवन बिताउनुपर्यो । माओवादी सशस्त्र संघर्षमा नेताहरूको दिल्ली बसाइ जस्तै मधेसी मोर्चाका नेताहरूको काठमाडौं बसाइ भयो । मधेसी मोर्चाका नेताहरूलाई प्रयोग गरेर क्रिश्चियनहरूले नेपालमा राजनीतिक अस्थिरता र साम्प्रदायिक वैमनस्यता कायम राख्न संविधान संशोधनमा प्रदेशको सीमांकन हेरफेर,अंगीकृत नागरिकलाई उच्चपदमा जाने बाटो खुलाउन र हिन्दीलाई सरकारी भाषा बनाउने षडयन्त्र भएको छ । गिरिजाप्रसादलाई प्रयोग गरेर अन्तरिम संविधान संशोधन गरेजस्तै हाल प्रचण्डलाइ प्रयोग गरिएको छ । भारतीय राजदूतले संविधान संशोधन नगरि निर्वाचनमा लाग्न, मधेसी मोर्चाको ठाउँमा राष्ट्रिय जनता पार्टी नेपाल बनाएर राजनीतिक दलको नामबाट मधेस शब्द हटाएर राख्न दिएको सुझाव र जनताको निर्वाचनमा सहभागिता हुने प्रवल चाहनाले संविधान संशोधनको प्रयास रोकिएको छ । पहाडमा जनजाति आन्दोलनलाई बेलायतको सहयोग बन्द र स्थानीय निर्वाचनले पाखा लगाएको छ । मधेसमा अनमिनको अफिस बन्द, एनजीओआईएनजीओ गतिविधिमा नियन्त्रण, भारतीय नीतिमा भएको परिवर्तन र स्थानीय तहको जेठ ३१ गते हुने निर्वाचनले मधेस आन्दोलनको पटाक्षेप हुनेछ । यो संविधानको कार्यान्वयन भनेको राजाको ठाउँमा राष्ट्रपति राखिएको र क्षेत्रीय अदालतको ठाउँमा प्रदेशमा पुनरावेदन अदालत राखिएको मात्र हो । अन्य सम्पूर्ण कार्यहरू अहिले पनि २०४७ को संविधानअनुसार नै भइरहेको छ । यो संविधान जारी हुनासाथ बेवारिस भयो । संशोधन नगरि कार्यान्वयन गर्नै नसकिने र संशोधन सबैको चित्त बुझएर गर्नै नसकिने भएकाले यो संविधान त्रिसंकु अथवा भीरको चिन्डोजस्तै भएको छ । वर्तमान राजनीतिक संक्रमणको अन्त्य नयाँ संसद्को निर्वाचनले नै गर्नेछ । संविधानसभाबाट रुपान्तरित संसद्ले बजेट पास गर्नु, नयाँ सरकार बनाउनु र प्रदेशको निर्वाचन स्थगित गर्न मात्र संविधान संशोधन गर्नु रहेको छ । दसैंतिहार र छठपछि कात्तिकको तेस्रो हप्तामा मौसम पनि अनुकूल हुने भएकाले संसद्को निर्वाचन गराउनु उपयुक्त देखिएको छ । संसदको निर्वाचनबाटै धर्म निरपेक्ष, गणतन्त्र, संघीयता र समानुपातिक प्रतिनिधित्वको टुंगो लाग्नेछ । अब संसद् निर्वाचनको शान्तिपूर्ण बाटो लाग्ने वा विगतमा जस्तै आन्दोलनको नाममा सत्ता परिवर्तन गर्ने दुई विकल्प रहेको छ । जुन बाटो समाते पनि यो संविधानको संशोधन वा परिवर्तन अब अनिवार्य देखिएको छ । राजनीतिक दलका नेताहरू र जनताले समयमै उचित निर्णय गर्ने विश्वास गरिएको छ । भूकम्पले पीडित भएको बेला नाकाबन्दीको थप पीडाले नेपालीको जीवन थप कष्टकर हुन गयो । संविधान जारी भएपछि नै मधेसी मोर्चालाई अगाडि सारेर निर्वाचनअगाडि नै संविधान संशोधनको लागि दबाब दिइएको छ । अहिले संविधानसभाबाट रुपान्तरित संसद्मार्फत नै संविधान संशोधनको प्रयास भविष्यमा हुने निर्वाचनले नेपाली जनताले संशोधनको कबुलसहित जारी संविधानबाटै प्रदेशको विभाजन, हिन्दी भाषा, नागरिकता जस्ता प्रावधान लागू गरिहाल्नको लागि नै हो । जसरी गिरिजाप्रसादलाई प्रयोग गरेर संघीयता, धर्म निरपेक्षता, गणतन्त्र र समानुपातिक पछाडिको ढोकाबाट राख्न लगाइयो । अब संसद् निर्वाचनको शान्तिपूर्ण बाटो लाग्ने वा विगतमा जस्तै आन्दोलनको नाममा सत्ता परिवर्तन गर्ने दुई विकल्प बाँकी छन् । जुन बाटो समाते पनि योे संविधानको संशोधन वा परिवर्तन अब अनिवार्य देखिएको छ । दलका नेता र जनताले समयमै उचित निर्णय गर्ने विश्वास गरिएको छ । त्यस्तै अहिले प्रचण्डलाई प्रयोग गरेर मधेसी मोर्चा आन्दोलनको नाममा निर्वाचनअगाडि नै माग पूरा गर्ने कोसिस भइरहेको छ । संविधान जारी गर्दाको शक्ति सोही प्रकारको षड्यन्त्र गरेर यो अभीष्ठ पूरा गर्न अन्तिम कोसिसमा लागेको छ । छिमेकी राष्ट्र भारतमा हिन्दुसमर्थित मोदीको सरकारले गत अक्टोबरमा नेपालसम्बन्धी नीतिमा पुनरावलोकन गरेर २०६३ वैशाख ११ को आफ्नै मध्यस्थातामा गरेको सम्झौता कार्यान्वयन गर्ने नीति लिएको छ । नयाँ भारतीय राजदूतले पशुपतिनाथको दर्शन गरेर आफ्नो कार्यकाल सुरु गर्नु, सबै नेताहरूलाई भेटेर भारतीय नीतिमा भएको परिवर्तनको जानकारी गराउनु, संविधान जारी गर्ने शक्ति प्राप्त गरेको उपलब्धि गुम्न लाग्यो भनेर आत्तिनु, एसडी मुनी र श्यामशरणको ट्विट र इन्डियन एक्सप्रेसको जुन ५ को लेख, मधेसी दलहरूलाई एकीकृत गरेर राष्ट्रिय जनता पार्टी नेपाल गठन गरिनु, मधेसी मोर्चाका नेताहरूलाई दूतावासमा बोलाएर नयाँ भारतीय राजदूतले संविधान संशोधनको कार्य स्थगित राखेर दोस्रो चरणको जेठ ३१ को निर्वाचनमा भाग लिन सुझाव दिनु, उत्तर प्रदेशका नवनिर्वाचित मुख्यमन्त्री योगी आदित्यनाथको भारतका प्रधानमन्त्री मोदीसँगको धनिष्ठ सम्बन्धजस्ता कारणले भारतीय राजदूतले नयाँ निर्देशनअनुसार काम गरिरहेको अनुमान गरिएको छ । यो सबै पर्दापछाडि भएको घातप्रतिघात नेपाली जनतालाई थाहा भइसकेकाले अब हुने निर्वाचनबाटै जनताले जवाफ दिनेछन् । २०७२ को संविधान जारी हुँदा नै संशोधनको कबुल गरिएबाटै यो संविधान संशोधन वा परिवर्तन नगरि कार्यान्वयन हुने सम्भावनै रहेको छैन । अहिले पनि देश राष्ट्रपतिबाहेकका सबै कार्य २०४७ को संविधानअनुसार नै चलिरहेको छ । आगामी संसद्को निर्वाचनबाटै यसको छिनोफानो हुनेछ । स्थानीय तहको पहिलो चरणको निर्वाचनमा संघीयता धर्म निरपेक्ष र लोकतान्त्रिक गणतन्त्र भएको संविधान जारी गर्ने प्रमुख तीन दल नेपाली कांग्रेस, एमाले र माओवादी नै अग्रस्थानमा निर्वाचित भएका छन् । संविधान जारी गर्ने बेलाको चलखेल गर्ने शक्ति अहिले नेपालमा हिन्दु धर्म र राजतन्त्रको विरोधमा जनताले मत जाहेर गरे भनेर नयाँ हल्ला चलाइरहेका छन् । जबकि स्थानीय निर्वाचन स्थानीय समस्याको समाधानको लागि जनताले दलीय अवधारणाभन्दा माथि उठेर आफ्ना प्रतिनिधि निर्वाचित गरेका छन् । अब संविधान संशोधन र अन्य मधेसी मोर्चाको माग दोस्रो चरणको स्थानीय निर्वाचनअगाडि पूरा हुने सम्भावना टरेको छ । दोस्रो चरणको निर्वाचन जेठ ३१ गते तोकिएको छ । पहिलो चरणकै परिणाम दोस्रोमा पनि दोहोरिने सम्भावना रहेको छ । कांग्रेस, एमाले र माओवादीपछि मधेससमर्थित दलले चौथो स्थान प्राप्त गर्ने अनुमान छ । यसैले स्थानीय निर्वाचनबाटै संवैधानिक प्रावधानको बारेमा जनताको अभिमतको मूल्यांकन गर्नु हतारै हुनेछ । २०७४ माघसम्ममा स्थानीय, प्रदेश र संसद्को निर्वाचन गर्ने संवैधानिक प्रावधान रहेको छ । प्रदेशको बारेमा सीमांकनदेखि अन्य कानुनी प्रावधान मिलाउनुपर्ने भएकाले अब प्रदेशको निर्वाचन गर्न भन्दा संसद्को निर्वाचन गराउनुनै व्यावहारिक र संविधान संशोधनको लागि अनिवार्यजस्तै हुन गएको छ । वर्तमान संसद् बजेट पास गरेर संसद्को निर्वाचनको लागि सर्वदलीय वा गैरदलीय सरकार गठन गर्न र प्रदेशको निर्वाचन हाल स्थगित गराउनको लागि मात्र संविधान संशोधन गरेर असार मसान्तमा अन्त्य गर्ने र संसद्को निर्वाचन २०७४ कात्तिकको तेस्रो हप्तामा गराउनु उपयुक्त देखिएको छ । नेपालीको प्रमुख चाड दसैं, तिहार र छठ पनि सकिने र मौसमको हिसाबले हिमाल, पहाड र तराईमा यो बेला उपयुक्त र माघको अन्तिम सीमा पनि पूरा हुनेछ । जसरी स्थानीय चुनावमा जनताले आफ्नो ठाउँको विकासको लागि मतदान गरे अब संविधानमा राखिएको संघीयता, धर्म निरपेक्षता, गणतन्त्र र समानुपातिक राख्ने वा हटाउने त्यसको लागि आफ्ना प्रतिनिधि छान्ने छन् । राजनीतिक दलहरू आफ्ना एजेन्डा लिएर जनतासमक्ष मत माग्न जाने छन् । निष्पक्ष, स्वतन्त्र र धाँधलीरहित हुने सो निर्वाचनमा मतदानबाटै जनताले आफ्नो अभिमत दिने छन् । यसपटकको स्थानीय तह निर्वाचनबाटै जनताले विगतमा दलीय प्रभाव भएका दलहरूलाई सो ठाउँबाट पराजित गरेर जनता सर्वोपरि छन् भन्ने प्रमाणित गरेका छन् ।"
"राजीनामा, राजनीति र दाबी","माओवादी केन्द्रका अध्यक्ष पुष्पकमल दाहालले प्रधानमन्त्री पदबाट राजीनामा देलान् या नदेलान् भन्ने अड्कलबाजी अब समाप्त भएको छ । दाहालले आफूले चाहेको समय र शैलीमा पदत्याग गरेका छन्, यद्यपि उनले दाबी गरेजसरी नैतिकताको खडेरी' बाट आक्रान्त नेपाली राजनीतिमा नैतिकताको वसन्त पल्लवित भएको छ भन्ने निष्कर्ष निकाल्नु धेरै छिटो हुनेछ । यद्यपि राजनीतिक दलहरू या शीर्ष तहमा भएको समझदारीलाई सम्मान गर्नु एउटा सकारात्मक पक्ष हो, लामो विकृतिपछि दाहाल त्यस अर्थमा एउटा उदाहरण बनेका छन् । राजनीतिक र रणनीतिक हिसाबले पनि दाहालका लागि अत्यन्त फाइदाजनक क्षण' थियो यो । स्थानीय तहको दोस्रो चरणको निर्वाचन निर्धारित जेठ ३१ मै होला या राजीनामापूर्व दाहालले निर्वाचन आयोगलाई गरेको आग्रहअनुसार केही पछि सर्ला, अहिले अनुमान गर्न कठिन छ । तर चुनाव यथा समय सम्पन्न भएको, सरेको या अकल्पनीय परिस्थिति उत्पन्न भई स्थगित भएको तीनवटै अवस्थामा दाहालको नेतृत्व आलोचनाको सहज र पहिलो तारो बन्ने थियो, पद त्याग नगरेको भए । माओवादी केन्द्रले कति नगरपालिका र गाउँपालिकामा विजय हासिल गर्यो वा उम्मेदवार ककसलाई बनाए, त्यसका आधारमा आक्रमण उनीमाथि केन्द्रित हुने थियो दलभित्रै । त्यसैले कसले हार्यो या कसले जित्यो, त्यो मेरो चासोको विषय हैन, तर जनताले जितेका छन्, मुलुकले जितेको छ' भन्ने अभिव्यक्ति र आफू सफल भएको दाबीका साथ सिंहदरबार र बालुवाटारबाट बाहिरिए । सत्ताका लागि मरिहत्ते प्रवृत्तिले नेपाली राजनीति र नेताहरूलाई जनताको नजरमा धेरै तल खसालेको छ । सहज सत्ता त्यागले त्यो राजनीतिलाई फरक तथा सकारात्मक दिशामा लैजानेछ । त्यागले व्यक्तिलाई सधैं माथि उठाउँछ । त्यस अर्थमा दाहाल विगतभन्दा फरक देखिए । तर एउटा सहज राजीनामालाई एउटा प्रायश्चितका रूपमा हेरिनेछ, तर बाँकी दिनमा पनि दाहालको, उनको दलको र उनीहरूको प्रभावमा चल्ने सत्ता र राष्ट्रिय राजनीतिलाई जनताले नजिकबाट नियालिरहनेछन् । अनि त्यसलाई दाहालले राजीनामा दिँदाको दाबीकै सेरोफेरोमा हेरिनेछ । दाहाले एउटा सांसद र नागरिकको भूमिकामा सक्रिय रहिरहने अभिव्यक्ति दिएर एक किसिमले आगामी गठबन्धनमा अभिभावकीय भूमिकामा रहने संकेत दिएका छन् । यदि यो राजीनामालाई दाहालले साँच्चै नै त्याग' र नैतिकता' का रूपमा लिएका हुन भने सम्भवतः आउँदा दिनमा एउटा प्रश्नले पिरोली नै रहनेछ । शान्ति प्रक्रिया र प्रजातान्त्रिक पद्धतिमा प्रवेशसँगै पद, दल र सत्ताको राजनीति त्यागेको भए उनको हैसियत कहाँ पुग्थ्यो होला ! उनले राजनेता' बन्ने अवसर रोजेको भए र गणतन्त्र ल्याउन चाहेको भए त्यो बढी सहज र स्वीकार्य हुने थियो । तर दुर्भाग्य उनले सत्ता र दलीय साँघुरो घेरामा मात्र आफूलाई पुर्याए, प्रधानमन्त्री पनि बने । तर राजनेता बन्न सकेनन् । अझ, गणतन्त्र नेपाली जनताको चाहना र अनुमोदनबाट नभएर विदेशी शक्तिको उपहार' का रूपमा भित्र्याउनमा माओवादीले मुख्य भूमिका खेल्यो । माओवादीको दसवर्षे सशस्त्र विद्रोह र उसको सांगठनिक शक्तिभन्दा भारतीय प्रशासन र त्योसँग जोडिएका विविध पक्षको चाहना अनि गिरिजाप्रसाद कोइरालाको लोभबाट नेपालमा गणतन्त्र आयो । स्थानीय तहको पहिलो चरणको सफल निर्वाचनलाई गणतन्त्र र धर्म निरपेक्षता संस्थागत भएको दाबी त्यस अर्थमा वस्तुनिष्ठताको धरातलमा सही मान्न सकिँदैन । किनकि जसको दबाब' मा यी दुई उपलब्धि' हासिल गरे बाह्रबुँदेका शक्तिहरूले ती शक्तिहरू भोलिका दिनमा कमजोर हुन पुगेमा या नेपालमा जनताले सामूहिक आत्मनिर्णयको अधिकार उपभोग गर्न चाहेमा परिस्थिति र नतिजा दुवै फरक हुन सक्छन् । क्रान्ति' र गणतन्त्र' ले जनताको त्यो अधिकारको उपेक्षा गर्दैन, तर नेपालमा भयो त्यो । तर आफू आत्मसमीक्षामा रहेको स्पष्ट सन्देश दिएर भोलिका दिनमा दाहालले एउटा सांसद भन्दा पनि बढी एउटा सचेत जिम्मेवारी तथा विवेकशील नगारिकको भूमिका खेले भने उनी नेपाली जनताको सामूहिक आत्मनिर्णयको पक्षमा उभिनेछन् । त्यो नै नेपालको बेथितिलाई ट्र्याकमा ल्याउने सर्वोत्तम र सर्वस्वीकार्य मार्ग हुनेछ । सत्ताका लागि मरिहत्ते प्रवृत्तिले नेपाली राजनीति र नेताहरूलाई जनताको नजरमा धेरै तल खसालेको छ । सहज सत्ता त्यागले त्यो राजनीतिलाई फरक तथा सकारात्मक दिशामा लैजानेछ । त्यागले व्यक्तिलाई सधैं माथि उठाउँछ । त्यस अर्थमा दाहाल विगतभन्दा फरक देखिए । पक्कै पनि दाहालले झन्डै आधा घन्टा लामो सन्देशमा गरेका दाबीहरूको सम्पूर्ण श्रेयका हकदार उनी हैनन् । उज्यालो तर्फको यात्रा, चीनसँग बेल्ट एन्ड रोड इनिसिएटिम' मा भएको हस्ताक्षर, फास्ट ट्र्याक सडक निर्माण ठेक्का सेनालाई दिइनु जस्ता कार्यहरू एउटा व्यापक राष्ट्रिय अभियानको निरन्तरता र जनताका खबरदारीका परिणाम हुन् । दलका नेताहरू र मन्त्रीहरू समेतको मुलुकप्रतिको वफादारीमा प्रश्न उठ्नु राम्रो हैन । तर त्यसैबीच पनि र दाहाल मन्त्रिपरिषद्कै केही सदस्यहरू फास्ट ट्रयाक नेपाली सेनालाई दिनु हुन्न र चीनको बेल्ट एन्ड रोड' इनिसिएटिभ' मा हस्ताक्षर गर्न हुन्न भन्ने अभियानमा खुलेरै लागेको तथ्य दाहालभन्दा अरूलाई कमै थाहा छ । दाहालले चीनको प्रस्तावमा हस्ताक्षर पक्कै पनि केही प्रतिबद्धता र केही बाध्यताका कारण अनि केही रणनीतिक कारणले गरेका हुन् । नेपालले स्वतन्त्र रूपमा आफ्ना विदेश नीति सञ्चालन गर्नुपर्छ भन्ने मान्यतामा कुनै पनि प्रधानमन्त्रीले सम्झौता गर्न सक्दैन, तसर्थ त्यो कुनै पनि प्रधानमन्त्रीको प्रतिबद्धता बन्न जान्छ । तर कुनै प्रधानमन्त्री अति कमजोर र पराश्रित अनि परिचालित हुन जाँदा त्यो प्रतिबद्धता शिथिल हुन पुग्छ । त्यस्तै आफ्ना पूर्ववर्ती प्रधानमन्त्रीले विशाल छिमेकी चीनसँग गरेको प्रतिबद्धताविपरीत जाँदा भारतपरस्त' देखिने खतरा दाहालले नबुझेका हैनन् । त्यो ट्याग' भिरेर सत्तामा आए पनि सत्ताबाट बाहिरिँदा त्यसलाई कसरी फ्याँक्ने त्यो दाहालले राम्रोसँग बुझेका थिए । त्यसैले फास्ट ट्र्याक र बेल्ट एन्ड रोड इनिसिएटिभबारे एमालेको आशंका अर्थात दाहालले भोलि सरकारको घोषणाविपरीत जान्छन् भन्ने निष्कर्षप्रति उनले कटाक्ष गर्न पाउने वातावरण बनाए, एमालेकै नीतिलाई औपचारिकता दिएर । वास्तवमा संसद् अवरुद्ध गरी दाहालको राजीनामा ढिलो गराउने र कांग्रेस तथा माओवादी गठबन्धनमा असमझदारी ल्याउने एमालेको रणनीतिलाई यो चरणमा दाहालले पराजित गरेका छन् । वास्तवमा एमालेले संसद् अवरोधको रणनीतिलाई प्रायः दुरूपयोग गरेको छ र अन्ततः त्यो प्रत्युत्पादक बन्न पुगेको छ उसको लागि ०४८ देखियता लगातार नै । सम्भवतः दाहाललेजसरी आफ्नो रणनीति र विरोध शैलीको समीक्षा एमालेले पनि गर्नु आवश्यक भएको छ । तर यो समग्र परिस्थितिमा विदेश र खासगरी छिमेकीसँगको सम्बन्धमा कसरी सन्तुलन ल्याउने त्यो अबको दिनमा चुनौतीको विषय हुनेछ । दाहालले बेल्ट एन्ड रोड इनिसिएटिभ' मा हस्ताक्षर गर्नु तथा फास्ट ट्र्याक सेनालाई दिनुलाई त्यो सन्तुलनको उदाहरणका रूपमा प्रस्तुत गर्नुलाई सहजै बेवास्ता गर्न मिल्दैन । तर त्योभन्दा अर्को विकल्प थिएन । खासगरी नेपाली सेनालाई उपेक्षा गर्ने साहस कुनै राजनीतिक दलसँग छैन अहिले । पहिलो पटकको राजीनामाले दाहाल र नेपाली सेनाबीचको सम्बन्धमा तिक्तता बढाएको थियो, सम्भवतः त्यसलाई विभिन्न अन्तर्राष्ट्रिय एजेन्सीहरूसँगै पहिलो संविधानसभा निर्वाचनको नतिजाले पनि उक्साएका थिए भने दोस्रो राजीनामामार्फत सेनासँग सौहाद्र्रताको सम्बन्ध, आफ्नै परिपक्वता, नेपाली राजनीतिको यथार्थ आदिबाट दाहाल निर्देशित भएका छन् । यससँगै दाहालले केही विश्वसनीयता हासिल गरेका छन् व्यक्तिगत रूपमा, यद्यपि विगत ११ वर्षमा नेपाली राजनीतिले सबभन्दा बढी गुमाएको वस्तु नै विश्वसनीयता' हो । बोली र व्यवहारबीचको अन्तरले विश्वसनीयता' कमजोर हुन जान्छ । त्यस अर्थमा भनेअनुसार राजीनामा गर्दा पनि जनताको विश्वास बढ्नुले राजनीतिको अविश्वसनीयताको आकार देखाउँछ । तर दाहालले यो राजीनामा' लाई कहाँसम्म लैजान्छन् । त्यो अर्को संकेत हुनेछ भोलिको राजनीतिको गन्तव्य र नियतिको । शेरबहादुर देउवा सरकारमा कस्ता मन्त्री जालान् माओवादीका तर्फबाट उनीहरूको आचरण कति फरक होला । हिजो भन्दा, त्यो एउटा पक्ष हुनेछ विश्लेषणको । तर दाहालले विगत ११ वर्षका विसंगति, संविधानसभा र प्रतिनिधिसभाबाट मुढेबलका आधारमा विधि, प्रक्रिया र परम्परालाई मिचेर लादिएका परिवर्तनसँगै त्यो शैलीले मुलुकको स्वतन्त्रता, सार्वभौमसत्ता र सामूहिक आत्मनिर्णयको अधिकारलाई कसरी अवमूल्यन गरेको छ त्यसको समीक्षा गर्न र सुधार गर्न दाहालले अग्रता लिएनन् भने यो राजीनामा एउटा सानो सकारात्मक प्रसंगका रूपमा सीमित रहनेछ नेपाली राजनीतिमा । तर त्यसलाई एउटा सत्प्रयासबाट निर्देशित उदाहरणकै रूपमा लिइनेछ ।"
बालबालिकामा थाइराइड समस्या,"थाइराइड हर्मोन गर्भवती भएको पहिलो दिनदेखि जन्मेपछि १८ वर्षको उमेरसम्म बालबालिकाको हुर्कंदो अवस्था र मस्तिष्कको विकास (बुद्धि लब्धि) को लागि जरूरी पर्ने हर्मोन हो । बालबालिकाको मस्तिष्क विकासको लागि पहिलो तीन वर्ष धेरै महत्ववपूर्ण हुन्छ, विशेष गरी पहिलो छ महिनाको अवधिमा आयोडिनको कमी भएमा स्थायी रूपमा बुद्धि लब्धिको कमी हुन जान्छ । यदि हामीले समयमा समस्याको पहिचान र निदान गर्न नसकेको खण्डमा एक महिना ढिलो भयो भने ती बालबालिकाको बुद्धि लब्धिमा पाँच प्वाइन्टको कम हुन जान्छ । नेपालमा यस्ता बालबालिकाको संख्या ठूलो रहेको अनुमान छ । यसको मुख्य कारण, धेरै पहाडि र हिमाली क्षेत्र रहेको नेपालको भौगोलिक अवस्था र त्यहाँको माटोमा रहेको आयोडिनको कमी हुनु हो । अर्को कारणमा नेपालमा मौसमी अवस्थाका कारण धेरै पानी पर्ने र पानीले माटोमा रहेको आयोडिनलाई बगाउँछ । यसले गर्दा माटोमा आयोडिनको मात्रा कमी भएर अन्न तथा खानेकुरामा आयोडिन कम रहने गरेको छ । साथमा यसको महत्ववको विषयमा जनचेतनाको कमी रहेकोले पनि यस्तो अवस्थाको सामना गर्नु परिरहेको छ । विश्वमा करिब दुई सय मिलियन भन्दा बढी मानिसमा थाइराइडको कारण बिरामी हुने गरेको पछिल्लो तथ्यांकले देखाएका छन् । यो समस्यामध्ये ५० प्रतिशत बिरामीमा जनचेतना नभएको देखिएको छ । विश्वको जनसंख्याको करिब ३० प्रतिशत मानिस आयोडिन कमी भएका क्षेत्रमा बसोबास गर्ने गरेको अध्ययनहरूले देखाएको छ ।विश्वको तथ्यांकअनुसार हरेक चार हजार नबजात शिशुमध्ये एकजना थाइराइडको समस्या लिएर जन्मिन्छन् । यि शिशुलाई समयमै समस्याको पहिचान तथा निदान नभएर मस्तिष्कमा र शारीरिक विकासमा स्थायीरूपमा असर पर्ने गरेको छ । के हो यो थाइरोइड हर्मोन र यसले के काम गर्छ ? थाइराइड हर्मोनको मुख्य काम हड्डीको विकास, शारीरिक विकास, तापक्रम नियन्त्रणसँगै अझ महत्ववपूर्ण रूपमा यसले मस्तिष्कको विकास तथा परिपक्वतामा भूमिका खेल्दछ । थाइराइड हर्मोनले गर्भवती भएको पहिलो तिन महिनामा गर्भमा रहेको भ्रुणको मस्तिष्कको विकास र त्यसको परिपक्वतामा अत्यन्त महत्ववपूर्ण भूमिका खेल्दछ । बालबालिकाको भविष्य हाम्रै हातमा छ । थाइराइड रोगको उपचार समयमै पाएपछि बालबालिकाको शारीरिक विकास, मानसिक विकास र उचाइमा दिन प्रतिदिन उल्लेख्यरूपमा सुध्रँदै जान्छ । यसैगरी, नबजात शिशुमा यस हर्मोनको कमी हुनु वा नहुनुले पनि मस्तिष्कको विकासमा महत्ववपूर्ण भूमिका खेल्दछ जसले गर्दा स्थायीरूपमा नै बुद्धि लब्धिको कमी हुन जान्छ । यसैकारण, संसारका धेरै देशहरुमा रोकथाम गर्न सक्ने स्थायी बुद्धि लब्धिको कमी हुने किसिमका रोगमध्येमा हाइपो थाइराइडिज्म पहिलो स्थानमा आउँछ ।थाइराइड ग्रन्थी कम चल्यो भने हाइपो थाइराइडिज्म र बढी चल्यो भने हाइपर थाइराइडिज्म भनिन्छ । बालबालिकामा बढी हाइपो थाइराइडिज्म देखिन्छ । थाइराइड हर्मोन कमी भएका बालबालिकाको कसरी चिन्ने ? नबजात शिशुमा थाइराइडको कमी हुँदा देखिने लक्षणसुस्तता तथा बढी हलचल नगर्ने, धोद्रो स्वरमा रुने, जिब्रो लामो भएर धेरैजसो मुखबाट बाहिर निकाल्ने, नाइटोमा हर्निया देखिने, नबजात शिशुमा जण्डिस देखिने,आमाको दूध खान नमान्ने अथवा गाह्रो मानेर खाने, कब्जियत हुने,शरीरको तापक्रमलाई आफैंले नियन्त्रणमा राख्न नसक्ने, बालबालिकामा थाइराइडको कमी हुँदा देखिने लक्षणपरिवारमा थाइराइडको समस्या हुनु, दाँत ढिलो निस्कनु, ढिलो हिँड्ने र बोल्ने, शारीरिक विकास नहुनु, उचाइ नबढ्नु, खाना राम्ररी नखाँदा समेत तौल अत्यधिक बढ्नु, कब्जियत हुनु, छाला सुख्खा हुने, कपाल झर्ने, चिसो लाग्ने, सुस्त स्वभावको बच्चा हुनु, धेरै सुत्ने, एकाग्रताको समस्या हुनु र विद्यालयमा सफल नहुनु, बुद्धि लब्धिको कमी हुनुजस्ता लक्षण थाइराइडको कमी भएका कारणले देखिन्छन् । माथि चर्चा गरिएका लक्षण देखिएमा बालबालिकालाई नजिकको स्वास्थ्य केन्द्रमा लगेर उपचार गराउनुपर्ने हुन्छ । यस रोग निदानका लागि लक्षण र थाइराइड हर्मोनको जाँच गरिन्छ र हार्मोन बढी वा कमी देखिएमा त्यसको आधारमा उपचार गरिन्छ । उपचार सरल र सुलभ छ । हाम्रो बालबालिकाको भविष्य हाम्रै हातमा रहेको छ । थाइराइड रोगको उपचार समयमै पाएपछि बालबालिकाको शारीरिक विकास, मानसिक विकास र उचाइमा दिन प्रतिदिन उल्लेख्यरूपमा सुध्रँदै जान्छ । साह धापासीस्थित ग्रान्डी अन्तर्राष्ट्रिय अस्पतालका बालरोग विभागका निर्देशक हुन् ।"
दलैपिच्छेको विश्वविद्यालय खोल्ने कि ?,"प्रसंग स्थानीय चुनाव हुनुअघिको हो, वैशाख ८ गते चितवनको रामपुरस्थित कृषि तथा वन विज्ञान विश्वविद्यालय (एएफयू) मा नयाँ भर्ना भएका स्नातक तहका विद्यार्थीबीच विवाद भयो । सामान्य विवादकै बीच एक पक्षबाट अर्को पक्षलाई प्रहार भयो । केहीलाई टाउकोमा चोट लागेछ । त्यसपछि कृषि संकायको डिन कार्यालय प्रहरीको हेडक्वाटरजस्तो बन्यो । झगडापछि हुने त बन्द नै हो । एकले अर्को पक्षलाई कारबाहीको माग र अनिश्चितकालीन बन्दको घोषणा गर्ने, भयो त्यही । धेरैको ठम्याई थियो, चुनाव आउँदैछ, प्रचारप्रसारमा जानैपर्यो, त्यसका लागि बन्द गर्न निहुँ बनाएका हुन् र अब चुनावसम्म बन्द हुन्छ । तर ११ गते क्याम्पस खोल्ने सहमति भयो र १२ गते खुल्यो । त्यही दिन बिहान फेरि झगडा बल्झियो, एकजना नराम्ररी घाइते भए । फेरि क्याम्पस बन्द । १३ गते बेलुकी प्रशासनले जेठ १२ गतेसम्म गर्मीको बिदा र १४ गते साँझ ५ बजेसम्ममा छात्रावास खाली गर्न सूचना जारी गर्यो । यो बिदा वा बन्दले छैठौं सत्रको जारी परीक्षा बीचमा रोकियो र चौथो सत्रको वैशाख १३ बाट हुने परीक्षा सर्यो । जे होस्, चाहेर भनौं या संयोगवश वैशाख ३१ को चुनाव र मतगणनालाई चाहिने अवधि बिदाबन्दमा समेटियो । जेठ १३ बाट विश्वविद्यालय खुल्ने कार्यक्रम छ, तर जेठ ३१ मा हुने दोस्रो चरणको स्थानीय निर्वाचननजिकै आइसकेको छ । त्यसको प्रभाव कस्तो पर्ने हो हेर्न बाँकी नै छ । एएफयूमा पाहुना शिक्षकको रूपमा अध्यापन गर्न थालेको २ वर्ष नाघ्यो । यो अवधिमा कुनै न कुनै पक्षको विरोध, बन्द, हड्ताल नभई विश्वविद्यालयको सम्पूर्ण अंगप्रत्यंग निर्वाध चलेको सायदै होला । कहिले प्रशासनलेखा, कहिले शिक्षण, त कहिले के र कहिले सबै बन्द । विरोधबन्दकर्ता कहिले एउटा पक्ष त कहिले अर्काे । त्यसमा कहिले विद्यार्थी, कहिले शिक्षक त कहिले कर्मचारी । केही महिनाअघि त स्थानीय जनताले पनि बन्द गरे, रोजगारीमा स्थानीय कोटाको लागि । बन्दकर्ताको माग हेर्यो, सबैको जायजै लाग्ने । सबैलाई थाहा छ, बाहिरी देखाउने माग एउटा र भित्री माग अर्को हुन्छ । मुख्यतया पदाधिकारी चयनको बेला यस्तो खेल हुने गर्दछ, भागबन्डामा सौदाबाजीको लागि । नयाँ प्रवेशी विद्यार्थीले पहिचानको लागि टीसर्ट डिजाइन गरी लगाउँछन् । सुरुसुरुमा राम्रै लाग्यो र प्रथा बस्यो । पछि गएर झगडा र निहुँ खोज्ने माध्यम बन्यो, डिजाइनमा चित्त नबुझेर वा नबुझाएर । खासमा त्यो निहुँ खोज्ने बिन्दुमात्र हो रे । कारण त अरू थुप्रै हुन्छन् । कसैलाई परीक्षा सार्नुपर्ने, कसैलाई अरू नै बेलाको रिस फेर्नुपर्ने । अनि त्यसमै राजनीतिक रंग मिसिने । यो धेरैको मुखबाट सुनेको हुँ । टीसर्टलाई लिएर दुई वर्षअघि पनि झगडा भएको थियो । टीसर्टकै कारण झगडा हुन्छ भने, त्यो किन चाहियो ? विश्वविद्यालय व्यवस्थापन किन हस्तक्षेप गर्दैन ? चाहिने नै हो भने विश्वविद्यालयले नै किन डिजाइन नदिने । समयसमयमा छात्राबासलाई लिएर पनि झगडा र बन्द हुन्थ्यो । केही महिनादेखि कृषि संकायको डिनको कार्यालयमा होस्टल खोइ' भनेर टाँसेको देख्दै आएको छु । त्यसभित्रको राजनीति म बुझ्दिन र बुझ्न खोज्दा खुलस्त कसैले भन्दैनन् । जे होस्, सबैलाई पुग्ने होस्टलको व्यवस्था छैन र त्यो सम्भव पनि नहोला । अहिले स्नातकको यूजी' र स्नातकोत्तरको लागि पीजी' होस्टल छन् । सामान्य बुझाइमा होस्टलमा बस्न चाहनेलाई जति ठाउँ उपलब्ध छ त्यसमा भर्ना भएको मिति र रोलक्रमको आधारमा दिँदै जाने हो । अर्थात, पुराना निस्कँदै गएपछि नयाँले पाउँदै जाने हो । त्यसमा संकायअनुसार कोटा छुट्याउनुपर्ने हुन्छ । नत्र भर्ना मिति तलमाथि हुँदा कुनै संकायका विद्यार्थीले नपाउन सक्छ । त्यस्तो व्यवस्था अपनाए केको राजनीति ? राजनीति होला, जस्तै कुनै पक्षले आफ्नो पक्षका लागि वा आफ्नो पक्षमा तान्न होस्टल कोठा सुरक्षित राख्ने । यदि त्यही हो भने दलैपिच्छेको विश्वविद्यालय खोल्दा हुन्छ । एउटा रमाइलो प्रसंग, केही वर्षअघिसम्म केटी विद्यार्थीको लागि छुट्टै पीजी होस्टल थिएन । ती पनि के कम, गेस्टहाउस नै कब्जा गरेर बसे । परीक्षा समयमा नहुने र परीक्षा सार्ने अर्को समस्या छ । अहिले भएको झगडामा अर्को कारण वैशाख १३ गतेको लागि तोकिएको परीक्षा १७ गते सार्न एकथरीले चाहेको भन्ने छ । भवितव्य परेर कसैले परीक्षा दिन नसक्ने अवस्था आयो भने त्यसको लागि कुनै विकल्पको व्यवस्था त पक्कै होला र हुनुपर्छ । किनकि एक जनाको लागि पुरै परीक्षा सार्ने व्यवहारिक हुन्न । परीक्षा सर्नु र सार्नुमा बन्द हडतालमात्र होइन अन्य कारण पनि छन् । जस्तै, चालू स्नातकोत्तरको दोस्रो सत्र झन्डै एक वर्ष लम्बियो । यसको मुख्य कारण हो, लोकसेवाको परीक्षा र त्यसको लागि तयारी । विद्यार्थीको लागि त्यो पनि उत्तिकै महत्ववपूर्ण हुन्छ, त्यसमा आपत्ति होइन । तर विश्वविद्यालयको नियमित परीक्षा नै सार्ने कुरा सही होइन । त्यसको लागि विश्वविद्यालय र लोकसेवा आयोगलगायत अरू सेवा आयोगबीच परीक्षाको तालमेल मिलाउनुपर्छ । त्यसमा प्राथमिकता विश्वविद्यालयको हुन्छ । नेपालमा राजनीति यति फस्टाएको छ, सायदै विश्वका कुनै मुलुकले यसलाई उछिन्न सक्ला । कृषि प्रधान मुलुक नेपालमा सबैभन्दा बढी उत्पादन हुने राजनीतिक दलका कार्यकर्ता हुन् । यो रोप्नु पर्दैन, आफैंमा उम्रिन्छ र हुर्कन्छ । यो मामिलामा हाम्रा दल धेरै भाग्यमानी छन् । बिना बीउ, मलजल र लगानी यथेस्ट कार्यकर्ता पाएका छन् । विकासको लागि जनशक्ति नै ठूलो कुरा हो । विद्यार्थीका संगठन आफैमा ठूलो जनशक्ति हुन् । जहाँकहीं यस्ता अभिपे्ररित र संगठित जनशक्ति उपलब्ध हुँदैन । यी सहीरूपमा परिचालित हुने हुन् भने अहिलेको अव्यवस्थित र पद्धतिबिहीन बन्दै गएको अवस्थामा सुधार आउँछ । समस्या रह्यो, जो कोही पनि दलगत, गुटगत र व्यक्तिगत स्वार्थभन्दा माथि उठ्न सकिरहेकोचाहिरहेको छैन । राम्रोलाई राम्रो र नराम्रोलाई नराम्रो भन्न सकिरहेका छैनन् । हाम्रा जति सबै राम्रा भए । राम्रा जति सबै हाम्रा नबनाएसम्म देशलाई माथि उठाउन सकिने छैन । सबै विद्यार्थी पढ्न र सिक्नकै लागि आएका हुन्छन् । तर विश्वविद्यालयको वातावरण नै यस्तो बनेको छ कि, ती कुनै न कुनैको लहलहैमा लाग्न बाध्य छन् । वंश विज्ञान शास्त्र (जेनेटिक्स) अनुसार कुनै पनि जीवको गुण प्रकटमा ५० प्रतिशत वंशाणुगत र ५० प्रतिशत वातावरणको प्रभाव हुन्छ । विद्यार्थीमध्ये केहीले आफ्नो आस्थाबमोजिम दलगत क्रियाकलापमा लागेर भोलि नेता बन्ने र मौका हात पार्ने होडमा हुन्छन् । नेता बन्ने र मौका हात पार्ने त सीमित हुन्छन् र तिनका लागि अरू बाँकी परिचालित हुने हुन् । यो नै नेपाली राजनीतिको दस्तुर बनेको छ । त्यसैको असर अधिकांश विद्यार्थीमा परेको छ र ती पनि जसोतसो परीक्षा उत्तीर्ण गरेर जानै उद्यत हुन्छन् । जसले गर्दा पढ्ने र सिक्ने चाहना कम हुँदै गएको पाइन्छ । त्यसैले होला, विश्वविद्यालयको शिक्षण र व्यवस्थापन पनि त्यतैतिर मुखरित भएको लाग्छ । जसले गर्दा पढाउने गुणस्तरीय जनशक्तिको परिपूर्ति र प्रयोगशालालगायत आवश्यक भौतिक पूर्वाधारको स्तरोन्नतिको खाँचो हुँदाहुँदै पनि त्यसतर्फ ध्यान गएको देखिन्न । विद्यार्थी उत्तीर्ण भएर जाने ध्याउन्नमा भए भएका प्राध्यापक र पदाधिकारी पनि जसोतसो विद्यार्थीलाई उम्काएर पठाउनेतिरै लागेका हुन्छन् । लक्ष र प्रगति पुगे भइगो । त्यसो हुनुमा रहरभन्दा बाध्यता पनि छ । अहिले मुलुक पुरै संक्रमित अवस्थामा रहेकोले जो कोहीले आफ्ना जिम्मेवारी चाहेर पनि पूरा गर्न सकिरहेका छैनन् । कोही पनि दलगत, गुटगत र व्यक्तिगत स्वार्थभन्दा माथि उठ्न सकिरहेकोचाहिरहेको छैन । राम्रोलाई राम्रो र नराम्रोलाई नराम्रो भन्न सकिरहेका छैनन् । हाम्रा जति सबै राम्रा भए । राम्रा जति सबै हाम्रा नबनाएसम्म देशलाई माथि उठाउन सकिने छैन । रामपुरमा पूर्वाधार यथेस्ट छन् र सम्भावना प्रचुर छन् । विश्वविद्यालय हो, पढ्ने र पढाउने नै चाहियो । पढ्नेहरूको कमी छैन । पढाउनेहरूको कमी पक्कै छ (सबै विषयमा नहोला), त्यसलाई सम्बोधन गर्न तत्कालका लागि मजस्ता पाहुना शिक्षकको केही व्यवस्था पनि छ । तर त्यो समाधान होइन । अहिले मेरो विषयको विभागमा कोही पनि शिक्षक छैनन्, सिवाय मेरो गुरुसमेत रहनु भएका सेवानिवृत्त प्राध्यापक डा सुन्दरमान श्रेष्ठ र पंक्तिकार स्वयं । अहिलेसम्म प्राध्यापकको पदपूर्ति किन भएन ? व्यवस्थापनको ध्यान किन गएन वा जान्न ? मजस्तो पाहुना शिक्षकबाट क्षणिक काम त चल्ला तर भविष्य के होला । फेरि कुन स्तरको पाहुना शिक्षक बन्न कुन मापदण्ड चाहिन्छ, त्यो पनि देखिन्न । विश्वविद्यालय पो हो, लोक हँसाउने काम हुनुहुन्न । भन्न खोजेको व्यवस्थापन छैन । त्यसको अर्थ पदाधिकारी छैन भनेको होइन । पदाधिकारी छन् । त्यही पाउन त बेलाबेला बन्द हड्ताल गर्छन् । व्यवस्थापन गर्नुपर्ने क्षेत्र अथाह छ तर भ्याएका छैनन् । विद्यार्थीसँग मेरो एउटा आग्रहतपाईंहरू राजनीति र प्रतिस्पर्धा गर्नोस् । भोलि मुलुक हाँक्ने तपाईंहरू नै हुन् । तर प्रतिस्पर्धा टीसर्टको डिजाइनको लागि, परीक्षाको मिति तलमाथि गर्न वा कसैको अभिष्ट पूरा गर्न होइन । तपार्इंको संगठित र अनुशासित शक्तिलाई विश्वविद्यालयको सुधार र सुव्यवस्थामा लगाउन रचनात्मक प्रतिस्पर्धा गर्नोस् । त्यसबाट आफ्नो संगठनमा अरूलाई आकर्षित गर्नोस् । आफू बस्ने छात्राबास, हिँड्ने बाटो, टहल्ने चौर र पूलबारीलाई सुविधायुक्त, वातावरणमैत्री र सुरक्षित बनाउन आफ्नो तर्पबाट हुने र सक्ने योगदान गर्नोस् । आवश्यकताअनुसार स्रोत र साधन उपलब्ध गराउन व्यवस्थापनलाई दबाब दिनोस् । विश्वविद्यालय क्षेत्रभित्र बाटोमा धुलो उड्न नदिनोस्, गुड्ने सवारीसाधनको गति नियन्त्रण गर्नोस्, राती सडक बत्ती बाल्ने प्रबन्ध मिलाउनोस् । कक्षा भवन र शौचालय सफा राख्न व्यवस्थापनलाई झक्झक्याइरहनोस् । कक्षा कोठामा मेच कम्तीमा सग्लो राख्न लगाउनोस् । रुख र झारपातबाट भवन मुक्त राख्न सघाउनोस् । अहिले रुख र झारपात नउम्रेका र तिनले नबिगारेका भवन भेट्टाउन मुस्किल छ । प्राविधिक विश्वविद्यालय हो, प्रयोगशालाको स्तरोन्नत्तिको विषय उठाउनोस् । शिक्षकको स्थायी पदपूर्तिको माग गर्नोस्, भागबन्डामा सामेल नहुनोस् । पुस्तकालयलाई लडाईं गर्ने थलो नबनाउनोस्, कम्तीमा भएका पुस्तक र सामग्रीलाई व्यवस्थित र सिलसिलेबार राख्न सघाउनोस् । विद्युतीय पुस्तकालयको माग गर्नोस् । अरू पनि गर्न सकिने थुप्रै काम होलान् । ती सबैलाई मिलाएर प्रत्येक संगठनले पालैपालो ३ वा ६ महिनाको एकपटक जिम्मेवारी लिनोस् । कसको पालामा कति सुधार ल्याउन सक्यो मूल्यांकन गर्नोस् र गराउनोस् । भावी पुस्ताले तपाईंहरूको पदचाप पछ्याउनेछन् । प्रवेश परीक्षा र विद्यार्थी भर्नामा हस्तक्षेप नगर्नोस् । आजसम्म रामपुर क्याम्पस धाँधलीरहित प्रवेश परीक्षाको लागि चिनिएको छ । त्यसमा आँच आउन नदिनोस् । स्नातक तहको पछिल्लो प्रवेश परीक्षा र विद्यार्थी भर्नालाई लिएर पनि धेरै बन्द र विवाद भयो । केही हप्ताअघि पनि पुरनचौरस्थित आंगिक क्याम्पसमा पुरक भर्र्नालाई लिएर विद्यार्थीले विवाद गरे । त्यसको पछाडि खास कारण के थियो थाहा छैन, तर मेरिट लिस्टअनुसार हुने भर्नामा अवरोध हुँदा विनाथप स्रोत र खर्च उत्पादन हुने जनशक्तिको निर्धारित संख्या घट्ने हो । तिनले भर्ना पाएनन् भने अन्यत्र लाने खेल पनि होला, त्यसमा चनाखो हुनुहोस् । आखिर कृषि र वन क्षेत्रमा गुणस्तरीय जनशक्ति उत्पादन गर्न राज्यले यो विश्वविद्यालय खोलेको हो । त्यसैको लागि जनताले तिरेको करबाट बनेको राज्यकोषबाट तलब, भत्ता, सुविधा र आकर्षक पदवी दिएर शिक्षक र कर्मचारी राखेको हो । त्यसमा तपाईंहरूको प्रत्यक्ष लगानी छ, शुल्क तिर्नु भएको छ । अर्को शब्दमा, यो विश्वविद्यालय यहाँका शिक्षक र कर्मचारीका लागि होइन, तपाईं विद्यार्थीको लागि हो ।"
सामाजिक न्यायको खोजी,"कक्षा ६ मा अध्ययनरत एक बालिकाले खाना नखाने,वाकवाकी लाग्ने, रिंगटा लाग्ने तथा महिनावारी नभएपछि ५२ वर्षीय आफ्ना मालिकलाई आफू बिसञ्चो भएको बताइन् । मालिकले एकजना कामदारका साथ मेडिकलमा उपचारार्थ पठाए पनि उनको पेटमा दुई महिनाको गर्भ रहेको र त्यसलाई फाल्न सुझाएपछि भयभित बालिकाले भोलिपल्ट विद्यालयमा रुँदै शिक्षकशिक्षिका र साथीहरूसँग आफ्नो पीडा सुनाइन् । एक शिक्षिकाले बताएपछि महिला अधिकारकर्मी जुर्मुराए । विद्यालयको अभिलेखअनुसार ती बालिकाको जन्म २०५७ सालमा भएको उल्लेख थियो । पीडितको बाबुको व्यवहार, पीडकको पत्नी कार लिएर नै बालिकाको बाबु लिन तथा कागजपत्र मिलाउन जिल्ला पुगी २१ वर्ष पुगिसकेको कागजपत्र र साक्षी ल्याएकाले झनै अधिकारकर्मीको दबाब बढ्यो । वास्तविक उमेर पत्ता लगाउन सरकारी अस्पतालका विशेषज्ञको राय लिन प्रहरीले उचित सम्झेर पत्राचार गर्यो । हल्ला परालमा लागेको आगोसरह फैलिएर हरेक तह र तप्काबाट विशेषज्ञ चिकित्सकलाई दबाब र धम्की आउँदा मोबाइल फोन नै बन्द गरी बस्नु पर्यो । अभियुक्तसम्बद्ध दलकाले उनलाई उन्मुक्ति दिन बालिकाको उमेर १८ वर्ष बढी बनाइदिन तथा अन्यले सजाय दिनकै लागि बालिकालाई नाबालिक बनाइदिन दबाब दिइरहेका थिए । केही सामाजिक कार्यकर्ता पीडितलाई नाबालिक बनाउँदा पीडित न यता न उता भई सडकमा जाने तथा पीडक जेलमा जान्छ भन्दै थिए । बालिकालाई १८ वर्ष बढी बनाउँदा पीडकले बालिकालाई पत्नीकै रूपमा स्विकार्नै र पीडक पनि जेल जान नपर्ने भएकाले त्यसै गरिदिन भन्दै थिए । अर्को घटनामा बलात्कार मुद्दामा पीडक रामहरि आफू नाबालक भएका बताउँछन् भने पीडित शर्मिला पनि आफ्नो उमेर घटाउन लागिपरेकी थिइन् । दुई वर्र्ष पहिले कक्षासाथीलाई छुरा हानी मारेको हत्यामा आरोपित सुरज बिक आफ्नो उमेर १५ वर्र्ष मात्र भएको भन्दै जन्मदर्ता र भर्खरै बनाएको नागरिकता पेस गर्दै थिए । त्यसो त बलात्कारलगायतका फौजदारी तथा अनेकन अभियुक्तका मुद्दामा आरोपितको उमेर पत्ता लगाउने कार्यमा संलग्न भएका कारण पंक्तिकार पुनरावेदन अदालत र जिल्ला अदालतमा समेत धेरैपटक अपराधी झैं बकपत्र दिन उपस्थित भएको छ । भविष्यमा झनै चाप बढ्ने र अदालत धाउने काम बढ्नेमा द्विविधा छैन । चोरी डकैती, हत्या अभियोग, बलात्कार,लागूऔषध कारोबार र अपहरण जस्ता कार्यमा संलग्न अभियुक्त मासिक ३० जना बढी त्रिवि शिक्षण अस्पतालमा पुग्ने गर्दछन् भने यससम्बन्धी विशेषज्ञ नभएको जिल्ला तथा अञ्चल अस्पतालमा पनि मासिक १५ जनालाई लिएर प्रहरी आउने गर्छन् । उमेरअनुसार सजायको व्यवस्था फरकफरक भएकाले प्रायः २० वर्र्ष भन्दा तलका अपराधीले आफ्नो उमेर घटाउने गरेका छन्, जसका लागि साक्षी, जन्मदर्ता, गाविसको सिफारिस, नागरिकता तथा स्थानीय भद्र भलाद्मीको भनसुन प्रशस्तै पेस हुन्छन् । समयक्रमसँगै अपराध गर्ने र उमेर ढाँटेर सजायबाट जोगिन खोज्ने प्रवृत्ति बढ्दो छ, तर चिकित्सकीय परीक्षणबाट वास्तविक उमेर पत्ता लगाउन सकिने भएकाले उमेर ढाँटेर उम्कन खोज्ने प्रयासमा केही हदसम्म अंकश लगाउने गरिएको छ । फौजदारी मुद्दामा अभियुक्त १० वर्र्षभन्दामुनि भए सजाय भोग्नुपर्दैन भने १० देखि १४ वर्र्षको भए कुल सजायको आधा र १६ वर्र्षभन्दा माथिको भए पुरै सजाय भोग्नुपर्ने कानुन छ । त्यस्तै मुलुकी ऐनले १६ वर्र्षभन्दा कम उमेरकी बालिकालाई मन्जुरी लिई वा नलिई करणी गरेमा अभियुक्तले जबर्जस्ती गरेको ठहर्छ । ऐनको महल १४ अनुसार १० वर्र्षभन्दा मुनिका बालिका बलात्कार गर्ने अभियुक्तलाई १० देखि १५ वर्र्षसम्म,१० वा सोभन्दा माथि उमेर भएकी बालिकालाई बलात्कार गर्नेलाई ६ देखि १० वर्र्षसम्म, १६ देखि २० वर्र्ष उमेरकी युवती बलात्कार गर्नेलाई ५ देखि ८ वर्र्षसम्म र २० वर्र्ष भन्दा बढी उमेरकी महिला बलात्कार गर्नेलाई ५ देखि ७ वर्र्षसम्म कैद हुने व्यवस्था छ । त्यसैले बलात्कारसम्बन्धी धेरै मुद्दामा पीडकले सजायबाट जोगिन र पीडितले बढी सजाय दिलाउन आफ्नो उमेर ढाँट्ने प्रवृत्ति छ । मुलुकी ऐनअनुसार १६ वर्र्षभन्दा कम उमेरकाले चोरी गरेको खण्डमा बिगोबमोजिम जरिबाना तिराउने मात्रैको व्यवस्था छ जबकि १६ वर्र्षभन्दा माथिकाको हकमा कसुर हेरी ८ वर्र्षसम्मको जेलसजाय छ । नियम कानुन संशोधन हुँदैछन् । तसर्थ प्राय अभियुक्त आफ्नो उमेर १६ वर्र्षभन्दा कम रहेको दाबी गर्दै कम सजायको भागेदार हुन चाहन्छन् । अभियुक्त छुटाउन राजनीतिक दलका नेता, केही होटेल व्यवसायी, मानव अधिकारकर्मी, सामाजिक कार्यकर्ता तथा राजनीतिक आवरण नदिने हो भने सामाजिक न्याय स्थापित हुन सक्छ अपराधका घटना बढेको बढ्यै भएकाले उमेर प्रमाणित गर्नेको संख्या बढेको छ । एक दसकअघिसम्म दुई वर्र्षमा हने उमेर परीक्षण गराउनेको संख्या हाल एक महिनामै पुग्छ । यद्यपि पुर्जा र पत्रमा उमेर गोप्य राखिए पनि बिरामीको भनाइअनुसार ९० प्रतिशत बढी अभियुक्त उमेर ढाँट्छन् । सरकारी अस्पताल र निकायमा गरिएका चिकित्सकीय परीक्षणलाई अदालतले आधिकारिक मान्ने गरेको छ । शंका लागेमा वा थप प्रष्ट हुन वादी वा प्रतिवादीले चाहेमा चिकित्सक स्वयं अदालतमा उपस्थित भई तथ्यगत आधार पेस गर्नुपर्छ । शारीरिक परीक्षणका अतिरिक्त दाँत आएनआएको, कति आएको, कति साह्रो भएको,जराको बनावट र जोर्नी, दाँत बस्ने हड्डीको विकासक्रमका आधारमा मान्छेको उमेर पत्ता लगाइन्छ । दाँत र दाँत बस्ने हड्डी, सानो बच्चाको भए नाडी र कुइनोको र १७ वर्र्षभन्दा माथिको भए नाडी र कम्मरको एक्सरे गरेर सही उमेर पत्ता लगाइने गरिन्छ । बढीमा ६ महिनादेखि १ वर्र्षसम्मको फरक पर्ने गरी २५ वर्र्षभित्रका मानिसको मात्रै सही उमेर चिकित्सा विज्ञानले पत्ता लगाउँछ । त्यसभन्दा माथिका उमेर समूहकाको भने और्षत हिसाबले निकाल्नुपर्छ,जसले ५ देखि १० वर्र्षको फरक पार्न सक्छ । नेपालमा बालिग भन्ने विर्षयमा पनि विभिन्न ऐन मजदुरसम्बन्धी, निर्वाचनसम्बन्धी, अपराध हेर्ने ऐन, बालअधिकार ऐनमा फरकफरक पाइन्छ । विश्वका अधिकांश देशमा १८ वर्र्षलाई बालिग मान्ने कानुनी व्यवस्था छ । अभियुक्तले उमेर ढाँटेकै आधारमा थप सजाय हुने कानुनी व्यवस्था पनि छैन, तर अदालती बहसमा थप एउटा प्रमाण भने मान्न सकिन्छ । त्यस्तै जन्मदर्ता, कागजात, नागरिकता सबैमा नहुने र भएकामा पनि उमेर ढाँट्ने प्रवृत्तिले न्याय प्रक्रियामा समस्या उत्पन्न हुन्छन्, जसलाई चिकित्सकीय परीक्षण वैज्ञानिक प्रणालीले राम्रो गरेको छ । अन्त्यमा, बलात्कार यौनजन्य हिंसामध्ये घोर अपराधिक, अमानवीय, असामाजिक र अनैतिक कार्य भएकाले अभियुक्तलाई छुटाउन राजनीतिक दलका नेता,केही होटेल व्यवसायी, मानव अधिकारकर्मी, सामाजिक कार्यकर्ता तथा राजनीतिक आवरण नदिने हो भने सामाजिक न्याय स्थापित हुन सक्छ भन्ने सबैले मनन गर्न जरूरी छ । डा बुढाथोकी वरिष्ठ कन्सल्टेन्ट डेन्टल सर्जन हुन् ।"
बिकेनन् पाकिस्तानी खेलाडी,"नयाँदिल्ली : भारत र पाकिस्तानबीचको राजनीतिक तनावको असर अन्य क्षेत्रमा जस्तै खेलकुद क्षेत्रमा पनि परेको छ । क्रिकेटको चर्चित इन्डियन प्रिमियर लिग (आईपीएल) को दसौं संस्करण सम्पन्न भइसक्दा पनि पाकिस्तानी खेलाडीले प्रवेश पाउन सकेका छैनन् । यसैगरी आगामी जुन २५ तारिखदेखि भारतमा सुरु हुन लागेको प्रो कबड्डीको पाँचौं संस्करणका लागि पाकिस्तानका १० जना खेलाडीलाई बिक्रीमा राखिए पनि उनीहरूलाई कुनै टोलीले किनेनन् । खेलाडी लिलामीको दोस्रो दिन मंगलबार बिक्रीका लागि १० जना पाकिस्तानी खेलाडीलाई राखिएको थियो । लिलामी प्रक्रियाको सुरुआत पाकिस्तानी खेलाडीबाटै भएको थियो । तर प्रो कबड्डीमा सहभागी १२ टोलीका मालिकले उनीहरूलाई किनेनन् । लिलामीका क्रममा पटकपटक ती खेलाडीको बोली लगाइए पनि टोलीका मालिकले उनीहरूप्रति ध्यान दिएनन् । पाकिस्तानी खेलाडी नबिक्नुको प्रमुख कारण दुई देशबीचको राजनीतिक तनाव रहेको जनाइएको छ । भारतीय खेलमन्त्री विजय गोयलले सोमबार पाकिस्तानी खेलाडीलाई भारतमा खेल्न इजाजत नदिने घोषणा गरेपछि त्यसको प्रत्यक्ष असर प्रो कबड्डीमा पर्यो । खेलकुदमन्त्रीको अभिव्यक्तिपछि विदेशी खेलाडीको सूचीमा रहेका १० जना पाकिस्तानी खेलाडी चर्चित कबड्डी लिग खेल्नबाट बञ्चित भए । लिलामीको बी वर्गमा पाकिस्तानका आतिफ वाहिद, नासिर अली, वसिम सज्जाद र हसन राजा सामेल थिए । यसैगरी सी वर्गमा अखलाक हुसेन, इबरार हुसेन, अरसलान अहमद, हसन अली, मोहमद इमरान र उस्मान जदालाई सहभागी थिए । प्रो कबड्डी लिगको प्रमोटर कम्पनी मसाल स्पोर्टस्का प्रमुख चारु शर्माले कबड्डी खेललाई लोकप्रिय बनाउनका लागि पाकिस्तानलगायत विभिन्न देशका खेलाडीलाई लिलामीमा राखिए पनि दुई देशबीचको राजनीतिक तनावका कारण पाकिस्तानी खेलाडीको लिलामी नभएको बताए । प्रो कबड्डी लिगको पाँचौं संस्करणमा नीतिन तोमर सर्वाधिक महँगा खेलाडी बन्न सफल भए । उनलाई यूपीले ९३ लाख भारुमा आफ्नो टोलीमा भित्र्यायो । बेंगलौर बुल्सका रोहित कुमार ८१ लाख भारतीय रुपैयाँमा बिक्री भए । महँगा खेलाडीको सूचीमा मञ्जित चिल्लर तेस्रो स्थानमा रहे । उनलाई जयपुर पिङ प्यान्थरले साढे ७५ लाख भारुमा भित्र्यायो । यसैगरी सुरजित सिंह ७३ लाख भारुमा बिक्री भए । उनलाई अहिलेसम्म उपाधि जित्न नसकेको बंगाल बारियर्सले टोलीमा भित्रायो । गत वर्ष सम्पन्न विश्वकप विजेता भारतीय टोलीका सदस्य रहेका सुरजितलाई भित्र्याएपछि बंगालले आफ्नो रक्षापंक्ति बलियो भएको जनाएको छ । उनीसँगै सेल्वामणि पनि ७३ लाखमा बलिउड अभिनेता अभिषेक बच्चनको जयपुर टोलीको सदस्य बने । लिलामीमा विभिन्न देशका चार सयभन्दा बढी खेलाडी सहभागी थिए ।"
