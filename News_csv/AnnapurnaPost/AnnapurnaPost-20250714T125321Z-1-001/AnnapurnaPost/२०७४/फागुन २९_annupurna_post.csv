शीर्षक,विवरण
राजनीतिले नबदलेका मानिस,"सबै आन्दोलन सकिए, अब विकास र आर्थिक समृद्धि। ठूला राजनीतिक दलहरू यो नारामा एकमत छन्। काठमाडौं र प्रदेश राजधानीहरूमा यसो भनेर मुख मिठ्याउँदै गर्दा महिला र दलित लगातार हिंसाका सिकार हुँदैछन्। दलित र महिला कुटिएका, बलात्कृत भएका र मारिएका खबर सहरीयामाझ आइपुग्छन्। घोडाघोडीमा देवताको दूत दाबी गर्ने यौनपिपासु पुरुषबाट मरणासन्न हुनेगरी कुटिएकी राधा चौधरी हाम्रा सामाजिक र राजनीतिक आन्दोलन अघिल्तिर उभिएकी दर्दनाक प्रश्न हुन्। फेरिएको व्यवस्थाले नसुल्झाएका हजार दुःखकी मूर्तरुप हुन्। घोडाघोडीमा बोक्सीको आरोपमा निर्घात कुटिएकी राधा गाउँलेका लागि रमिता बनिन्। प्रहरीले पीडितलाई सहयोग गर्न मानेनन्, जाहेरी लिनसमेत इन्कार गरे। स्थानीय सरकारका प्रमुख ममताप्रसाद चौधरीले पूर्णतया बेवास्ता गरे। राधाका दुःखलाई हिंस्रक रमिता बनाउन प्रहरी प्रमुख र स्थानीय सरकार प्रमुखमार्फत राज्य आफैं उत्रिएको जस्तो देखियो। यो खबरसँग केही प्रश्न जोडिएर आए। के ती रमिता हेर्ने मानिस सबै अन्धविश्वासी र अशिक्षित थिए ? सामाजिक आन्दोलनमा लागेका कोही मानिस थिएनन् त्यहाँ ? कुनै राजनीतिक दलका नेता वा अगुवा कार्यकर्ता थिएनन् ? कुनै शिक्षक, स्वास्थ्यकर्मी, सरकारी कर्मचारी थिएनन् ? त्यो बर्बर हिंसा रोक्नका लागि आवाज उठाउन सक्ने कोही एकजना हिम्मतिलो किन निस्किएन ? के मेयर चौधरीले राजनीतिक दलका बुद्धिजीवी नेता का रूपमा जनताप्रति संवेदनशील हुन कहिल्यै सिकेनन् ? एमालेको बुद्धिजीवी परिषद्मा काम गर्दा उनलाई जनताप्रतिको जिम्मेवारी कहिल्यै सम्झाइएन ? के उनी कुनै आन्दोलनसँग कहिल्यै नजोडिएर नै कम्युनिस्ट भनिने पार्टीका सदस्य र मेयर पदमा निर्वाचित भए ? के चौधरी मेयर पदसँग आउने सुखसुविधा र शक्ति अभ्यासको मोहले डोरिएर मात्रै जनप्रतिनिधि बनेका हुन् ? के चौधरी राजनीतिक दलका लोभी नेता तथा कार्यकर्ताका प्रतिनिधि पात्र हुन् ? यी प्रश्नका सकारात्मक जवाफ छैनन्। बरु उत्तरहरू आफैंमा नेपाली राजनीतिक र सामाजिक आन्दोलनका भ्वाङ हुन्। नेपालमा प्रदान गरिने शिक्षाको स्तर र प्रभावहीनता देखिने उदाहरण हुन्। नेपाल प्रहरी जस्ता संस्थाहरूमा विदेशी दाताले सञ्चालन गरेका लैंगिक संवेदनशीलतासम्बन्धी कार्यक्रम र दाताकै पैसामा सहरका भित्तामा जताततै टाँसिएका पुलिस, माइ फ्रेन्ड (प्रहरी मेरो साथी) जस्ता झिल्के स्टिकर निकम्मा छन् भन्ने प्रमाण पनि हुन्। राजनीतिले नबदलेका मानिस राजनीतिक नेताका औपचारिक शिक्षाबारे कहिलेकाहीं प्रश्न उठ्छ। राजनीतिक आन्दोलन र दलीय अभ्यास आफैंमा कुनै विश्वविद्यालय भन्दा कम शिक्षादायक उद्यम होइन। तर औपचारिक शिक्षाको उच्च तहसमेत छिचोलेका नेताबाट बढी आशा गरिनु स्वाभाविक हो। नेताले आन्दोलन दौरान पढ्न, लेख्न, बोल्न सिकेका हुन्छन् भने अर्थसामाजिक र सांस्कृतिक जटिलता फुकाउन पनि पोख्त बनेका हुन्छन्। औपचारिक शिक्षाको अनुशासनले उनीहरूमा आधुनिक चेतनाप्रतिको लगन अझ बढाएको हुनुपर्ने हो। आन्दोलनले हुर्काएका र शिक्षित नेता कार्यकर्ताका अति पश्चगामी चरित्र एवं जनताप्रतिको चरम असंवेदनशीलता देख्दा भने राजनीतिक आन्दोलनले मान्छेका चरित्र बदल्न सक्दैन कि भन्ने भान हुन्छ। साथै, औपचारिक शिक्षा पुराना मान्यता र जडता भत्काउन असफल भएको देखिन्छ। राजनीति गर्ने सीप केही बटुले पनि विचारले खारिने क्रम ठप्प भए जस्तो लाग्छ। आन्दोलनमा वर्षौं लागेका मानिसमा कुनै चारित्रिक परिवर्तन नहुनु, पुरातनपन्थी मानसिकता नबदलिनु र सामान्य मान्छेका समस्याप्रति संवेदनशील बन्न नसक्नु व्यक्तिगत समस्या मात्र होइन। बरु यो सिंगो आन्दोलनको समस्या हुनसक्छ। बोक्सीको आरोपमा खुलेआम घन्टौं कुटिएकी राधाको गाउँमा राजनीतिक मान्छे हुँदै नभएका पक्कै होइनन्। उनीहरूमध्ये कसैले पनि उनीमाथि गरिएको अपराधबारे बोल्न चाहेनन्, हिम्मत गरेनन् वा त्यो हिंसालाई सही ठहयाए। अर्थात, राजनीतिले कुनै एकजना मान्छेमा पनि प्रगतिशील चेतना, कुरीतिविरुद्ध बोल्ने आत्मविश्वास र महिलाप्रतिको संवेदनशीलता भर्न सकेको रहेनछ। स्थानीय सरकारका प्रमुख चौधरी आफैं यो राजनीतिक असफलताको सबभन्दा प्रष्ट द्योतक हुन्। त्रासदीपूर्ण विडम्बना यही हो कि उनी कम्युनिस्ट पार्टीका बुद्धिजीवी सदस्य हुन्। कम्युनिस्ट पार्टीका नेता कार्यकर्ताले अरू सबै बिर्से पनि माक्र्सवादको दुहाइ दिएर एउटा वाक्य दोहोर्याउन बिर्संदैनन् अरू सबैले दुनियाँको व्याख्या गरे, हाम्रो काम बदल्ने हो। जे सबैभन्दा धेरै भने, त्यही सबैभन्दा कम गरे। जो जस्तो चिन्तन र विश्व दृष्टिकोण लिएर कम्युनिस्ट पार्टीमा प्रवेश गरे, ती लगभग त्यस्तै रहे। त्यसैले संसारभर कम्युनिस्ट पार्टीहरूले आंशिक सफलता र धेरै असफलता बेहोरेका हुन सक्छन्। आफ्नै नेतृत्वमा बदलेको व्यवस्थालाई जनमुखी र न्यायपूर्ण बनाउन नसकेको कारण पनि तिनै हुन सक्छन्। बाहुनवादी हुँदै कम्युनिस्ट पार्टीका सदस्य भएकाले बाहुनवाद छोड्न सकेनन्, संकीर्ण जातिवादी नै कम्युनिस्ट पार्टीको नेतृत्वमा छन्। पितृसत्तावादी हुँदै कम्युनिस्ट बन्ने मौका पाएकाहरू कम्युनिस्ट आवरणमै सत्तामा पुगे तर पितृसत्तावाद छोडेनन्। धेरैले आफूमा रहेको अन्धविश्वास हटाउन सकेनन्, छुवाछूत छोडेनन्, दलाली त्यागेनन्, सुदखोरीलाई त्याज्य ठानेनन्, मधेसीनिन्दक बनिरहे, पञ्चायती राष्ट्रवाद वरण गरिरहे र हिन्दुवादी भइरहे। कत्रो विडम्बना, यी सबैले आफूलाई कम्युनिस्ट भन्ने छुट सधैं पाइरहे, त्यही नाममा मत पाइरहे, त्यही आवरणमा शासक बनिरहे। राजनीतिक दलको नेतृत्वमा सामाजिक आन्दोलन सञ्चालन नभइरहेकाले आन्दोलनप्रति उनीहरूको चिडचिडाहट बढेको हो। दलित, महिला, निमुखा र अन्य सीमान्तकृत समुदायका मुद्दालाई प्राथमिकतामा राख्ने राजनीतिक शक्ति अब रहेनन्। सत्ताधारीले घटना घटिसकेपछि केही निर्देशन जारी गर्ने र लोकरिझ्याइँका निम्ति क्षतिपूर्तिका घोषणा गर्नेबाहेक ठूला अभियान सञ्चालन गर्लान् भनेर आशा गर्ने ठाउँ कम छ। वामपन्थी राजनीति र कम्युनिस्ट सिद्धान्तको पाठ पढाएर देशभरि हिँडिरहनेमा समेत यीमध्ये कतिपय दक्षिणपन्थी चरित्र बलियो छ भने तिनले प्रशिक्षित गरेका कार्यकर्ता अधिकांश ममताप्रसाद चौधरी जस्ता होलान् भन्ने अनुमान गर्न गाह्रो छैन। फरक यति हो कि कोही खुलारूपमा देखिन्छन्, कोही छलिएर बद्मासी गरिरहन्छन्। सामाजिक आन्दोलनको उपादेयता मुख्य राजनीतिक दलले आफ्नो नेतृत्वमा जारी भएको संविधानको जस लिन आन्दोलन सकिएको घोषणा गरेका हुन्। संविधान सर्वस्वीकार्य भएको सन्देश जबर्जस्त प्रकट गर्न पनि त्यस्तो घोषणा काम लाग्यो। आर्थिक समृद्धिको नारा स्थापित गर्न राजनीतिक लडाईं बाँकी नरहेको भन्न जरुरी थियो। यथार्थको अर्को पाटो उजागर गर्नु उनीहरूका स्वार्थअनुकूल छैन। राजनीतिले बदल्न नसकेका पुरातनपन्थी, जातिवादी र पितृसत्तावादीले सामाजिक आन्दोलनको उपादेयता देख्दैनन्। विकासको अराजनीतिक कथ्यमा रमाउन उनीहरूलाई सजिलो छ। राजनीतिक दलको नेतृत्वमा सामाजिक आन्दोलन सञ्चालन नभइरहेकाले आन्दोलन शब्दसँग उनीहरूको चिडचिडाहट बढेको हो। दलित, महिला, निमुखा र अन्य सीमान्तकृत समुदायका मुद्दालाई प्राथमिकतामा राख्ने राजनीतिक शक्ति अब रहेनन्। सत्ताधारीले घटना घटिसकेपछि केही निर्देशन जारी गर्ने र लोकरिझ्याइँका निम्ति क्षतिपूर्तिका घोषणा गर्नेबाहेक ठूला अभियान सञ्चालन गर्लान् भनेर आशा गर्ने ठाउँ कम छ। दलित, महिला आदिका नाममा गठन भएका संवैधानिक आयोग जस्ता संरचना स्रोत दोहनको खिचातानीमा फस्ने गर्छन्। त्यसैले मुख्य प्रश्न आन्दोलनको यो खाली मैदान कसले ओगट्ने भन्ने हो। सन् १९९० पछि नेपालमा ह्वात्तै बढेका गैरसरकारी संस्थाले दलित, महिला, जनजाति र सीमान्तकृत समुदायमा काम गरे। गाउँगाउँमा खुलेका क्लबहरूले समेत त्यस्ता अभियानहरू सञ्चालन गरेका हुन्। घोडाघोडी जस्ता ठाउँमा समेत त्यस्ता गैरसरकारी संस्था र समूहका सञ्जाल, कार्यकर्ता एवं अभियन्ता पक्कै होलान्। राधा चौधरीले दिनभरि निरन्तर कुटाई खाइरहँदा तिनको मुख खुल्न नसक्नुको कारण के हो ? सम्भवतः ती अभियन्ताहरूले सामाजिक आन्दोलनलाई केवल आफ्नो जागिर सम्झिए। कार्यालय समय बिहान १० देखि बेलुका ५ को वैतनिक कागजी काम नै उनीहरूका लागि सामाजिक आन्दोलन हुन सक्छ। अथवा बोक्सी चुट्ने रीतमा तिनलाई अझै विश्वास रहेको हुन सक्छ वा बोल्ने हिम्मत नभएको हुनसक्छ। अर्थात, गैरराजनीतिक फोरमहरूबाट सञ्चालित सामाजिक आन्दोलनले पनि राजनीतिक आन्दोलनको जस्तै नियति भोगेको रहेछ। यसो भन्नुको तात्पर्य सामाजिक आन्दोलनको गुञ्जायस छैन भन्ने होइन। स्थानीय समूह वा संस्थाहरूले यस्ता आन्दोलन हाँक्न सक्छन्। राजनीतिक दलले नै चेतनशील नेता कार्यकर्ता परिचालनद्वारा सुझबुझपूर्ण हस्तक्षेप गरेर यस्ता सामाजिक कुरीति र अन्यायी सम्बन्ध बदल्न सक्छन्। राजनीतिक शक्तिमार्फत सञ्चालन गरिने सामाजिक आन्दोलन र तीमार्फत गरिएका परिवर्तन बढी दिगो र प्रभावकारी हुन्छ। सर्त यति हो कि यस्ता अभियान र आन्दोलन सञ्चालनको नेतृत्व गर्ने मानिसमा पितृसत्तावाद, जातिवाद, धार्मिक रुढी र शक्ति संरचनामा तिनको प्रभाव खुट्याउन सक्ने सामपर्यो। यस्तो संरचना बदल्ने आत्मविश्वास उत्तिकै जरुरी सर्त हो। आलोचनात्मक आमवृत्त राजनीतिक र सामाजिक आन्दोलन कमजोर भएकाले राधा चौधरीले दुःख बेहोरिन्। राजनीतिक नेतृत्व बदलिन नसकेकाले राधाले आडभरोसा पाउन अप्ठ्यारो पर्यो। तर अन्यायको पर्दा उघार्न सञ्चारमाध्यमले उचित भूमिका निर्वाह गरे। राज्यका निकाय र जिम्मेवार मानिसहरूले देखाएका अकर्मण्यताबारे लगातारको सूचना प्रवाहले कम्तिमा सहरमा राधाका दुःखबारे विमर्श सुरु भए। राज्य र सामान्य नागरिकबीचको सम्बन्धका पहेलीमा घोत्लिने एउटा कारण बन्यो। घोडाघोडी काण्ड त प्रकटरूपमा देखिने र खुला ठाउँमा दुर्घटित भयो। त्यसबारे सूचना प्रवाह गर्न पनि त्यति ठूलो हैरानी बेहोर्नु परेन। शक्तिकेन्द्र भन्दा अलि परको घटना भएकाले त्यसबारे बोल्न र विमर्श गर्न पनि उति हम्मे परेको छैन। तर त्यस्ता कति घटना होलान् जसले सामान्य मान्छेका जीवनमा घातक असर पुर्याउँछन् तर तिनका सूचना हामीमाझ आइपुग्दैनन्। त्यस्ता घटनाबारे आमवृत्त चनाखो रहने, पत्रकारहरूले जोखिम मोलेर सूचना प्रवाह गर्ने र निरन्तर सार्वजनिक विमर्श सञ्चालन गर्ने हो भने प्रभावकारी सामाजिक आन्दोलन बन्न सक्छन्। त्यस्ता आन्दोलनले ठोस र दिगो परिवर्तन गर्न पनि सम्भव हुन्छ। नत्र संघीय गणतन्त्र नेपालमा सयौं राधा चौधरीहरू प्रताडित भइरहन्छन्। शक्ति संरचनामा प्रभाव राख्न नसक्ने बहुसंख्यक सामान्य नागरिकले फेरिएको व्यवस्थाको फेरिएको रुप कहिल्यै हेर्न पाउने छैनन्। यसैबीच शक्तिले मैमत्त ममताप्रसाद र तिनका ख्वामितहरूले विकास र समृद्धि जस्ता झुटका विस्कुन सुकाउने सुविस्ता पाइरहन्छन्।"
भ्रष्टाचार प्रतिवेदनले देखाएको ऐना,"भर्खर सार्वजनिक भ्रष्टाचार सूचकांकले सुशासनमा नेपालको चिन्ताजनक तस्बिर उजागर गरेको छ। ट्रान्सपरेन्सी इन्टरनेसनलको विश्वव्यापी भ्रष्टाचार प्रतिवेदन (सीपीआई, २०१७) अनुसार नेपालले सय पूर्णांकमा यस वर्ष ३१ नम्बर मात्र प्राप्त गरेको छ। यो कमजोर अवस्था हो। सार्क राष्ट्रमा पनि नेपाल बढी भ्रष्टाचार हुने मुलुकमा उभिएको छ। भ्रष्टाचार हुने मुलुकमा सार्वजनिक क्षेत्रमा भ्रष्टाचार, व्यापार व्यवसायमा घुस, सार्वजनिक पद र अधिकारको दुरुपयोग, अनुगमन र कारबाहीमा कमी, सूचनामा नागरिकको पहुँचमा कमी, राजनीतिमा भ्रष्टाचार जस्ता विषय पहिले जस्तै समस्याका रूपमा देखिए। सार्वजनिक क्षेत्र, पदाधिकारीको कामकारबाहीमा निगरानीको अभाव, राज्यका कामकारबाहीको नागरिकलाई जानकारीको अभाव, आयात निर्यात, सार्वजनिक सेवा, कर भुक्तानी, ठेक्का पट्टा जस्ता विषयमा गैरकानुनी साँठगाँठ, न्याय प्राप्तिका लागि दिनुपर्ने घुस, सार्वजनिक पद दुरुपयोगमा उन्मुक्ति, भ्रष्टाचार नियन्त्रणमा सरकारी संयन्त्रको फितलो प्रयास, राजनीतिक स्वार्थ आदि जस्ता कारण सुशासनमा तगारो हालेको प्रतिवेदनको ठहर छ। दक्षिण एसियाली राष्ट्रहरूमध्ये भुटान ६७ अंक प्राप्त गरी अरू भन्दा कम भ्रष्टाचार हुनेमा अघि देखिएको छ। सार्क सुशासनमा नेपालले बंगलादेश र अफगानिस्तानलाई मात्र पछि पारेको अवस्था छ। हाम्रा छिमेकी मुलुक चीनले ४१ अंक र भारतले ४० अंक ल्याउँदा हामी दश अंकले अझै तलै छौं। विश्वभरमा न्युजिल्यान्ड कुल सय पूर्णांकमा ८९ अंक प्राप्त गरी सबैभन्दा कम भ्रष्टाचार हुने मुलुक र सोमालिया ९ अंक पाएर सबैभन्दा तल्लो स्तरमा दरिएको छ। प्रतिवेदनअनुसार नेपाललगायत धेरै देशमा भ्रष्टाचार नियन्त्रणका प्रयास सुस्त गतिमा चलिरहेको छ। सीपीआई २०१७ मा समाविष्ट विभिन्न संस्थाले गरेका सर्वेक्षणले नेपालको सार्वजनिक क्षेत्रमा भ्रष्टाचार, व्यापार व्यवसायमा घुस, सार्वजनिक पद र अधिकारको दुरुपयोग, अनुगमन र कारबाहीमा कमी, सूचनामा नागरिकको पहुँचमा कमी, राजनीतिमा भ्रष्टाचार जस्ता विषय पहिले जस्तै समस्याका रूपमा रहेका छन्। भ्रष्टाचारमा ३१ नम्बर भन्दा माथि उठ्न नसक्ने स्थिति भनेको तेस्रो डिभिजनमा ग्रेस थपेर पनि पास हुन नसकोको कमजोर विद्यार्थीको जस्तै हो। यो अवस्थाले नेपालका नियमकारी प्रशासनिक निकाय अत्यन्त कमजोर रहेको देखाउँछ। एक त निगरानी गर्ने निकाय नै कमजोर छन्, अर्कातर्फ त्यस्ता निकाय नै कति स्वच्छ र पारदर्शी छन् भनेर निगरानी गर्ने विशेष अधिकार सम्पन्न संयन्त्र नै छैन। यसो भएपछि भ्रष्टाचारीले उन्मुक्ति पाउनु स्वाभाविकै हो। प्रशासनमाथि राजनीतिक हस्तक्षेपले पनि भ्रष्टाचार खुलमखुल्ला भएका तथ्य सार्वजनिक हुने गरेका छन्। मुलुक सुधार्नका लागि पाठ लिन ट्रान्सपरेन्सीको प्रतिवेदन भन्दा दृष्टान्त खोज्न अरू टाढा जानु पर्दैन। राज्यको स्थायी सरकार मानिने कर्मचारीतन्त्रप्रति सुशासनका विषयमा नागरिकका गुनासा दिनहुँ बढिरहेका छन्। जनस्तरबाट उठेका यस्ता आवाजको सम्बोधन हुन जरुरी छ। आवाज यत्तिकै उठ्दैनन्, सेवाग्राहीका पिरमर्का गुम्सिँदै गएपछि आवाज सतहमा आउँछन्। र, आवाजहरूको समयमै सही सम्बोधन भएन भने विस्फोटको रूप लिने सम्भावना रही नै रहन्छ। सेवामा सदाचारी व्यक्ति कत्ति पनि नभएका भने होइनन्। बलिया व्यभिचारीका अघि सदाचारी विचरो देखिएका हुन्। मुलुकमा लोकतन्त्र स्थापना भएको एकदशक व्यतित भइसक्यो, तर सेवाग्राही भन्दा हाकिमप्रति उत्तरदायी हुने परिपाटीको अन्त्य हुनै सकेन। व्यक्तिगत स्वार्थका निम्ति राजनीतिक व्यक्ति र प्रशासकबीचको अनुचित साँठगाठका कारण कर्मचारीतन्त्र आक्रान्त छ। मन्त्री र कर्मचारीले एकअर्कालाई पोसिरहेका दृष्टान्त सतहमा आएका छन्। निजामतीमा राजनीतीकरणका कारण निजामती भन्न पनि धक मान्नुपर्ने अवस्था छ आज। यति मात्र होइन, भ्रष्टाचार, आर्थिक अनुशासनहिनता, ढिलासुस्ती र अनियमित कामकारबाही नेपाली प्रशासनको पर्याय भएको गम्भीर आरोप कर्मचारी प्रशासनले खेपिरहेको छ। वास्तविक काम गर्न चाहने कर्मचारीलाई उचित जिम्मेवारी नदिइएका गुनासा छन्। अझै पनि गफ चुटेर दिन कटनी गर्नेको जमात ठूलो छ। कार्यालयमा हाजिर ठोकेर निजी खेतीपाती मा टाप कस्ने प्रवृत्ति छ। आफूलाई निजी लाभ हुने गरी कर्मचारीबाट भएका निर्णयविरुद्ध अख्तियारमा परेका हजारौं उजुरीको चाङले सुशासनको हुर्मत काढ्ने काम कसरी भइरहेको छ भन्ने तस्बिर छर्लंग छ। घुसमा अख्तियारले जति हिर्काए पनि कर्मचारी अझै दुई कदम अघि बढेर आँट गरिरहेका छन्। स्वतः कानुनबमोजिम हुने सामान्य कामका लागि मालपोत, भूमिसूधार कार्यालय, न्याय प्रशासन, यातायात कार्यालय, विमानास्थल, भन्सार, प्रहरी सेवा, जिल्ला प्रशासन जस्ता प्रत्यक्ष जनसरोकार हुने थलोमा पाँचहजारदेखि दश लाख रुपैयाँसम्म घुस लिएका समाचारले अखबारका पाना दैनिक भरिइरहेका छन्। आफ्नो क्षमता र योग्यतामा भन्दा पनि कर्मचारीतन्त्र नातावाद र कृपावादमा आफूलाई सुरक्षित महसुस गरिरहेको छ। प्रहरी एवं कर्मचारीको सेवा चुस्त र दुरुस्त नहुँदा अपराधीकरण र घुसखोरीले प्रोत्साहन पाइरहेको छ। सार्वजनिक सेवामा दण्डहिनता मौलिक संस्कृति नै बन्न पुगेको छ। अर्कातर्फ मुलुकभित्रै रोजगारीको अवसर नपाएर पढेलेखेका युवा जनशक्ति अरबको ५३ डिग्री तापक्रममा हेलिन बाध्य छ। त्यही रेमिट्यान्सका भरमा मुलुक धानिएको छ। युवा प्रतिभा पलायन रोक्न नसकिए मुलुकका लागि अर्को क्षति हुने छ। दक्ष जनशक्ति अभावमा त्यतिबेला हामी परनिर्भर हुन विवश हुने छौं। दृढ इच्छाशक्ति भए मात्र अख्तियार जस्ता निकायबाट भ्रष्टाचारको दोहोलो काढ्न सम्भव छ। दण्ड र पुरस्कारको नीति बनाएर कडाइपूर्वक लागू नगर्दासम्म सेवाभित्रका सदाचारी व्यक्तिको प्रोत्साहन र भ्रष्टाचार नियन्त्रण सम्भव छैन। शान्ति र स्थायित्व कायम गरी सुशासन स्थापना गर्न भ्रष्टाचार नै मुख्य चुनौती हो। कर्मचारीबाट विचौलिया र अपराधीको संरक्षण नभए मात्र भ्रष्टाचारविरुद्ध शून्यसहनशिलता अपनाउन सम्भव छ। विचौलिया र अपराधी मनोवृत्तिको पासोबाट कर्मचारी मुक्त नहुँदासम्म सुशासन र न्याय नारामा मात्र सीमित बन्ने छ। प्रशासनिक पुनर्संरचना मुलुक विकासको पहिलो खुड्किलो हो। तटस्थ, निष्पक्ष र सेवाग्राहीमैत्री प्रशासनको अभावमा निजामती धर्म भन्ने चिज नै लोप हुने दिशातर्फ उन्मुख हुने खतरा रहन्छ। भ्रष्टाचारीमाथि कारबाहीका लागि कडा कानुन बनाएर न्यायको कठघरामा उभ्याउने सबालमा सरकारी निकाय चुकेको अवस्था छ। जसका कारण दलाल र विचौलियालाई चलखेल गर्न सजिलो भएको छ। भ्रष्टाचार नियन्त्रणमा उदासिनता देखाउने हो भने भ्रष्टाचारीकै मनोबल बढेर सुशासन नभई कुशासनले मुलुक नै खोक्रो हुने दिशातर्फ जान बेर लाग्दैन। भ्रष्टाचारविरुद्ध जनस्तरबाट उठेका आवाजको चाँडो भन्दा चाँडो निप्टारा हुनैपर्छ। अन्यथा भ्रष्टाचार र दण्डहीनताले मुलुक विघटनको दिशातर्फ ओरालो लाग्नबाट कसैले छेक्न सक्ने छैन। भ्रष्टाचार नियन्त्रण र सुशासनको विषयमा अब राज्यका निकायले एकसाथ कदम उठाउने समय आएको छ। ताकि अर्को वर्षको ट्रान्सपरेन्सी प्रतिवेदनमा नेपाल सय पूर्णांकमा कम्तिमा पनि पास भएको देख्न सकौं। दण्ड र पुरस्कारको नीति बनाएर कडाइपूर्वक लागू नगर्दासम्म सेवाभित्रका सदाचारी व्यक्तिको प्रोत्साहन र भ्रष्टाचार नियन्त्रण सम्भव छैन।"
सर्वत्र सफल र छिमेकमा असफल मोदी,"चीनसँग आफ्ना विकास र समृद्धिका आकांक्षा चरितार्थ गराउन सक्ने क्षमताले पनि स्वभावतः भारतका छिमेकी चीनतर्फ आकर्षित छन्। मे २०१४ मा सबल, सगर्व र समुन्नत भारतको प्रतिवद्धता बोकेर सरकारमा आएका प्रधानमन्त्री नरेन्द्र मोदीको आमजनतामा रहेको आकर्षण झन्झन् प्रबल र सघन हुँदै गइरहेको देखिन्छ। अनगिन्ती चुनौतीहरूमाझ भारतको बढ्दो शक्ति र विश्वासलाई प्रतिनिधित्व गर्दै प्रधानमन्त्री मोदीले मुलुकको विदेश नीतिलाई नयाँ गति, दिशा र उचाइ दिएका छन्। त्यसले भारतलाई विश्व राजनीतिको केन्द्रमा स्थापना गरेको छ। बैदेशिक मामिलामा मोदीले मूलतः तीन रणनीति अवलम्बन गरेको देखिन्छ पहिलो भारतको विदेश नीतिलाई स्पष्टसँग मुलुकको राष्ट्रिय हितसँग एकाकार गराउनु, दोस्रो, बढी भन्दा बढी मुलुकहरूमाझ भारतको राष्ट्रिय हितअनुरूप सघन सम्बन्ध विस्तार गर्नु र तेस्रो भूमण्डलीकरणको पारस्परिक निर्भरताको चुनौती र अवसरलाई मुलुकको आर्थिक हित तथा समृद्धिका लक्षहरूसँग जोडेर विश्वव्यापी कूटनीति अवलम्बन गर्नु। यसै क्रममा उनी सत्तामा आएपछि करिब सवा सय विदेशी राष्ट्रप्रमुख, सरकारप्रमुख र अन्य उच्च नेतृत्वहरूले भारतको भ्रमण गरेका छन्। स्वयं मोदीले पनि ५० भन्दा बढी मुलुकको भ्रमण गरेका छन् र तीनदर्जन जति अन्तर्राष्ट्रिय सभा, सम्मेलन र गोष्ठीहरूमा सहभागी भएका छन्। हरेक महŒवपूर्ण अन्तर्राष्ट्रिय सवालमा उनले भारतलाई उपस्थित गराएका र विश्व समुदायले भारतलाई सुन्नुपर्ने आवश्यकता बोध गराएका छन्। २३ अक्टोबर २००७ मा नयाँदिल्लीमा प्रतिष्ठित र अत्यन्त शक्तिशाली अन्तर्राष्ट्रिय व्यवसायिक परामर्शदाता संगठन मकिन्सेद्वारा विभिन्न मुलुकका नीतिनिर्माता र व्यवसायिक प्रतिष्ठानका प्रमुखहरूका लागि आयोजित सम्मेलनमा भारतीय प्रधानमन्त्री डा मनमोहन सिंहले भारतको समय आएको र भारत राष्ट्रहरूको समुदायमा आफ्नो स्थान ग्रहण गर्न तयार भएको बताएका थिए। त्यसको आठ वर्षपछि २१ नोभेम्बर, २०१५ मा प्रधानमन्त्री नरेन्द्र मोदीले मलेसियाको राजधानी क्वालालम्पुरमा आयोजित आसियान बिजिनेस एन्ड इन्भेस्टमेन्ट समिटमा २१ सौं शताब्दीलाई भारतीय शताब्दीको अर्थमा एसियाको शताब्दी बताए र भने, अब हाम्रो समय आएको छ। डा सिंह र मोदीको भाषणको मूल अंशलाई नै शीर्षक दिएर अमेरिकी विदेशमन्त्रालयकी एक पूर्व उच्चाधिकारी एलिसा आयर्सल आवर टाइम ह्याज कम शीर्षकमा पुस्तक लेखेकी छन्। हो ! भारतको समय आएको छ। त्यसैकारण केही वर्षअघिसम्म गरिबी, अभाव, सामाजिक विकृति, सांस्कृतिक विचलन,जातीय विद्वेष, आतंकवाद र पृथकतावादका लागि परिचित भारत वर्षौंसम्म नौ प्रतिशतको वृद्धिदर प्राप्त गर्न सफल भइरह्यो। २०१० मा विश्वको नवौं ठूलो अर्थतन्त्र बनेको भारत २०१६ मा सातौं ठूलो अर्थतन्त्र बन्यो। एउटा अमेरिकी अध्ययनलाई आधार मानेर एलिसा आयर्स भन्छिन्, २०२९ सम्ममा भारत संसारको तेस्रो ठूलो अर्थतन्त्र बन्ने छ। २०२५ सम्ममा भारतका ६० करोड जनता मध्यम तथा उच्च मध्यम वर्गमा उक्लिनेछन्। ग्लोबल फायरपावर र बिजिनेस इनसाइडरअनुसार २०१७ मा सैन्यसामथ्र्यको दृष्टिले अमेरिका, रूस र चीनपछि भारत संसारको चौथो शक्तिशाली राष्ट्र थियो। स्टकहोम इन्टरनेसनल पीस रिसर्च इन्स्टिच्युटको अध्ययनले २०१६ मा सैन्य खर्चको हिसाबमा भारतलाई अमेरिका, चीन, रूस र साउदी अरबपछिको संसारको पाँचौं ठूलो मुलुक बताएको छ। दक्षिण एसियाली मामिलाका प्रतिष्ठित अमेरिकी विज्ञ स्टेफेन पी कोहनले २००२ मा इमर्जिङ् पावरः इन्डिया र अर्का विज्ञ तथा पूर्व अमेरिकी उप विदेश मन्त्री स्ट्रोब टल्बटले २००४ मा इन्गेजिङ् इन्डिया नामक पुस्तक नलेखुन्जेल अमेरिकी प्राज्ञिक क्षेत्र र नीतिनिर्माता समुदाय भारतबारे गम्भीर थिएनन्। कोहन र ह्वाइट हाउस, विदेश तथा रक्षा मन्त्रालयमा समेत प्रभाव राख्ने स्ट्रोब टल्बटले आफ्ना पुस्तकहरूबाट एउटा उदीयमान राजनीतिक, आर्थिक र सैनिक शक्तिको आकार ग्रहण गरिसकेको भारतसम्बन्धी अमेरिकी नीतिमा परिवर्तन गर्नुपर्ने आवश्यकता देखाए र भारतसँगको सहकार्यको औचित्यलाई प्रभावकारी रूपमा प्रस्तुत गरे। निःसन्देह भारतले उनीहरूलाई निराश बनाएन। भारतको विश्व दृष्टि र अमेरिका सोभियत संघको पतन र चीनको उदयले विश्वका ठूला र शक्तिशाली राष्ट्रहरूबीचको रणनीतिक शक्ति सन्तुलनमा असाधारण परिवर्तन ल्याइदियो। त्यसैको परिणाम आज विश्व शक्ति बनेको भारत पनि हो। भारतको यो सम्भावनालाई आत्मसात गरेर ऊसँग रणनीतिक र सामरिक साझेदारी गर्दै उसको राष्ट्रिय मनोबल निर्माणमा विशिष्ट योगदान मूलतः एक्काइसौं शताब्दीको आगमनसँगै अमेरिकी राष्ट्रपतिमा निर्वाचित जर्ज डब्ल्यू बुसको रहेको छ। बुसद्वारा लिखित र २०१० मा प्रकाशित उनको पुस्तक डिसिजन प्वाइन्ट्स र खास गरेर उनकी राष्ट्रिय सुरक्षा सल्लाहकार र विदेशमन्त्री कोन्डोलिजा राइसको २०११ मा प्रकाशित पुस्तक नो हाइयर अनर मा त्यसले तदनुरूप चर्चा पाएको छ। त्यस्तै कांग्रेस अध्यक्ष सोनिया गान्धी र अमेरिकाविरोधी राजनीतिकरणनीतिक चेतनामा दीक्षित कांग्रेसका प्रमुख नेताहरूको कडा विरोध, दबाब र घातप्रतिघातहरूलाई छिचोलेर असाधारण राजनीतिक साहस प्रदर्शन गर्दै डा मनमोहन सिंहले आफ्नो कार्यकालमा भारतअमेरिका नागरिक आणविक सम्झौतालाई निष्कर्षमा पुयाएर अमेरिकासँगको रणनीतिक साझेदारीको जग खडा गरे। त्यसको जीवन्त चित्रण प्रधानमन्त्री मनमोहन सिंहका मिडिया सल्लाहकार सजय बरूको २०१४ मा प्रकाशित पुस्तक एक्सिडेन्टल इन्डियामा पाइन्छ। भारतको गणतन्त्र दिवसमा माल्दिभ्स, पाकिस्तान, चीन र रूसदेखि एसिया, अफ्रिका, दक्षिण तथा मध्य अमेरिकाका ससाना राष्ट्रका नेताहरू पनि प्रमुख अतिथिका रूपमा आमन्त्रित भएका छन्। बेलायत र फ्रान्सका नेताहरू पाँचपाँच पटक, रूस र भुटानका नेताहरू चारचार पटक अतिथि बनेका छन् तर १९५० देखिको साढे छ दशक लामो भारतीय परम्परामा पहिलोपटक २०१५ मा अमेरिकी राष्ट्रपति बाराक ओबामा आमन्त्रित गरिए। यो आमन्त्रणलाई भारतीय विदेश नीतिमा आएको ठूलो फड्कोको रूपमा भारतीय र अमेरिकी समाचार माध्यमहरूले प्रस्तुत गरे। जुन २०१६ मा भारत र अमेरिकाद्वारा जारी गरिएको संयुक्त विज्ञप्तिमा पहिलोपटक अमेरिकाले भारतलाई प्रमुख प्रतिरक्षा साझेदार राष्ट्रको मान्यता दियो। त्यसको अर्थ भारतअमेरिका सम्बन्ध नाटो राष्ट्रहरूकै स्तरमा उक्लिएको छ भन्ने मत अमेरिकी रक्षा मन्त्रालयका एक पूर्व उच्चाधिकारी केथ वेब्स्टरले दी डिप्लोम्याटमा २६ जनवरी २०१८ मा व्यक्त गरेका छन्। ट्रम्प प्रशासनले त उसको २०१७ को राष्ट्रिय प्रतिरक्षासम्बन्धी नीति र कार्यक्रमसम्बन्धी कानुनमा नै भारतलाई प्रमुख प्रतिरक्षा साझेदारका रूपमा स्वीकार गरेको छ र यसले भारतलाई अत्याधुनिक अमेरिकी प्रतिरक्षा सामग्री र युद्ध प्रविधि प्राप्त गर्ने ढोका खोलिदिएको छ। साथै भारतलाई समुद्री सुरक्षासम्बन्धी सम्पूर्ण क्षमता हासिल गराउने उद्देश्यले अत्याधुनिक मानवरहित (ड्रोन) विमान उपलब्ध गराउने निर्णय अमेरिकाले गरेको छ। नाटो सदस्य राष्ट्रहरूबाहेक यो हैसियत प्राप्त गर्ने मुलुक भारत मात्रै हो भन्ने पनि वेब्स्टरको कथन छ। गएको डिसेम्बरमा जारी गरिएको राष्ट्रपति ट्रम्पको पहिलो राष्ट्रिय सुरक्षा रणनीतिमा एसियाप्रशान्त क्षेत्रलाई इन्डोप्यासिफिक नामकरण गरेर भारतलाई एसियाप्रशान्त र हिन्द महासागर क्षेत्रमा भारतको सर्वोपरी सामरिक हैसियतलाई पनि अमेरिकाले मान्यता प्रदान गरेको छ। जर्ज बुस राष्ट्रपति भएलगत्तै भारतअमेरिका सम्बन्धमा रणनीतिक सहकार्य र साझेदारीको युग सुरु भएको हो। २००२ मा अटलबिहारी वाजपेयी नेतृत्वको भारत सरकारसँग अमेरिकाले क्षेत्रीय सवालहरूमा साझा दृष्टिकोण निर्माण गर्दै रिजिनल सेक्युरिटी डाइलग आरम्भ गयो र यो भारतअमेरिका रणनीतिक सम्बन्धको आरम्भ बिन्दु थियो। जनवरी २००४ मा दुई मुलुकबीच नागरिक आणविक कार्यक्रम, अन्तरिक्ष परियोजना र उच्च तथा अत्याधुनिक रक्षा प्रविधिका क्षेत्रहरूमा सहयोग विस्तारका सम्झौताहरू भए। सेप्टेम्बर २००४ मा भारत र अमेरिकाबीच नेक्स्ट स्टेप्स इन स्ट्रेटेजिक पार्टनरसीप कार्यक्रम अघि बढ्यो। जुलाई २००५ मा दुई मुलुकबीच पारस्परिक सहयोग र साझेदारीका इतिहासमै सबैभन्दा व्यापक सम्झौताहरूमा सहमति भयो। त्यसैको जगमा १२३ अग्रिमेन्ट भनिने नागरिक आणविक सहयोग सम्झौतामा ८ अक्टोबर २००८ मा भारतका विदेश मन्त्री प्रणव मुखर्जी र अमेरिकी विदेशमन्त्री कोन्डोलिजा राइसले हस्ताक्षर गरे। सो अघि जुलाइमा सोही सम्झौताविरुद्ध संयुक्त गठबन्धनमा रहेका वामपन्थी दलहरूले सरकारलाई दिएको समर्थनसमेत फिर्ता गरेपछिको अविश्वासको प्रस्तावमा सिंह सरकार मुस्किलले विजयी भएको थियो। भारतफ्रान्स सुरक्षा सम्बन्धको नयाँ युग गएको १० मार्चमा फ्रान्सका राष्ट्रपति इम्यानुअल म्याक्रोनको भारत भ्रमणको अवसरमा भारत र फ्रान्सबीच दुवै मुलुकका सेनाले पारस्परिकताको आधारमा एक अर्को मुलुकका सैनिक अड्डा र अन्य सरसुविधाहरू उपयोग गर्न पाउने तथा आवश्यक सैन्यसामग्रीहरूको आपूर्ति साथै अन्य बन्दोबस्तीका मामिलामा एक अर्को मुलुकलाई सहयोग गर्ने सम्झौतामा हस्ताक्षर भएको जानकारी भारतीय र अन्तर्राष्ट्रिय समाचार एजेन्सीहरूले दिएका छन्। यसअघि अगस्ट २०१६ मा भारत र अमेरिकाबीच पनि त्यस्तै सम्झौता भएको थियो। दुई मुलुकमाझ फ्रान्समा निर्मित राफाल लडाकु विमान खरिदलगायतका प्रतिरक्षा सम्झौताहरू गोपनीय राख्ने सहमति पनि सम्पन्न भएको छ। स्मरणीय छ, २०१६ मा भारतले फ्रान्ससँग ३६ राफाल लडाकु विमान खरिद गर्ने सम्झौता गरेको थियो। अमेरिकापछिको संसारको सबैभन्दा अत्याधुनिक हातहतियार उत्पादक र युरोपमा रूसपछिको शक्तिशाली सैन्य शक्तिसँगको उक्त सम्झौताले भारतको प्रतिरक्षा क्षमता वृद्धिमा उल्लेख्य योगदान हुने निश्चित देखिन्छ। भारत र फ्रान्सले समुद्री क्षेत्र सुरक्षा सम्बन्धमा अर्को महŒवपूर्ण सम्झौता गरेका छन्। इन्डियन एक्सप्रेसअनुसार दुवै मुलुकले हिन्द महासागर क्षेत्रबारे संयुक्त रणनीतिक दृष्टिसम्बन्धी सम्झौतामा हस्ताक्षर गरेका छन्। त्यसैगरी रणनीतिक सहयोगको साझा अवधारणा पत्रमा सहमति गरिएको छ। फ्रेन्च राष्ट्रपति म्याक्रोनले आफ्नो ट्विटर सन्देशमा फ्रान्सले भारतलाई एसियाको पहिलो रणनीतिक साझेदार बनाउने लक्ष्य राखेको र भारतले पनि फ्रान्सलाई युरोपको त्यस्तै साझेदार बनाओस् भन्ने चाहेको बताएर आफ्नो सामरिक उद्देश्यमा भारतको महत्वलाई आत्मसात गरेका देखिन्छन्। भारतसँगको सम्बन्धको मूल्य अर्को कुनै पनि मुलुकसँगको निकटताले क्षतिपूर्ति गर्न सक्छ भन्ने भ्रम दक्षिण एसियाका भारतका निकट छिमेकीहरूले पालेर बस्दा ती मुलुकका शासकलाई अल्पकालिक तुष्टि त मिल्ला तर त्यसबाट उनीहरूको मुलुकको शान्ति, स्थिरता र समृद्धि भने सम्भव देखिन्न। उपरोक्त सन्दर्भमा प्रधानमन्त्री मोदी र फ्रेन्च राष्ट्रपति दुवैबाट अभिव्यक्त विचारहरूलाई दृष्टिगत गर्दा दुवै देश प्रतिरक्षा सन्धिको चरणमा प्रवेश गरेका छन्। पश्चिम युरोपको सबैभन्दा शक्तिशाली र नाटोको प्रमुख राष्ट्रसँग भएको यो सम्झौता हिन्द महासागरको मध्यमा र पश्चिम प्रशान्त क्षेत्रमा अस्ट्रेलियादेखि जापान र दक्षिण कोरियासम्म क्षेत्रको सर्वशक्तिमान सैन्यशक्तिको रूपमा उपस्थित अमेरिकासँगको सम्झौतापछिको दोस्रो तर तुलनात्मक रूपमा अझ सघन सहकार्यको सम्झौता भनेर बुझ्न सकिन्छ। एकातिर अमेरिका र अर्कोतिर फ्रान्ससँगका यी सम्झौताहरूसँगै जापान, दक्षिण कोरिया, अस्ट्रेलिया, सिंगापुर, भियतनामसँगको भारतको रणनीतिक घनिष्टता चीनविरुद्ध लक्षित भएकोमा अन्तर्राष्ट्रिय समाचारमाध्यमहरू र रणनीतिक विश्लेषकहरू सहमत छन्। भारतको त्यस्तो चीन रणनीति भौगोलिकरूपमा निकट उसका छिमेकीहरूमा कठोरतापूर्वक अभिव्यक्त हुने गरेको यथार्थ पनि साथैमा छ। अन्यत्र सफल : छिमेकमा असफल निकट छिमेकी राष्ट्रहरूमा बाहेक नरेन्द्र मोदी अन्तर्राष्ट्रिय समुदायमाझ अत्यन्त सम्मानित विशिष्ट राजनेताको छवि निर्माण गरिरहेका छन्। संसारको हरेक कुनामा उनको प्रशिद्धि र प्रभाव पुगेको छ। तर भारतको छिमेक नीति उदेकलाग्दो रूपमा असफल छ। त्यसैकारण भारतका निकट छिमेकीहरू चीनपाकिस्तान धुरीतर्फ आफ्नो रुचि र लगाव प्रदर्शन गरिरहेका छन्। उता भारत भने अमेरिका, युरोप, अफ्रिका र सुदूरपूर्व, दक्षिणपूर्व तथा पश्चिम एसियामा ध्यानकेन्द्रित गरिरहेको छ। साँच्चै भन्ने हो भने भारतको दक्षिण एसिया नीति नै छैन। भारतको चीन र पाकिस्तान नीतिको फुट नोट्सको रूपमा मात्रै उसको दक्षिण एसिया नीति सीमित देखिन्छ। त्यसैले माल्दिभ्स, नेपाल र श्रीलंका जस्ता मुलुक चीनपाकिस्तान धुरीमा प्रत्यक्षपरोक्ष जोडिन पुगेका छन्। पाकिस्तानी प्रधानमन्त्रीको हालैको नेपाल भ्रमण त्यसको एउटा उदाहरण हो। छिमेकमा भारतको विदेश नीतिको असफलताका कारणहरूमा मुख्यतः औपनिवेशिक शासकहरूद्वारा प्रशिक्षित भारतको विदेश मन्त्रालयका अधिकारीहरूको परम्परागत प्रशिक्षण र मूल्यनिर्धारण नै हो भनेर बुझ्न सकिन्छ। त्यसैले साना आर्थिक र राजनीतिक क्षमताका छिमेकीहरूसँग समानताका आधारमा व्यवहार गर्न संकोच मान्ने उनीहरूको हैकमी प्रवृत्तिले त्यसमा भूमिका निर्वाह गरेको छ। त्यसमाथि लामो समयसम्म शासन गरेको भारतीय कांग्रेसको बलियो प्रभाव भारतीय विदेश मन्त्रालयको प्रशासनिक संरचनामा छ र मोदीले आरम्भ गरेको ऐतिहासिक छिमेक नीतिलाई उक्त संरचनाले सहयोग नगरेको पनि बुझ्न सकिन्छ। भारतको केन्द्र प्रान्तहरूबीचको समस्या पनि छिमेकीहरूसँगको सम्बन्धमा पोखिने गरेको पाइन्छउदाहरणका लागि नेपालमाथिको भारतको पछिल्लो नाकाबन्दीमा विहारको चुनाव र सीमाना वारिपारिका मानिसहरूको जातीय र सांस्कृतिक समानताको भूमिका अनुभव गरियो। भारतको श्रीलंका नीतिमा तामिलनाडु र बंगलादेश नीतिमा पश्चिम बंगालको राजनीतिको प्रभाव पर्ने गरेको बारम्बार देखिएको छ। भारतको तुलनामा धेरै ठूलो आर्थिक र प्राविधिक क्षमताको चीनसँग आफ्ना विकास र समृद्धिका आकांक्षा चरितार्थ गराउन सक्ने क्षमताले पनि स्वभावतः भारतका छिमेकीहरू चीनतर्फ आकर्षित छन्। पाकिस्तानसँगको भारतको सम्बन्धबारे भन्नै पर्दैन। चीनसँग भारत गम्भीर रणनीतिक तनाव, मतभेद र प्रतिस्पर्धाको चरणमा छ। खास मूल्य र विश्वासहरूका आधारमा भारतलाई नेपालसँग भावनात्मक रूपमा एकाकार गराउने स्थायी र परम्परागत राज्य संरचनाहरूलाई विघटन गराएर चीननिकट र मूल्यविहीन राजनीतिक शक्तिहरूसँग रणनीतिक सहकार्य गर्ने पूर्ववर्ती भारत सरकारहरूका निर्णयहरूले स्वभावतः नेपाललाई चीनपाकिस्तान धुरीनिकट लगेको छ। मोदी सरकारले बंगलादेशको जन्मदेखि नै कायम ऊसँगको सीमा विवादमा असाधारण उदारता प्रदर्शन गरेर सीमा समस्या समाधान गरेको छ। तर भारतको त्यस्तो उदारताको अनुभूति नेपालले गर्न पाएको छैन। माल्दिभ्स र श्रीलंका मात्रै नभएर भुटान जस्तो भारतको असल र घनिष्ट छिमेकी पनि ऊसँगको सम्बन्धमा एक किसिमको रणनीतिक उकुसमुकुसको अवस्था अनुभव गरिरहेको छ। भारतसँग कुनै जल वा स्थल सीमा नजोडिएको अफगानिस्तानसँगको भारतको सम्बन्ध समस्यारहित देखिन्छ। कारण प्रष्ट छपाकिस्तान र चीनसँग सीमाना जोरिएको अफगानिस्तानसँगको सम्बन्धमा भारतले पर्याप्त रणनीतिक र भूराजनीतिक लाभ लिने अवसरको उपलब्धता। तर भारतको दुर्वल छिमेक नीतिको लाभ चीन र पाकिस्तानले मात्रै होइन आवश्यकताअनुसार समयक्रममा अमेरिका र फ्रान्स जस्ता मुलुकले पनि लिनेछन्। अभाव भारतका छिमेकीहरूका पनि छन् तर उच्च रणनीतिक मनोबलसहितको विश्व शक्तिको हैसियत निर्माणतर्फको भारतको महत्वकांक्षी लक्ष्य आफ्नै निकट छिमेकीहरूबाट प्रारम्भ हुन्छ भन्ने मोदीले बुझेका छन्। त्यसैले आफ्नो विदेश र रक्षा नीतिसम्बद्ध सबै अंग र संरचनाहरूलाई सो अनुरूप लक्ष्य प्रतिवद्ध बनाएर छिमेकीहरूको राष्ट्रिय भावना र आकांक्षालाई सम्बोधन गर्ने संगत, सन्तुलित र संयमित दृष्टिकोण निर्माण गरेर भारतको सुरक्षा र समृद्धिका सबै सम्भावनालाई पुष्ट पार्नुको विकल्प भारतसँग पनि छैन। तर विश्व व्यवस्थाको केन्द्रमा बलियो पहुँच बनाइसकेको शक्तिशाली भारतसँगको सम्बन्धको मूल्य अर्को कुनै पनि मुलुकसँगको निकटताले क्षतिपूर्ति गर्न सक्छ भन्ने भ्रम दक्षिण एसियाका भारतका निकट छिमेकीहरूले पालेर बस्दा ती मुलुकहरूका शासकहरूलाई अल्पकालिक तुष्टि त मिल्ला तर त्यसबाट उनीहरूको मुलुकको शान्ति, स्थिरता र समृद्धि भने सम्भव देखिन्न। भट्टराई नेपाल इन्स्टिच्युट फर स्ट्र्याटिजिक स्टडिज (निस) सँग सम्बद्ध छन्।"
टाइब्रेकरमा थ्रीस्टारको भाग्य,"बुटवल : टाइबेकरमा जित निकाल्दै थ्रीस्टार क्लब बुटवलमा जारी तिलोत्तमा गोल्डकपको सेमिफाइनलमा प्रवेश गरेको छ। सोमबार भएको खेलमा थ्रीस्टारले फ्रेन्ड्सलाई टाइब्रेकरमा ४३ गोलले हरायो। निर्धारित समयमा २२ गोलको बराबरी भएपछि खेल टाइब्रेकरमा पुगेको हो। टाइब्रेकरमा फ्रेन्ड्सका विदेशी खेलाडी सायला र सरोज योञ्जनले गोल गर्नबाट चुक्दा थ्रीस्टारको भाग्य खुलेको थियो। हारसँगै १५औं तिलोत्तमा गोल्डकप उचालेको फ्रेन्डस् क्लब क्वार्टरफाइनलबाटै बाहिरिएको छ। फ्रेन्ड्सका कुलदीप कार्की, जगबु शेर्पा र प्रसाद गुरुङले पेनाल्टीको सदुपयोग गरेका थिए। थ्रीस्टारका लागि नीराजन बस्नेत, विजय धिमाल, बुद्ध चेम्जोङ र नीराजन खड्का जाली चुमाउन सफल भए। रिजन धिमालको प्रहार बाहिरिएको थियो। थ्रीस्टरका गोलरक्षक एलन न्यौपाने म्यान अफ दी म्याच घोषित भए। त्यसअघि निर्धारित समयको पाचौं मिनेटमा नै फ्रेन्डस्ले अग्रता लिएको थियो। फ्रेन्डस्का जोनल ग्लारीले पाँचौं मिनेटमा पहिलो गोल गदै टोलीलाई अग्रता दिएका थिए। त्यसपछि थ्रीस्टारका अजयी मार्टिनले २१औं मिनेटमा खेललाई बराबरीमा ल्याए। थ्रीस्टारका सुसन श्रेष्ठले ४८औं मिनेटमा गोल गर्दै टिमलाई अग्रता दिए। थ्रीस्टारको अग्रतालाई खेलका अन्तिम समयमा फ्रेन्डस्का विदेशी खेलाडी सायलाले बराबरीमा रोकेपछि खेल ट्राइबेकरमा धकेलियो। मंगलबारको खेल मनाङ मस्र्याङ्दी र त्रिभुवन आर्मीका बीच प्रतिस्पर्धा हुनेछ। देवीनगरस्थित एन्फा टेक्निकलको खेल मैदानमा जारी प्रतियोगिताको विजेताले सात लाख ७७ हजार सात सय ७७ रुपैयाँ प्राप्त गर्नेछ। उपविजेताले चार लाख ४४ हजार चार सय ४४ रुपैयाँ हात पार्नेछन्।"
ग्रामीण क्षेत्रमा ब्यूँतँदै भलिबल,"बैतडी : केही वर्षयता जिल्लाको ग्रामीण क्षेत्रमा खस्कँदै गएको भलिबल खेलको लोकप्रियता पछिल्लो समय फेरि बढ्न थालेको छ। देश संघीय संरचनामा गएसँगै बैतडीका स्थानीय तहहरूले भलिबल खेललाई प्राथमिकतामा राखेका छन्। स्थानीय तहले बजेट नै विनियोजन गरेर भलिबल प्रतियोगिता आयोजना गरेपछि यसको लोकप्रियता बढ्न थालेको हो। भलिबल पहिलेदेखि नै सबैले रुचाएको खेल हो। बीचमा केही समय यसमा सुस्तता आएको थियो। अहिले स्थानीय तहहरूले धमाधम प्रतियोगिता आयोजना गर्न थालेपछि जिल्लाका ग्रामीण क्षेत्रमा समेत भलिबल खेलको आकर्षण बढ्दै गएको छ, भलिबलका राष्ट्रिय प्रशिक्षक हरिसिंह भण्डारी भन्छन्, स्थानीय तहहरूले आयोजना गरेका प्रतियोगितामा ग्रामीण क्षेत्रमा लुकेर रहेका खेलाडीहरूको क्षमता पनि बाहिर आउन थालेको छ। यसले भलिबल खेलको विकासमा टेवा पुर्याउने पक्का छ। सरकारी स्तरबाटै भलिबल खेलमा लगानी भएपछि ग्रामीण क्षेत्रका खेलाडीलाई प्रतिभा देखाउने अवसर मिलेको जिल्ला खेलकुद विकास समिति बैतडीका सदस्य वसन्त विष्टले बताए। उनले भने, बैतडी जिल्लाले पहिला पनि राष्ट्रिय तथा अन्तर्राष्ट्रिय खेलाडी उत्पादन गरिसकेको थियो। भलिबल खेलमा बीचमा केही सुस्तता आए पनि अहिले स्थानीय तहहरूले भलिबललाई पुनः जगाउने प्रयास थालेका छन्। यो निकै सराह्रनीय काम हो। ग्रामीण क्षेत्रमा लुकेर रहेका भलिबल खेलाडीको क्षमता अभिवृद्धि गर्दै समग्र खेल क्षेत्रकै विकासमा योगदान पुयाउने उद्देश्यले प्रतियोगिता आयोजना गरिएको शिवनाथ गाउँपालिकाका अध्यक्ष कर्णसिंह साउँदले बताए। उनले भने, खेल क्षेत्रको विकास गर्नु स्थानीय सरकारको दायित्व पनि हो। त्यही दायित्व पूरा गर्न हामीले भलिबल प्रतियोगिता सञ्चालन गर्न थालेका हौं। विजेतालाई नगद पुरस्कार पनि दिन्छौं। यसले खेलाडीलाई थप हौसला मिलेको छ। जिल्लाको डिलासैनी गाउँपालिका, सुनयाँ गाउँपालिका, शिवनाथ गाउँपालिका, मेलौली नगरपालिका र पुरचौंडी नगरपालिकाले चालु आर्थिक वर्षमा भलिबल प्रतियोगिता सम्पन्न गरिसकेका छन्। भलिबल खेलप्रतिको घट्दो आकर्षण बढाउन र राष्ट्रिय खेलाडी उत्पादनका लागि हामीले प्रतियोगिताको आयोजना गरेका हौं। यसले हाम्रो नगरमा भएका खेलाडीको क्षमता प्रदर्शन भएको छ। आगामी दिनमा पनि हामी यसलाई निरन्तरता दिनेछौं, मेलौली नगरपालिकाका प्रमुख कृष्णसिंह नायक भन्छन्, खेल स्वस्थ नागरिकका लागि आवश्यक पनि छ। राष्ट्रिय प्रशिक्षक हरिसिंह भण्डारी भन्छन्, स्थानीय तहहरूले भलिबल क्षेत्रको विकासका लागि गरेको पहल राम्रो छ। यसले खेलाडीको मनोबल बढाएको छ। जिल्लाको दोगडाकेदार गाउँपालिका पनि केही दिनमै भलिबल प्रतियोगिता आयोजना गर्ने तयारीमा छ। अन्य स्थानीय तहले स्थानीयस्तरमै भलिबल आयोजना गरे पनि दोगाडाकेदारले भने जिल्लास्तरीय वा क्षेत्रस्तरको खेलको तयारी गरेको छ। भलिबल पहाडी क्षेत्रमा निकै लोकप्रिय खेल हो। पछिल्लो समयमा यसको विकासमा कसैको ध्यान जान सकेको थिएन। गाउँपालिकामा रहेका खेलाडीको क्षमता विकासका लागि हामीले प्रतियोगिता सञ्चालन गरेका हौं, सुनर्या गाउँपालिकाका अध्यक्ष वीरबहादुर विष्टले भने, खेलाडीको क्षमता विकासका लागि हामी गाउँपालिकाको तर्फबाट सबै सहयोग गर्न तयार छौं। जिल्लाका पाँचवटा स्थानीय तहले भलिबल प्रतियोगिता सम्पन्न गरिसकेकै अवस्थामा केही दिनपहिले सम्पन्न भएको राष्ट्रपति रनिङ सिल्डमा पनि खेलाडीले आफ्नो क्षमता प्रदर्शन गर्ने अवसर पाएका थिए। यसले खेलाडीलाई भलिबलप्रति लाग्न थप हौसला दिएको जिल्ला खेलकुद विकास समितिका अध्यक्ष चमनकुमार भण्डारीले बताए। उनले भने, पहिला हामी जिल्ला खेलकुद विकास समितिबाट मात्रै वर्षको एक पटक राष्ट्रपति रनिङ सिल्डमा भलिबलको आयोजना गथ्र्यौं। अहिले स्थानीय तहहरूले पनि भलिबल खेलमा चासो दिएका छन्।"
नेपालको एकदिवसीय मान्यताको सम्भावना कायमै,"काठमाडौं : जिम्बावेमा जारी एकदिवसीय विश्वकप छनोट प्रतियोगिताको सोमबार खेलिएको समूहगत चरणको आफ्नो अन्तिम खेलमा नेपालले परिचित प्रतिद्वन्द्वी हङकङलाई पाँच विकेटले पराजित गरेको छ। जितसँगै नेपालले अन्तर्राष्ट्रिय क्रिकेट काउन्सिल (आईसीसी) बाट आगामी चार वर्षका लागि एकदिवसीय टोलीको मान्यता पाउने सम्भावना पनि कायमै राखेको छ। यद्यपि, यसअघि लगातार तीन खेलमा पराजित भएका कारण समूहगत चरणको अन्तिम खेलमा सफलता हात पारे पनि जारी प्रतियोगिताको सुपर सिक्स चरणमा प्रवेश पाउने नेपालको सम्भावना भने समाप्त भएको छ। समूहगत चरणको आफ्नो पहिलो खेलमा बलियो प्रतिद्वन्द्वी जिम्बावेसँग एक सय १६ रनले पराजित भएको नेपाली टोली दोस्रो खेलमा स्कटल्यान्डसँग चार विकेट र तेस्रो खेलमा अफगानिस्तानसँग ६ विकेटले हारेको थियो। जारी प्रतियोगिताको सुपर सिक्स चरणमा पुग्न नेपाललाई हङकङविरुद्घ ठूलो अन्तरको जित आवश्यक थियो। सोमबारको खेलमा नेपाललाई हराउन सकेको भए हङकङ सुपर सिक्स चरणमा पुग्ने थियो र त्यो अवस्थामा आईसीसीबाट एकदिवसीय मान्यता पाउने नेपालको सम्भावना पनि पूर्ण रूपमा समाप्त हुने थियो। नेपाल विजयी भएका कारण रन रेटमा अगाडि रहँदै अफगानिस्तान जारी प्रतियोगिताको सुपर सिक्स चरणमा पुग्न सफल भयो। समूह बीबाट सात अंकसहित जिम्बावे पहिलो, समान अंक बटुलेको स्कटल्यान्ड दोस्रो र दुई अंकसहित अफगानिस्तान तेस्रो हुँदै सुपर सिक्स चरणमा पुग्न सफल भए। समूहमा दुई अंकसहित नेपाल चौथो र समान अंक बटुलेको हङकङ पाँचौं भए। अफगानिस्तान, नेपाल र हङकङको समान दुईदुई अंक भए पनि नेट रन रेटमा बाजी मार्दै अफगानिस्तान अगाडि बढ्यो। अफगानिस्तानको रन रेट ००३८, नेपालको रन रेट ०८९३ र हङकङको रन रेट ११२१ रह्यो। जारी प्रतियोगितामा समूहगत चरणको खेलको समाप्तिपछि दुवै समूहबाट तीनतीन टोली सुपर सिक्स चरणमा पुग्ने प्रावधान छ। समूह बी अन्तर्गत सोमबार नै खेलिएको जिम्बावे र स्कटल्यान्डबीचको खेल भने बराबरीमा सकिएको थियो। जिम्बावेले पहिले ब्याटिङ गर्दै दुई सय १० रन बनाएको थियो भने जवाफी ब्याटिङमा ओर्लिएको स्कटल्यान्ड पनि दुई सय १० रनमै अलआउट हुन पुग्यो। नेपालविरुद्घको खेलमा टस जिती पहिले ब्याटिङको निर्णय लिएको हङकङले ४८२ ओभरमा अलआउट हुनुअघि एक सय ५३ रन बनाएको थियो। जवाफी ब्याटिङमा ओर्लिएको नेपालले ४०४ ओभरमै केवल पाँच विकेट गुमाएर एक सय ५५ रन बनाउँदै विजयलक्ष्य पार गर्यो। सानो विजयलक्ष्य पछ्याए पनि एकपछि अर्को गर्दै प्रारम्भिक ब्याट्सम्यानहरूलाई गुमाएपछि रोहितकुमार पौडेल र सोमपाल कामीले उत्कृष्ट ब्याटिङ गर्दै नेपाललाई महत्वपूर्ण जित दिलाएका थिए। केवल ६६ रनको कुल स्कोरमा पाँच विकेट गुमाएको नेपाललाई त्यसपछि उत्कृष्ट साझेदारी गर्दै रोहित र सोमपालले जितसम्म डोर्याएका थिए। रोहितले अविजित ४८ र सोमपालले अविजित ३७ रन बनाए। टोली अप्ठ्यारो स्थितिमा रहेको बेला रोहितले ८६ बलको सामना गरी पाँच चौका प्रहार गरे। आक्रामक रूपमा प्रस्तुत भएका सोमपालले पनि ४० बलको सामना गरी पाँच चौका हिर्काएका थिए। त्यसअघि नेपालका लागि ओपनर ब्याट्सम्यान अनिल शाह २६ र ज्ञानेन्द्र मल्ल १२ रनमा आउट भएका थिए। अघिल्ला दुई खेलमा उत्कृष्ट ब्याटिङ गरेका कप्तान पारस खड्का पनि हङकङविरुद्घ भने ११ रनमै पेभेलियन फर्किएका थिए। दीपेन्द्रसिंह ऐरीले १२ रन बनाए भने आरिफ सेख दुई रनमै पेभेलियन फर्किए। त्यसअघि हङकङलाई सस्तोमा समेट्न नेपाली टोलीका बलर सन्दीप लामिछानेले तीन तथा करण केसी र वसन्त रेग्मीले दुईदुई विकेट लिएका थिए। सोमपाल कामी र ललित राजवंशीले पनि एकएक विकेट हात पारे। हङकङका ब्याट्सम्यान निजाकत खानले सर्वाधिक ४७ रन बनाएका थिए। कप्तान बाबर हायातले पनि २० र एहसान खानले २१ रन थपेका थिए। उक्त खेलमा नेपालका रोहितकुमार पौडेल म्यान अफ दी म्याच घोषित भए। समूह ए बाट भने वेस्ट इन्डिज (आठ अंक), आयरल्यान्ड (६ अंक) र संयुक्त अरब इमिरेट्स (चार अंक) सुपर सिक्स चरणमा पुग्न सफल भए। सोमबार भएको समूह ए अन्तर्गतको खेलमा आयरल्यान्डले यूएईलाई डकवर्थ एन्ड लेविस नियमका आधारमा दुई सय २६ रनले पराजित गर्यो। सोही समूहको अर्को खेलमा टेस्ट मान्यताप्राप्त वेस्ट इन्डिजले नेदरल्यान्ड्सलाई डकवर्थ एन्ड लेविस नियमका आधारमा ५४ रनले हराएका कारण त्यसको फाइदा यूएईलाई पुग्यो। त्यसैले समूहगत चरणको आफ्नो अन्तिम खेलमा पराजित भए पनि यूएई सुपर सिक्स चरणमा पुग्दै एकदिवसीय टोलीको मान्यता पाउन सफल भयो। हाल विश्वकप छनोट खेलिरहेका १० राष्ट्रमध्ये वेस्ट इन्डिज, आयोजक जिम्बावे, अफगानिस्तान र आयरल्यान्ड आईसीसीका पूर्णकालीन सदस्य हुन्। नेदरल्यान्ड्सले भने विश्व क्रिकेट लिग च्याम्पियनसिप जितेकाले सन् २०२२ सम्मका लागि एकदिवसीय टोलीको मान्यता पाएको छ। बाँकी रहेका पाँच टोली नेपाल, यूएई, पपुवा न्युगिनी, स्कटल्यान्ड र हङकङमध्ये तीनवटा टोलीले आईसीसीबाट सन् २०२२ सम्मका लागि एकदिवसीय मान्यता सम्भावना थियो। यी पाँच राष्ट्रमध्ये स्कटल्यान्डले समूह बी बाट र यूएईले समूह ए बाट सुपर सिक्समा स्थान बनाउँदै एकदिवसीय मान्यता पक्का गरे। एकदिवसीय मान्यताका लागि बाँकी रहेको एक स्थानको टुंगो अब समूहगत चरणबाट बाहिरिएका टोलीबीच हुने प्ले अफ खेलबाट लाग्नेछ।"
झापा गोल्डकप : आर्मी च्याम्पियन,"बिर्तामोड : रमपम झापा गोल्डकपको तेस्रो संस्करणको उपाधि त्रिभुवन आर्मी क्लबले जितेको छ। डोमालाल रंगशालामा सोमबार भएको प्रतियोगितामा आयोजक रमपम झापा११ लाई सडन डेथमा ८७ गोल अन्तरले पराजित गर्दै आर्मीले उपाधि हात पारेको हो। निर्धारित समय ११ को बराबरी भएपछि खेलमा १५ मिनेट समय थप गरिएको थियो। थपिएको समयमा पनि दुवै टिमबाट कुनै गोल नभएपछि खेल टाइब्रेकरमा गएको थियो। टाइब्रेकरमा समेत ३३ गोल भएपछि खेल सडन डेथमा गएको थियो। सडन डेथमा झापाका गोलकिपर किशोर गिरीको प्रहार आर्मीका गोलरक्षक बिकेश कुथुले रोकेपछि उपाधि आर्मीको पक्षमा गएको थियो। पहिलो हाफ गोलरहित बराबरीमा सकिएको थियो। ४९औं मिनेटमा झापाका स्ट्राइकर कर्ण लिम्बूले गोल गर्दै झापालाई अग्रता दिलाएका थिए। खमिर गिल्सन कन्दङ्वाले मिलाइदिएको पासलाई लिम्बूले सुन्दर गोल गरेका थिए। अन्तिम समयको १० मिनेट झापा सम्हालिन नसक्दा उपाधि हात पार्ने मौका चुकाएको थियो। स्ट्राइकर भरत खवासले हेडमार्फत गोल गर्दै खेल बराबरीमा ल्याएका थिए। पहिलो हाफमा झापाले आक्रामक तथा आर्मीले रक्षात्मक खेल खेलेका थिए। झापाका दर्जनौं प्रहार खेर गएका थिए भने दोस्रो हाफमा आर्मीले समालिएको प्रदर्शन गरेको थियो। तर, झापाको मजबुत डिफेन्डिङका कारण आर्मीले स्कोर गर्न भने सकेको थिएन। झापाले गोल्डकपमा तेस्रोपटक पनि उपाधि हात पार्न सकेन। पहिलो संस्करणमा आर्मीसँगै पराजित झापाले दोस्रो संस्करणमा मनाङसँग पराजय बेहोरेको थियो। मोफसलकै सर्वाधिक पुरस्कार राशि भएको झापा गोल्डकपको उपाधिसँगै आर्मीले १२ लाख ५१ हजार रुपैयाँ हात पारेको छ। उपविजेता झापाले ६ लाखमा चित्त बुझायो। तेस्रो संस्करणमा झापाका मिडफिल्डर योगेश गुरुङ मस्ट भ्यालुएबल प्लेयर बनेका छन्। उनले यामाहा कम्पनीको एउटा मोटरसाइकल प्राप्त गरे। प्रतियोगिताका उत्कृष्ट गोलकिपर आर्मीका बिकेश कुथु, उत्कृष्ट डिफेन्डर झापाका देवेन्द्र तामाङ, उत्कृष्ट मिडफिल्डर आर्मीका सन्तोष तामाङ र बेस्ट कोच आर्मीका चुनबहादुर थापा घोषित भए। उनीहरूलाई क्रमशः ३१ हजार रुपैयाँ पुरस्कार प्रदान गरियो। त्यस्तै झापाका कर्ण लिम्बूले हाइएस्ट स्कोरर हुँदै नगद ५१ हजार रुपैयाँ प्राप्त गरे। उनले प्रतियोगिताभर तीन गोल गरेका थिए। फाइनल खेलमा झापाका विश्वास श्रेष्ठ म्यान अफ दी म्याच घोषित भए। उनले २५ हजार रुपैयाँ प्राप्त गरे। आयोजकले अपेक्षा गरेभन्दा धेरै दर्शकको उपस्थिति भएपछि दर्शकलाई व्यवस्थि गर्न मुस्किल परेको थियो। आठ हजार दर्शकको उपस्थिति हुने अनुमान गरिएकोमा १० हजारभन्दा बढी दर्शक खेल हेर्न आएका थिए। प्रतियोगितामा प्रमुख अतिथि नेपाली काँग्रेसका नेता कृष्णप्रसाद सिटौलाले विजेतालाई नगद तथा ट्रफी प्रदान गरेका थिए।"
मेसीको अनुपस्थितिमा बार्सालाई सफलता,मालागा : स्पेनिस ला लिगा फुटबलको आइतबार बिहान खेलिएको खेलमा लिग लिडर बार्सिलोनाले तालिकामा सबैभन्दा तल रहेको मालागालाई उसैको मैदानमा २० गोलले हराएको छ। मालागाविरुद्घको खेलमा बार्सिलोना स्टार अर्जेन्टिनी खेलाडी लियोनल मेसीबिना नै मैदानमा ओर्लिएको थियो। आफ्नो तेस्रो छोरा जन्मिएका कारण मेसी उक्त खेलमा अनुपस्थित भएका हुन्। बार्सिलोनाले खेलको पहिलो हाफमै दुवै गोल गरेको थियो। खेल सुरु भएको १५औं मिनेटमै बार्सिलोनाका लागि उरुग्वेका प्रभावशाली खेलाडी लुइस स्वारेजले पहिलो गोल गरेका थिए। २८औं मिनेटमा ब्राजिलियन खेलाडी फिलिप कोउटिन्होले गोल थपेपछि बार्सिलोना २० ले अगाडि बढेको थियो। निर्धारित समयको ३०औं मिनेटमा सामुएल गार्सियाले रेफ्रीबाट सीधै रातो कार्ड पाएपछि तुलनात्मक रूपमा कमजोर प्रतिद्वन्द्वी मालागा थप समस्यामा परेको थियो। जोर्डी अल्बालाई फाउल गरेका कारण गार्सियाले रातो कार्ड पाएका थिए। खेल सुरु हुनुअघि बार्सिलोनाले व्यक्तिगत कारण देखाउँदै मेसी अनुपस्थित रहने जनाएको थियो। त्यसको केही समयपछि नै मेसीले आफ्नी श्रीमतीले तेस्रो सन्तानका रूपमा छोरालाई जन्म दिएको समाचार सार्वजनिक गरेका थिए। उनको तेस्रो छोराको नाम सिरो राखिएको छ। बुधबार खोलिने च्याम्पियन्स लिगको चेल्सीविरुद्घको खेलमा भने मेसी मैदानमा फर्कने बताइएको छ। जारी सिजनको ला लिगामा २८ खेल खेलिसक्दा पनि बार्सिलोना अपराजित रहेको छ। जारी सिजनको ला लिगामा निरन्तर उपाधितर्फ लम्किरहेको लिग लिडर बार्सिलोनाले आफ्नो निकटतम प्रतिद्वन्द्वी एट्लेटिको म्याड्रिडसँग ११ अंकको अग्रता लिएको छ। बार्सिलोनाको ७२ अंक छ भने एक खेल कम खेलेको एट्लेटिको म्याड्रिडको ६१ अंक छ। तालिकाको तेस्रो स्थानमा आसीन रियल म्याड्रिडको २८ खेलबाट ५७ अंक छ। तालिकाको अन्तिम (२०औं) स्थानमा रहेको मालागाले भने १३ अंकमात्र बटुल्न सकेको छ। साबिक विजेता रियल म्याड्रिडले भने आफ्नो पछिल्लो खेलमा इबरलाई उसैको मैदानमा २१ गोलले पाखा लगायो। रियल म्याड्रिडका लागि स्टार पोर्चुगिज खेलाडी क्रिस्टियानो रोनाल्डोले दुवै गोल गरे। ३४औं मिनेटमा रोनाल्डोले रियल म्याड्रिडलाई अग्रता दिलाएका थिए। ५०औं मिनेटमा इबरका लागि इभान रामिसले जवाफी गोल गरे। ८४औं मिनेटमा रोनाल्डोले अर्को गोल थप्दै रियल म्याड्रिडलाई विजयी बनाए। लेभान्तेले गेटाफेलाई उसैको मैदानमा १० ले हरायो भने भ्यालेन्सियाले पनि सेभिललाई उसैको मैदानमा २० गोलले पाखा लगायो।
