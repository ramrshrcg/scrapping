शीर्षक,विवरण
आयामिक बिस्केटका राैनक आख्यान,"मध्यकालीन नेपालको सांस्कृतिक सम्पदा बनेको बिस्केट जात्राको रौनकले युगीन आयाम बोक्छ । सांस्कृतिक सम्पदा एवं चाडपर्वका धरोहरहरू आफ्नै स्थानीय जनजीवन रहे, बनेको हुन्छ । जहाँ युगीन जीवन छ त्यहाँ युगीन संस्कार हुन्छ । जहाँ युगीन संस्कार हुन्छ त्यहाँ जीवन संस्कारयुक्त संस्कृतिले ठाडो शिर राखेको हुन्छ । ठाडो मुन्टो लाउनुको हाम्रो भाषिक संस्कारअनुसार आत्मनिर्भर रहनुरहन सक्नु हो । आत्मनिर्भर रहन मध्यकालीन संस्कृतिका साजबाजहरू स्थानीय साधनकै प्रचूर प्रयोग गरेका थिए । बिस्केट जात्रामा प्रयुक्त प्रविधि आफ्नै मान्त्रिक, तान्त्रिक थिए । मान्त्रिकको अर्थ मन्त्रमूलक हुनु, गर्नु हो । मन्त्र भन्नु सैद्धान्तिक दर्शन र मान्यता अनुकूल गर्नु, गराउनु हो । अचेल हाम्रो जीवनले पाश्चात्य मूल्यअनुसार सिद्धान्तथ्योरी भन्ने बुझ्ने गर्नुपर्छ । तान्त्रिक भन्नु साधना गर्नु हुन आउँछ । साधना गर्नु भनेको हामीले मन्त्रसिद्धान्तलाई कसरी र कुन तवरले प्रयोग गर्ने विधि विधान किटान गरी प्रयोगमा ल्याउनु हो । यी कुरालाई बुझ्ने बुझाउने प्रयासमा फितलो भएर हामी हामीसितै लोप हुन थालेका छौं । आंगलीय पद्धतिमा प्रयुक्त गरिएका हाम्रा पाठ्यक्रम र शैक्षिक सामग्रीमा पूर्वीय वैदिक सिद्धान्तमूलक रत्ति पनि पठनपाठन विषयवस्तु समाहित भएका छैनन् । सिक्दै नसिकी यत्रो विशद वैभवशाली ज्ञान, प्रविधि जान्न सकिन्छ । यसमा राष्ट्रको तिलभर पनि चासो देखिन्न । भएको भए सांस्कृतिक ह्रास, अवनति हुने थिएन । बिस्केट जात्राको आरम्भ भैरवभद्रकाली रथहरूमा क्रमशः भद्रकाली अनि भैरवका धातु मूर्ति मन्दिरबाट नगरको खुला आँगनमा ल्याई सार्वजनिक गरिन्छ । भैरव मूर्ति भैरवका रथमा, भद्रकालीका मूर्ति भद्रकालीका रथारोहण गरिन्छन् । यसमा रथारोहण कार्यका विधि छन् । ती अनेक प्रक्रियालाई नै समाजले तान्त्रिक विधि भन्ने गरेका हुन् । प्राचीन शब्द, अर्थ र प्रयोगलाई युगलेहामीले वर्तमानसित रूपान्तरण गर्न नसकेर, नपाएर नेपाली संस्कृतिले आधुनिक समाजलाई बोध गराउन नसकिरहेको छ । दुवै भैरव, भद्रकाली रथ भक्तपुर नगरको मध्यभागमा रहेका खुला ठाउँटौमढीमा निर्माण गरिन्छन् । ठीक साइतसमय निर्धारण गरी । ठीक साइतको निर्धारण दैवज्ञराजज्योतिषीग्रहगणका चालबाल विज्ञले गर्छन् । ग्रह नक्षत्रका गति खगोल शास्त्रका आधारमा गरिन्छन् । यसलाई नेपाली पारम्परिक शब्दावलीमा साइत भन्ने गरेका छन् । बिस्केट जात्राको यो आरम्भिक पहल चैत्र मसान्तका चार दिन अगाडिको गोधूलिपख हुन्छ । टौमढीसित भैरव मन्दिरबाट भैरव मूर्ति पारम्परिक मध्यकालीन बाजागाजामृदंग, ढोलक, झ्याली, भुछ्याँ, मुहाली, र ताल बाजा बजाएर धुमधाम रौनक गरी मठ मन्दिरबाट सार्दै रथारोहण गरिनु अनेकमध्येका एक विधि रहेको छ । भैरव र भद्रकाली रथमा परम्परागत जामासहितको पटुका, पगरी लाएका मूल कर्माचार्य, मूल जोशी, मूल (नाइके) सिकर्मी आदि मात्र चढ्छन् । यो विधिनियमभित्र केही मूलभूत मन्त्रसैद्धान्तिक मान्यता छन्, मूल्य छन् । ती हुन् रथ बिग्रिए भत्किए तत्काल मर्मत सम्भार गर्न सिकर्मी नाइकेका दफा मिलेर तुरुन्त स्थलगत मर्मत सम्भार गर्नु, गराउनु रहेको छ । यस अर्थमा ती सिकर्मी नाइकेका टोलीले मर्मतसम्भार निमित्त आवश्यक साजबाजज्याबलहरू साथमै रथमा राखेका हुन्थे । दैवीशक्ति साधनामाथि आस्थावान् समाज सापेक्ष मूल पुरोहितले दैवी शक्तिप्रति भक्तिभावपूर्वक कुशलमंगल कामना गर्नु उनका मर्यादित संस्कार बनेको हुन्छ । त्यसरी मूल कर्माचार्यले विधिवत् हुनु, गर्नुपर्ने कार्य ठीक दुरुस्त बनाउन निगरानी गर्छ । यसरी गरिने कार्य विधिलाई हामी अनुगमन भन्छौं अचेल । प्राचीन परम्परालाई आधुनिक प्रचलनसित गाँसिएर, दाँजिएर अध्ययन, अवलोकन गर्न सक्दा परम्परागत विधिविधान युगसम्मत हुन आउँछ । विधिलाई आधुनिक प्रविधिसित दाँजी, मिलाई अध्ययन, अवलोकन अनि मूल्यांकन गर्दा शाब्दिक प्रयोग र प्रयोजनका मर्म खुल्न आउनु स्वाभाविक बन्छ । यसले परम्परा र वर्तमानबीच तादात्म्य कायम भएर अन्ध परम्परा भनिने गरिएका सोचविचारका बीच हातेमालो हुन सक्ने प्रचुर सम्भावना छन् । यसका लागि शिक्षण, अनुशिक्षण हुनु गरिनु अनिवार्य हुन आउँछ । यसको अभावमा सांस्कृतिक स्खलन हुनु स्वाभाविक हुन्छ, रहन्छ । संस्कारमा विकार घुस्न थाल्छन् । संस्कृतिमा विकार घुसेर परम्परा पालन गर्नु नै हन्ता (प्रहार गर्ने) भान पर्न पुग्छ । विकार र विकृति देखा पर्न थाल्छ यसरी । जानकारी, ज्ञान र बुझाइमै सांस्कृतिक प्रवद्र्धन । नासमझ, अज्ञान र अबुझमै विकारवद्र्धन! बिस्केट जात्रामा प्रयुक्त प्रविधि आफ्नै मान्त्रिक, तान्त्रिक थिए । मान्त्रिकको अर्थ मन्त्रमूलक गर्नु हो । मन्त्र भन्नु सैद्वान्तिक दर्शन र मान्यता अनुकूल गर्नु हो । भैरव रथ अगाडि एक बांगिएको यामानको काठे अलंकार जडिएको हुन्छ । बांगिएर माथि उठेको त्यो काठ बेताल भैरवको मूर्ति जडानका आधार अडान हुन् । ढलौटको पहेँलो उट्पट्याङ मूर्ति तिनै बांगो मचानमा कस्सिएको हुन्छ । एकदुई युवक त्यसै बेताल मूर्तिसित रथारोहण भएका हुन्छन् । ती युवा द्वयले भैरव रथ तान्न होस्टे' गरिरहेका हुन्छन् । मानौं तिनीहरू रथ चालक हुन् । रथ तान्नेहरूलाई उनीहरू हःपा' दिइरहेका हुन्छन् । दर्शक सहभागीहरू होस्टेमा हाइँसे गर्दै रथ तान्न थाल्छन् । थकानको सुस्केराभरि धातु लयमा धून मचाउन थाल्छन्  । यति विधि रसरंग कहिले पो हुँदो हो हे दैव ! अचेलभरि त्यो धुनका भाकावरि सुन्न पाइन्न । नयाँ पिँढी पुस्तालाई यी भाका हाल्न आउँदैन । तिनलाई भाकाले माया मारे कि तिनले भाकालाई माया मार्ने धुन मचाए या संस्कारले जीवनसमाज सजिन नसकेर या जीवन्त समाजले संस्कृतिको मूल्य मान्यता बोध गर्न पाएर हो दुवै बिलखबन्दी छन् यहाँ  ! भैरव रथ तानिए टौमढी चोकमा उमंगसाथ । विशाल जनलहरका छाल तरंगित रहन्छन् त्यहाँ, रहे पनि । पहिले पहिले उहिले जब आफैं पनि रथ तान्न मदहोस हुन्थँे । मदहोस मादक सेवन बिनाकै सांस्कृतिक तरल तुष्टिका आनन्द सागर हुँदो रहेछ । यतिञ्जेल आफैं यहाँ सांस्कृतिक प्रसंगका संरचनामा मदहोस बनेर मनमस्तिष्कका प्याला चुसिरहेछु । कुनै एक साहित्यप्रेमी मित्रले फोनमा उद्गार पोखे छुयाला, कचिला, ऐलाको चाड भैरव, भद्रकाली रथ तानातान, ढुंगा हानाहानको बिस्केट ! हो, यो भैरव भद्रकाली रथ तानातान ढुंगा हानाहानको जात्रामा परिणत भएर भक्तपुर नगरकै बदनाम हुन पुगेको छ। नगरको बदनाम भएर नगरवासी सबैको पनि मान सम्मानमा चिरा पारिदिएछ । हिजै बिहान सगरमाथा एफएम आज जनसञ्चार एफएमले यतैतिर प्रसंग जोडेर अन्तरक्रिया गर्दै थिए । भक्तपुर नगर र जिल्लै पनि आदि भक्तपुरवासीहरूका मात्र नगर र जिल्ला रहेनन् अहिले । नेपालभरिकै नेपालीका समावेशी भक्तपुर बनेको छ । पुरानो माझिएको अविधा अर्थवाचक उखान उर्लन्छ स्मृतिमा यो घडी उठीउठी तुरी गर्नेका सन्तानले घुमीघुमी गर्छ ।' त्यही भइरहेछ बिस्केटको आरम्भकै बेलुकी  ! अब त विलौना गर्न मन लाग्छ  कस्तो सौहार्द जात्रा के हुन थालेछ, दैव हे ? ' २०२५ सालसम्मै रथ तान्दाका अक्षुष्ण हर्षोल्लास अब हरे ! प्राण बिनाको लास झैं हुन पुगेछु । सांस्कृतिक संरचनामा आघात हुनु राष्ट्रको वर्चस्वमै चोट पुग्नु हो । किन बुझ्दैनौ यी आत्मघाती वितण्डा हामी  ? जनमनसित पुकार गर्न मन लाग्छ । हे जनता जनार्दन ! एक फेरा सोधीदेऊ आफ्नै अन्तरालसित प्रभू ! सांस्कृतिक नगरीको सांस्कृतिक मेलामै त्यस्तो बीभत्स वेदना खेप्नु नपरोस् ! हुनै पर्ने नगरपालिकाको चुनावपछि अर्को साल फेरिफेरि यस्तो भोगाइ भोग्नु नपरोस् ! हे आकाश रंगी नील वर्ण भैरवनाथ हजुर त अन्तरिक्ष यामिनी प्रभु  ! शिवको उन्मक्त अवस्थाजन्य रूप भैरव ! उन्मक्त स्वभाव प्राणीमात्रकै पनि भएकोले त्यस अवस्थामा हामी सबै भैरव ! उत्तेजक रव भैरव ! रव आवाज ! निरव सुनसान  कुनै रव नै नभएको ! भैरव विश्वव्यापी रव ! डब डब डब डमरु ध्वनि उन्मक्त भैरवी रब ! यी उन्मक्त भैरवका डब डब ध्वनिले वि श्रान्ति लिन्छ । भैरवका रथ टौमढीबाट गाःहितीमा अडेपछि भैरव रथ वि श्रान्त ! भैरव रथ गाःहितीबाट चैत्र मसान्तका अपराह्न भेलुखेललिंगो ठड्याउने स्थलसम्म तानिन्छ । भद्रकाली रथ पनि तानिन्छन् टौमढीबाट भेलुखेलसम्मै उस्तै । गाःहितीदेखि भद्रकाली पीठ जहाँ ५५ हात लामो यामानको लिंगो ठड्याइन्छ भिरालो भूबनोट छ । त्यहाँ रथ मार्ग निर्मित छ दुवैतिर दुई रथका पांग्रा मतापमा गुडाउन । पानीढलजस्तो आकारमा निर्मित रथमार्ग नेपालभाषामा खःलाँ निर्माण विधि शाश्वत् स्थानीय रहेको छ । भुइँमा बाक्लो ढुंगाहरू बिछ्याएर दायाँबायाँ दुवैतिर शिला स्तम्भहरूको किल्लागढ हाली बनाइएको रथमार्ग खःलाँ' संज्ञाले जानिए, चिनिएको छ । प्रसंग वार्षिक सांस्कृतिक चाडसित जोडिएको संस्कारमूलक खलाँरथमार्ग बनेको छ । खःलाँ' आफैं पनि शाश्वत स्थानीय प्रविधि र साधनसित जोडिएको संस्कृतिको स्वरूप बनेको छ । सम्भवतः निर्माण प्रविधिका शाश्वत स्थानीय साधन परिचालन प्रसंग रहे, बनेको छ । स्थानीय सीपसाधन परिचालन भए, गरेर नै मध्यकालीन संस्कृति आमनेपालीबीच प्रिय र आकर्षण विन्दु बनेको छ । वर्तमानसम्म आइपुग्दा मध्यकालीन संस्कृति नेपाली संस्कृतिको अभिन्न र वर्चस्वशाली संस्कृतिमै स्थापित हुन पुगेको छ । पृथ्वीनारायण शाहले गरेको एकीकरणपश्चात् भक्तपुरवासीहरू अनेक खण्डमा राष्ट्रका विभिन्न ठाउँमा बसाइँसराइ भई नै रह्यो । जसको फलस्वरूप उनीहरूले ती ठाउँहरूमा आफ्ना प्रिय जीवनदायिनी संस्कारयुक्त संस्कृति साथै लगी प्रतिस्थापन गरेर बिस्केट मनाउने परम्परा स्थापित गरे । बसाइँ सरेका प्रत्येकमध्ये ललितपुरेले मच्छिन्द्र, कान्तिपुरेले इन्द्रजात्रा मनाई पुख्र्यौली परिचय मासिन, नासिनबाट बचाइराखेका छन् अद्यापि । सांस्कृतिक पहिचान देशभित्र मात्र होइन अन्तर्राष्ट्रमा पनि उस्तै रहँदा रहेछन् । झन्डै अठ्तीस वर्षअघि मेसिनगन टेस्टको हलैन्ड सहरबस्तीमा टुलिप्स चाड हेर्न पुग्दा हलैन्डबाट बसाइँ सरेका हलैन्डर्सले त्यस चाडलाई पनि साथै प्रतिस्थापन गरेका रहेछन् । संस्कृति सबै मनुष प्राणीका लागि नै प्रिय जीवनदायिनी बन्दो रहेछ । भैरवभद्रकाली रथमा आरोहित जोडीका सार्थक उपस्थितिलाई साक्ष बनाई लिंगो ठड्याउने उत्सव मनाइन्छ । लिंगो भैरवका पुलिंगी प्रतीक बन्छ । लिंगो ठड्याउने पृथ्वीभूमिमाथि जलहरी आकार पारी बनाइएका दुलो भद्रकालीको योनीको प्रतीक रहेको छ । लिंगो तान्दै तान्दै ठड्याउने जात्रामा भक्तपुरका युवा, मध्यवयस्कहरू सबै जुटेर ठड्याउँछन् लिंगो । लिंगोको छाती भागमा दुई विशाल ध्वजाहरू गाँसिएका हुन्छन् । लिंगोको सिरानमा प्राकृतिक झार झन्डै कपालजस्तै आकार पारी गुँठिएको हुन्छ । त्यसरी नै लिंगोको हात भनिने हातहरूका टुप्पोहरू पनि झारैको डल्लो गुँठिएका हुन्छन् । शिरका झार र हातका डल्ला झार प्रतीकात्मक छन् । यस प्रयोजनमा भैरव आकाश रूप भैरव बन्छन् । भद्रकाली सश्य श्यामला धरती, पृथ्वी बनिदिन्छे । आकाश नै भैरव अनि अवनी भद्रकालीका प्रतिरूप बन्छन् । यिनै प्रतिरूपलाई हामी प्रतीक भन्छौं । यसरी बिस्केटजात्रा मात्र भक्तपुरवासीहरूको नभई आम नेपालीका साझा सामूहिक लिंगोत्थान पर्व जँचिन आउँछ । यथार्थमा यौनसम्भोग, मनुष्य प्राणीका मात्र नभई यावत् जल, थल, नभचरहरूकै शाश्वत प्रवृत्तिमूलक चर्या बनेको छ । यिनै सम्भोग क्रियालाई विम्व दिई लिंग ठड्याउने जात्राको अन्तस्करणमा गढेको अमूर्त आख्यान बनेको छ । अब सहृदय पाठकवृन्द आफैं अनुमान गर्न सक्षम बन्नेछन्  आकाश भैरवले भद्रकाली मानिएकी धरतीसितको सम्भोग अवस्थामा चित्रण गरिएको लिंग, लिंग गाड्ने दुलो जलहरी र लिंगका शिरका झार अनि हात भनिएका काठे डण्ठाका डल्लो झारका गेडाहरू । प्रत्यक्ष अवलोकन गर्न सकिने भएर पनि बुझ्न कठिन, साह्रो रहस्यलाई सांस्कृतिक परिप्रेक्ष्यका अमूर्त पक्ष भन्छौं ।"
कूटनीतिक असन्तुलनको वर्ष,"नेपालको कूटनीति र वैदेशिक मामिला सञ्चालनको सन्दर्भमा २०७३ साल कमजोर सावित हुन पुग्यो । सरकार परिवर्तन, राजनीतिक अस्थिरता र संविधान संशोधनलगायत अन्य आन्तरिक राजनीतिक मुद्दामा उत्पन्न दलीय मतभेदको प्रत्यक्ष असर कूटनीतिक सञ्चालनमा समेत स्पष्ट देखियो । वैदेशिक मामिला सञ्चालनमा सत्तापक्ष र प्रतिपक्ष स्पष्ट रूपमा विभाजित देखिए जसका कारण वैदेशिक मामिलाको प्रभावकारी सञ्चालन हुन नसक्दा राष्ट्रिय स्वार्थहरू पूर्तिका दिशामा अपेक्षाकृत काम हुन नसकेको अवस्था वर्षभरि नै देखियो । नेपालको कूटनीति सञ्चालनमा छिमेक सम्बन्धले प्रमुख स्थान लिने गरेको छ । नेपालका अधिकांश सरकारका वैदेशिक मामिला सफलताको मुख्य मापक छिमेक सम्बन्ध हुने गरेको छ । २०७३ को सुरुदेखि नै नेपालका अधिकांश राजनीतिक मुद्दामा छिमेकी भारत हाबी भएको देखियो । केपी शर्मा ओली नेतृत्वको सरकार ढाल्न भारतको हात रहेको सरकारी मन्त्रीहरूले खुलेआम घोषणा गरे । सरकार ढाल्न भारतसँग लहसिएको आरोपमा दिल्लीस्थित राजदूत दीपकुमार उपाध्यायलाई फिर्ता डाकियो (जानकार सरकारी स्रोतका भनाइमा उपाध्यायलाई पछि भारतीय चाहनामै फेरि राजदूत नियुक्त गरियो) । राष्ट्रपतिको प्रस्तावित भारतयात्रा रद्द गर्ने निर्णय लिए ओलीले आफ्नो सरकार ढाल्न भारतले भूमिका खेलेको निष्कर्षसहित । भारतसँगको सम्बन्ध त्यसबेला शुन्यमा झरे सरह बन्यो । ओली सरकारका गतिविधिबाट चीनसँगको सम्बन्ध विस्तारमा उल्लेख्य भूमिका खेले पनि भारतलाई विश्वासमा लिन उनी सफल हुन सकेका थिएनन् । ओली सरकारको कूटनीति एक हिसाबले असन्तुलित देखियो । भारतले नाकाबन्दी हटाए पनि नेपालको संविधानप्रति उसको असन्तुष्टि आजका दिनमा पनि उही छ । भारतको नेपालप्रतिको हेराइ र व्यवहारमा कुनै भिन्नता देखिँदैन । खुल्ला सीमा र सांस्कृतिक, भाषिक रूपमा नेपालसँग निकटताको फाइदा उठाउँदै भारतले नेपालका राजनीतिक मामिलामा माइक्रो म्यानेज' गर्न छोडेको छैन । भारतलाई जबर्जस्त रूपमा आन्तरिक राजनीतिमा मुछ्ने तथा यहाँ नियन्त्रित अस्थिरता चाहने भारतीय तत्ववहरू नै सन् २०७३ भर हावी देखिए । यसबीचमा भारतीय राष्ट्रपति प्रणव मुखर्जीको गत नेपाल भ्रमण भयो । १८ वर्षपछि भएको भारतीय राष्ट्रपतिको राजकीय भ्रमणबाट दुई देशबीच जनस्तरको सम्बन्ध विकास गर्न खासै योगदान नदिए पनि त्यसले उच्चस्तरीय सरकारी तहमा सम्बन्ध मजबुत बनाउन चाहीँ केही हदसम्म सहयोग गर्यो । भारतीय राष्ट्रपतिले नेपालको संविधानप्रति भारतीय अडान दोहोर्याए । माओवादी केन्द्रका अध्यक्ष पुष्पकमल दाहालको नेतृत्वमा साउनमा सरकार बनेयता उनले भारतसँग विश्वासको सम्बन्ध बढाउने नीति अख्तियार गरे । तर उनले उत्तरी छिमेकी चीनसँगको सम्बन्धलाई बेवास्ता गरे । यतिसम्मकि चीनका सरकारी अखबारहरूले दाहाललाई भारत परस्त नेताको रूपमा व्याख्या गरे । पूर्ववर्ती ओली सरकारका पालामा भएका ऐतिहासिक पारवहनलगायत सम्झौता कार्यान्वयन हुन नसकेको तथा चीनले अघि बढाएको बेल्ट एन्ड रोड अवधारणा' मा नेपाल सहभागी हुने सम्बन्धी समझदारीपत्रमा हस्ताक्षर गर्ने वातावरण नेपालले बनाउन नसकेको जस्ता कारण देखाउँदै चिनियाँ पक्षले चिनियाँ राष्ट्रपति सी जिनपिङ्को भदौ अन्तिम साताका लागि प्रस्तावित नेपाल भ्रमण रद्द गर्यो । दाहालले भारतको गोवा भ्रमणमा गत असोजमा तथा हालैको उनको चीन भ्रमणमा पनि चिनियाँ राष्ट्रपतिलाई नेपाल आउन आग्रह गरे । दाहाल सरकार बनेलगत्तै चीन गएका उपप्रधानमन्त्री कृष्णबहादुर महराले त चिनियाँ राष्ट्रपतिको नेपाल भ्रमण सुनिश्चित भएको दाबी नेपाल आएलगत्तै गरेका थिए । तर चिनियाँ राष्ट्रपतिको भ्रमणका लागि वातावरण बनाउने दिशामा दाहाल सरकारको कदम केन्द्रित देखिएनन् । बेइजिङ्स्थित कूटनीतिक स्रोतका अनुसार चिनियाँ राष्ट्रपति सन् २०१७ भित्र पनि नेपाल आउने सम्भावना क्षीण छ । दाहालले चीनले अघि बढाएको बेल्ट एन्ड रोड' अवधारणामा नेपाल सहभागी बन्ने प्रतिबद्धता हालै चीन भ्रमणका क्रममा चीनसँग गरेका थिए । प्रधानमन्त्री दाहालले चीनबाट स्वदेश फर्केलगत्तै विमानस्थलमा आयोजित पत्रकार सम्मेलनमा बेल्ट एन्ड रोड' अवधारणामा नेपाल सदस्य बन्न हस्ताक्षर गर्ने बताए पनि सरकारले त्यस दिशामा काम गरिरहे या नगरेको स्पष्ट देखिएको छैन । बेल्ट एन्ड रोड अवधारणामा नेपालको पोजिसन' के हो भन्ने सरकारले तय गर्न नसकेको अवस्था छ । चिनियाँ अवधारणा बेल्ट एन्ड रोड अवधारणामा नेपालको सहभागितासम्बन्धी दस्तावेज सात महिना परराष्ट्र मन्त्रालयमै थन्किन पुगेको थियो । मन्त्रालयले ढिला गरी बेल्ट एन्ड रोड अवधारणाप्रति प्रतिक्रिया चिनियाँ पक्षलाई दिए पनि त्यसप्रति चीन सकारात्मक बन्न सकेको छैन । प्रधानमन्त्री दाहालको चीन भ्रमणमा उक्त सम्झौता हुन सक्ने अवसर सरकारले चुकायो । बिना कुनै एजेन्डा दाहालले गरेको चीन भ्रमण घुमफिरमै सीमित देखियो । चिनियाँ राष्ट्रपतिसँगको भेट नपाए भ्रमणमै नजाने सर्त तेस्र्याएका दाहालले सीसँग २० मिनेट भेट्ने मौका पाएपछि त्यसतर्फ उडे । तर दाहालको त्यो अनौपचारिक भ्रमण रह्यो । तर चीनसँगको संयुक्त सैन्य तालिमबाट सैन्य कूटनीतिमा नेपालले सन्तुलत कायम गर्न प्रयास गर्न खोजेको देखिन्छ । विगतमा यस खाले सैन्य अभ्यास भारत र अमेरिका सँगै मात्रै नेपालले गरेको छ । पाकिस्तानसँग सैन्य अभ्यास गर्न अस्वीकार गरेको नेपाली सेनाले अर्को दक्षिण एसियाली मुलुक बंगलादेशसँग भने सैन्य अभ्यास गर्न सहमति जनाएको छ । पाकिस्तानसँग सैन्य अभ्यास गरे त्यसबाट भारत चिढिन सक्ने हुँदा त्यो अभ्यास अस्वीकार गरिएको बुझ्न सकिन्छ । तर भारतले नचाहे पनि चीनसँग भने नेपाली सेनाले सैन्य कूटनीतिक विस्तारको बोल्ड' निर्णय लिएको छ । परराष्ट्र मन्त्री डाप्रकाशशरण महतले बेल्ट एन्ड रोड अवधारणाप्रति नकारात्मक प्रतिक्रिया दिएका छन् । मन्त्री नियुक्त भएयता पाँच पटक भारत भ्रमण गरे पनि उनी चीनको भ्रमणमा गएनन् । तर उनी प्रधानमन्त्रीको चीन भ्रमणको सदस्य बनेर उनी गए । चिनियाँ पक्षले पारवहन सम्झौताको प्रोटोकल टुंग्याउन चाहेको भए पनि नेपालले त्यसमा तत्परता नदेखाएको गुनासो गर्दै आएको छ । उत्तरी छिमेकीसँग भएको पारवहन सम्झौताले नेपाललाई तेस्रो देशसँगको पारवहन व्यापारमा नयाँ ढोका खोलेको छ । विगतमा भारतीय भूमिबाट समुद्री मार्ग हुँदै तेस्रो देशसँग नेपालको व्यापार हुने गरेको थियो । पारवहन सम्झौतापछि नेपालले चिनियाँ बन्दरगाह हुँदै तेस्रो देशसँग पारवहन व्यापारको सुविधा पाएको छ । दाहाल सरकारले चीनसँगका सम्झौता कार्यान्वयनमा नहुनलाई देखाएको अनिच्छालाई चीनले असन्तुष्टि जनाइसकेको छ । भारतीय दबाबका कारण ती सम्झौताहरू कार्यान्वयन हुन नसकेको धारणा भन्ने चिनियाँ बुझाइ देखिन्छ, जसलाई चिनियाँ सरकारी अखबारमा प्रकाशित लेख र समाचारले पुष्टि गरेका छन् । भूकम्पले क्षत्विक्षत नेपालचीन ऐतिहासिक कोदारी नाका अझै सञ्चालनमा आउन नसकेको अवस्था छ । चीनलाई विश्वासमा लिएर नाका खुलाउन सरकारको कदम सफल हुन सकेन । प्रधानमन्त्री बनेलगत्तै पहिलो विदेश भ्रमण भारतबाटै गर्ने नेताहरूको परम्परालाई प्रधानमन्त्री दाहालले पछ्याए । पहिलोपटक प्रधानमन्त्री हुँदा चीनबाट पहिलो विदेश भ्रमण थालेका दाहाल यसपटक भारतबाट नै विदेश भ्रमण सुरु गरे । राजकीय भ्रमणमा गएका दाहालले भ्रमणमा सोचे जति सफलता पाउन सकेनन् । भारतसँग विश्वासको सम्बन्ध निर्माण गर्न चाहेका दाहाल असफल देखिए । नयाँ संविधान जारी भएको वर्ष दिन पूरा हुनै लाग्दा भारत गएका दाहालले संविधानको स्वागत गरिदिन भारतीय उच्च नेतृत्वलाई आग्रह गरे । तर भारतका तर्फबाट संविधानको स्वागत भएन । बरु संविधान संशोधनमार्फत सबै पक्षका माग समेटेर संविधान कार्यान्वयन गर्नू' भन्ने निर्देशनात्मक सुझाव लिएर दाहाल स्वदेश फर्के । सरकारले छिमेकीसँग सम्बन्ध सन्तुलन गर्ने भन्दै चीन र भारतमा विशेषदूत पठायो । परराष्ट्र नीति सञ्चालनका सम्बन्धमा सत्तारूढ दल पनि अस्पष्ट देखिए । कांग्रेसका सभापति तथा पूर्वप्रधानमन्त्री शेरबहादुर देउवाले भारतको गोवामा नोभेम्बर पहिलो साता आयोजित एक सम्मेलनमा तिब्बती पृथकतावादी नेता लोब्साङ्ग साङ्गेसित एकै कार्यक्रममा सहभागी भएको तथा उनलाई भेटेका तस्बिर सार्वजनिक भए । जसबाट उनी विवादमा तानिए । तर देउवाले आफू एक चीन नीतिप्रति प्रतिबद्ध रहेको र तिब्बती नेतालाई नभेटेको दाबी गरे । जेठ महिनामा चीनका उच्च सैनिक अधिकारी सन जियाङ्गुओले नेपाल भ्रमण गरे । चिनियाँ कम्युनिस्ट पार्टीका प्रभावशाली नेता लिउ छिपाओ डिसेम्बर तेस्रो साता नेपाल भ्रमण गरी फर्के । यी दुई भ्रमणबाहेक चीनबाट उच्च तहका भ्रमण यस वर्ष भएनन् । प्रधानमन्त्री दाहाल असोज अन्तिममा भारतले गोवामा आयोजना गरेको ब्रिक्सविमस्टेक आउटरिच समिटमा सहभागी भए । दाहालले चीनका राष्ट्रपति र भारतीय प्रधानमन्त्रीसँग आकस्मिक चीन, नेपाल र भारतबीच त्रिदेशीय रणनीतिक साझेदारीका विषयमा छलफल गरे । चीन र भारतबीच नेपाल गतिशील पुल बन्न सक्छ । यसका लागि दाहालले सी र मोदीसित गरेको छलफल सकारात्मक मानिएको थियो । २०७३ असोजमा निर्धारित दक्षिण एसियाली क्षेत्रीय सहयोग संगठन (सार्क) को १९औं शिखर सम्मेलन स्थगित भयो । सार्कको वर्तमान अध्यक्ष मुलुक नेपालले सार्क शिखर सम्मेलनको आयोजनाका लागि वातावरण तयार गर्न रचनात्मक भूमिका खेल्नुपर्नेमा सरकारी नीत भारतको मनसाय हेरेर काम गर्नेतर्फ लागेको देखिन्छ । भारत, अफगानिस्तान र बंगलादेशले सार्क शिखर सम्मेलनमा सहभागी हुन नसक्ने बताएपछि नेपालले त्यसको प्रतिक्रियामा तीनवटा अलगअलग अर्थ लाग्ने विज्ञप्ति तीन दिनभित्र जारी गर्यो । यसले नेपालको असन्तुलित परराष्ट्र नीतिको झल्को दियो । नेपालले कूटनीतिक रूपमा पाकिस्तान र भारतलाई सार्क शिखर सम्मेलनको आयोजनाका लागि आग्रह गर्नुपर्नेमा नेपालको भूमिका अत्यन्त कमजोर र निरीह देखियो । २०७३ मा नेपालले चीन र भारतसँगको सम्बन्धलाई सही रूपमा अघि बढाउन सकेन । सरकार भारतपरस्त देखियो भने चीनसँगको सम्बन्धलाई बेवास्ता गरेको आरोप खेपिरह्यो । यस वर्ष पनि नेपालको वैदेशिक सम्बन्ध सञ्चालनमा कमजोरी छरपस्ट देखिए । राजनीतिक नेतृत्वको वैदेशिक सम्बन्ध सञ्चालनमा ढुलमुलेपन र गैरजिम्मेवारपन कायमै देखिन्छ । जसका कारण परराष्ट्र नीति सञ्चालनको मुख्य निकाय परराष्ट्र मन्त्रालय बेकामे झै बन्न पुगेको छ । म्यानपावर व्यवसायीहरूलाई राजदूत नियुक्त गरेको सन्दर्भमा सरकारको आलोचना भयो । परराष्ट्र मन्त्रालय संस्थागत रूपमा राजदूत नियुक्ति सिफारिसमा बेखबर रह्यो । परराष्ट्र नीत सञ्चालनका विषयमा प्रमुख राजनीतिक दलबीच समान धारणा बन्न सकेको छैन । सरकारले हालै मन्त्री महतको नेतृत्वमा परराष्ट्र नीति मस्यौदा कार्यदल बनाउने निर्णय गरेको छ । तर एक महिनाभित्रै सरकार परिवर्तन हुने अवस्था आए त्यो कार्यदलको औचित्यता रहने देखिँदैन । प्रमुख घटनाः नेपालचीन संयुक्त सैन्य तालिम वैशाख ३ देखि हुने निश्चित (चैत ३१) राष्ट्रपति विद्यादेवी भण्डारीको दिल्ली भ्रमण तय (चैत ३०) परराष्ट्रमन्त्रीस्तरीय परराष्ट्र नीति मस्यौदा कार्यदल गठन (चैत २९) प्रधानमन्त्री दाहालको पहिलो चीन भ्रमण (चैत १०) चिनियाँ रक्षामन्त्री चाङ् वानछुवानको नेपाल भ्रमण (चैत १०) चीनद्वारा नेपालसँग संयुक्त सैन्य तालिमको घोषणा (पुस १४) चिनियाँ कम्युनिस्ट पार्टीका नेता लिउ छिपाओ काठमाडौंमा (पुस ३) नेपालचीन पारवहन सम्झौताको प्रोटोकल तय गर्न पहिलो बैठक ल्हासामा (मंसिर २) भारतीय राष्ट्रपति प्रणव मुखर्जीको नेपाल भ्रमण (कात्तिक १७) नेपालभारत संयुक्त आयोगको दिल्ली बैठक (कात्तिक १०) चिनियाँ राष्ट्रपति सी जिनपिङको प्रस्तावित नेपाल यात्रा रद्द (असोज ३०) प्रधानमन्त्री दाहालद्वारा चिनियाँ राष्ट्रपति र भारतीय प्रधानमन्त्रीसँग त्रिपक्षीय भेट (असोज ३०) ब्रिक्स सम्मेलनमा भाग लिन प्रधानमन्त्री दाहाल भारत प्रस्थान (असोज २९) १९औं सार्क शिखर सम्मेलन स्थगित (असोज १३) प्रधानमन्त्री पुष्पकमल दाहालको पहिलो भारत यात्रा (भदौ ३०) प्रधानमन्त्रीका विशेषदूत विमलेन्द्र निधि दिल्ली भ्रमणमा (भदौ ३) प्रधानमन्त्रीका विशेषदूत कृष्णबहादुर महरा चीन भ्रमणमा (साउन ३१ ) बम बिस्फोटमा परी अफगानिस्तानमा १३ नेपालीको मृत्यु (जेठ २९) राष्ट्रपति भण्डारीको भारत भ्रमण रद्द (वैशाख २४)"
रूपन्देही च्यालेन्जर्स शीर्ष स्थानमा,"धनगढीः धनगढीमा जारी धनगढी प्रिमियर लिगअन्तर्गत पाँचौं दिनको खेलमा रूपन्देही च्यालेन्जर्स र सीवाईसी अत्तरिया विजयी भएका छन् । शुक्रबारको पहिलो खेलमा रूपन्देहीले काठमाडौं गोल्डेन्सलाई १५ रनले पराजित गर्दै प्रतियोगितामा लगातार तेस्रो जित हात पारेको छ । शुक्रबारै भएको दोस्रो खेलमा धनगढी टिम चौराहलाई ४० रनले हराउँदै अत्तरिया अंकतालिकामा दुई स्थानमाथि उक्लिएको हो । लगातार तीन जित हासिल गरेको रूपन्देही च्यालेन्जर्स अंकतालिकाको शीर्ष स्थानमा कायमै छ । हारपछि गोल्डेन्स चार खेलमा दुई जित र दुईमा बेहोर्दै दोस्रो स्थानमा छ । त्यस्तै दोस्रो जित हात पार्दै अत्तरिया अंकतालिकाको तेस्रो स्थानमा उक्लिएको छ । दुई हार दुई जितपछि समान चार अंक भए पनि रनरेटका आधारमा काठमाडौं दोस्रो स्थानमा रहँदा अत्तरिया तेस्रो भएको हो । लगातार तीन खेल गुमाएको धनगढी टिम चौराह अंकविहीन छ । चार अंक रहेको विराटनगर किंग्स रनरेट कम भएका कारण चौथो स्थानमा रहेको छ भने एक खेल जितेर दुई अंक रहेको कञ्चनपुर आइकोनिक अंकतालिकाको पाँचौं स्थानमा छ । शुक्रबार भएको पहिलो खेलमा सेती अञ्चल प्रहरी मैदानमा टस जितेर ब्याटिङ रोजेको रूपन्देहीले निर्धारित २० ओभरमा नौ विकेटको नोक्सानीमा एक सय ३५ रन बनायो । उसका लागि नूरधोज सेनले सर्वाधिक २२ बलमा ३७ रन तथा पुष्प थापाले ३६ रन बनाए । रूपन्देहीका लागि शंकर रानाले १६ रन, प्रकाश केसीले १२ रन र विक्रम सोबले १० रन बनाए । काठमाडौं गोल्डेन्सका सोमपाल कामीले चार विकेट लिए । यस्तै मञ्जित श्रेष्ठ, वसन्त रेग्मी र सन्तोष भट्टले एकएक विकेट लिए । एक सय ३६ रनको लक्ष्य पछ्याएको काठमाडौं गोल्डेन्सले २० ओभर नौ  विकेटको नोक्सानीमा एक सय २० रनमात्रै बनाउन सकेपछि १५ रनको हार बेहोर्यो । गोल्डेन्सका ब्याट्सम्यान सुमित महर्जनले सर्वाधिक २७ बनाए । रूपन्देहीका शक्ति गौचनले तीन, विक्रम सोब र कृष्ण कार्कीले दुईदुई विकेट लिए । खेलको म्यान अफ दी म्याच रूपन्देहीका पुष्प थापाले नगद १० हजार हात पारे । दोस्रो खेलमा टस जितेर पहिले ब्याटिङ गर्दै अत्तरियाले निर्धारित २० ओभरमा चार विकेटको क्षतिमा एक सय ४२ रन बनायो । अत्तरियाका लागि रोन नेपालीले सर्वाधिक ३२, योगेन्द्र कार्कीले २७, प्रदीप ऐरीले २६ र करन केसीले २५ रन बनाए । चौराहका लागि सौरव खनालले २ विकेट तथा आरिफ सेख र सुसन भारीले एकएक विकेट लिए । जितका लागि एक सय ४३ रनको लक्ष्य पछ्याएको चौरहाले २० ओभरमा नौ विकेट गुमाउँदै एक सय दुई रनमात्रै बनाउन सक्यो । उसका लागि रामनरेश गिरीले ३९ रन बनाए । सौरव खनालले २३ र अनिल मण्डलले १९ रन बनाए । कप्तान पारस खड्कासहित चारजना खेलाडी शून्यमा आउट भए । अत्तरियालाई जिताउनका लागि मेहबुब आलम र सुरेन्द्र चन्दले समान तीन विकेट लिए । यस खेलकोे म्यान अफ दी म्याच अत्तरियाका मेहबुब आलमले नगद १० हजार हात पारे । प्रतियोगिताअन्तर्गत शनिबारको पहिलो खेलमा विराटनगर किग्स र कञ्चनपुर आइकोनिक तथा दोस्रो खेलमा काठमाडौं गोल्डेन र धनगढी टिम चौराहबीच प्रतिस्पर्धा हुनेछ ।"
क्रिकेट र फुटबल सुस्ताएको वर्ष,"काठमाडौंः २०७३ साल हामीबाट औपचारिक रूपमा आजदेखि बिदा भएको छ । २०७३ सालले नेपाली खेलकुद क्षेत्रमा केही आशाका किरण देखायो भने केही निशारा र विकृतिलाई पनि छाडेर बिदा भयो । बितेको वर्ष नेपाली खेलकुद क्षेत्रले हासिल गरेको सबैभन्दा ठूलो उपलब्धि सातौं राष्ट्रिय खेलकुद आयोजना रह्यो । विभिन्न बहानामा विगत पाँच वर्षदेखि पटकपटक स्थगित हुँदै आएको नेपाली खेलकुदको कुम्भमेला गत पुस ८ देखि १५ गतेसम्म पूर्वाञ्चलका विभिन्न सहरमा आयोजना भएका थिए । विराटनगरस्थित सहिद रंगशालामा राष्ट्रपति विद्यादेवी भण्डारीले उद्घाटन गरेको सातौं राष्ट्रिय खेलकुदमा विभिन्न ३० खेल समावेश गरिएको थियो । प्रतियोगिताका खेलहरू पूर्वाञ्चलका १४ सहर धरान, दुहबी, इटहरी, चन्द्रगढी, विराटनगर, राजविराज, सिरहा बजार, काँकडभित्ता, धनकुटा, धुलाबारी, टंकीसिनवारी, दकम, इनरुवा, गाईघाटका साथै पोखरा, ललितपुर र काठमाडौंमा सञ्चालन भएका थिए । सातौं राष्ट्रिय खेलकुद प्रतियोगितामा विभागीय टोलीको दबदबा कायमै रह्यो । कुल दुई सय ६३ स्वर्ण पदकमध्ये तीन विभागीय टोलीले दुई सय तीन पदकमाथि कब्जा जमाए । त्रिभुवन आर्मी क्लबले एक सय १३, सशस्त्र प्रहरी बलको एपीएफ क्लबले ५० र नेपाल पुलिस क्लबले ४० वटा स्वर्ण पदक जिते । प्रतियोगितामा सबैभन्दा कम सुदूरपश्चिमाञ्चल विकास क्षेत्रले चार स्वर्णमात्र जित्न सक्यो । व्यक्तिगत हिसाबले एथलेटिक्सकी चन्द्रकला लामगादेले दुई राष्ट्रिय कीर्तिमान कायम गरिन् । बितेको वर्ष फुटबल र क्रिकेटले भने नेपाली खेलकुद क्षेत्रलाई तरंगित बनाउन सकेनन् । विगत केही वर्षदेखि अखिल नेपाल फुटबल संघ (एन्फा)मा चल्दै आएको विवाद समाधान भए पनि फुटबलले उल्लेख्य उपलब्धि हासिल गर्न सकेन । वर्षको अन्त्यतिर फिलिपिन्समा खेलेको एसियन कप छनोट प्रतियोगितामा नेपाल ४१ गोलले पराजित हुन पुग्यो । एन्फा विवादका कारण राष्ट्रिय लिग सञ्चालन हुन नसक्दा वर्षभरि नै राजधानीमा फुटबल गतिविधि शून्यझैं देखियो । तर, मोफसलका विभिन्न जिल्लामा भएका गोल्डकप प्रतियोगिताले भने केही आशा जगाउने काम गर्यो । यसैगरी नेपाली क्रिकेटले पनि आमनेपाली खेलकुदप्रेमीलाई उत्साह दिन सकेन । घरेलु मैदानमै भएको आईसीसी विश्व क्रिकेट लिग च्याम्पियनसिपको केन्याविरुद्धको खेलमा नेपालले सोचेजस्तो प्रदर्शन गर्न सकेन । पहिलो खेलमा पराजय बेहोरेको नेपालले दोस्रो खेलमा भने सात विकेटको जित हासिल गर्दै आफ्ना समर्थकलाई केही राहत दियो । समग्रमा भन्नु पर्दा नेपालले घरेलु मैदानको सदुपयोग गर्दै अंक तालिकामा सुधार ल्याउने अवसर गुमाउन पुग्यो । यसैगरी बंगलादेशमा भएको एसीसी इमर्जिङ नेसन्स कप क्रिकेटमा पनि खराब प्रदर्शनले निरन्तरता पायो । टेस्ट मान्यताप्राप्त पाकिस्तान र बंगलादेशको यू२३ टोलीसँग पराजित भएको नेपालले आफ्नो अन्तिम खेलमा भने हङकङलाई सात विकेटले पराजित गरेको थियो । यसैगरी विश्वकप छनोटअन्तर्गत ग्लोबल छनोटमा नेपाली महिला क्रिकेट टोलीले दोस्रो स्थान हासिल गर्यो । हङकङमा भएको प्रतियोगितामा दोस्रो भएको नेपाली टोली एसियन कपमा भने सबै टोलीसँग पराजित हुन पुग्यो । बितेको वर्ष नेपालले अन्य केही खेलमा महत्ववपूर्ण अन्तर्राष्ट्रिय पदक भने भित्वयायो । नेपाली भलिबलले ४० वर्षको खडेरी चिर्दै अन्तर्राष्ट्रिय भलिबल महासंघ (फिभ)को आधिकारिक पदक भित्रायो । माल्दिभ्समा आयोजना भएको एसियन भलिबल संघ (एभीसी) सेन्ट्रल जोन प्रतियोगितामा नेपालले घरेलु टोली माल्दिभ्सलाई पराजित गर्दै ऐतिहासिक पद हात पारेको हो । यसैगरी मार्सल आर्टस्का विभिन्न प्रतियोगितामा पनि नेपाली खेलाडीले अन्तर्राष्ट्रिय पदक भित्र्याए । राष्ट्रिय खेलकुद परिषद्का सदस्यसचिव केशवकुमार विष्टको भनाइ मान्ने हो भने २०७३ साल नेपालका लागि सबैभन्दा धेरै अन्तर्राष्ट्रिय पदक भित्रिएको वर्ष हो । यसै वर्ष नेपालले ब्राजिलको राजधानी रियो दी जेनेरियोमा आयोजना भएको ३१औं गृष्मकालीन खेलकुदमा पनि सहभागिता जनायो । नेपालले एथलेटिक्स, जुडो, तेक्वान्दो, पौडी र आर्चरीमा भाग लिएको थियो । रियो ओलम्पिकमा सहभागी सात खेलाडीमध्ये जलपरी गौरिका सिंहले पदक नजिते पनि अन्तर्राष्ट्रिय एरिनामा नेपालको नामलाई फैलाउन सफल भइन् । उनी रियो ओलम्पिकमा सबैभन्दा कान्छी खेलाडीका रूपमा संसारभर छाउन पुगिन् । गौरिकाबाहेक जुडोकी फुपूल्हामु खत्री, तेक्वान्दोकी निशा रावल, पौडीका शिरीष गुरुङ, आर्चरीका जितबहादुर मोक्तान र एथलेटिक्सका हरिकुमार रिमाल र सरस्वती भट्टराईले पनि रियो ओलम्पिकमा सहभागिता जनाएका थिए । २०७३ सालमा नेपाली खेलकुदले जति सफलता र उपलब्धि हासिल गर्यो त्योभन्दा बढी विवादमा रुमल्लिन पुग्यो । नेपाल ओलम्पिक कमिटी (एनओसी) को विवाद उत्कर्षमा पुग्यो । सर्वोच्च अदालतको निर्देशन र स्थानीय प्रशासनको सहयोगमा रुक्मशमशेर राणा नेतृत्वको कमिटीले सातदोबाटोस्थित भवनमा प्रवेश गरेर कामकाज थाल्यो भने अन्तर्राष्ट्रिय ओलम्पिक कमिटीबाट मान्यता पाएको जीवनराम श्रेष्ठ नेतृत्वको कमिटी बाहिरै बसेको छ । विगत लामो समयदेखिको विवाद नयाँ उचाइमा पुगे पनि समस्या समाधानको विकल्प भने २०७३ सालले बिट मार्दासम्म पनि देखिएको छैन । यसैगरी अन्तर्राष्ट्रिय क्रिकेट काउन्सिल (आईसीसी) ले नेपाल क्रिकेट संघ (क्यान)माथि प्रतिबन्ध लगायो । क्यानमा चरम विवाद भएपछि आईसीसीले क्यानलाई निलम्बन गर्यो । आईसीसीले सल्लाहकार समिति निर्माण गरी विधान निर्माण गरिरहे पनि क्यानमाथि लागेको निलम्बन फुकुवा हुन भने अझै केही समय कुर्नेपर्ने देखिएको छ । यसैगरी राष्ट्रिय खेलकुद परिषद्को असक्षमता र व्यक्तिगत महत्ववाकांक्षाका कारण २०७३ सालमा टेबुलटेनिस, कबड्डी, उसु, बक्सिङलगायतका संघमा विवादको बीउ रोपियो । वैधानिक रूपमा एउटा संघ अस्तित्वमा रहँदारहँदै त्यो संघमाथि सौता हाल्ने प्रवृत्तिले खेलकुद विवादकै भुमरीमा रुमल्लिइरह्यो । २०७२ सालमा गएको विनाशकारी भूकम्पले नेपाली खेलकुदका थुप्रै संरचना ध्वस्त बनायो । राजधानीमा दशरथ रंगशालालगायत थुप्रै पूर्वाधार काम नलाग्ने अवस्थामा पुगे । यसबाहेक विभिन्न जिल्लामा पनि भूकम्पले खेलकुद पूर्वाधार तहसनहस गर्यो । भूकम्पले विनाश गरेका पूर्वाधार निर्माणको काम २०७३ सालले बिदा लिइसक्दा पनि सुरु हुन सकेको छैन । राष्ट्रिय खेलकुद परिषद्ले कागजी रूपमा प्रक्रिया पुर्याएको जनाए पनि निर्माणको थालनी हुन सकेको छैन । क्षतिग्रस्त पूर्वाधारको मर्मतसम्भार र पुनर्निर्माणको कामले गति लिन नसक्दा सन् २०१९ मा नेपालले आयोजनाको जिम्मा लिएको १३औं दक्षिण एसियाली खेलकुद (साग) पनि अन्योलमा परेको छ ।"
