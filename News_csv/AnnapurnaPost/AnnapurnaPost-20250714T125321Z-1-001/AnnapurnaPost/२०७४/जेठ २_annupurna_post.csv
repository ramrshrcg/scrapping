शीर्षक,विवरण
"कट्टपा, बाहुबली र जनचासो","जोखिमपूर्ण लगानीमा सन् २०१५ मा बनाइएको भारतीय सिनेमा 'बाहुबलीः द बिगिनिङ' ले भारतभित्र र बाहिर विशाल व्यापारिक सफलता हासिल गर्यो । सामान्य कथा तर अद्भूत द्वन्द्व प्रस्तुति, दृश्यको छनोट र कम्प्युटरद्वारा उत्पन्न काल्पनिक चित्रको बेजोड समि श्रण गरेर बनाइएको सिनेमामा अतितावलोकनमा गएर पूर्वदृश्यको सहायताले कथा अगाडि बढ्छ, तर कथा चरमोत्कर्षमा पुगेको बेला दर्शकको कौतुहलताको अन्त्य नहुँदै प्रमुख पात्र बाहुबली आफ्नै वफादार सेवक कट्टप्पाद्वारा मारिन्छ र सिनेमा सकिन्छ । हरेक मुद्दाको छरपष्ट व्याख्या गरेको हेर्न रुचाउने भारतीय दर्शकका लागि यो एउटा अपाच्य अन्त्य थियो । दोस्रो अनुक्रमिक 'बाहुबलीः द कनक्लुसन' मार्फत कथालाई पूर्णरूप दिने उद्देश्यले निर्देशक एसएस राजामौलीले सिनेमाको कौतुहलतापूर्ण अन्त्य गरेका थिए । तर बेचैन भारतीय दर्शकले भने कौतुहलताको अन्त्यका लागि सामाजिक सञ्जाल र ब्लगको सहारा लिए । भारतीय प्रमुख राष्ट्रिय छापा टाइम्स अफ इन्डिया, इन्डियन एक्सप्रेस, इन्डिया टुडे आदिले छापे 'ह्वाई डिड कट्टप्पा किल बाहुबली ? ' आजतक, जनसत्ता, खबर आदिले छापे 'कट्टप्पाने बाहुबलीको क्युं मारा ? ' छापा जनतालाई सुसूचित गराउने माध्यम हुनुका साथै सामान्य जनजीवनको अनुहार र चाहना प्रस्तुत गर्ने दर्पण पनि हो । छापा एक व्यापार पनि हो त्यसैले बजारको आवश्यकताअनुसार छाप्नु उसको बाध्यता हो । जनरूचीको विषय भएकोले नै एउटा सिनेमाको कौतुहलता प्रमुख राष्ट्रिय छापाको समाचार बन्यो । यसरी एक सिनेमाको कथा बृहत् जनचासोको विषय बन्नुको मूल कारण हो औसत भारतीय जनताको शैक्षिक गुणस्तर । कुशल निर्देशक र सक्षम निर्माता भएको भारतमा यिनै दर्शकको चाहनालाई मध्यनजर गरेर सिनेमा निर्माण गर्नुपर्ने स्थितिले भारतका अधिकांश सिनेमा स्तरहीन छन् । राजामौलीले दोस्रोे अनुक्रमिक आगमनको घोषणा गरेसँगै फेरि भारतीय छापामा कट्टपाले बाहुबलीलाई मार्नुपर्ने सम्भावित कारणले प्रशस्त ठाउँ पायो । एउटा पूर्णरूपले मनोरन्जनात्मक सिनेमा बाहुबली कुनै सत्य, तथ्य घटनामा आधारित भएर सफल भएको होइन । प्रशस्तै जोखिम मोलेर बनाइएको झनै उत्कृष्ट दोस्रो अनुक्रमिकमा राजामौलीले जीवन्त र रोमान्चक प्रस्तुतिद्वारा सिनेमाको अन्त्य गरे । बृहत् भारतीय जनचासोको स्वतः अन्त्य भयो । तर एउटा सिनेमाको अन्त्य जनचासोको विषय बन्नु आफैंमा एउटा ठूलो प्रश्न हो । उदीयमान अर्थतन्त्र भएको भारत सन् २०२० सम्ममा विश्वको तेस्रो ठूलो अर्थतन्त्र हुने (चीन र अमेरिका पछि) अर्थाशास्त्रीले अनुमान गरेका छन् । त्यसबेला जापानको आर्थिक हैसियत भारतको भन्दा तल हुनेछ । विज्ञान र प्रविधिको अनुसन्धान पनि भारतमा तीव्ररूपमा अघि बढिरहेको छ । चन्द्रयान प्रोजेक्टअन्तर्गत भारतले अन्तरिक्षमा पाइला टेकिसकेको छ । तर गरिब धनीबीचको विभेदको मापन गर्ने गिनी इन्डेक्स भारतमा बढ्दो छ । भारतमा शीर्ष १ प्रतिशत धनीले देशको करिब ५८ प्रतिशत धनको स्वामित्व ग्रहण गरेका छन्, अर्थात देशको ९९ प्रतिशत जनताको भागमा करिब ४२ प्रतिशत धन मात्र छ । यो असमानताको प्रमुख कारण भ्रष्टाचार हो । भ्रष्टाचारले भारतमा अनेक खालका नेता पैदा गरेको छ । बोफोर्स भ्रष्टाचार काण्डको नारामा सन् १९८९ मा बीपी सिंहले हात पारेको सत्ता टिकेन । विदेशिएको कालोधन स्वदेश ल्याउने प्रतिवद्धताको कारण भारतमा नरेन्द्र मोदीको उदय भएको हो । भ्रष्टाचारकै कारण जनलोकपाल बिलको मुद्दाबाट उदाएका अरविन्द केजरीवाल केवल वयानबाजीमा सीमित देखिए । लालु, मुलायम र मायावतीको उदय र पतन यही भ्रष्टाचारकै उपज हो । मोदीले केही कदम चालेका छन् तर तिनको असर हेर्न बाँकी छ । भारतले समस्टिगत रूपमा आर्थिक प्रगति गरे पनि त्यहाँ ठूलो विविधता छ । जनसंख्याको करिब १५ प्रतिशत आवादी भएको भारतको राज्य उत्तरप्रदेशको प्रतिव्यक्ति आय नेपालको तुलनामा समान छ । करिब ८ प्रतिशत जनसंख्या भएको बिहारको प्रतिव्यक्ति आय नेपालको भन्दा मुनि छ । भारतको कुल गरिब संख्याको करिब एकतिहाइ आवादी उत्तर प्रदेश र बिहारमा मात्र छ । यी राज्य विकासको पुछारमा छन् । कतिपय भारतीय राज्यमा विकासका सूचकांक नेपालको भन्दा मुनि छन् । भारतका बिमारु ( बिहार, मध्यप्रदेश, राजस्थान, उत्तर प्रदेश ) प्रदेशहरू आर्थिक हैसियत नभएका तर जनसंख्याले ठूला राज्य हुन् । विकासका सूचकांकको औसत तल झार्ने ठूलो भूमिका यिनै राज्यको हो । अर्थशास्त्री डा अमत्र्य सेनले एक अध्ययनमार्फत भारतका कयौं विद्यालयका कक्षा चारका विद्यार्थीले पढ्न समेत नसकेको तथ्यांक देखाएका छन् । शिक्षाको अभावले यी राज्यमा जातीय र साम्प्रदायिक राजनीति प्रचुर मात्रामा हुन्छ । हिन्दी सिनेमाको ठूलो बजार भएका यी राज्यको जनताको रुचाइमा समाचार छाप्नुपर्ने वाध्यताले भारतमा उत्कृष्ट पत्रकारिता हुँदाहुँदै पनि सिनेमाले महत्व पाउँछ । सिनेमाको नायकलाई भारतीय समाजमा पनि नायकको रूपमा हेरिन्छ । भारतमा डिमनिटाइजेसनको विषयमा छापाले विराट कोहली, सलमान खान र अमिताभ बच्चन जस्ताको धारणा प्रमुख पृष्ठमा छाप्छन् तर अमत्र्य सेन, पी चिदम्बरम् जस्ताको धारणा भारतीय मिडियाका वेबपेजमा खोज्नुपर्छ । प्रमुख भारतीय मिडियामा सिने कलाकार र क्रिकेटको समाचारले ठाउँ पाएजति कैलाश सत्यार्थीले कहिल्यै पाएनन् । सिने कलाकारले न्यायालयमा समेत विशेष छुट पाएका छन् । सन् २००२ मा सलमान खानले चलाएको मोटरले किचेर एकजनाको मृत्यु भएको घटनामा अदालतले खानले मोटर चलाएको वा उनले मदिरा पिएको प्रमाण नपाएकोले उनी निर्दोष सावित भए । मुम्बई पुलिसले थप अनुसन्धान गरेर आफ्नो समय बर्बाद गरेन किनकि उसलाई त्यो दुर्घटनाको दोषी थाहा थियो । शाहरुख खानलाई अमेरिकी विमानस्थलका सुरक्षाकर्मीले तलासी लिएको भारतको छापाले आश्चर्यजनक रूपले प्रमुख पृष्ठमा छाप्छन् । सुरक्षा दृष्टिकोणले सामान्य मानिने त्यस्तो तलासी अमेरिकामा कयौं पटक त्यहाँका सांसदलाई पनि लिइएको छ । भारतीय बजारमा बिक्ने भएकोले छापाले शाहरुखको तलासी लिएको समाचार छाप्नैपर्छ, जबकि बलात्कारको राजधानी भनेर चिनिने भारतीय राजधानी दिल्लीमा बलात्कारका कतिपय घटनाले छापामा ठाउँ पाउँदैनन् । अमेरिकास्थित भारतीय उपमहावाणिज्य दूत देवयानी खोब्रागडेलाई केही समयअघिअमेरिकी प्रहरीले घरेलु कामदारको शोषण गरेको आरोपमा हिरासतमा लिएको घटनालाई भारतीय छापाले विरोध गरेको थियो जुन विधिको शासनको उपहास हो । अमेरिकामा न्यूनतम ज्यालाको कानुनको बेवास्ता गर्न कसैलाई छुट छैन । सिने कलाकार र क्रिकेटरलाई भारतको माथिल्लो सदन राज्यसभामा विभिन्न दलले पटकपटक लगेको पनि भारतीय जनचाहनाकै कारण हो । कुनै दुई देशबीच हेपाहा प्रवृत्ति हुनु वा नहुनु दुवै देशको आर्थिक हैसियतमा भर पर्छ । भारतमै मुम्बइ र दिल्ली जस्ता सहरमा बिहारी र उत्तरप्रदेशीलाई हेपाहा प्रवृत्तिले हेरिन्छ । भारतीय नागरिक गोवामा छुट्टी मनाउन जान्छन, बिहारमा जाँदैनन् । किन ? सामान्य जनमानसले बुझ्ने भाषामा यसको उत्तर हो गोवाको (४७०० डलर ) र बिहारको (५३० डलर ) प्रतिव्यक्ति आयको अन्तर । प्रतिव्यक्ति आयको सूचीमा सबभन्दा मुनि रहेको भारतीय प्रदेश बिहारबाट हामीले बिजुली किनेर लोडसेडिङ अन्त्य गरेका छौं । त्यसैले दिल्लीले हामीलाई बिहारको भन्दा पनि मुनिको नजरले हेर्छ । स्थानीय निर्वाचनको पूर्वसन्ध्यामा भारतका प्रधानमन्त्रीले नेपालका प्रधानमन्त्रीलाई फोनमार्फत निर्वाचनमा भारतको सहयोग रहने खबर आएकै दिन एउटा प्रमुख दलका नेता भारतीय दूतावासमा निर्देशन लिन गएको समाचार आयो । यसरी नेपालमा निर्वाचन गराउन र नगराउन समेत भारतकै आशीर्वाद चाहिएको छ । भिखारीको कचौरा लिएर भारतीय दूतावासमा लाइनमा बस्नेको कचौरामा भारतले सुका मोहर त हाल्देला तर 'आफैं त महादेव उत्तानो पर कसलाई देला बर' भने झैं त्यो सित्तैमा दिने हैसियत भारतको छैन । भिखारीको लाइन भएसम्म हेपाई जारी रहन्छ । भारतीय विस्तारवाद मुर्दावाद भन्ने नारा जनतालाई घोकाएका दाहाल मोदीको फोनले दंग नपरेका भए त्यो फोनको विरुद्ध विज्ञप्ति आउने थियो । हाम्रो कूटनीतिक निकाय स्वतन्त्र भएको भए मोदीले फोनमार्फत निर्वाचनमा सहयोग गर्ने प्रतिवद्धताको उचित मूल्यांकन हुने थियो । पूर्व प्रधानमन्त्री सुशील कोइरालालाई त्यसरी नै फोनमार्फत भारतले सहयोग गर्दा उनका प्रेस सल्लाहकारले राजीनामा दिएका थिए । नेपालमा युद्ध गर्न र शान्ति ल्याउन पनि भारतकै सहयोग लिइएको थियो । चीनसँग सम्बन्ध गर्न र नगर्न भारत चाहिने । राजतन्त्रको अन्त्य गर्न भारतको सहारा लिइयो । नेपालको संविधानका केही धाराको परिवर्तन गराउन उसले भूकम्पको घाउ नसुक्दै नाकाबन्दी ठोकेर सहयोग गर्यो । पूर्वपश्चिम राजमार्गको कोहलपुर बनबासा खण्डका पुल बनाउने ठेक्का चीनले पाइसकेको स्थितिमा भारतलाई चाहियो, त्यो दिइयो । त्यो योजनामा भारतले गरेको ढिलाइको क्षति नेपालले माग्ने हिम्मत गरेन । भारतको यो भन्दा बढी सहयोगले अब नेपालमा सामाजिक विभाजन ल्याउँछ । नेपालको २ नम्बर प्रदेश भारतको बिहारसँग जोडिएको छ । आन्दोलनमा मारिएकालाई ५० लाख नगद र नौकरीको घोषणा गर्न सक्ने नेता भएको प्रदेशमा भारतलाई सीमा नाका खोल्न र बन्द गर्न लगाउन सक्ने सामथ्र्यवान नेताको कमी छैन । यी नेता योग्य हुन भने एकदुई वर्षमै विकासमार्फत आफ्नो प्रदेशको कायापलट गर्ने योजना पक्कै होला । मुसहर, कलवाड वा अन्य घरबारविहीनले छानो छिट्टै पाउलान् । दहेज जस्तो कुप्रथा केही समयमा समाप्त होला । कल्पना गरौं नेपालको भारतीय सीमासँग जोडिएको भूभागले औद्योगिक क्रान्ति गरेर उन्नत देशको स्तरमा (मानौं ३०,००० डलर प्रतिव्यक्ति आय ) पुगेको खण्डमा बिहार (प्रतिव्यक्ति आय ५३० डलर ) को सीमाले नेपालमा कस्तो असर पार्ला ? त्यो स्थिति त्यही हो जुन अमेरिका र मेक्सिकोको बीचमा छ । ठूलो कामको थालनी सानै कामबाट गर्न सकिन्छ । सीमाको स्तरीय व्यवस्थापन सजिलै गर्न सकिन्छ । विद्रोही दलका नेताले विदेशी दूतावासमा लिएको निर्देशनको निगरानी गर्न सकिन्छ । चीनले नेपालमा सडक र सहयोगको चाहना देखाइसकेको छ । उत्तर दक्षिण जोड्ने सडक नभए समावेशी पनि भइँदैन । वन बेल्ट वन रोडमा नेपालले हस्ताक्ष गर्न ढिलाइ गर्नुको कारण हो यसबाट नेपाललाई हुन सक्ने लाभको ज्ञान नहुनु । बोइङ र एयर बस जस्ता कम्पनीलाई टक्कर दिने ठूलो विमान बनाइसकेको उदीयमान अर्थतन्त्रको छिमेकी हुनुको फाइदा लिने हो भने नेपालमा चिनियाँ भाषाको पाठ्यक्रम निर्धारण गरेर नियमित पठनपाठन गर्नु उपयुक्त हुन्छ । राजनीतिक कारणले चीनको जनचाहनाको तस्बिर चिनियाँ छापाले चित्रण गर्दैन र हाम्रो सांस्कृतिक सम्बन्ध नभएकोले हामीलाई चीनको विषयमा कम जानकारी छ । तर चीन एक महाशक्ति राष्ट्र र हाम्रो छिमेकी भएको तथ्य हो । छिमेकीको आन्तरिक मामिलामा चीनले हस्तक्षेप गर्ने गरेको छैन केरुङबाट लुम्बिनीसम्म रेल ल्याउँदा कसैको सुरक्षामा खतरा हुन्छ भने त्यो उसैको समस्या हो । चीनसँगको पहुँच भारत जत्तिकै सजिलो भएको बेला मोदीको फोनले काँप्नु पर्दैन, निर्धक्क भएर भने हुन्छ 'किमछो नरेन्द्र भाइ, अब क्या चाहिए ? ' वर्तमान राजनीति निराशावादी छ । नेपालमा जातीय विभाजनको वृक्ष रोपिसकिएको छ । देश विघटनको माग आइसक्यो । आरक्षण आर्थिक आधारमा गरिएको छैन । कर छल्ने पुरस्कृत भइसके । न्यायालय र प्रहरीको मनोबलमा प्रहार भइसक्यो । राजनीति सैद्धान्तिक नभएर पदकेन्द्रित भइसक्यो । योग्यताको अनादर गर्ने परम्परा जारी छ । भ्रष्टाचारको जगेर्ना गर्न एक निष्कलंक न्यायमूर्तिलाई महाभियोग लगाइएको छ । देउवादाहाल गठबन्धनको ९९ महिने निर्लज्जताको भारी नेपालीको टाउकोमा थोपरिएको छ । यो लक्षहीन गठबन्धनले नेपाललाई बिहार र उत्तरप्रदेशको गन्तव्यमा अग्रसर गराएको छ । त्यसैले अर्थहीन कट्टपा र बाहुबलीको कथामा रुमलिने समयको प्रतीक्षा गर्नुभन्दा प्रत्येक नेपाली नागरिकले जान्नैपर्ने विषय हो देउवाले दाहाललाई समर्थन किन गरे ?"
सिद्धान्तको दलालीकरण,"पहिलो चरणअन्तर्गत ३४ जिल्लामा भएको स्थानीय तह निर्वाचन शान्तिपूर्ण रूपमा सम्पन्न भएको छ । निर्वाचनप्रति जनतामा देखिएको यो उत्साहले लोकतन्त्रप्रति अटुट विश्वासको संकेत मात्र गरेको छैन, राजनीतिक दलको बदनाम नेतृत्वलाई सुध्रिने अवसर पनि प्राप्त भएको छ ।दलप्रति वितृष्णा बढेको भन्दै गर्दा पनि निर्वाचनमा स्थापित दलकै प्रतिनिधिलाई जनताले मतदान गरेका छन् । यो लोकतन्त्रप्रतिको प्रतिबद्धताको परिणाम हो । लोकतान्त्रिक संस्था जोगिउन् भन्ने सन्देश पनि हो । अब पनि नेताहरू दलीय र व्यक्तिगत स्वार्थबाट बाहिर निस्किएनन् भने लोकतन्त्र जोखिममा पर्ने छ । त्यसको जवाफदेही दलहरू नै हुनेछन् । त्यसको विकल्प पनि जनताले नै दिनेछन् । निर्वाचनमा आफ्नो पक्षमा मतदान भयो भनेर हौसिने काम दलबाट भयो भने त्यो दुर्भाग्यपूर्ण हुनेछ उनीहरूकै लागि । किनकि जनतासँग विकल्प सोच्ने अधिकार सुरक्षित छ ।लोकतन्त्रलाई आम जनताको जीवनसँग जोड्न दलहरू पूर्णरूपमा असफल भएका छन् । लोकतन्त्र निर्देशित हुन सक्दैन, यसका मान्यता, सिद्धान्त र आदर्श छन् । लोकतन्त्र अल्पमत र बहुमतमा अल्झिने व्यवस्था पनि होइन । आज दलका केही ठेकेदारले चलाउने बहुमतको अपारदर्शी निर्णयकै कारण लोकतन्त्र धरापमा परेको छ । जनताको हितमा जे हुन्छ त्यही हो लोकतन्त्र । तर यहाँ दलका ठेकेदारले जे चाहन्छन् त्यही लोकतन्त्र भएको छ । अल्पमतका विचारलाई सम्मान गर्दै विशेष परिस्थितिमा मात्र बहुमतको निर्णय लागू हुने हो, मुलुक संकटमा पर्दा । त्यसो भयो भने जनताको हित मात्र हुँदैन, लोकतन्त्र पनि फस्टाउँछ । तर यहाँ आफू र आफन्तलाई मात्र माथि लैजान खोज्ने नेतृत्वको संस्कारका कारण लोकतन्त्रको अभ्यास ओझेलमा परेको छ । त्यो अभ्यास स्थानीय तहको यो निर्वाचनमा पनि भयो । आफूले चाहेको व्यक्तिलाई निर्वाचनमा जिताउन अमिल्दा गठबन्धनसमेत भए, सिद्धान्तलाई थाति राखेर । अहिलेको राजनीतिक नेतृत्वले आफूहरू असफल भएको सार्वजनिक घोषणा गरेनन् भने त्यो दलीय व्यवस्थाका लागि झनै घातक हुन सक्छ । ठूला भनिएका दलले जनताको विश्वास गुमाइसकेका छन् किनकि ती दलको सञ्चालन प्रक्रिया लोकतान्त्रिक छैन । पार्टी सञ्चालन प्रक्रिया र संगठन सुदृढ भएन भने लोकतन्त्र चल्न सक्दैन । लोकतन्त्रका लागि लडेका दलहरूमा आन्तरिक लोकतन्त्र स्थापना हुन नसक्दा दलमा ठेकेदारहरूको निरंकुशता बढ्दो छ । यतिबेला सबैजसो दलको सञ्चालन प्रक्रिया उस्तै छ, एउटालाई अर्कोभन्दा राम्रो भन्ने आधार छैन । साँच्चै भन्ने हो भने संसदीय व्यवस्थाको मर्यादामा अहिले राप्रपा मात्र हिँडेको छ भन्न संकोच मान्नु पर्दैन । त्यसो त त्यहाँ पनि आन्तरिक लोकतन्त्र छैन । यति लामो अभ्यासमा पनि दलहरू जनताप्रति उत्तरदायी बन्न सकेनन् । दलका केही शीर्षस्थ व्यक्तिले पार्टीलाई 'ग्याङ' का रूपमा मात्र चलाइरहे राष्ट्रिय सम्पत्तिको दोहनसहित । पछिल्लो २७ वर्षको अभ्यासमा दलहरूका संवैधानिक, राजनीतिक र लोकतान्त्रिक अभ्यासले सुखद् सन्देश दिएन । लोकतन्त्रको आवरणमा गर्न हुनेनहुने सबै अभ्यास भए । वाद र सिद्धान्तलाई सत्ता र शक्तिमा रुपान्तरण गरियो । बोली र व्यवहारको फरकपनले दलीय व्यवस्था बदनाम भयो । लामो संघर्षबाट प्राप्त उपलब्धि संस्थागत गर्न दलहरू पूर्णरूपमा चुके । लोकतान्त्रिक संस्था स्थापित र संस्थागत गर्न जनताको पनि भूमिका हुन्छ, किनकि परिवर्तन उनीहरूकै बलमा सम्भव भएको हो । परिवर्तनमा दलहरूलाई सघाए पनि व्यवस्था संस्थागत गर्न जनताको प्रभावकारी भूमिका देखिएन । हामी सचेत नहुँदा लोकतान्त्रिक अधिकार र स्थायित्वका नाममा दलहरूले अनावश्यक रूपमा खेल्ने अवसर पाए, हामीलाई पटकपटक झुक्याए, त्यसैको प्रतिफल लोकतन्त्र फस्टाउन सकेन । त्यसैले दलहरूले जनताको समर्थनबारे ढुक्क हुने अवस्था छैन ।स्थापित दलहरू बदनाम बन्दै जानुको कारण हैकमवादी शैली पनि हो । हुकुमी शासनमा मुलुक लामो समय चलेकाले दलहरू त्यसको प्रभावबाट अझै मुक्त हुन सकेका छैनन् । बहुदलीय व्यवस्था भए पनि दलभित्रको निर्दलीय संस्कारको दासत्वबाट अब हामी मुक्त हुनैपर्छ । हुन त ठूला दलले आफूलाई कमजोर ठान्न थालेका छन् । निर्वाचनमा तालमेल त्यसैको संकेत हो । आफ्नो नीति, सिद्धान्त र घोषणपत्रका आधारमा जनतालाई आकर्षित गर्नुपर्नेमा सत्ता र शक्ति सुरक्षित गर्न तालमेल गरेर अघि बढ्ने संस्कृतिलाई वाद र सिद्धान्तको औचित्य समाप्त भएको मान्नुपर्छ । उनीहरूको शैलीमा यो सत्ता र शक्ति कायम राख्ने उद्देश्य होला, तर आम बुद्धिजीवीको बुझाई जनतामा दलप्रति चुलिएको अविश्वासको संकेत हो । अभिव्यक्ति स्वतन्त्रताको सम्मान गर्दै गालीले हैन, योजना र दृष्टिकोणले जनताको मन जित्ने कोसिस गर्नुपर्छ, अरूको बलमा जितेर सत्तामा पुग्दा क्षणिक आनन्द होला, तर दीर्घकालमा त्यसले फाइदा गर्ने छैन । त्यसो त प्रमुख मानिएका दलको अहिलेको नेतृत्व ठूलो त्याग र तपस्याबाटै स्थापित भएको हो । सबैको पृष्ठभूमि संघर्षबाटै बनेको हो । तर अहिले अवस्था फेरिइसकेको छ । राजनीतिमा एकपछि अर्को गरी गरिएका सबै अभ्यास असफल भएपछि त्यसको भागिदार या जवाफदेही बन्न नचाहँदा विगतको त्याग र तपस्याप्रति आँखा चिम्लिनुपर्ने स्थिति उत्पन्न भएको हो । आफू असफल भएको स्वीकार गरी नयाँ पुस्तालाई राजनीतिक जिम्मेवारी सुम्पन तयार नहुने हो भने अबको राजनीति यही रूपमा अघि बढ्न सक्दैन । किनकि परिवर्तनबाट स्थापित गरिएको व्यवस्थाका उपलब्धि आम जनताको उपलब्धि हुन सकेको छैन । हो, परिवर्तनका लागि वर्तमान पुस्ताले गरेको त्याग र तपस्या आउँदो पुस्ताले गर्न नसक्ला, तर अहिलेको राजनीतिक नेतृत्वले आफूहरू असफल भएको सार्वजनिक घोषणा गरेनन् भने त्यो दलीय व्यवस्थाका लागि झनै घातक हुन सक्छ । आफू अभिभावक बनेर नयाँ युवा नेतृत्वलाई देश निर्माणको कार्यभार सुम्पन जति ढिला हुन्छ त्यसको मूल्य झन् बढी चुकाउनुपर्नेछ, किनकि सिद्धान्त र आदर्शको लडाइंँ पूर्णरूपमा समाप्तै भएको छ अहिले । एउटा प्रहरी अधिकृतको नियुक्तिका विषयलाई लिएर ७० वर्ष लामो दलीय इतिहास मेट्न खोज्ने प्रवृत्ति हावी भएको छ । पैसा र बलको राजनीति अन्त्य गर्दै वाद, आदर्श र सिद्धान्तको राजनीति स्थापित गर्नुपर्छ । दल भनेको संगठन हो, संगठनका अगाडि एउटा व्यक्तिको भूमिका गौण हुुन्छ, तर यहाँ दललाई नै निरिह बनाउने प्रयास भइरहेकोप्रति कोही सजग देखिँदैन । आफूले चाहेअनुकूल नभए संवैधानिक पदमा रहेको व्यक्तिलाई महाभियोग लगाउने अन्तिम अस्त्रको एकपछि अर्को प्रयोग गरिँदै जाँदा जनताको प्रतिनिधिमूलक संस्था संसद् नै बदनाम भएको छ । एकदुईजना पात्रको खराब आचरणले सिंगो संसद् बदनाम हुनु शुभसंकेत हुन सक्दैन । संवैधानिक अधिकारको प्रयोग असल कामका लागि गर्ने हो । न्यायिक सर्वोच्चता, शक्तिपृथकीकरण र भयरहित न्याय सम्पादनको मान्यतालाई अघि बढाउन कोही कसैसँग डराउनु पर्दैैन । स्वतन्त्र न्याय, संसद्को सर्वोच्चता र कार्यपालिकाको संवैधानिक अधिकारबारे त्यसको प्रयोग गर्नेले वास्ता नगरे कसले गर्ने ? यी तीन निकायको द्वन्द्व संविधान नामेट पार्ने षड्यन्त्र भएकाले यसमा कोही पनि कसैबाट प्रयोग नहुन् भन्ने आम नेपालीको चाहना हुन्छ । विधिको शासन र लोकतन्त्रको पर्यायवाची ठान्ने दल नै शक्तिपृथकीकरणको विपक्षमा लाग्दा जनमानसमा कस्तो सन्देश प्रवाह भएको होला ? पहिलो चरणको स्थानीय तह निर्वाचन सफलतापूर्वक सम्पन्न हुनुको पछाडि लोकतन्त्रकै स्थापित मान्यताको सुरक्षा लुकेको छ । लोकतन्त्र अपरिहार्य छ भन्ने सन्देश जनताको मतले दिएको छ, दलीय नेतृत्वको कारणले होइन । जनताको मतदानको 'भ्यालु' हुनुपर्छ । हामी कुनै दललाई मत दिन जाँदैछौं भने ऊ हामीप्रति जवाफदेही हुँदैन भने मतदान गर्नुको अर्थ रहन्न । दोस्रो चरणको चुनौतीपूर्ण निर्वाचन आउन अझै एक महिना बाँकी छ । त्यसैले जनताले दिएको यो अवसरको सदुपयोग भएन भने दलीय व्यवस्थाको विकल्प खोज्न जनता फेरि सडकमा उत्रनेछन् । त्यतिबेला सत्र साल दोहोरिएला या २०७४ साल अर्को रूपमा आउला, भन्न कठिन छ । तर दलहरूका लागि भने सुखद् हुने छैन ।"
जोगियो युरोपियन युनियन,"'विरोधीहरूले दसकौंदेखि ईयूको शवयात्राको तयारी गरिरहेका छन्, तर बारम्बार उसले मृत्युवरण गर्न अस्वीकार गर्दै आएको छ' भन्ने म्याटथियास म्याटथिजस र आर डेनियल केलमनको भनाइ पुनः सत्यापित भएको छ ।फ्रान्सको अति दक्षिणपन्थी दलकी चामत्कारिक क्षमताकी नेता मरिन ल पेनले अक्टोबर १९१३ मा घोषणा गरेकी थिइन् युरोपियन युनियन (ईयू) सोभियत संघजस्तै भएर लोप हुनेछ । त्यसपछि जर्मनीका पूर्व विदेश मन्त्री जोस्च्का फिसरले भनेका थिएयुरोपियन युनियन समाप्तिको संघारमा छ । गत वर्षको जुनमा सम्पन्न जनमतसंग्रहबाट बेलायतले ईयूबाट बाहिरिने निर्णय र उक्त युनियनको राजनीतिक र नैतिक प्रेरणा र प्रवल समर्थक रहेको अमेरिकाको राष्ट्रपतीय निर्वाचनमा ईयूविरोधी डोनाल्ड ट्रम्प विजयी भएपछि झन्डै समाप्तिको अवस्थामा पुगेको उक्त युनियनलाई फ्रान्सको राष्ट्रपतीय निर्वाचनले तत्कालको लागि प्राणवायु भरिदिएको छ । ब्रेग्जिट र डोनाल्ड ट्रम्पको विजयपछि स्वयं अमेरिकामा आफूलाई पराजित सम्झने अमेरिकीहरू फ्रान्समा आफूहरू विजयी भएको अनुभूतिले दंग छन् । फ्रान्सले एकैपटक ट्रम्पलाई र रूसी राष्ट्रपति भ्लादिमिर पुटिनलाई पराजित गरिदिएको सन्तुष्टि अमेरिका र युरोपका ईयू पक्षधरहरूले गरिरहेका छन् । तर कुनै स्थापित राजनीतिक दलबाहिरका स्वतन्त्र व्यक्तिको हैसियतमा र दुई वर्षअघि 'इनमार्च' अर्थात 'अग्रगतिमा' अर्थ लाग्ने अभियानमार्फत राष्ट्रपति पदमा निर्वाचित ३९ वर्षीय इमानुएल म्याक्रोन सम्भवतः विश्वका सबैभन्दा कान्छा निर्वाचित र सरकार वा राष्ट्रप्रमुख मात्रै होइनन, आफैं परम्परागत राजनीतिविरुद्धका विद्रोहका प्रतिनिधि पनि हुन् । तीन वर्षअघिसम्म फ्रान्सका लागि अपरिचित उनी दक्षिणपन्थी विचारको मध्यमार्गको नेतृत्व गर्दै राष्ट्रपति निर्वाचित भए । उनको प्रमुख प्रतिद्वन्द्वी अति दक्षिणपन्थी नेसलन फ्रन्ट र त्यसकी नेता ल पेन हुन पुगिन् । ल पेन आफैं एउटा विद्रोहको प्रतीक थिइन् । सदर मतमध्ये एकतिहाई भन्दा थोरै बढी मत ल पेन र दुईतिहाइ भन्दा सेख्खै कम मत म्याक्रोनले पाए । निर्वाचनमा युरोपियन युनियनको पक्षधर मतको उक्त संख्या सानो होइन, तर युरोपियन युनियनको कट्टर विरोधी र रूससँगको घनिष्ट सम्बन्धको वकालत गर्ने मतको प्रतिनिधि संगठन फ्रान्सको दोस्रो ठूलो दल बन्न पुग्यो । राष्ट्रपतीय निर्वाचनमा विजयी र पराजित दुवै उम्मेदवारले परम्परागत राजनीतिक दलहरूलाई नगन्य हैसियतमा पुर्याएर फ्रान्समा एउटा नयाँ क्रान्तिको शंखघोष गरेका छन् । यसको पछाडिको मूल कारण फ्रेन्च जनताको अत्यधिक निराशा थियो । ब्रिटिस साप्ताहिक दी इकोनोमिस्टले उल्लेख गरेअनुसार एउटा मत सर्वेक्षणले फ्रेन्च जनतालाई संसारको सबैभन्दा निराशावादी बताएको थियो । सो सर्वेक्षणअनुसार ८१ प्रतिशत फ्रेन्च मतदाताले संसार खराब हुँदै गएको उल्लेख गरेका थिए भने केबल भने तीन प्रतिशत फ्रेन्चले मात्र आफ्नो आशावादिता जनाएका थिए । डोनाल्ड ट्रम्पको विजयलाई स्वीकार्न र पचाउन गाह्रो मान्ने अमेरिकी र युरोपेलीहरूले विधि र प्रक्रियालाई भन्दा आफूले चाहेको परिणामलाई मात्रै प्रजातान्त्रिक मान्नमा देखाएको रुचिले प्रजातान्त्रिक मूल्य प्रणालीलाई निकै संकीर्ण बनाइदिएको देखिन्छ । यो चरम निराशा पछाडिको मूल कारण फ्रान्सको अर्थतन्त्रको चौपट अवस्था थियो । दी इकोनोमिस्टकै अनुसार फ्रान्समा कुल गार्हस्थ्य उत्पादनको ५७ प्रतिशत अंशलाई राज्यले नै उपभोग गर्ने गरेको छ । एक चौथाइ फ्रेन्च युवाहरू बेरोजगार छन् । थोरै रोजगारमा रहेकाहरूमध्ये पनि अधिकांश अस्थायी चरित्रको रोजगारीमा छन् । उच्च कर दर, अत्यधिक राज्य नियन्त्रणले अधिकांश उद्यमीहरू बेलायततिर पलायन भएका, जीवनस्तरमा गिरावट आइरहेको र बारबारको आतंकवादी आक्रमणको कारण युरोपको सबैभन्दा ठूलो मुस्लिम जनसंख्या भएको देशमा जातीय र सांस्कृतिक विभाजन चरम हुँदै आइरहेको अवस्थाले त्यस्तो निराशापूर्ण स्थिति निर्माण गरेको थियो । म्याक्रोन र ल पेन दुवैले त्यस्तो निराशालाई दोहन गरे । ल पेनले फ्रेन्चहरूको समस्या र कठिनाइको स्रोत बाह्य शक्तिहरूलाई बताइन् । भूमण्डलीकरणका अग्राह्य प्रभाव र शक्तिहरूबाट आफ्ना जनताको सुरक्षाका लागि कडा नियन्त्रणकारी उपायहरू अवलम्बन गर्ने, फ्रेन्च जनताको रोजगारीको अवसर र अधिकारको रक्षा गर्ने, अतिवादको संरक्षण गर्ने मस्जिदहरूमा रोक लगाउने, युरो मुद्राको स्थानमा साविकको फ्र्यांकलाई नै प्रचलनमा ल्याउने घोषणा उनले गरेकी थिइन् । युरोपियन युनियनलाई प्रजातन्त्रविरोधी महाराक्षस बताउँदै आफू निर्वाचित भएमा युरोपियन युनियनमा रहने वा छोड्नेबारे जनमतसंग्रह गराउने उनको घोषणा थियो।उता म्याक्रोनले खुला आर्थिक र मुक्त व्यापार नीति अवलम्बन गर्ने, प्रतिष्पर्धालाई प्रोत्साहन गर्ने, आप्रवासनलाई समर्थन गर्ने र युरोपियन युनियनमा रहेरै फ्रान्सले आफ्नो समृद्धिका अवसरलाई विस्तार र सम्बर्धन गर्नसक्ने बताउँदै आएका थिए । १ युरोपियन युनियनको चरित्र र चुनौती एउटा साझा राजनीतिक र आर्थिक संरचनामा आवद्ध युरोप दोस्रो विश्व युद्धपछिको उसको एकता, स्थिरता र समृद्धिको आधार थियो र त्यसैले युरोपियन युनियनको रूपमा एउटा नयाँ संघीय अभ्यास युरोपले गर्यो ।विख्यात अमेरिकी रणनीतिक चिन्तक ए विश्लेषक रोबर्ट कागनले 'दी रिटर्न अफ हिस्ट्री एन्ड दी इन्ड अफ ड्रिम्ज' नामको पुस्तकमा उल्लेख गरेअनुसार युरोपियन युनियनले सुरुदेखि नै आफूले पक्षपोषण गरेको नयाँ विश्व व्यवस्था अन्तर्गत भूराजनीतिमाथि भूअर्थतन्त्रको प्रभुतालाई स्वीकार गर्यो । अमेरिका र चीनको विराट र उत्पादक अर्थतन्त्रको प्रतिष्पर्धी अर्थतन्त्रको रूपमा युनियनको अर्थतन्त्रलाई स्थापना गर्ने लक्षले युरोपियन राष्ट्रहरूले आफ्ना कतिपय राजनीतिक र आर्थिक प्रभुसत्तालाई ब्रसेल्सस्थित ईयूका संस्था र संरचनालाई समर्पण गरे । आफ्ना प्रतिरक्षा बजेटहरूमा व्यापक कटौती र सेना र हतियारहरूको आधुनिकीकरणमा अत्यन्त कम लगानी सुरु गरे । विश्वको सफ्टपावर हाउसको रूपमा युरोपियन युनियन स्थापना भएपछि विश्वभर युरोपियन युनियनको प्रभावमा वृद्धि हुन्छ र त्यो स्वयं युरोपको शक्ति र सामथ्र्यमा रुपान्तरण हुन्छ भन्ने युरोपियन युनियनका अति उत्साही नेतृत्व समुदायको विश्वासअनुरूप त्यसो भएको थियो । समग्रमा ईयूले एउटा साझा र संगतिपूर्ण भूराजनीतिक दृष्टि र दर्शन नै विकास गरेन । त्यो उसको प्राथमिकतामा नै परेन । त्यसैले ईयूको भूमिका र उद्देश्यबारे ईयू राष्ट्रहरूमाझ कुनै साझा राजनीतिक समझदारी विकास भएन र विदेश नीतिबारे त्यस्ता भिन्नताहरू अझ जटिल रूपमा विकास हुँदै गए । फरक इतिहास, राजनीतिक संस्कृति र ईयू सदस्य राष्ट्रहरूबीचको विगतको सम्बन्धको चरित्र, पूर्व उपनिवेशको रूपमा रहेका राष्ट्रहरूमाथिको फरक दृष्टिकोणले पनि त्यस्तो साझा भूराजनीतिक, रणनीतिक र विदेश मामिलासम्बन्धी नीति निर्माण हुन सकेन । त्यसैले मूलतः बेलायतले युरोपका राष्ट्रहरू र अमेरिकालाई, जर्मनीले पूर्वी र दक्षिण पूर्वी युरोपलाई र फ्रान्सले भूमध्य सागर क्षेत्रलाई हेर्ने दृष्टिकोणमा विराट अन्तर आइरह्यो । ईयूले रूसलाई हेर्ने दृष्टिकोणमा पनि पूर्वी युरोपका पूर्व साम्यवादी राष्ट्रहरू र विगतमा सोभियत संघअन्तर्गत रहेका र हाल स्वतन्त्र रहेका राष्ट्रहरू बाँकी युरोपका राष्ट्रहरू बीच ठूलो अन्तर देखिन्छ । युरोपियन युनियन एउटा परस्परविरोधी रणनीतिक लक्ष बोकेर जन्मियो । युरोपका मुलुकहरूले भूराजनीतिमाथि आर्थिक हित र समृद्धिलाई प्राधान्यता दिने उद्देश्यले यसको स्थापना गरे, तर अमेरिकाले सोभियत संघको विराट शक्ति र प्रभावबाट युरोपका राष्ट्रहरूलाई मुक्त राख्न र युरोपका राष्ट्र हरूलाई अलग अलग राष्ट्रिय एकाइको रूपमा भन्दा एउटा खुकुलो संयुक्त संघीय राज्यको राजधानीमार्फत युरोपसँगको सम्बन्ध विकास र व्यवस्थापन गर्दा स्वयं युरोपको र युरोपमा अमेरिकी हितहरूको रक्षा गर्न सजिलो हुने उसको ठहर थियो । त्यसले विश्व मामिलामा युरोपको शक्ति र प्रभावमा वृद्धि हुने र अमेरिकाको सहयोगी भूराजनीतिक र रणनीतिक संरचनाको रूपमा अमेरिकी मूल्य हित र सुरक्षालाई पनि प्रवर्धन गर्ने अमेरिकाको उद्देश्य थियो । तर हजारौं वर्ष लामो गौरवशाली इतिहास र परम्परा बोकेका स्वतन्त्र राष्ट्रहरू ईयूको रूपमा एउटै भूराजनीतिक एकाइअन्तर्गत कुनै रणनीतिक साधनको रूपमा उपयोग हुँदै आएको अनुभूति र आफ्ना मुलुकहरूका निर्वाचित पद र संस्थाहरूमाथि ईयूअन्तर्गतका अनिर्वाचित पद र संस्थाहरूको प्रभुत्वविरुद्धको असन्तोष कहिले ब्रेग्जिट र कहिले सम्भावित फ्रेग्जिटको रूपमा अभिव्यक्त हुन पुगेको हो । र यो जर्मनी, नेदरल्यान्ड, अस्ट्रियालगायतका मुलुकमा पनि शक्तिशाली प्रतिप्रवाहको रूपमा रहिरहेको छ । २ नयाँ युरोप र नयाँ युरोपियन युनियनको परिकल्पना दोस्रो विश्व युद्ध र सो भन्दा अगाडि सयौं वर्षसम्म युद्ध र शत्रुता खेपेका तर शीतयुद्धले फरक राजनीतिक र आर्थिक प्रणालीको अजंगको सोभियत संघबाट ठूलो असुरक्षा अनुभव गरेका पश्चिम जर्मनी र फ्रान्स सुरक्षाकै लागि अमेरिकी नेतृत्वको नाटो र अमेरिकी प्रेरणाको युरोपियन युनियनमा जोडिए । शीत युद्धको अन्त्य र सोभियत संघको अवश्यंम्भावी विघटन दृष्टिगोचर भएपछि पूर्वी र पश्चिम जर्मनीको एकीकरण भयो । जर्मनी युरोपको सबैभन्दा ठूलो र शक्तिशाली अर्थतन्त्रको नेतृत्व गर्दै निरन्तर अघि बढिरह्यो । जर्मनी र फ्रान्सको ईयू र युरोको पक्षमा रहेको दृढ अडानले युरोपियन युनियनको अर्थतन्त्रलाई पनि गति दियो । राजनीतिक र आर्थिक दुवै सवालमा ईयू एउटा एकाइको रूपमा संसारकै ठूलो अर्थतन्त्र बन्न सफल भयो । १९८२ मा तत्कालीन युरोपियन आर्थिक समुदायको पच्चीसौं स्थापना दिवसको अवसर पारेर प्रकाशित गरेको दी इकोनोमिस्टको आवरण शीर्षकको नाम थियो '२५ मार्च १९५७ मा जन्म र २५ मार्च १९८२ मा जीवनको उत्तरार्धतिर ।' १९८२ को सोही अंकमा इकोनोमिस्टले युरोपियन आर्थिक समुदायको सँस्थागत असक्षमता र आम जनताको अनिच्छा र युरोपको एकीकरणकाप्रति जनताको बढ्दो अरुचिका कारण उक्त समुदायबाट बेलायतको बहिर्गमनको भविष्यवाणी गरेको थियो । फरेन अफियर्स पत्रिकाको जनवरी फ्रेबुअरी २०१५को अंकमा म्याटथियास म्याटथिजस र आर डेनियल केलमनले युरोपियन युनियनको सन्दर्भमा 'एउटै हुने प्रयास नगरुन्जेल सशक्त र प्रभावशाली' भनेर प्राचीन रोमन साम्राज्यको इतिहासकार ट्यासिटसको एउटा उक्तिलाई प्रस्तुत गरेका छन् । त्यही निराशाकै बीच १९८५मा फ्रान्सका पूर्व अर्थमन्त्री ज्याक्स देलर्स युरोपियन आयोगका अध्यक्ष बने र उनले एउटा गतिहीन संस्थाको रूपमा रहेको उक्त संगठनमा नयाँ रक्तसञ्चार गराए । युरोपीय आर्थिक समुदायलाई एउटै बजारको रूपमा विकास गर्नमा उनले देखाएको प्रयासमा ब्रिटिस प्रधानमन्त्री मार्गरेट थ्याचरको उत्साहपूर्ण सहयोग, समर्थन र प्रतिवद्धताले १९९२ मा मास्ट्रिच्ट सन्धिलाई सम्भव गरायो र युरोपियन युनियनको जन्म भयो ।फरेन अफियर्सको सोही अंकमा उल्लेख भएअनुसार १९९० को सुरुका वर्षहरूमा युरोपका ७० प्रतिशत जनता युरोपियन युनियनका कट्टर समर्थक थिए र १० प्रतिशत भन्दा कम मात्रै त्यसको विरोधमा थिए । जतिखेर युरोपीय आर्थिक समुदायको जन्म भयो, युरोपियन युनियनको रूप लियो त्यतिखेरको भन्दा ज्यादै जटील र गम्भीर चुनौती र समस्या अहिले युरोपियन युनियन समक्ष छ । युनियनका सदस्य राष्ट्रहरूको वृद्धिसँगै समस्या र चुनौतीका चरित्रहरूले विभिन्न आयाम ग्रहण गरिरहेका छन् । ईयू राष्ट्रहरूको अर्थतन्त्रमा निरन्तर संकट र आर्थिक अवसरहरूमा संकुचन आइरहेको तर ती संकुचित र सीमित आर्थिक अवसरहरू पनि पूर्वी युरोपका कम विकसित राष्ट्रका श्रमिक र साना उद्यमीहरूको हातमा गएको देखेर उनीहरू क्षुब्ध छन् । ईयूमा आवद्ध राष्ट्रका सरकारहरू आफ्ना जनताका प्रमुख आर्थिक हितका सवालमा आफैं निर्णय गर्नसक्ने अवस्थामा नरहेका र आफूहरूमाथि ईयूको ब्रसेल्सस्थित नोकरशाहहरूको शासन रहने गरेकोमा पनि असन्तुष्ट रहने गरेका छन् । बेलायत युरोपको सबैभन्दा शक्तिशाली सैनिक शक्ति हो । विश्वमा बेलायतको राजनीतिक र आर्थिक प्रभाव र क्षमता अन्य सबै ईयू सदस्य राष्ट्रहरूको भन्दा बढी छ । आफ्नो सुरक्षाका लागि युरोपले बढी दायित्व ग्रहण गर्नुपर्छ भनेर अमेरिकाले युरोपका राष्ट्रहरूमाथि दबाब दिँदै आएकोमा राष्ट्रपति ट्रम्पले त्यस सवालमा निकै कठोर नीति अवलम्बन गर्ने घोषणा गरेको सन्दर्भमा ईयूले बेलायतसमेतको साझेदारीमा आफ्नो सामूहिक सुरक्षाबारे नयाँ विन्दुबाट सोच्न प्रारम्भ गर्न र आर्थिक एकीकरणको सवाललाई राजनीतिक र रणनीतिक एकताको बलबाट पुष्ट पार्ने प्रयास नगरुन्जेल ईयूको अस्तित्व रक्षा र विश्वसनीयतामा वृद्धि हुने अवस्था सम्भवतः नआउला । हाललाई ईयू तत्काल मृत्युवरणको अवस्थामा पुग्नबाट जोगियो । तर आर्थिक वृद्धि र समृद्धिका साझा सपनाहरूलाई चरितार्थ गराउन यसका संरचनाहरूलाई लक्ष केन्द्रित, उत्तरदायी र पारदर्शी बनाउन र ईयूबाट बाहिरिएको बेलायतमाथि रिस पोख्न भन्दा उसलाई ईयू मैत्री बनाउन र ईयूका मूल्य र विश्वास प्रणालीहरूमा बेलायतकै राजनीतिक सुविधाअनुसार सहकार्य गर्न प्रेरित गर्ने सवालमा ईयूको राजनीतिक नेतृत्वले दूरदर्शिता देखाउन सकेन भने म्याक्रोनको विजयले ईयूकाबारे उमारेको आशा निराशामा परिणत हुन कुनै समय लाग्ने छैन । युरोपियन युनियनको नेतृत्व चयनको विधि र पद्धतिले पनि केही समस्या र जटिलता थपेको देखिएको छ । जस्तो हालका युरोपियन काउन्सिलका अध्यक्ष तथा पोल्यान्डका पूर्व प्रधानमन्त्री डोनाल्ड टस्कको पुनर्निर्वाचनलाई स्वयं पोल्यान्डको सरकारले अस्वीकार गरेको थियो तर पोल्यान्डको वर्तमान राजनीतिक नेतृत्वसँग असहमत युरोपियन युनियनका शक्तिशाली राष्ट्रहरूको समर्थन र सहयोगमा टस्क नै सो काउन्सिलको अध्यक्षमा पुनः निर्वाचित भए । यो कुनै जित हार भन्दा पनि ईयू र यसका सदस्य राष्ट्रहरूबीचको सम्बन्धको चरित्र र संस्कृतिको एउटा झलक हो । अर्कोतिर ईयू राष्ट्रहरूले आफ्नो भूराजनीतिक अवस्थिति र भविष्यको सुरक्षाबारे बढी परिपक्व र गतिशील हुन नसकेको बताइन्छ । आफैंभित्र आन्तरिक असमझदारीसँगै रूसनिकटका जर्जिया र युक्रेन जस्ता राष्ट्रहरूमा ईयूले आफ्नो राजनीतिक र रणनीतिक महत्वाकांक्षा थोपर्न खोज्दा युक्रेनले भोगेको नियति सबैसामू छर्लंग छ । ईयूमा आवद्ध हंगेरी चीन, रूस, सिंगापुर र टर्कीलाई आफ्नो राजनीतिक आदर्शको रूपमा ग्रहण गर्न लागेको छ । डोनाल्ड ट्रम्पको विजयलाई स्वीकार्न र पचाउन गाह्रो मान्ने अमेरिकी र युरोपेलीहरूले विधि र प्रक्रियालाई भन्दा आफूले चाहेको परिणामलाई मात्रै प्रजातान्त्रिक मान्नमा देखाएको रुचिले प्रजातान्त्रिक मूल्य प्रणालीलाई निकै संकीर्ण बनाइदिएको देखिन्छ । ग्रीस र पोर्चुगलका आर्थिक संकटको सामनामा आर्थिक अनुशासनको नाउमा ईयू उदार नदेखिएको धारणा ती मुलुकमा मात्र नभएर अन्य मुलुकमा पनि अनुभव गरियो । स्वयं आर्थिक अनुशासनका मामिलामा कट्टर मानिने अन्तर्राष्ट्रिय मुद्रा कोषले ईयूका मितव्ययिता र आर्थिक अनुशासनका नीतिहरूलाई २०१२को आफ्नो प्रतिवेदनमा कठोर र पुरातनवादी भनेर आलोचना गरेको थियो ।त्यसैले ईयूको जीवनको सफलता र निरन्तरता भनेको स्वयं उसले अवलम्बन गर्ने व्यापक नीतिगत र संरचनात्मक सुधार मात्र हो भन्नेमा विश्लेषकहरू एकमत छन् ।"
