शीर्षक,विवरण
पहिचान राजनीतिका संकट,"पहिचान राजनीतिले वि श्राम लिएकोमा एकथरी ढुक्क छन्। लामो समय पहिचानलाई मुख्य राजनीतिक मुद्दा बनाएको माओवादीका लागि पछिल्लो समय पहिचान आफैंमा पन्छाउनुपर्ने झन्झट बनिसकेको थियो। एमालेसँगको सहकार्य सुरु भएसँगै त्यो झन्झट आफैं बिलुप्त भएको छ। त्यसो त पहिचान समाएर बसेको भए संविधान जारी गर्ने सोह्रबुँदे सहमति नै सम्भव नहुन सक्थ्यो। ऐतिहासिक रूपमा सीमान्तमा धकेलिएका समुदायको पहिचानजन्य संघर्ष जरुरी छ भन्नेमा अद्यापी विश्वस्त संस्था र व्यक्ति भने क्षुब्ध भएका हुन सक्छन्। संविधान कार्यान्वयन गर्दै तीन तहका निर्वाचन सम्पन्न भएसँगै आर्थिक समृद्धिको एकल कार्यसूचीमा सबै राजनीतिक शक्ति आबद्ध भएका छन्। बिजेता दुई वाम पार्टीका विकाससपनामा पहिचानको गुन्जायस छैन। मधेसकेन्द्रित दलहरूले प्रदेश२ मा आफ्नो बलियो उपस्थिति स्थापित गरे पनि उनीहरूले पहिचानका थाती मुद्दालाई राष्ट्रिय बहसको विषय बनाउन सक्नेमा विश्वस्त हुन सकिँदैन। उपेन्द्र यादवले अशोक राईलाई सँगै हिँडाउने प्रयत्न जारी राख्दासमेत जनजाति र मधेसीको बलियो सहकार्य हुनेमा प्रशस्त सन्देह छ। त्यसउपर प्रदेशको सत्ताराजनीतिको मेहेरोमा फसेपछि मधेसी दलहरू एकापसमा जुध्नमा बढी व्यस्त हुने सम्भावना छ। जनजातिकेन्द्रित राजनीतिक दलहरू अस्तित्व संकटमा छन्। वैकल्पिक भनिएको नयाँ शक्तिका नेताकार्यकर्तामा पहिचानप्रति हलुका लगाव देखिए पनि उनीहरूका लागि त्यो मुख्य मुद्दा होइन। साझा विवेकशीलको मुख्य राजनीति नै सुकिला सहर र आर्थिक समृद्धि भएकाले उनीहरूले पहिचान जस्ता विषय बेवास्ता गर्नु स्वाभाविक छ। यस्तो अवस्थामा पहिचानबारे कसैले सार्वजनिक विमर्श गर्न खोजे त्यो विकासविरोधी ठहरिने पक्का छ। सहरमा चल्ने राजनीतिक विमर्शहरूमा पहिचान राजनीतिलाई विदेशी शक्तिहरूले नेपालमा अस्थिरता पैदा गर्न फालेको तुरुपका रूपमा बढी व्याख्या गर्ने चलन छ। सफलतापूर्वक सम्पन्न निर्वाचन र निर्वाचनमा उदाएका एकताबद्ध वामशक्तिका कारण त्यो तुरुप असफल भएकोमा खुसी हुनेहरूको संख्या उल्लेख्य छ। सैद्धान्तिक रूपमा पहिचान राजनीतिको आलोचना गर्नेले पहिचानको मुद्दालाई वर्गसंघर्ष निस्तेज गर्न रचिएको राजनीतिक संकथनका रूपमा बुझ्छन्। दलित, महिला, जनजाति, सीमान्तकृत र अल्पसंख्यक समुदायका नाममा गरिने फरक फरक लडाईंले अन्ततः विग्रह र वैमन्यस्यता मात्रै निम्त्याउने उनीहरूको सैद्धान्तिक ठहर हुनेगर्छ। साथै, वर्गका हाँगा हालिसकेका सीमान्तकृत भनिने समुदायलाई सो समुदायको पहिचानमा संगठित गर्नु र राजनीतिक परिचालन गर्नु प्रत्युत्पादक हुने व्याख्या पनि गर्छन्। यस्ता अनेक व्याख्या चलिरहँदा भर्खरै जारी गरिएको संविधानमा भने पहिचानजन्य संघर्षले उठाएका मुद्दालाई धेरै ठाउँमा सम्बोधन गर्न खोजिएको छ। भूकम्पको आघात बेहोर्दै गर्दा जारी गरिएको संविधानलाई ऐतिहासिक रूपमा उत्कृष्ट दस्ताबेजका रूपमा प्रचार गरियो। कतिले अतिरञ्जित गर्दै संसारको सर्वोत्कृष्ट संविधानसमेत भने। नयाँ संविधान र त्यो जारी गरिएको प्रक्रियाप्रति विमति राख्नेहरूले संविधान गतिलो नभएको दोहोयाइरहे पनि नेपाली जनसंख्याको उल्लेख्य हिस्साले यसलाई आफ्नो उच्चतम कानुनका रूपमा अनुमोदन गयो। संविधान जारी गर्न अपनाइएको प्रक्रियासँग पूर्ण सहमति नजनाएका केही विद्वानहरूले पनि यो संविधान अल्पसंख्यक र सीमान्तकृतहरूको पक्षमा रहेको बताएका थिए। आखिर के कस्ता कारणले संविधानलाई उत्कृष्ट दस्ताबेज भनियो ? त्यसका के के अन्तरवस्तु देखाएर अल्पसंख्यक र सीमान्तकृत समुदाय अनुकूल भनियो ? नयाँ संविधानको उच्च प्रशंसा गर्नेले गणतन्त्र, संघीयता र धर्मनिरपेक्षता जस्ता प्रगतिशील प्रावधानलाई औंल्याउँछन्। ठीक हो, यो संविधानले गणतन्त्र संस्थागत गरेको छ र संघीय संरचनालाई अंगीकार गरेको छ। भारतको हिन्दुत्ववादी सत्तालाई रिझाउन वा गाई बोकेर हिँडेका दक्षिणपन्थी घरेलु दलको चित्त बुझाउन हो, सनातन धर्मको रक्षार्थ धर्मनिरपेक्षताको प्रावधान खडा गरिएको छ। सो प्रावधानलाई असली धर्मनिरपेक्षता नै मान्ने हो भने संविधानको पक्षमा गरिएको वकालत ठीक देखिन्छ। त्यस्तै दलित, जनजाति, महिला र अल्पसंख्यक सम्बन्धमा व्यवस्था गरिएका प्रावधानहरूले पनि यसलाई प्रगतिशील बनाएको तर्क छ। ठीक यहाँनेर केही प्रश्न उठाउन जरुरी छ, नेपालको संविधान २०७२ लाई उत्कृष्ट बनाउने यी प्रावधानहरू कसको बलमा स्थापित भए ? के संघीयता र धर्मनिरपेक्षताका लागि सबभन्दा मुखर लडाईं लड्नेहरू पहिचानपक्षधर नै होइनन् ? गणतन्त्र स्थापनामा माओवादी जनयुद्धको योगदान छ भनेर मान्ने हो भने त्यो युद्धमा सबभन्दा बढी ज्यान गुमाउने र क्षती बेहोर्नेहरू दलित, थारू र अन्य सीमान्तका जनता होइनन् ? सीमान्तकृत समुदायका मुद्दा बलियो ढंगले उठाएपछि नै जनयुद्धको प्रभाव विस्तार भएको असत्य हो र ? बेपत्ता पारिनेमा पनि यही समुदायका मानिस बढी छन्, होइन र ? सन् १९९० मा विश्वनाथ उपाध्याय जस्ता विद्वानको नेतृत्वमा संविधान बन्दै गर्दा धर्मनिरपेक्षताको पक्षमा काठमाडौंमा नाराजुलुस गर्नेहरू पहिचानपक्षधर नै थिए, होइन र ? तिनका सुझाव र माग त्यहीबेला सुनुवाइ गरिएको भए, नेपालको संविधान २०४७ को ग्राह्यता अझ बढ्ने थिएन र ? पहिचान राजनीतिलाई वर्ग संघर्षको विपर्यास हो भनेर व्याख्या गर्नेहरूले गणतन्त्र, संघीयता र धर्मनिरपेक्षतालाई समेत वर्गसंघर्ष भन्दा ठीक उल्टो बाटो हिँडेर प्राप्त गरेका उपलब्धि भन्न सक्लान् ? बदलिन बाँकी शक्ति र ज्ञानका खास सामाजिक संरचनाले आगामी दिनमा समेत खास जात, जाति, क्षेत्र र लिंगलाई पन्छाउन प्रयत्न गर्ने निश्चित छ। यी प्रश्नहरूले पहिचान राजनीतिको महत्ता बुझ्न सहयोग गर्छ। नेपाली समाजका विविधता र अनेक विशिष्टताहरूका कारण पहिचान राजनीतिले एक हदसम्म सफलता हासिल गरेको हो। साथै, पहिचान संघर्षको संकथनबाट वर्गीय प्रश्नलाई पूर्णतया असान्दर्भिक तुल्याइएको थिएन। बरु वर्ग निर्माणमा नेपालको क्षेत्रीय, जातीय, जनीय र लैंगिक विभेदले कसरी काम गरेको छ भनेर चिन्तन गर्न खोजिएको थियो। यद्यपि वर्गीय प्रश्नलाई बेवास्ता गर्न खोज्नेहरूले समेत पहिचान राजनीतिको बौद्धिक पैरवी गर्न नखोजेका होइनन्, केही पहिचानवादी नेताले मुद्दाकै भ्रष्टीकरण हुने गरी अशोभनीय हर्कत नगरेका पनि होइनन्। संयमित ढंगले संघर्ष गरेका पहिचानपक्षधरहरूले यो मुद्दालाई प्रगतिशील ढंगले उठाएनन् मात्रै प्रगतिशील परिवर्तन गराउनमा उल्लेख्य योगदान दिए। नेपाली समाजलाई लगाएका यी सबै गुन बिर्सेर उनीहरूलाई विदेशीको इशारामा चल्ने षड्यन्त्रकारी भन्नु र समग्र पहिचान राजनीतिको खेदो खन्नु इतिहासप्रति बेइमान हुनु हो। बरु पहिचानपक्षधर राजनीतिक शक्ति र त्यसलाई समर्थन गर्ने बौद्धिकहरूबाट भएका कमजोरीहरूको गहकिलो समीक्षा जरुरी छ। पहिचानसँगै सम्पत्ति, स्रोत र ज्ञानमा सीमान्तकृत र अल्पसंख्यक समुदायको पहँच बढाउन पहिचानसंघर्ष गरिएको थियो। बदलिन बाँकी शक्ति र ज्ञानका खास सामाजिक संरचनाले आगामी दिनमा समेत खास जात, जाति, क्षेत्र र लिंगलाई पन्छाउन प्रयत्न गर्ने निश्चित छ। साथै, विकास र समृद्धिका अभियानले गरिब र सीमान्तमा रहेका नागरिकलाई विकासको लाभ हासिल गर्नबाट वञ्चित गर्नेछ। विश्व बैंक र अन्तर्राष्ट्रिय मुद्रा कोष जस्ता संस्थाहरूका आर्थिक सहायता र कार्यक्रमबाट सञ्चालन गरिने विकासे अभियानले दुनियाँमा निम्त्याएका समस्याबारे अध्ययन गर्दा आम नागरिकमा पर्ने असर बुझ्न सकिन्छ। नेपालमा सञ्चालन गरिने भनिएको विकास र समृद्धिका अभियानसमेत यस्ता संस्थाका कार्यक्रम र आर्थिक सहायताबिना सम्भव छैन। त्यसका साथमा चिनियाँ विकासे आक्रामकता पनि बढ्ने सम्भावना भएकाले सीमान्तकृतहरूले आफ्ना थातथलोबाट विस्थापन भोग्नुपर्नेलगायत अनेक समस्या आउन सक्छन्। त्यसबेला समेत पहिचानजन्य संघर्षहरू नै सबभन्दा मुखर हुन सक्छन्। खास जातिका मानिसहरू बसोबास गर्ने थातथलो र उनीहरूले जगेर्ना गरेका संस्कृतिमा आघात पुग्ने ठूला विकासे संरचना थोपर्न खोज्दा उनीहरू संगठित हुनु सामान्य हो। वर्गसंघर्षको कथ्य छोड्न नसकेका शक्तिको नेतृत्वबाट सञ्चालित विकास अभियानमा व्यवधान सिर्जना गर्न पहिचानको मुद्दा उठाइएको आरोप त्यसबेला पनि लाग्ने सम्भावना प्रचुर हुन्छ। भारतको बंगाल राज्यमा पर्ने सिंगुर र नन्दीग्राममा स्पेसल इकोनोमिक जोन (एसइजेड) राख्दा सयौं किसान विस्थापित हुने भए। कर्पोरेटलाई सहज बनाउन त्यस्ता सुरक्षित जोनहरू बनाइएको थियो। ती विस्थापित गरिब किसानहरूको पक्षमा आन्दोलन गर्ने सबैलाई तत्कालिन वामपन्थी सरकार ले विकासविरोधी भन्यो। वामपन्थी सरकारको बोलीमा लोली मिलाउनेमा एकसाएक स्वनामधन्य वामपन्थी विद्वानहरू अग्रपंक्तिमा देखिन्थे। प्रभात पटनायक जस्ता संसारभर ख्याति कमाएका अर्थशास्त्रीहरूले त्यसबेला सरकारको पक्ष र आन्दोलनकारी बौद्धिक र किसानका विपक्षमा लेखेका लेखहरू अध्ययन गर्न लायक छ। पहिचान राजनीतिको विपक्षमा लेख्ने पश्चिमा वामपन्थी र कम्युनिस्ट लेखकहरूको पनि ठूलो लर्को छ। दक्षिणपन्थीले लेखेका पोथाबारे खासै चिन्ता गर्नुपर्दैन। मूलतः स्टालिनवादी राजनीति र पार्टी संरचनामा सन्देहसमेत नगर्नेहरूले यस्ता आलोचना गर्ने गरेका छन्। तर स्टालिनवादको खासै प्रभावमा नपरेका नाओमी क्लीन जस्ता विद्वानले पनि पहिचान आन्दोलनको कडा शब्दमा आलोचना गरेको सुन्दा अचम्म लाग्न सक्छ। नो लोगो नामको पुस्तकमा क्लीनले लेखेकी छन्, यो भुमण्डलीकृत अवस्थामा, पहिचान आन्दोलनहरूको विजय हुनु भनेको सिंगो घर जलेकोमा पर्वाह नगरी घरभित्रका फर्निचर ठीकठाक पारेर मिलाउनमा रमाउनु हो। अर्थात, वर्गलाई निस्तेज पारेर पहिचानका नाममा समुदायहरू आन्दोलित बनाउनु गलत हो। क्लीनको आलोचना गर्दै भारतीय राजनीतिशास्त्री आदित्य निगमले लामा आलेख लेखेका छन्। निगमले गरेका आलोचना पढ्दा यस्तो लाग्छ, उनले क्लीनको मात्रै नभएर नेपालमा पहिचानको विरोधमा कम्युनिस्ट दाबी गर्नेहरूले उरालेका कथ्यको एकसाथ आलोचना गरिरहेका छन्, सम्पत्ति र आर्थिक स्रोतका लागि गरिने संघर्षहरू बुर्जुवा र सर्वहाराबीचका लडाईं मात्रै नभएर एकसाथ गोरो र कालोबीचको संघर्ष पनि हो, पुरुष र महिलाबीचको लडाईं पनि हो, दलित र उच्च जातबीचको लडाईं पनि हो भनेर बुझ्यो भने के हुन्छ ? भारत जस्ता मुलुकका हकमा वर्गको प्रश्न आफैंमा दलित र पिछडा समुदायले उठाएका सवाललाई नजरअन्दाज गर्न प्रयोग भए भन्दा के हुन्छ ? खास जात, लिंग र क्षेत्रका मानिसका हातमा अनन्तसम्म कम्युनिस्ट पार्टीहरूको लगाम रहिरहनुले निगमको सन्देह सही साबित गर्दैन र ? सात समुन्द्रपारीका पुँजीवादी दुष्मनको भूत खडा गरेर आफ्ना अघिल्तिरका अन्यायका पर्खाल नदेख्ने प्रयत्नमा धेरै कम्युनिस्टहरूले जीवन गुजारे। पहिचान राजनीतिका चरम विकृत रूपलाई औंल्याएर वा दुईएक भ्रष्ट अनुहारहरू अघि सारेर नेपालमा यसले गरेका प्रगतिशील योगदानलाई धुमिल बनाउने प्रयत्न अद्यापी जारी छ। शुद्ध कम्युनिस्ट हुँ भन्ने र खुल्ला दक्षिणपन्थको वकालत गर्ने दुवैथरीले यस्ता प्रयत्न गरिरहेका छन्। यी दुवैखाले यत्नहरूको पोल खोल्न पनि अध्येताहरूले पहिचान संघर्षका सीमितता र सम्भावनाबारे सम्यक अध्ययन गर्न जरुरी छ ताकि भ्रमको खेती सधैं नचलोस्।"
अधिनायकवादको दिग्विजय यात्रा,"गएको सेप्टेम्बरमा संसारकै ठूला तेल कम्पनीहरूमा गणना हुने ६५ अर्ब डलरबराबर वार्षिक आय भएको रूसको सरकारी स्वामित्वको एउटा बहुराष्ट्रिय कम्पनी रसनेफ्टले आफ्नो अध्यक्षमा पश्चिम जर्मनीका पूर्व चान्सलर गेर्हार्ड स्रोडारलाई नियुक्त गयो। १९९८ देखि २००५ सम्म चान्सलर रहेका स्रोडार जर्मनरूस सम्बन्ध सुधारका प्रवल समर्थक पनि हुन्। चान्सलर हुँदा उनले रूस र जर्मनीबीच तेल तथा ग्यास पाइपलाइन बिछ्याउने सम्झौता गरेका थिए। चान्सलरबाट हटेपछि उनी त्यस्तो पाइपलाइन बिछ्याउने कामको जिम्मा पाएको विभिन्न ठूला युरोपियन कम्पनीहरूको समूहनोर्ड स्ट्रिम कन्सोर्टियमको अध्यक्ष बने। उक्त कन्सोर्टियममा ५१ प्रतिशत सेयर रूसको सबैभन्दा ठूलो तरल प्राकृतिक ग्यास कम्पनी ग्याज्प्रमको रहेको छ। युक्रेन संकट र क्रिमियाको विलयनको कारण अमेरिकी नेतृत्वमा युरोपका राष्ट्रहरूले रूसमाथि आर्थिक नाकाबन्दी लगाएका छन्। तर युरोपको सबैभन्दा ठूलो प्रजातन्त्र, विश्वको चौथो ठूलो अर्थतन्त्रको स्वामी तथा ईयूको सर्वाधिक शक्तिशाली मुलुकका पूर्व सरकार प्रमुख स्वयं जर्मनीले अधिनायकवाद भन्ने गरेको मुलुकको एउटा तेल तथा ग्यास कम्पनीको अध्यक्ष बनेका छन्। फिनान्सियल टाइम्सका अनुसार रसनेफ्टको अतिरिक्त स्रोडार विश्वको एउटा प्रमुख तेल कम्पनीमा गणना हुने ग्याजप्रमको स्वामित्व रहेको नोर्ड स्ट्रिम टु पाइपलाइन प्रोजेक्टका पनि अध्यक्ष छन्। यो अवस्थाले रूसी ग्यासमाथि युरोपको निर्भरता बढ्ने र ऊर्जा सुरक्षा संकटमा पर्नसक्ने बताउँछन्। रूसको यस्तो प्रभावबाट जर्मन प्रजातन्त्र खतरामा पर्नसक्ने चिन्ता पनि त्यहाँ व्याप्त छ। माथिको घटना रूसी राष्ट्रपति भ्लादिमिर पुटिनको शक्ति प्रदर्शन कौशलको एउटा उदाहरण हो। साथै के पनि हो भने, जर्मनीलगायत कतिपय पूर्वी युरोपका मुलुकहरू, बेलायत, फ्रान्स, स्विट्जरल्यान्ड, नेदरल्यान्ड जस्ता मुलुकका ठूला तेल कम्पनीहरूले रूसी तेल कम्पनीहरूको सेयर किनेका छन्। उता, जर्मन राजनीति र प्रशासनयन्त्रमा आफ्ना मानिसहरू घुसपैठ गराएको आरोप जर्मन सरकारले चीनमाथि पनि लगाएको र सो सम्बन्धमा छानबिन सुरुगरेको समेत दी इकोनोमिस्टले लेखेको छ। अस्ट्रेलियाका सांसदहरू, विश्वविद्यालयका शिक्षकहरू र मिडिया क्षेत्रका मानिसहरूमा चिनियाँ लगानीको विशाल परिमाणबारे त्यहाँ व्यापक विवाद र चिन्ता बढ्न थालेको छ। चीन सरकारबाट पैसा लिएकोबारे उठेको विवादकै कारण एक अस्ट्रेलियाका सिनेटरले राजीनामा दिनु परेको बारे दी इकोनोमिस्टले गत डिसेम्बर १४ मा उल्लेख गरेको थियो। बेलायत, क्यानाडा र न्युजिल्यान्डमा पनि त्यस्तो चिनियाँ पैसाको व्यापक प्रभावबारे सन्त्रास फैलिएको छ। पश्चिमी मुलुकहरूको राजनीतिक, आर्थिक र सांस्कृतिक जीवनमा चीन यसरी एकाकार भएर बसेको छ कि त्यस्तो चिनियाँ दबाब थेग्न उनीहरूलाई हम्मेहम्मे पर्ने गरेको छ। युरोपियन युनियनको चीनमा मानव अधिकारको अवस्था बारेको एउटा वक्तव्यमा ग्रिसले भिटो प्रयोग गरेर त्यसलाई असफल बनाइदियो। गत वर्ष युरोपियन युनियनको दक्षिण चीन सागरमा चिनियाँ आक्रमणविरुद्धको संयुक्त विज्ञप्तिलाई जारी हुनबाट पनि ग्रिसले नै भिटो रोकेको थियो। दुनियाँकै सबैभन्दा ठूलो प्रजातन्त्र आफ्ना छरछिमेकका प्रजातन्त्रका भर र बल बन्न सकिरहेको छैन। बरू रणनीतिक लक्षका भारहरूले थिचिएर र उसले गर्ने सार्प पावर प्रयोगले नेपाललगायत दक्षिण एसियाका प्रजाततन्त्रहरू बारम्बार थलिने गरेका छन्। लोकप्रिय समाजवादी आर्थिक कार्यक्रमहरू लागू गर्दै जाँदा ग्रिस केही समयदेखि चरम आर्थिक संकट भोगिरहेको छ। युरोपियन युनियनको सदस्य भएकोले उक्त आर्थिक संकट समाधानका लागि युरोपियन युनियनले विशाल परिमाणमा सहयोग उपलब्ध गरायो तर आर्थिक सुधारका नीति र कार्यक्रमहरू अवलम्बन गर्न पनि दबाब दिइनै रह्यो। ग्रिसले नमानेपछि आफ्ना जनताको करबाट संकलित रकम त्यस्तो सस्तो राजनीतिक लोकप्रियताका कार्यक्रम सञ्चालन गर्न दिइरहने नसकिने युरोपेली मुलुकहरूले जनाए। आफ्नो सहयोगको याचनालाई अमेरिकाले पनि नसुनेपछि ग्रिस चीनतर्फ ढल्कियो। २०१६ को अप्रिल १० मा चाइना डेलीले दिएको समाचारअनुसार ग्रिसले पिरायस पोर्ट अथोरिटीका अधिकांश सेयर चीन सरकारको स्वामित्वको एउटा कम्पनीलाई बिक्री गरिदियो। ग्रिसको सबैभन्दा ठूलो तथा युरोप र भूमध्य सागरको प्रमुख तथा एसिया, पूर्वी युरोप तथा उत्तर अफ्रिकाको द्वारको रूपमा रहेको दुनियाँकै अति व्यस्तमध्येको उक्त बन्दरगाह चिनियाँ नियन्त्रणमा आएपछि त्यसले चीन, युरोप र अफ्रिकामाझको जल रेसम मार्गको दूरीलाई छोटो मात्रै बनाएको छैन, युरोपको ठूलो रणनीतिक महत्वको बन्दरगाहमाथि चिनियाँ स्वामित्व पनि कायम गरायो। चीनले अफ्रिका र दक्षिण अमेरिकामा प्राकृतिक साधन र स्रोतका लागि तथा युरोपमा राजनीतिक र व्यापारिक उद्देश्यका लागि जुन विराट परिमाणमा लगानी गरिरहेको छ पिरायस यसको केन्द्रमा छ। पश्चिम जर्मनीका चान्सलर एङ्गेला मार्केलले कमजोर युरोपियन मुलुकहरूमाथि आफ्नो आर्थिक सामथ्र्य प्रयोग गरेर चीनले युरोपलाई एसियन प्रायद्वीप बनाउँदै गएको बताएकोबारे दी न्युयोर्क टाइम्सले २६ अगस्ट २०१७ मा उल्लेख गरेको छ। त्यस्तै, विख्यात अमेरिकी थिंकट्यांक सेन्टर फर स्ट्र्याटेजिक एन्ड इन्टरनेसनल स्टडिजद्वारा २०१६ को अक्टोबरमा प्रकाशित दी क्रेमलिन प्लेबुकअनुसार युरोप विभाजित रहेको, युरोपियन युनियन र नाटो राष्ट्रहरूमा प्रजातान्त्रिक संस्थाहरू निरन्तर कमजोर हुँदै गएको र पश्चिमी मुलुकहरूको विश्वसनीयतामा निरन्तर आइरहेको ह्रासले विश्व उदार प्रजातान्त्रिक मूल्यहरूको विस्तारमा पछि पर्दै गएको अवस्थामा आफ्नो कूल राजनीतिक, आर्थिक र सैनिक सामथ्र्यबाट उत्पन्न हुने प्रभावको बलमा रूस मध्य र पूर्वी युरोपको निर्मम रणनीतिक दोहन गरिरहेको छ। सार्पपावरको अति उपयोग र चीन दोस्रो विश्व युद्धपछिको शीतयुद्धकालीन अन्तर्राष्ट्रिय राजनीतिमा शक्ति सन्तुलनको मुख्य आधार थियोहार्ड पावर। शीतयुद्धपछिको विश्वमा शक्तिलाई नयाँ सन्दर्भमा उपयुक्त व्याख्या र विश्लेषणसहित त्यसका नयाँ स्वरूप, चरित्रबारे प्रस्तुत गर्ने काम अमेरिकी सरकारमा प्रतिरक्षा र सुरक्षासम्बद्ध विभिन्न उच्चस्तरीय भूमिकाहरूमा रहेर समेत अनुभव सँगालेका हार्वर्ड प्राध्यापक जोसेफ साम्युअल नाईले गरे। नाईले १९९० मा प्रकाशित पुस्तक बाउन्ड टु लिडदी चेन्जिङ नेचर अफ अमेरिकन पावर मा पहिलोपटक प्रयोग गरेको शब्द सफ्ट पावर आज अन्तर्राष्ट्रिय राजनीति र कूटनीतिको एउटा अभिन्न अंग बनेको छ। मूलतः शक्ति भनेको कर, बल, छल, युक्ति वा प्रलोभनद्वारा आफ्नो प्राथमिकताअनुसार अरूको व्यवहारलाई परिवर्तन गर्ने सामथ्र्य हो। तर सफ्ट पावर भनेको आफ्नो आकर्षण, विश्वसनियता र प्रभाव बढाएर अरूको व्यवहारलाई आफ्नो रुची र प्राथमिकताअनुरूप परिवर्तन गर्ने सामथ्र्य हो। प्रोफेसर नाईका अनुसार सूचना र सञ्चार प्रविधिले सिंगो विश्वलाई एकैठाउँमा जोडेको आजको युगमा कसको सेनाले भन्दा पनि कसको विचारले जित्छ भन्ने कुराले महत्व राख्दछ। अस्ट्रेलियाका पूर्व प्रधानमन्त्री केभिन रुडले आफ्नो मुलुकको भ्रमणमा आएका अमेरिकी राष्ट्रपति जर्ज बुसलाई उपहारको रूपमा दिएका दुई पुस्तकमध्ये एक जोसुवा कुर्लन्जिकको बहुचर्चित पुस्तक चार्म अफेंसिभहाउ चाइनाज सफ्ट पावर इज ट्रान्सफर्मिङ् दी वल्र्ड थियो। अमेरिका हार्ड पावरको क्षेत्रमा अद्वितीय नै छ तर सफ्टपावर प्रदर्शनको सवालमा निरन्तर पछि परिरहेको छ भन्ने उनको गुनासोको अभिव्यक्ति थियो त्यो उपहार। रुडले जसैगरी फ्रेन्च राष्ट्रपति निकोलास सार्कोजीले आफू निर्वाचित हुनेबित्तिकै एउटा सन्दर्भमा भावुक भएर अमेरिकालाई आफ्नो छवि सुधार्न गरेको आग्रहको औचित्य र सान्दर्भिकता आज आएर झन् प्रष्ट भएको छ। आफ्नो सैनिक र आर्थिक शक्ति वा भौगोलिक अवस्थितिको लाभ प्रयोग गरेर अर्को मुलुकलाई आफ्ना प्राथमिकता वा रणनीतिक लक्षअनुरूप व्यवहार गर्न दिइने दबाब, धम्की वा बल प्रयोगलाई हार्ड पावर र आफ्ना राजनीतिक, सामाजिक, सांस्कृतिक वा नैतिक आकर्षण वा प्रभाव उपयोग गरेर अर्को मुलुकको व्यवहार परिवर्तन गर्ने सामथ्र्यलाई सफ्ट पावर भनिने गरिएको सन्दर्भमा हार्ड र सफ्ट पावर दुवैका सीमाले गर्दा परराष्ट्र नीति र कूटनीतिमा वान्छित परिणाम सम्भव नभएको अवस्थामा नाईले २००३ मा आएर स्मार्ट पावर शब्द प्रयोग गरे। स्मरणीय छ, हार्ड पावरले विश्वसामु विद्यमान सबै समस्या र चुनौती सामना गर्न सकेको छैन। सक्दैन। उता सफ्ट पावर राज्यशक्तिको एउटा पक्ष मात्र भएको र त्यो पनि आफैंमा पर्याप्त नभएको अवस्थामा एउटाले अर्कोलाई भर र बल दिनेगरी दुवैको समन्वित स्वरूपलाई नाईले स्मार्ट पावर भनेर चिनाए। विश्वभरका मानिसको प्रजातन्त्र, मानव अधिकार, शिक्षा, स्वास्थ्यलगायतका क्षेत्रमा अत्यधिक लगानी गरेर अमेरिकाले आफ्नो स्मार्ट पावरको भण्डारमा वृद्धि गर्न सक्छ। साथै आफ्ना सैनिक र आर्थिक शक्तिको सहयोगीको रूपमा सफ्ट पावरको क्षेत्रमा व्यापक लगानी गरेर प्राप्त हुने सामथ्र्यले मात्रै विश्वसामु उपस्थित चुनौती सामना गर्न सक्छ भन्ने नाईको मत छ। १३ जनवरी २००९ मा विदेशमन्त्रीको पदमा सिनेटको अनुमोदन प्रक्रियामा सिनेटरहरूद्वारा सोधिएका प्रश्नहरूको उत्तर दिँदै हिलारी क्लिन्टनले स्मार्ट पावर लाई ओबामा प्रशासनका विदेश नीतिका लक्ष प्राप्त गर्ने प्रमुख रणनीतिक माध्यम हुने कुरालाई उल्लेख गरेकी थिइन्। अमेरिका एक्लैले विश्वसामु उपस्थित सबै जटिल र बहुआयामिक समस्या र चुनौती सामना गर्न नसक्ने र अमेरिका बिना पनि विश्वले तिनलाई सामना गर्न नसक्ने भएकोले त्यसका लागि स्मार्टपावरको विशिष्ट महत्व रहेको उनको भनाइ थियो। हिलारीका अनुसार अमेरिकासँग उपलब्ध सबै कूटनीतिक, आर्थिक, सैनिक, राजनीतिक, कानुनी र सांस्कृतिक शक्ति र साधनहरूलाई आवश्यकता अनुसार संयोजन र समन्वय गर्ने रणनीति नै स्मार्ट पावर कूटनीति हो। एक अमेरिकी थिंकट्यांक नेसनल इन्डाओमेन्ट फर डेमोक्रेसी (नेड)को हालै प्रकाशित एउटा अध्ययन प्रतिवेदनमा सार्प पावर भन्ने नयाँ पदावली प्रयोग गरेको छ। जसअनुसार रूस र चीनले आफ्नो प्रभाव विस्तार गर्ने क्रममा सार्प पावर प्रयोग गरिरहेका छन्। त्यस्तो सार्प पावर प्रयोग गर्दा लक्षित मुलुकको राजनीतिक र सूचना प्रणालीलाई तीखो हतियारले जसैगरी छेडिन्छ, उक्त मुलुकका सामाजिक एकता र पारस्परिक विश्वास र सद्भावका जुइनाहरू चुडाइन्छन्। सफ्ट पावरको उपयोग गरिँदा मानिसका मन जित्ने प्रयास हुन्छ तर सार्प पावर प्रयोग गर्दा गलत सूचना र जानकारीहरूको उपयोग गरेर मानिसलाई भ्रमित पारिन्छ। लक्ष विमुख र दिशाहीन बनाइन्छ। सार्प पावरका प्रयोक्ताहरूले आफ्ना अधिनायकवादी लक्षहरू प्राप्त गर्न शक्तिको एकाधिकारलाई प्रोत्साहन गर्ने, बलियो जवाफदेहितासहितको नियन्त्रण प्रणाली स्थापना गर्ने र जबर्जस्ती वा लोभ प्रवर्धित बफादारिताका प्रणालीहरू अवलम्बन गरिन्छ। आक्रामक अधिनायकवाद र प्रतिरक्षात्मक प्रजातन्त्र नेडको प्रतिवेदनअनुसार चीन र रूसले विश्वव्यापी रूपमा जनमतलाई निर्देशित गर्ने र प्रभावित पार्ने उद्देश्यले मिडिया, गैरसरकारी संगठन, व्यापारिक समुदाय, प्राज्ञिक र सांस्कृतिक आदानप्रदानका क्षेत्रमा अर्बौं डलर खर्च गरिरहेका छन्। प्रजातान्त्रिक मुलुकको खुला वातावरणलाई उपयोग गर्दै त्यहाँका प्रेस, बुद्धिजीवी, राजनीतिक व्यक्तिहरू र नीतिनिर्माणमा संलग्न मानिसहरू त्यस्तो लक्षित समूहमा पर्दछन्। नेडको हालैको प्रतिवेदनलाई पुष्टि गर्ने खालका सामग्रीहरू केही अघिदेखि नै प्रकाशमा आइरहेका थिए। जस्तो कि अमेरिकी विश्वविद्यालयका प्राध्यापकहरूको संगठनबाट भएको एउटा अध्ययनको निष्कर्षको रूपमा एडवार्ड ग्राहमको एउटा प्रतिवेदन २०१४ मा प्रकाशित थियो। विभिन्न स्रोतहरूलाई उद्धृत गर्दै दी न्युयोर्क टाइम्सले सेप्टेम्बर २०१४ मा फरेन पावर्स बाइ इन्फ्लुएन्स एट थिंकट्यांक्स र फोब्र्समा जुन २०१७ मा प्रकाशित चाइनिज इन्फ्लुएन्स एट हार्वर्ड एन्ड दी प्रोपोज्ड प्रोचाइना युनिफाइड कोरिया ले पनि त्यसैलाई पुष्टि गरेका छन्। मूलतः अमेरिकाको विदेश तथा प्रतिरक्षा नीतिहरूको अध्ययन, असर मूल्यांकन र नयाँ नीतिहरू निर्माण गर्ने, नीति सिफारिस गर्ने कार्य विश्वविद्यालय र स्वतन्त्र थिंक ट्यांकहरूले गर्दछन्। अमेरिकी सरकारको नीतिका मूल स्रोत तिनै हुने गर्दछन्। तर अमेरिकाका तिनै विश्वप्रतिष्ठित विश्व विद्यालयहरू र थिंक ट्यांकहरूलाई हरेक वर्ष करोडौं डलर अनुदान उपलब्ध गराएर उनीहरूमाथि चीनले आफ्नो प्रभाव बढाइरहेको बारे माथि उल्लेखित सामग्रीहरूले उल्लेख गरेका छन्। अन्य मुलुकका मिडिया, प्राज्ञिक क्षेत्र र नीति निर्माणसम्बद्ध मानिसहरूमाथि आफ्नो प्रभाव विस्तार गर्ने उद्देश्यले व्यापक लगानी गर्ने, तथ्यलाई बंग्याएर तिनलाई आकर्षकरूपमा प्रस्तुत गर्ने, आफ्ना लागि अप्रिय तथ्यहरूलाई लुकाउने, अवरुद्ध गर्ने र प्रतिद्वन्द्वी मुलुकबारे भ्रम र संसय फैलाउने गरिएको छ भन्ने पनि ती सामग्रीहरूमा लेखिएका छन्। ती अध्ययनहरूको निष्कर्ष छसंसारभर आफ्ना आर्थिक, व्यापारिक र रणनीतिक स्वार्थहरूलाई विस्तार गर्ने र दीर्घकालीन रूपमा तिनलाई सुरक्षित राख्ने उद्देश्यले चीनले आफ्नो सार्प पावर कौशललाई अधिकतम उपयोग गरिरहेको छ। मुलुकभित्रका आन्तरिक असन्तोषलाई आफ्नो सीमा छिचोलेर बाहिर आउन नदिन र असाधारण आर्थिक र समृद्धिको बलमा आफ्ना राजनीतिक प्रणालीका अभावहरू ढाकछोप गर्न चीन अत्यधिक सफल देखिएको छ। चीन र रुसले गएको दशकमा छद्म व्यापारिक कारोबारको नाउँमा प्रजातान्त्रिक मुलुकहरूमा जनमत निर्माण गर्न र ती मुलुकमा आफ्ना मूल्य प्रणालीअनुरूपका नीति निर्माणसम्बन्धी बहस चलाउन अर्बौं डलर खर्च गरेका पनि माथि उल्लेखित अध्ययन र स्रोतहरूले उल्लेख गरेका छन्। २०१० को नोबेल शान्ति पुरस्कार चीनमा बन्दी जीवन बिताइरहेका ल्यु सियाओ बोलाई प्रदान गरियो। तर चीनले त्यस बापत नर्वेसँगको दौत्य सम्बन्धलाई स्थगन गयो, नर्वेबाट हुने आयातमा प्रतिबन्ध लगायो र निर्धारित सबै व्यापारिक वार्ता तथा सम्बन्धलाई खारेज गयो। विश्वको राजनीतिक, आर्थिक र सांस्कृतिक जीवनसँग एकाकार भएर रहेको चीनको नर्वेमाथिको उक्त कारबाहीले पश्चिमी मुलुकहरूलाई त्रस्त बनायो। त्यसैले पश्चिमी मुलुकहरू र त्यहाँका प्राज्ञिक क्षेत्र आफ्ना आर्थिक र व्यापारिक हितहरूलाई सुरक्षित राख्न र चीनबाट प्राप्त हुने अवसर गुम्ने डरले चीन सरकार अप्रसन्न हुने खालका गतिविधि र बहस, छलफलबाट पन्छिने गरेको समेत इकोनोमिस्टले उल्लेख गरेको छ। डोनाल्ड ट्रम्प राष्ट्रपति निर्वाचित भएपछि उनको समर्थन र विरोधमा अमेरिका र युरोपमा प्रदर्शित राजनीतिक चरित्र तथा राष्ट्रपति ट्रम्पका केही निर्णय र कार्यशैलीले प्रजातान्त्रिक विश्वको एकछत्र नायकको रूपमा अमेरिकाको छवि र विश्वसनीयतामा प्रश्नैप्रश्न मात्र नउठाएर त्यसले स्वयं प्रजातन्त्रलाई नै प्रतिरक्षात्मक बनाएको छ। राष्ट्र संघद्वारा प्रकाशित २००२ को मानव विकास प्रतिवेदनअनुसार त्यतिखेर विश्वका ५५ प्रतिशत जनता पूर्ण प्रजातान्त्रिक मुलुकमा बस्दथे ! तर हाल आएर विश्वका केवल ४५ प्रतिशत जनता मात्रै पूर्ण प्रजातान्त्रिक मुलुकमा बस्छन् भनेर दी इकोनोमिस्टको इन्टेलिजेन्स युनिटको २०१६ को डेमोक्रेसी इन्डेक्सले उल्लेख गरेको छ। सो अनुसार ४५ प्रतिशत जनता अपूर्ण र अनिश्चित प्रजातन्त्रअन्तर्गत र ३३ प्रतिशत जनता पूर्ण अधिनायकवादी शासनअन्तर्गत छन्। विश्वको प्रजातन्त्रबारे नियमित अध्ययन र अनुसन्धान गर्ने ल्यारी डायमन्डका अनुसार सन् २००० र २०१५ का बीचमा मात्रै संसारका २७ मुलुकहरूले प्रजातान्त्रिक शासन प्रणालीलाई परित्याग गरे। विश्वको सबैभन्दा शक्तिशाली प्रजातन्त्रबारे माथि उल्लेख गरियो। यता, दुनियाँकै सबैभन्दा ठूलो प्रजातन्त्र आफ्ना छरछिमेकका प्रजातन्त्रका भर र बल बन्न सकिरहेको छैन। बरू रणनीतिक लक्षका भारहरूले थिचिएर र उसले गर्ने सार्प पावर प्रयोगले नेपाललगायत दक्षिण एसियाका प्रजाततन्त्रहरू बारम्बार थलिने गरेका छन्। त्यस अवस्थामा संसारको सबैभन्दा ठूलो र शक्तिशाली अधिनायकवादले आफ्नो बलियो आकर्षणमा दक्षिण एसियाका साना प्रजातन्त्रलाई निरन्तर खिचिरहेको छ र उसको दिग्विजय यात्रामा सहयोगी बनाइरहेको देखिन्छ। भट्टराई नेपाल इन्स्टिच्युट फर स्ट्र्याटजिक स्टडिज (निस)सँग सम्बद्ध छन्।"
नैतिकताको कसीमा कांग्रेस,"प्रतिनिधिसभा तथा प्रदेशसभा निर्वाचनमा प्रत्यक्षतर्फ कांग्रेसको पराजय सत्ता र शक्तिकेन्द्रित राजनीतिको परिणाम हो। आफ्नो पूर्ण बहुमत हुँदाहुँदै ०५१ को मध्यावधि निर्वाचनको घोषणासँगै यस्तो राजनीतिको जग हालिएको थियो। कांग्रेसका संस्थापकमध्येका गणेशमान सिंह र कृष्णप्रसाद भट्टराई नै त्यस्तो राजनीतिको सिकार बन्नुपर्यो। गिरिजाप्रसाद कोइरालालाई हरेक दृष्टिले सघाउँदै आएका र उनको स्कुलिङबाट स्थापित नेताहरूको अहिलेको पराजयले सत्ता र शक्तिकेन्द्रित राजनीति टिकाउ हुँदोरहेनछ भन्ने प्रमाणित गरेको छ। सत्तामुखी नेतृत्वले जनताको मत जित्न सक्दो रहेनछ। यस निर्वाचनमा कांग्रेस र बीपीको दर्शन पराजित भएन किनकि कांग्रेसले विगतमा पाउँदै आएको आस्थाका भोट घटेनन्, पराजित भयो केवल अहं, घमण्ड, शक्ति र सत्ताकेन्द्रित राजनीति। हारको नैतिक दायित्व नेतृत्वको मात्र नभई नेतृत्व तहमा बस्ने सबैले लिनुपर्छ। सभापति शेरबहादुर देउवालाई मात्र आक्रोशको पात्र बनाइनु युक्तिसंगत देखिन्न। नैतिक दायित्वको कुरा गर्दा प्रश्न उठ्छनैतिक जिम्मेवारी कसले लिने ? सधैं एउटै व्यक्ति र उसैले सिफारिस गरेको व्यक्तिलाई भोट हाल्नुपर्ने वाध्यता भएपछि उक्त उम्मेदवार नहारे कसले हार्छ ? इतिहास र प्रजातन्त्रको पाठ सिकाउनुपर्ने पार्टीको नेतृत्वले कम्युनिस्ट पार्टीको उदाहरण दिएर नैतिकताको पुष्टि गर्न मिल्दैन। कांग्रेस पार्टीमा स्थापित नेता एवं केन्द्रीय सदस्य भएर पनि आफ्नै क्षेत्रको जनमत नपाई पराजित मात्र भएनन् त्यही क्षेत्रका प्रदेशसभाका पार्टी उम्मेदवारलाई समेत जिताउन सकेनन्। एजेन्डाबिनै निर्वाचनमा होमिएपछि सकारात्मक परिणामको अपेक्षा गर्न सकिँदैनथ्यो। दुई ठूला कम्युनिस्ट पार्टीको चुनावी गठबन्धन, निर्वाचनपछि पार्टी एकता र बहुमत ल्याएर स्थिर सरकार भन्ने सन्देशले मतदातालाई वाम गठबन्धनप्रति आकर्षित गर्यो। कम्युनिस्ट गठबन्धन निर्वाचनमा विजयी भए देशमा अधिनायकवाद आउँछ र लोकतन्त्र पराजित हुन्छ भन्नेबाहेक कांग्रेसले नयाँ एजेन्डा दिन सकेन। प्रधानमन्त्री एवं पार्टी सभापतिदेखि अधिकांश स्थापित उम्मेदवारले अधिनायकवाद शब्दको वकालतबाहेक मतदाता आकर्षित गर्ने कुनै मुद्दा अघि सार्न सकेनन्। वाम गठबन्धनले आफ्नो औचित्य स्थापित गर्न सक्यो। वाम गठबन्धनको विरुद्धमा विचार र सिद्धान्त नमिल्नेसँग गठबन्धन गर्नुले पनि कांग्रेसको निर्वाचन परिणाम प्रत्युत्पादक भयो। बीपी कोइरालालाई फासी दिनुपर्छ भन्ने, विचार र सिद्धान्त नमिल्ने पार्टीसँग लोकतान्त्रिक गठबन्धन भन्नुले पनि वामप्रति आकर्षण बढायो। देशलाई दक्षिणपन्थी र उग्रवामपन्थी प्रभावबाट जोगाउन अझै पनि कांग्रेसको सक्रिय भूमिका अपेक्षित छ। कांंग्रेसले सशक्त प्रतिपक्षको भूमिका निर्वाह गरी मुलुकलाई असफल राष्ट्र हुनबाट जोगाउनुपर्छ। संसदीय समितिमा बसेका नेताले टिकट बाँड्दा त्याग, तपस्या र योगदान नहेरी भागबन्डाका आधारमा आफ्नो भागमा परेको संख्यामा भाइ, भतिज, श्रीमतीलगायतका नातेदार, डनवाद, धनवादको वकालत गर्ने नेता तथा कार्यकर्तालाई उम्मेदवार बनाएकाले पनि निर्वाचनमा हार बेहोर्नुपर्यो। त्याग, तपस्या, र बलिदानीलाई पैसा र बलसँग साटेपछि कसरी पार्टीको पक्षमा जनलहर आउँछ ? हिजो स्थानीय तह निर्वाचनमा विजयी र पराजित भएका नेताकार्यकर्तासँग अन्तरसंवाद गरेर टिकट वितरण र चुनावी रणनीति बनाएको भए प्रत्यक्षतर्फको परिणाम लज्जास्पद हुने थिएन। सधैं एउटै व्यक्तिलाई उम्मेदवार बनाउने परिपार्टीले पनि पराजय भोग्नुपर्यो। पार्टीलाई निर्वाचनको बेलामा रणनीतिक हिसाबले सहयोग गर्नुपर्ने बेला राजदूत पदमा बसेको व्यक्ति राजीनामा गरेर निर्वाचनमा लड्न आउँछ, भूकम्पपीडितको व्यवस्थापनको जिम्मामा रहेको व्यक्ति पुनर्निर्माणलाई गति दिई भूकम्पपीडितलाई खुसी बनाई पार्टीप्रति आकर्षित गर्नुको सट्टा निर्वाचनमा उम्मेदवार बन्छ भने कांग्रेसले नहारे कसले हार्छ ? लोकतन्त्र स्थापनामा लामो संघर्ष गरे पनि त्यसलाई संस्थागत गर्ने मामिलामा कांग्रेसलाई एकपछि अर्को चुनौती थपिँदै गए। ०४८ को निर्वाचनमा बहुमत ल्याएलगत्तै शासनसत्तामा रहेको कांग्रेस पार्टीभित्रको आन्तरिक कलह व्यवस्थापन गर्न नसकेपछि भएको मध्यावधि निर्वाचनमै ऊ दोस्रो पार्टी बनेको थियो। त्यसबीचमा आर्थिक सुधारको निकै राम्रो थालनी भएको थियो। पार्टीभित्रको कलह व्यवस्थित भएको भए सायद देशले सही बाटो लिनसक्ने आधार थिए, तर माओवादी सशस्त्र संघर्ष चुनौतीको रूपमा खडा भयो। ०५२ र ०६२ बीचको समय मान्छे मर्ने क्रमलाई कसरी रोक्ने भन्नेमै बित्यो। त्यस बीचमा अधिकांश समय सत्ताको नेतृत्व गरे पनि माओवादी संघर्ष व्यवस्थापनमै अल्झिनुपर्दा कांग्रेसले देखिनलायक काम गर्नै पाएन, सकेन। बाह्रबुँदे सहमति तत्कालका लागि ठूलो उपलब्धि थियो। माओवादीलाई शान्तिपूर्ण मूलधारमा ल्याएर तत्कालका लागि मान्छे मार्ने क्रम रोक्नु राष्ट्रिय तथा अन्तर्राष्ट्रिय जगतले हेर्दा देशकै चुनौती थियो। त्यो चुनौती पार गर्न कांग्रेसले उल्लेख्य भूमिका निर्वाह गरेको हो। आज कम्युनिस्ट गठबन्धनका नाममा मतदाताको सहानुभूति बटुल्ने प्रमुख आधार कांग्रेसले तय गरिदिएको इतिहास बिर्सनुहुन्न। कांग्रेस हार्दा देश जित्छ भने संविधानसभा निर्वाचन गराउनुपर्छ भन्ने तत्कालिन सभापति गिरिजाप्रसाद कोइरालाको निर्णयलाई पनि यतिबेला स्मरण गर्नुपर्छ। कयौंपटक सम्झौताको नाममा कांग्रेस पार्टीलाई बन्धक समेत राखियो। धेरैजसो निर्णय आफूले नचाहँदानचाहँदै पनि गर्नु पर्यो। त्यसको प्रभाव अहिले पर्यो। ०४६ को परिवर्तनपछि कांग्रेसले धेरै समय सरकारको नेतृत्व गरेको छ र यसको जसअपजस कांग्रेसले लिनुपर्छ भन्ने मान्यता स्थापित गर्न वाम गठबन्धन सफल भयो। उसले गरेको अधिकांश उपलब्धिलाई नकारात्मक रूपमा प्रस्तुत गर्न सफल भयो। त्यसबीचमा निजीकरणका नाममा धेरै काम भए। शिक्षा र स्वास्थ्यमा ठूलो परिवर्तन आयो। निजीकरणका नाममा धेरै निजी स्कुल तथा अस्पताल खुले। सरकारी उद्योग निजीकरण गरिँदा भएका रोजगारी पनि खोसियो। निजी विद्यालय खुले पनि सर्वसाधारणको पहुँच हुन सकेन। अस्पताल खुले तिनले पनि सर्वसाधारणलाई सर्वसुलभ स्वास्थ्यसेवा दिन सकेनन्। हुनेखाने र हुँदाखानेका लागि बेग्लाबेग्लै विद्यालय र अस्पताल भए। निजीकरणले वर्ग विभाजन गरिदियो। पैसा हुने निजीमा जाने नहुनेले सरकारी विद्यालय वा अस्पतालको भर पर्नुपर्यो। सरकारी संरचना दिनप्रतिदिन कमजोर बन्दै गए निजीलाई प्र श्रय दिइँदा। भ्रष्टाचारले देशलाई बेस्सरी गाँज्यो। त्यसैले धनी र गरिबबीचको खाडल बढ्दै जाँदा त्यसले द्वन्द्व निम्त्यायो। त्यही द्वन्द्वको मारको प्रभाव अहिलेको निर्वाचनमा देखियो। जवकि ०४६ पछि कांग्रेस नेतृत्वको सरकारभन्दा कम्युनिस्ट नेतृत्वको सरकार बढी बने। दस वर्ष जनक्रान्तिको नाममा विनास र अवरोध मात्र होइन भौतिक पूर्वाधारसमेत नष्ट गरिए। सामाजिक परिवेशलाई खल्बल्याई देशलाई पचासौं वर्ष पछि धकेलेको विषयलाई कांग्रेसले चुनावी एजेन्डा बनाउनै सकेन। स्थानीय निर्वाचनमा माओवादीसँगको गठबन्धन, प्रधानन्यायाधीशविरुद्धको महाभियोग, प्रहरी प्रमुखदेखि राजदूत नियुक्तिप्रकरणले समेत वाम गठबन्धनलाई निर्वाचनका लागि एजेन्डा दियो। भारतीय नाकाबन्दी र संविधान संशोधनका विषय पनि कांग्रेसका लागि फलदायी बन्न सकेनन्। कांग्रेस नेतृत्वले स्थानीय निर्वाचनमा माओवादीमा भोट नहाले कारबाही गर्ने चेतावनीसमेत दियो निष्ठावान् कार्यकर्तालाई। विचार र सिद्धान्त होइन, स्थानीय निर्वाचनमा व्यक्ति हेरेर मतदान गर्न दिइएको निर्देशनले आज ठूलो मूल्य चुकाउनुपर्यो। अघिल्लो पुस्ताका गणेशमान, किसुनजी र गिरिजाप्रसादको अन्त्यपछि कांग्रेस वैचारिक रूपमा कमजोर हुँदै गएको छ। अब कांग्रेस जनतामा जानुपर्छ किनकि जनताले संगठन गर्ने म्यान्डेट दिएको छ। निर्वाचनमा मात्रै जनताको साथ खोज्ने परम्पराको सिकार बनेको छ कांग्रेस। कम्युनिस्ट गठबन्धन विजयी हुँदैमा अधिनायकवाद आउँदैन, त्यसको प्रभाव पर्न सक्छ। त्यसका लागि पनि लोकतन्त्र बचाउन अग्रमोर्चामा खटिनैपर्छ। अब भावी गन्तव्यबारे केन्द्रित हुनुपर्छ। त्यसका लागि महासमितिको बैठक वा विशेष महाधिवेशन आह्वान गरी त्यसको म्यान्डेटअनुसार पार्टी शुद्धीकरण अभियान आजैबाट थाल्नुपर्छ। प्रजातान्त्रिक पार्टीको नेतृत्व परिवर्तन जनमतले हुन्छ, न कि उमेर, वर्ग र परिस्थितिले। युवा नेताले वरिष्ठ नेताहरूको सन्न्यासको माग गर्नुभन्दा नेतृत्व प्रदर्शन गरी सम्मानजनक रूपमा विस्थापित गर्न सक्नुपर्छ। नेतृत्व कार्यकर्ताको मन र मत जितेर स्थापित हुने हो। वक्तव्यबाजी गरेर पार्टीमा झन् विभाजनको रेखा कोरिनेछ। निर्वाचन हार्दैमा नेतृत्व पूर्ण असफल भयो भन्नुभन्दा युवाले पुनर्जागरणको नेतृत्व लिई पार्टीलाई जनतामाझ फेरि स्थापित गरी पार्टीको नेतृत्व लिनुपर्छ। अब केही समय यही नतिजाको विषयमा वाद, प्रतिवाद र संवाद हुनेछन्। एकले अर्कालाई गाली गरेर उक्त पार्टीको स्थिति सुध्रिँदैन। गम्भीर समीक्षा गरेर अघि बढ्न सक्नुपर्छ। नेताहरूको लज्जास्पद हारमा नेतृत्वको अवश्य ठूलो र गहन भूमिका हुन्छ नै तर सबै तहका कार्यकर्ताले आआफ्नो ठाउँबाट जिम्मेवारीको समीक्षा गर्नुपर्छ। देशलाई दक्षिणपन्थी र उग्रवामपन्थी प्रभावबाट जोगाउन अझै पनि कांग्रेसको सक्रिय भूमिका अपेक्षित छ। कांंग्रेसले सशक्त प्रतिपक्षको भूमिका निर्वाह गरी मुलुकलाई असफल राष्ट्र हुनबाट जोगाउनुपर्छ।"
रोनाल्डोले भने: म्यानचेस्टर युनाइटेडमै फर्कन्छु,म्याड्रिड : पोर्चुगलका स्टार स्ट्राइकर क्रिस्टियानो रोनाल्डोले आफ्नो क्लब रियल म्याड्रिडसँग इङ्लिस क्लब म्यानचेस्टर यूनाइटेड फर्किने इच्छा जाहेर गरेका छन् । अन्तर्राष्ट्रिय सञ्चारमाध्यमका अनुसार रोनाल्डो यसै वर्षको समर ट्रान्सफर विन्डोका क्रममा आफ्नो पुराने क्लबमा फर्किन चाहन्छन् । पाँच पटक बालोन डी ओरको उपाधि चुमिसकेका रोनाल्डो वर्तमान क्लब म्याड्रिडसँग नयाँ सम्झौताका क्रममा गरिएका बाचाहरु क्लबबाट पुरा नगरिएको असन्तुष्ट छन् । यस कारण उनी यसै सिजनको अन्त्यसम्ममा क्लबबाट बाहिरिने बिचार गरिरहेका छन् । रियलका ३२ वर्षीय खेलाडीको नाम फ्रान्सेली क्लब पेरिस सेन्ट जर्मेनसँग पनि जोडिने गरिएको छ रोनाल्डोले सन् २००९ मा रियालमा आवद्ध हुनुअघिका ६ वर्ष म्यानचेस्टर युनाइटेडमै बिताएका थिए । गत सिजन रियल मड्रिडलाई ला लिगा र च्याम्पिन्स लिगको उपाधि पनि जिताएका रोनाल्डोले यो सिजन गतिलो प्रदर्शन गर्न सकिरहेका छैनन् । च्याम्पियन्स लिगमा केही गोल गरे पनि उनी ला लिगामा भने यो सिजन फ्लप सावित भएका छन् । एकातिर रोनाल्डो चल्न सकेका छैनन् भने अर्कातिर रियल पनि ला लिगामा लिडर बार्सिलोना भन्दा १६ अंकले पछि परेको छ ।
क्रिकेट खेल्दै नेतादेखि कलाकार,"काठमाडौं : कुनै समय टीट्वेन्टी विश्वकपसमेत खेलिसकेको नेपाली क्रिकेट पछिल्लो समय अन्तर्राष्ट्रिय क्रिकेट काउन्सिल (आईसीसी) बाटै निलम्बित अवस्थामा घरेलु क्रिकेटको नेतृत्वदायी निकाय नेपाल क्रिकेट संघ (क्यान) नै निलम्बनमा परेपछि खेलाडीको प्रदर्शनदेखि लिएर समग्र खेलकुद विकासमै त्यसको प्रत्यक्ष असर पर्नु स्वाभाविक हो। नेपालका लागि नतिजामुखी खेलका रूपमा देखिएको क्रिकेट पछिल्लो समय समस्यामा परेपछि खेलाडी र समर्थकसम्म निराश बन्दै गएका छन्। यस्तै विषम परिस्थितिबीच क्रिकेट खेलप्रतिको उत्साह पुनः जगाउने र नयाँ पुस्तालाई समेत यो खेलप्रति आकर्षित गराउने उद्देश्यले विभिन्न क्षेत्रका लब्धप्रतिष्ठित व्यक्तित्वहरू आगामी शुक्रबार क्रिकेट खेल्न कीर्तिपुरस्थित अन्तर्राष्ट्रिय क्रिकेट मैदानमा ओर्लने भएका छन्। घरेलु क्रिकेटको खस्किँदो खासलाई जोगाउन फरक खालको सन्देश दिने उद्देश्यले विभिन्न राजनीतिक दलका नेतादेखि लिएर राष्ट्रिय क्रिकेट खेलाडी र चर्चित कलाकारसम्म क्रिकेट मैदानमा ओर्लन लागेका हुन्। मदन भण्डारी स्पोर्टस् एकेडेमीले माघ ५ र ६ गते राजधानीमा पहिलोपटक आयोजना गर्न लागेको ग्रान्ड क्रिकेट कार्निभलको पहिलो दिन विभिन्न क्षेत्रका व्यक्तित्वलाई समावेश गरेर प्रदर्शनी खेल हुन लागेको हो। प्रदर्शनी खेलमा राष्ट्रिय क्रिकेट टोलीका खेलाडीसँगै राजनीतिक दलका नेता, प्रतिनिधिसभा र प्रदेशसभाका नवनिर्वाचित सदस्यसँगै कलाकारहरू पनि ब्याट र बल बोकेर मैदानमा ओर्लने जानकारी एकेडेमीका अध्यक्ष विनोद श्रेष्ठले दिए। प्रदर्शनी खेलमा नेकपा एमालेबाट ईश्वर पोखरेल, योगेश भट्टराई, कृष्णगोपाल श्रेष्ठ, लालबाबु पण्डित, पूर्वयुवा तथा खेलकुदमन्त्री सत्यनारायण यादव र नवीना लामाले सहभागिता जनाउने अध्यक्ष श्रेष्ठले बताए। यसैगरी नेपाली कांग्रेसबाट शशांक कोइराला, वर्तमान युवा तथा खेलकुदमन्त्री राजन केसी, विश्वप्रकाश शर्मा र रामहरि खतिवडा क्रिकेट खेल्न मैदानमा ओर्लनेछन्। यसैगरी माओवादी केन्द्रबाट जनार्दन शर्मा, राम कार्की, अमनलाल मोदी र हिमाल शर्माले प्रदर्शनी खेल खेल्नेछन्। प्रदर्शनी खेलका लागि राष्ट्रिय प्रजातन्त्र पार्टीका विराज विष्ट र फोरमका हरिनारायण रौनियार पनि मैदानमा ओर्लने जानकारी अध्यक्ष श्रेष्ठले दिए। यसैगरी कलाकार मदनकृष्ण श्रेष्ठ, हरिवंश आचार्य, भुवन केसी, दीपकराज गिरी, दीपा निरौला, दिनेश डीसी, आशीष शाह, निर्मल शर्मा, निश्चल बस्नेत र श्वेता खड्काले पनि प्रदर्शनी खेलमा सहभागिता जनाउने प्रतिबद्धता जनाइसकेको श्रेष्ठले बताए। नेपालका लागि क्रिकेट नतिजामुखी खेल हो। भविष्यमा नेपाललाई खेल क्षेत्रबाट आर्थिक समृद्धिसँग जोड्ने खेल पनि क्रिकेट नै हो। त्यसैले क्रिकेट खेलको प्रमोसन गर्ने उद्देश्यले हामीले यो कार्यक्रम आयोजना गरेका हौं, उनले भने, विभिन्न राजनीतिक दलका नेतालाई क्रिकेट खेलाएर हामीले क्रिकेट खेलको विकासमा राजनीतिक प्रतिबद्धता पनि खोजेका हौं। प्रदर्शनी खेलमा राष्ट्रिय खेलाडी र अन्य क्षेत्रका व्यक्तित्वलाई मिलाएर दुई टोली बनाइने जानकारी एकेडेमीका क्रिकेट विभाग अध्यक्ष सुदीप शर्माले दिए। राष्ट्रपति विद्यादेवी भण्डारीले उद्घाटन गर्ने कार्निभलमा क्रिकेटका नयाँ प्रतिभा खोज्न ट्यालेन्ट हन्ट कार्यक्रम पनि सञ्चालन गरिनेछ। राष्ट्रिय प्रशिक्षकलाई सहभागी गराएर सञ्चालन गरिने ट्यालेन्ट हन्ट कार्यक्रमबाट उत्कृष्ट १० जना विद्यार्थी खेलाडी छनोट गरी उनीहरूलाई एक वर्षका लागि क्रिकेट प्रशिक्षणको छात्रवृत्ति र क्रिकेटका खेल सामग्री पनि प्रदान गरिनेछ। ट्यालेन्ट हन्ट कार्यक्रममा सहभागी हुन हालसम्म विभिन्न विद्यालयका पाँच सयभन्दा बढी विद्यार्थीले नाम दर्ता गराइसकेका छन्, शर्माले भने। कार्निभलको अन्तिम दिन घरेलु क्रिकेटका सम्बद्ध पक्षहरूलाई समावेश गरेर अन्तरक्रिया कार्यक्रम सञ्चालन गरिने र त्यसबाट आएको निष्कर्षलाई कार्यान्वयन तहमा ल्याउन सम्बन्धित निकायमा पेस गरिने श्रेष्ठले बताए। कार्निभलमा उपत्यकामा रहेका विभिन्न क्रिकेट एकेडेमीले आफ्ना स्टलसमेत राख्ने भएका छन्। कार्निभलमा कैलालीको धनगढी र सिन्धुपाल्चोकको एकेडेमीले पनि सहभागिता जनाउने बताइएको छ। यसैगरी कार्निभलमा क्रिकेटसम्बन्धी फोटो र क्रिकेट खेलसँग सम्बन्धित सामग्रीको प्रदर्शनी पनि गरिनेछ।"
"कारवाहीमा परे विराट कोहली, तिर्नुपर्यो जरिवाना","एजेन्सी: भारतीय क्रिकेट टिमका कप्तान विराट कोहलीमाथि आईसीसीले कारवाही गरेको छ । कोहलीलाई आईसीसीको कोड अफ कन्डक्ट लेभल १ को उल्लंघनमा दोषी पाइएपछि कारवाही गरिएको हो । आईसीसीले कारवाही गर्दै कोहलीमाथि म्याच फिसको २५ प्रतिशत जरिवाना तिराएको हो । यतिमात्रै होइन आईसीसीको तर्फबाट कोहलीलाई १ डिमेरिट पोइन्ट पनि मिलेको छ। भारतीय कप्तान कोहलीले दक्षिण अफ्रिकाविरुद्ध सेन्चुरियन टेस्टको तेस्रो दिन खराब प्रकाशका कारण खेल रोकेको मामिलामा म्याच एम्पायरको निर्णयबारे आपत्ति जनाएका थिए । कोहली भारत र दक्षिण अफ्रिकाबीच सेन्चुरियनमा खेलिएको दोस्रो टेस्ट म्याचको तेस्रो दिन अन्तिम सत्रको खेल रोकेकोमा धेरै रिसाएका थिए । म्याचका क्रममा पहिले बर्षातले खेलमा बाधा गर्यो । तर जब बर्षातपछि खेल सुरु हुँदा ५ ओभरपछि फेरि खेल रोकियो । अम्पायरले खराब प्रकाशका कारण खेल रोकिदिएका थिए । त्यसपछि कप्तान विराट कोहली रिसाउँदै मैदान बाहिर निस्किएका थिए । त्यसपछि उनी सिधै म्याच रेफ्री क्रिस ब्रोडको कोठामा पुगे । कोहलीले म्याच रेफ्रीसामू खेल रोकेकोमा आपत्ति प्रकट गरेका थिए । :              :   ()  ,"
"नेमार रियल मड्रिड, रोनाल्डो म्यानचेस्टर युनाइटेड !",एजेन्सी : घरेलु लिगमा यो सिजन निकै खराब नतिजाबाट गुज्रिरहेको स्पेनिस क्लब रियल म्याड्रिडले ब्राजिलियन स्ट्राइकर नेमारलाई अनुबन्धको प्रयास गरिरहँदा क्लबकै प्रभावशाली पोर्चुगिज स्ट्राइकर क्रिस्टियानो रोनाल्डो भने क्लब छाड्ने तयारी गरेको समाचार सार्वजनिक भएको छ। रोनाल्डोले रियलका प्रशिक्षक फ्लोरेन्टिनो पेरेजमाथि धोका दिएको आरोप लगाएका छन्। स्पेनी सञ्चारमाध्यमहरूले जनाएअनुसार गत सिजन च्याम्पियन्स लिग फाइनलमा गोल गर्दै टोलीलाई उपाधि दिलाएपछि अध्यक्ष पेरेजले रोनाल्डोलाई आकर्षक प्रस्तावसहित सम्झौता नवीकरण गर्ने वाचा गरेका थिए। यद्यपि त्यसको वर्ष दिन बित्न लाग्दा पनि वाचा पूरा गर्ने संकेत नदेखिएपछि रोनाल्डोले अध्यक्ष पेरेजमाथि धोका दिएको आरोप लगाएका हुन्। सोही कारण रोनाल्डोले आफ्नो पूर्वक्लब म्यानचेस्टर युनाइटेड फर्कने योजना बनाएको दाबी गरिएको छ। रोनाल्डोले म्यान युनाइटेड फर्कने आफ्नो निर्णय उनका नजिकका केही साथीहरूलाई समेत सुनाइसकेको स्पेनी मिडियाले गरेको छ। रोनाल्डोेले यस अघि सन् २००३ देखि २००९ सम्म म्यान युनाइटेडबाट फुटबल खेलेका थिए। उनी एलेक्स फर्गुसनको प्रशिक्षणमा रहेको म्यान युनाइटेडबाटै युरोपेली फुटबलमा उदाएका थिए। हाल म्यान युनाइटेड उनकै पूर्वप्रशिक्षक जोसे माउरिन्होको नेतृत्वमा छ। टोलीले सुरुवातबाटै घरेलु लिगमा कमजोर प्रदर्शन गरेपछि रियलले यसै सिजन बार्सिलोना छाडेर फ्रान्सेली क्लब पेरिस सेन्ट जर्मेन (पीएसजी) पुगेका नेमारलाई अनुबन्धको प्रयास गरिरहेको छ। पछिल्लो रिपोर्टअनुसार रियलले नेमारलाई रुस विश्वकपपछि ठूलो रकमको प्रस्ताव गर्ने तयारी गरेको छ। रियलका अध्यक्ष पेरेजले नेमारलाई अनुबन्ध गर्न आफूले रोनाल्डोलाई बेच्न तयार रहेको र त्यसमाथि पनि थप रकम खर्चन तयार रहेको बताएको बेलायती पत्रिका डेल्ली मेलले जनाएको छ। नेमार यसै सिजनको सुरुवातमा रियलको कट्टर प्रतिस्पर्धी क्लब बार्सिलोना छाडेर पीएसजी पुगेका हुन्।
