शीर्षक,विवरण
आईपीएलमा सन्दीप,"जगतगुरु शंकराचार्य जयनेन्द्र सरस्वतीको निधन भएको दिन भारतीय छापाका पानाहरू अभिनेत्री श्रीदेवीको अन्तिम बिदाइसम्बन्धी समाचारले भरिए । कारण के हो भने भारतीयहरू चलचित्रप्रति असाध्यै रुचि राख्छन् र कतिपय त दिवाना नै छन् । चलचित्रमा देखाइएका अवास्तविक दृश्यका विषयमा समेत भारतमा अनेक विवाद देखिन्छन् । चलचित्रले भारतीय समाजमा ठूलो छाप छोडेका छन् । त्यहाँ सफल अभिनेतालाई राजनीतिमा पनि योग्य मानिन्छ । हिन्दी चलचित्रको भारतभित्रै ठूलो बजार भए पनि सम्पूर्ण भागमा एकछत्र राज भने छैन । दक्षिण भारतमा अनेक भाषाका चलचित्रका आफ्नै बजार छन् । भारतमा चलचित्रभन्दा पनि ठूलो प्रभाव क्रिकेटको छ । क्रिकेटले भारतको काश्मिरदेखि कन्याकुमारीसम्म सबैलाई जोडेको छ । क्रिकेटको एक लोकप्रिय व्यावसायिक प्रतियोगिता हो इन्डियन प्रिमियर लिग (आईपीएल) । यसपालिको आईपीएल प्रतियोगितामा इतिहासमै पहिलोपटक एक नेपाली युवा सन्दीप लामिछाने दिल्ली डेयर डेभिल टिममा अनुबन्धित भएका छन् । नेपालको क्रिकेट जगत्मा यो एक नयाँ आयाम हो । हालसम्म टेस्ट क्रिकेट मान्यता पाएका संसारमा मात्र १२ देश छन्क्यारेबियन राष्ट्रहरू मिलेर बनेको टिम वेस्ट इन्डिजका अलावा, अस्ट्रेलिया, न्युजिल्यान्ड, भारत, इङ्ल्यान्ड, श्रीलंका, पाकिस्तान, दक्षिण अफ्रिका, जिम्बावे र बंगलादेश पहिलेदेखि टेस्ट मान्यता पाएका राष्ट्र हुन भने यसै वर्ष आईसीसीले अफगानिस्तान र आयरल्याण्डलाई पनि टेस्ट क्रिकेट खेल्न मान्यता दिएको छ । । क्रिकेटको अर्को प्रारुप एक दिवसीय र सबभन्दा छोटो प्रारुपको खेल टी२० खेलमा यिनै देशको वर्चस्व छ । भारतमा प्रत्येक वर्ष विश्वभरिका उत्कृष्ट खेलाडीको सहभागितामा टी२० प्रारुपको आईपीएल प्रतियोगिता गरिन्छ । यसमा खेलाडीको मूल्य करोडौंको हुन्छ । यो प्रतियोगितामा टेस्ट, अन्तर्राष्ट्रिय एक दिवसीय र टी२० प्रतियोगिता खेलेका अनुभवी खेलाडीको बाहुल्यता हुन्छ । लोकतन्त्र आएपछि सेना र प्रहरीप्रमुखमा समेत योग्यलाई पाखा र अयोग्यलाई काखा लगाउने काम भयो । योग्यताको अनादर गर्नुको एउटै उद्देश्य हुन्छ, भ्रष्टाचार । यी केकिस्टोक्रेसी (अयोग्यको शासन)का उदाहरण हुन् । श्रेष्ठताको आधारमा छनोट नभई कुनै पनि पदको गरिमा रहँदैन । २५ जनाको दिल्ली डेयर डेभिलको टिममा भएका आठजना विदेशीमध्ये एक हुन् सन्दीप । महत्वपूर्ण प्रश्न हो, तुलनात्मक रुपले क्रिकेटको नयाँ देश नेपालका खेलाडी सन्दीप कसरी आईपीएलको चयनमा परे ? खेलमैदान मेरिटोक्रेसी अर्थात योग्यताको कदरको एक उत्कृष्ट नमुना हो । खेलमा जित हासिल गर्न सक्ने हैसियत हेरिन्छ र खेलाडीको कौशलता हेरिन्छ । कसैसँग सम्बन्धित हुनु वा कसैको नातामा पर्नुले खेल मैदानमा अर्थ राख्दैन । उत्कृष्टताले मात्र खेल मैदानमा महत्व राख्छ । सन्दीप केवल मेरिट अर्थात प्रतिभाको आधारमा आईपीएलमा छनोट भएका हुन् । आफ्नो टिमका सबैभन्दा कम अनुभवी खेलाडी भएकोले सन्दीपलाई मैदानमै उत्रिने अवसर सीमित हुन सक्छ । तर अभ्यास खेलमा उनको साक्षात्कार संसारका उत्कृष्ट ब्याट्सम्यानसँग हुनेछ । संसारकै प्रसिद्ध खेलाडी रिकी पोंटिङबाट उनी प्रशिक्षित हुने छन् । ड्रेसिङ रुम र पेभिलियनमा उनलाई संसारकै उत्कृष्ट बलरसँग अनुभव साट्ने मौका मिल्ने छ । टिमका कप्तान एक सफल खेलाडी गौतम गम्भीरसँग उनले आफ्नो अनुभव साट्ने मौका पाउनेछन् । सन्दीपका लागि यति अनुभव नै पर्याप्त हुनेछ । अनुबन्धित भएपश्चात सन्दीपले खेलेका प्रतियोगितामा दिल्ली डेयर डेभिलले आफ्नो ट्विटमार्फत सन्दीपको बलिङको बारेमा हौसलापूर्ण सन्देश लेख्ने गरेको छ । अभिभावकीय भूमिकामा एक अन्तर्राष्ट्रिय टिम पाउनु सन्दीप जस्ता उदीयमान खेलाडीका लागि थप हौसलाको विषय हो । भारतीय क्रिकेटर विशनसिंह बेदीदेखि विराट कोहलीसम्म नेपालमा अपिरिचित छैनन् । भारत पाकिस्तानको रोमान्चक खेलमा नेपाली क्रिकेटप्रेमीहरूको रुचि कम हुँदैन । सन्दीपको आईपीएल प्रवेश नेपालका क्रिकेटप्रेमीहरूका लागि समेत एक अभूतपूर्व र सुखद् अनुभव हुनेछ । आईपीएल क्रिकेटको कुम्भ मेला नै हो । आईपीएलको प्रत्यक्ष प्रसारण विश्वभरि नै हुन्छ । सन्दीपको नामसँगै नेपालको नाम विश्वव्यापी रूपले जोडिने छ । यसरी एक नागरिकको उत्कृष्टतामा देशले गौरव गर्नेछ । भारतीयहरू नेपालमा उच्च तहसम्म पुगेका छन् तर भारतमा पेसागतरूपमा नेपालीले ठूलो सफलता प्राप्त गरेका छैनन् । भारतमा नेपालीको स्वर्णिम स्थान भारतीय सेनामा मात्र हो । भारतीय सेनाका पूर्व कर्नेल ललित राईले कतै लेखेका छन्, कारगिल युद्धमा उनले नेतृत्व गरेको गोर्खा राइफल्ससामु एकजना युद्धबन्दीले उनलाई यस्तो प्रश्न सोध्यो ए गुर्खा दिखते कैसे हैं (गोर्खाली कस्ता हुन्छन् ? )। त्यसपछि उसलाई नांगो खुकुरीसहित एउटा गोर्खा सैनिक देखाइयो । ललित राईले गोर्खा जवानको खुबै प्रशंसा गरेर लेखेका छन् । उदितनारायण झा र मनिषा कोइरालाबाहेक पत्रकार युवराज घिमिरेले भारतमा ठूलो पेसागत सफलता प्राप्त गरेका छन् । यस्ता व्यक्तिको उपस्थितिले दुई देशको सम्बन्ध समान बनाउन मद्दत गर्छ । नेपालका प्रधानमन्त्रीले भारत भ्रमण गरेको समाचारले समेत भारतीय छापामा उचित स्थान पाउँदैन तर यसपाली आईपीएल छनोटको विषयमा भारतमा लेखिएका प्रत्येक समाचारमा नेपाल उल्लेख गरिएको छ । नेपालीलाई बहादुरको भूमिकामा सीमित राख्ने भारतीय चलचित्र निर्देशकहरू रंगशालामा सन्दीपको हातमा क्रिकेटको बल देख्दा एकछिन झस्केलान् । नेपालले ओलम्पिकमा सहभागी भएको ५० वर्षमा पनि सफलता प्राप्त गर्न सकेको छैन । यसको कारण के होला ? ब्राजिलको रिओ ओलम्पिकमा नेपालले ७ खेलाडी पठाएको थियो । त्यसका लागि ५९ जना पदाधिकारी पनि थिए । तीमध्ये एउटा पदधिकारीले एउटा टीभी अन्तर्वार्तामा आफ्नी श्रीमतीलाई समेत किन विदेश भ्रमणमा लगेको भन्ने प्रश्नको उत्तरमा भनेका थिए, उनले आफ्नी श्रीमतीलाई त्यहाँ नलगेको भए रिओमा नेपालको बेइज्जत हुने थियो । उनले आफ्नी श्रीमती लगेर नेपाललाई बेइज्जत हुनबाट जोगाए । ओलम्पिकमा जानु, भ्रमण गर्नु र फर्कनु उद्देश्य थियो, जो सफल भयो । श्रेष्ठता उनीहरूको उद्देश्य नै थिएन । संसारमै क्रिकेट लोकप्रिय भएकोले नेपालमा यसको स्वतः स्फूर्त विकास भएको हो । नेपाली युवाले प्रमुखरूपले आफ्नै साधन र स्रोतको प्रयोग गरेर दक्षता हासिल गरेका हुन् । सन्दीपको छनोट नेपाल ओलम्पिक कमिटीको गालामा हानिएको एक दरिलो झापड पनि हो । एकछिन चर्चा गरौं मेरिटोक्रेसी (योग्यको शासन) पालना नगर्दाका हाम्रै अनुभवहरू । अख्तियार प्रमुखमा सूर्यनाथ उपाध्याय जस्ता योग्यको खोजी गर्नु भन्दा लोकमानसिंह कार्की जस्ताको खोजी गरियो । त्यो पदका लागी कार्कीको न्यूनतम योग्यतासमेत नपुगेको प्रमाणित भयो । ठूलो पदले व्यक्तिलाई नैतिकवान वा चरित्रवान बनाउँदैन । मेरिटको अपमान गरेर नियुक्त गरिएको व्यक्तिका लागि त्यो पद सकेसम्म कमाउने अवसर मात्र हुन्छ । लोकमानले त्यही गरे । यस्ता व्यक्तिबाट देशले सेवा प्राप्त गर्दैन । प्रधानन्यायाधीश जस्ता सम्मानित व्यक्तिको आगमन र बहिर्गमन विवादास्पद भयो । मेरिट (योग्यता) लाई लात हानेर प्रकाश वस्ती जस्ता योग्यलाई पाखा लगाएर राजनीतिक भागबन्डामा न्यायाधीश नियुक्ति गरिएको परिणाम अझै देख्न बाँकी छ । पुनर्निर्माण प्राधिकरणले चारवटा नेतृत्व पाइसक्यो, तर नेतृत्वको नियुक्तिमा योग्यता र क्षमता नहेरिएकाले त्यसले परिणाम दिन सकेन । अहिले नेताहरूको व्यवस्थापन समस्याका रूपमा देखिएको छ । व्यवस्थापन भनेको आरामले खाने व्यवस्था मिलाइदेऊ भनेको हो जुन मेरिटोक्रेसीको विरुद्ध हुन्छ । अघिल्लो सरकारले त्यसरी नै कार्यकर्ताको व्यवस्थापन गर्दागर्दै ६४ जनाको मन्त्रिमन्डल बनाएको थियो । त्यसले करदातालाई अनावश्यक व्ययभार थोपर्छ । अहिलेको स्पष्ट बहुमतको सरकारलेसमेत मन्त्रीहरूको चयनमा अयोग्यहरूको खोजीमा समय खर्चेर आफ्नो परिचय दिइसकेको छ । लोकतन्त्र आएपछि सेना र प्रहरी प्रमुखमा समेत योग्यलाई पाखा र अयोग्यलाई काखा लगाउने काम भयो । योग्यताको अनादर गर्नुको एउटै उद्देश्य हुन्छ, भ्रष्टाचार । यी केकिस्टोक्रेसी ( अयोग्यको शासन) का उदाहरण हुन् । श्रेष्ठताको आधारमा छनोट नभई कुनै पनि पदको गरिमा रहँदैन । डेमोक्रेसीमा पनि मेरिटोक्रेसी लागू गरिएन भने उत्पादन बढ्दैन । जीवनको स्तरोन्नति गर्न नागरिकले आफ्नो क्षमताअनुसारको शिक्षा र त्यसको आधारमा उसले प्रतिस्पर्धात्मक छनोटको अवसर प्राप्त गर्नुपर्छ । कसैसँगको चिनजानको आधारमा गरिएको नियुक्ति घातक हुन्छ । स्वस्थ शैक्षिक वातावरणका लागि प्राज्ञले आफ्नो चेन अफ कमान्डको मेरिट हेर्छ । अहिलेका केही विद्यार्थीले स्नातकोत्तरमा नेपालमै बसेर उत्कृष्ट स्तरको अनुसन्धान गरेका छन् । कतिपय प्राध्यापकहरूले बाह्य अनुदान ल्याएर युवालाई अनुसन्धानमा प्रेरित गराइरहेका छन् । विश्व परिपे्रक्ष्यले गर्दा नेपालमा प्राप्त नहुने अवसर पनि केही नेपालीले प्राप्त गरेका छन् । विश्वविद्यालयमा गुणस्तरीय सुधारका लागि मेरिटको आधारमा नियुक्ति एक न्यूनतम आवश्यकता हो । नेपालमा शासन बदलिए पनि शासक पुरानै हुन् । त्यसैले यो सरकारबाट सक्रियरूपमा सुधारका कार्यक्रमको आउने आशा कमै छ । कुशासन र भ्रष्टाचारबाट मुक्ति पाउन पनि समय लाग्छ । तर नराम्रो काम नगर्न आजैबाट सुरु गर्न सकिन्छ । भ्रष्टाचार निर्मूल गर्न समय लाग्ला, तर कम गर्न आजै सकिन्छ । खेलकुदमा जस्तै शिक्षा, स्वास्थ्य र अनुसन्धान मेरिटमा चल्ने भएकाले त्यहाँ राजनीतिक नेतृत्व नथोपर्न आजै सकिन्छ । विद्यार्थीलाई राजनीति नगराउन, उनीहरूलाई आफ्नै कक्षाकोठामा ताला नलगाऊ भन्न, कर्मचारीबाट राजनीति नगराउन, कर छलीलाई प्रोत्साहन नगर्न र न्यायालयमा हस्तक्षेप नगर्न आजैबाट सकिन्छ । निकृष्ट हुने बाटो बन्द गरिदिए उत्कृष्ट हुने बाटो आफैं खुल्छ । देशको नेतृत्व असक्षम भएमा केकिस्टोक्रेसी (अयोग्यतन्त्र) र क्लेप्टोक्रेसी (लुटतन्त्र ) स्वयं प्रकट हुन्छन् । अहिलेको सरकारले यति नियन्त्रण गरिदिए काफी छ । अन्त्यमा, विदेशीको खेल हेरेर मनोरन्जन गर्नुपर्ने नेपालका क्रिकेटप्रेमीका लागि नेपाली क्रिकेटका अथक योद्धा पारस खड्का र सम्पूर्ण टिमले एक सुनौलो उपहार दिएका छन् । छोटो समयको अनुभवमा नेपाल अन्तर्राष्ट्रिय एक दिवसीय खेल खेल्न योग्य भएको छ । यो नेपाल ओलम्पिक कमिटीको गालामा हानिएको झापड हो । यो नेपाल क्रिकेट टिमको लगनशीलता, कौशलता र उत्कृष्टताको परिणाम हो । आर्थिक क्रान्तिका लागि चाहिने पनि त्यही हो । मेरिटोक्रेसी अथवा उच्च क्षमतावानहरूको शासन । सच्याइएको: टेस्ट क्रिकेट मान्यता पाएका संसारमा मात्र १० देश हुनुपर्नेमा अन्यथा भएकाले सच्याइएको छ । टेस्ट मान्यता पाएका राष्ट्रहरु: क्यारेबियन राष्ट्रहरू मिलेर बनेको टिम वेस्ट इन्डिजका अलावा, अस्ट्रेलिया, न्युजिल्यान्ड, भारत, इङ्ल्यान्ड, श्रीलंका, पाकिस्तान, दक्षिण अफ्रिका, जिम्बावे र बंगलादेश । सम्पादक"
दिल्लीको १ नम्बर जर्सीमा सन्दीप लामिछानकाे खुशी (फोटो र भिडियो),"तस्बिर : विकास कार्की काठमाडौं : नेपाली युवा स्पिनर सन्दीप लामिछाने इन्डियन प्रिमियर लिग (आईपीएल) मा दिल्ली डेयर डेभिल्सबाट एक नम्बरको जर्सीमा देखिने भएका छन् । दिल्ली डेयर डेभिल्सबाट पहिलो पटक आईपीएल खेल्ने तयारीमा रहेका सन्दीपलाई दिल्लीले बिहीबार नेपालमै आई एक नम्बरको जर्सी हस्तान्तरण गरेको हो । सन्दीपलाई दिल्लीको तर्फबाट राष्ट्रिय खेलकुद परिषद् (राखेप) का सदस्यसचिव केशवकुमार विष्टले जर्सी हस्तान्तरण गरेका हुन् । सन्दीपलाई जर्सी हस्तान्तरण गर्न दिल्ली डेयर डेभिल्सका प्रमुख कार्यकारी अधिकृत (सीईओ) हेमन्त दुवा, म्यानेजर सुनील भाल्सनलगायत बिहीबार नै नेपाल आइपुगेका थिए । दिल्लीले प्रधानमन्त्री केपी शर्मा ओलीबाटै सन्दीपलाई जर्सी हस्तान्तरण गर्ने कार्यक्रम तय गरे पनि कार्यव्यस्तताका कारण त्यो सम्भव भएन । प्रधानमन्त्रीले नभ्याउने भएपछि खेलकुदमन्त्री जगतबहादुर सुनारबाट जर्सी हस्तान्तरण गराउने प्रयास गरेको दिल्लीले त्यो पनि सम्भव नभए पनि राखेप सदस्यसचिव केशव विष्टलाई निम्त्याएको हो । सन्दीपले घरेलु प्रतियोगिता र नेपाली राष्ट्रिय टोलीबाट २५ नम्बरको जर्सी प्रयोग गर्दै आइरहे पनि दिल्लीबाट भने एक नम्बरको जर्सी रोजेका हुन् । मैले विशेष करणवश २५ नम्बरको जर्सी प्रयोग गर्दै आइरहेका थिए, सन्दीपले भने, दिल्लीमा त्यो नम्बर अर्कै खेलाडीले प्रयोग गर्ने भएकाले मैले एक नम्बर रोजेको हुँ । सीइओ दुवाले नेपाली क्रिकेटलाई थप हौसला प्रदान गर्ने उद्देश्यले सन्दीपलाई जर्सी हस्तान्तरण गर्न नेपालमै आएको बताए । सीईओ दुवाले सन्दीपलाई उनको विशेष क्षमताकै कारण अनुबन्ध गरेको र त्यसमा दिल्ली खुसी रहेको पनि बताए । हामीले पछिल्लो वर्ष दिनयता सन्दीपलाई ट्र्याक गरिरहेका थियौं । हामीले उनको सम्पूर्ण डाटा मगाएर अध्ययन पनि गरेका थियौं । त्यसबीचमा हामीले उनलाई दिल्लीमै बोलाएर विशेष ट्रायल पनि लिएका थियौ, दुवाले भने, हामीले त पहिले नै उनको अनुबन्धको निर्णय गरिसकेका थियौं । ट्रायलको फुटेज हेरेपछि प्रशिक्षक रिकी पोन्टिङ र कप्तान गौतम गाम्भीरले पनि सहमति दिए । हामीले सन्दीपलाई अन्य कुनै कारण नभई उनको विशेष क्षमताकै कारण अनुबन्ध गरेका हौं । सीईओ दुवाले सन्दीपलाई जर्सी नम्बर जस्तै भविष्यमा अन्तर्राष्ट्रिय क्रिकेटमा नम्बर एक बलर बन्न शुभकामना पनि दिए ।"
एन्फा निर्वाचन रोक्न उच्च अदालतको आदेश,"काठमाडौं : अखिल नेपाल फुटबल संघ (एन्फा) को चैत १४ गते हुने निर्वाचन रोक्न ललितपुर उच्च अदालतले अन्तरिम आदेश दिएको छ। यसअघि एन्फा निर्वाचनका लागि भक्तपुर र मकवानपुर जिल्ला फुटबल संघको प्रतिनिधिका विषयमा परेको उजुरीका आधारमा अदालतका न्यायाधीश राजकुमार वनको एकल इजलासलले उक्त आदेश दिएको हो। दुवै जिल्ला संघले एन्फाले निर्वाचनबाट बन्चित गरेको भन्दै उजुरी दिएका थिए। अदालतले उनीहरुलाई समावेश नगरी निर्वाचन गर्न नमिल्ने भन्दै अर्को आदेश नभएसम्म निर्वाचन स्थगित गर्न आदेश दिएको हो।भक्तपुरमा लिग खेलिरहेका क्लबलाई बाहिर राखेर संस्थापन पक्षले कोठे निर्वाचन गरेको भन्दै अदालतमा रिट परेको थियो। मकवानपुरमा पनि प्रतिनिधिको विषयमै विवाद भएको थियो। असन्तुष्ट पक्षले एन्फालाई विपक्षी बनाउँदै दिएको उजुरीमा अदालतले सुनुवाइ गर्दै १५ दिन भित्र दुबै पक्षलाई उपस्थित हुन आदेश दिएको छ। एन्फाका अध्यक्ष नरेन्द्र श्रेष्ठले अदालतको निर्णय आफूले सुनेको र पत्र प्राप्तभएपछि सोही अनुसार कमिटिमा छलफल गर्ने बताए। एन्फाले जिल्ला र विभिन्न समितिको निर्वाचन पुस ५ देखि माघ ५ सम्म गरिसक्ने प्रावधान राखेको थियो। एन्फामा आवद्ध ४५ जिल्ला मध्ये अन्य जिल्ला र विभिन्न समितिको भने निर्वाचन सम्पन्न भइसकेको छ। एन्फा निर्वाचनका लागि अध्यक्ष पदका लागि मणि कुँवर र कर्मा छिरिङ शेर्पा उम्मेदवारी परेको छ। चार उपाध्यक्ष पदका लागि नौजना चुनावी मैदानमा छन्। ११ सदस्यका लागि ३५ जनाको उम्मेदवारी परेको छ। महासचिव र कोषाध्यक्ष भने निर्वाचित कार्यसमितले चयन गर्ने प्रावधान छ। एन्फा चुनावमा ४५ जिल्ला, ए डिभिजनका १४, बी डिभिजनका नौ, सी डिभिजनका पाँच, महिला, रेफ्री, प्रशिक्षक र खेलाडी समितिका चार गरी ७७ मत रहेको छ।"
सन्दीप लामिछाने दिल्ली डेयर डेभिल्सको १ नम्बर जर्सीमा,"काठमाडौं : यो सिजनको इन्डियन प्रिमियर लिग (आईपीएल) नेपाली युवा स्पिनर सन्दीप लामिछानेले दिल्ली डेयर डेबिल्सको तर्फबाट खेल्न १ नम्बर जर्सी लगाउने भएका छन् । सन्दीपको जर्सी बिहीबार राजधानीमा अनवरण गरिएसँगै उनी १ नम्बर जर्सीमा खेल्ने पक्का भएको हो। सुरुमा प्रधानमन्त्री केपी शर्मा ओलीले सन्दीपको जर्सी अनावरण गर्ने भनिएको थियो । तर उनी अनुपस्थित भएपछि सन्दीप स्वयम्, राष्ट्रिय खेलकूद परिषदका सदस्य सचिव केशवकुमार विष्ट र दिल्ली डेयर डेभिल्सका प्रमुख कार्यकारी अधिकृत हेमन्त दुआले संयुक्तरुपमा अनावरण गरेका हु्न् । सन्दीपलाई दिल्लीले यो सिजनको आईपीएलमा अक्सनबाट २० लाख भारतीय रुपैयाँमा खरिद गरेको हो ।                  ()  ,"
एपीएफ र मुम्बई भिड्दै : जनक कप फुटबल आजदेखि,"मलंगवा : सर्लाहीको बागमतीमा बिहीबारदेखि सुरु हुने जनक कप फुटबल प्रतियोगिताको उद्घाटन खेलमा विभागीय टोली एपीएफ क्लब र भारतको मुम्बईस्थित स्काई क्रेस्ट ब्वाइज क्लबबीच प्रतिस्पर्धा हुँदैछ। आयोजक बागमती युवा क्लबले बुधबार खेलतालिका सार्वजनिक गरेको हो। प्रतियोगितामा नेपालका आठ, भारत र भुटानको एक एक गरी १० टोलीको सहभागिता रहनेछ। सहभागी टोलीमा नेपालको ए डिभिजन टोली नेपाल पुलिस क्लब, त्रिभुवन आर्मी क्लब, एपीएफ, ब्वाइज युनियन, सुदूरपश्चिम११, जाउलाखेल युथ क्लब, सरस्वती युवा क्लब, आयोजक सर्लाही११, भुटानको ड्रग स्टार र मुम्बईको स्काई क्रेस्ट ब्वाइज छन्। जनक कपको विजेतालाई प्रदान गरिने राजर्षि जनक कप ट्रफी धार्मिक विधिअनुसार शुद्धीकरण गरेर सोमबार साँझ सर्लाही ल्याएको बागमती युवा क्लबका अध्यक्ष किस्मत मैनालीले जानकारी दिए। धार्मिक विधिअनुसार जनकपुरस्थित जानकी मन्दिरका मठाधीश रामतपेश्वर दासबाट कपको शुद्धीकरण गरेर ट्रफी ल्याइएको हो, मैनालीले भने, अब हरेक वर्ष उपाधि विजेताले यही कप पाउनेछन्। लगातार तीन वर्ष उपाधि चुम्ने टोलीले उक्त ट्रफी सधैंका लागि राख्न पाउने छ। अन्यथा एक वर्षपछि आयोजकलाई उक्त ट्रफी फिर्ता गर्नु पर्नेछ। सुन र चाँदीको प्रयोग गरेर बनाइएको ट्रफीको मूल्य मात्र चार लाख रुपैयाँ रहेको अध्यक्ष मैनालीले बताए। कुल ५० लाख रुपैयाँ लगानीमा सञ्चालन हुने प्रतियोगिताको विजेता टोलीले पाँच लाख, उपविजेताले तीन लाख रुपैयाँ पाउनेछ। विधागत उत्कृष्ट खेलाडी र प्रशिक्षकलाई जनही १५ हजार रुपैयाँ प्रदान गरिने आयोजकले जनाएको छ। हरेक खेलको म्यान अफ दी म्याचले १० हजार रुपैयाँ पुरस्कार प्रदान गरिनेछ। यसैगरी प्रतियोगितामा उत्कृष्ट खेल खेल्ने सर्लाही निवासी एक खेलाडीलाई बागमती राइजिङ प्लेयर्सस्वरूप मोटरसाइकल पुरस्कार प्रदान गरिनेछ। आयोजकले दर्शकको सुविधाका लागि बाँसको अस्थायी प्यारापिट निर्माणसमेत गरेको छ। दैनिक पाँच हजारभन्दा बढी दर्शकले जनक कपको अवलोकन गर्नेछन्। प्रतियोगिताको साबिक विजेता मनाङ मस्र्याङ्दी क्लब हो। मनाङले आर्मीलाई हराउँदा उपाधि जितेको थियो।"
नेपालगन्ज क्रिकेट कप वैशाखमा,"नेपालगन्ज : क्रिकेटमा फरक पहिचान स्थापित गरेको पश्चिम नेपालकै मुख्य केन्द्र नेपालगन्जमा सेलाउँदै गएको माहोल तताउने उद्देश्यले फरक तरिकाले क्रिकेट प्रतियोगिता आयोजना हुने भएको छ। नेपालगन्जलाई फेरि राष्ट्रिय प्रतियोगितासँग जोड्ने उद्देश्यले आगामी वैशाखको पहिलो साता नेपालगन्ज क्रिकेट कप आयोजना गरिने भएको छ। स्थानीय ग्रिन इभेन्टो प्रालिले नेपालगन्जमा पहिलो पटक अक्सनमार्फत खेलाडी छनोट गरी प्रतियोगिता आयोजना गर्न लागेको हो। कुल ६ टिमको सहभागिता रहने लिग कम नकआउट प्रतियोगिता वैशाख ३ देखि १२ गतेसम्म सञ्चालन हुने जानकारी आयोजकले बुधबार पत्रकार सम्मेलनमार्फत दिएको छ। यो प्रतियोगितामा टिम स्पोन्सरहरूले नै खेलाडी खरिद गर्नेछन्। स्वास्थ्य युवाका लागि, युवा राष्ट्रका लागि भन्ने मूल नाराका साथ टीट्वेन्टी प्रतियोगिता आयोजना गर्न लागिएको जानकारी ग्रिन इभेन्टोका प्रबन्ध निर्देशक मोहम्मद रफीले दिए। अन्तर्राष्ट्रिय स्तरको प्रतियोगिताका लागि स्थानीय स्तरबाट खेलाडी उत्पादन गर्नु पनि प्रतियोगिताको उद्देश्य रहेको उनले बताए। यो प्रदेश तथा अन्य ठाउँमा रहेका खेलाडीमध्येबाट छनोट समितिले प्रारम्भमा ९० खेलाडी छनोट गर्नेछ रफीले भने, त्यसबाट ६ वटा टिम तयार पारिनेछ र खेलाडी खरिदबिक्रीका लागि व्यवस्था मिलाइनेछ। हरेक टिमको सुरुवाती मूल्य ५० हजार रुपैयाँ तोकिएको छ। प्रतियोगितामा सहभागी हुने प्रत्येक टिममा अनुभवी खेलाडीलाई मेन्टरको रूपमा उपलब्ध गराइने रफीले बताए। उनले भने, टिम मालिकहरूले आर्थिक लगानीबाहेक थप झन्झट व्यहोर्नु पर्ने छैन। खेलाडीलाई आवास, भोजन, जर्सीलगायत सम्पूर्ण व्यवस्थापन आयोजकले नै गर्नेछ। प्रतियोगितामा जिल्ला, क्षेत्र र राष्ट्रिय तथा अन्तर्राष्ट्रिय प्रतियोगितामा अनुभव बटुलिसकेका खेलाडीलाई बढीभन्दा बढी सहभागी गराइने आयोजकले जनाएको छ। प्रदेश नम्बर पाँचका ६० प्रतिशत र अन्य ठाउँबाट ४० प्रतिशतको अनुपातमा खेलाडी सहभागी गराउने व्यवस्था मिलाइएको जानकारी नेपालगन्ज क्रिकेट कपका इभेन्ट डाइरेक्टर सौगातविक्रम शाहले दिए। शाहले भने, अक्सनमा टिम खरिद गर्न झन्डै डेढ दर्जन उद्योगी व्यवसायी इच्छुक रहेका छन्, व्यवसायीहरूको उत्साहले यो प्रतियोगिता निरन्तर हुनेमा हामी विश्वस्त छौं। यसैगरी राष्ट्रिय क्रिकेट टिमका पूर्वकप्तान एलबी क्षेत्रीले यो प्रतियोगिताको परिकल्पना र अवधारणा यस ठाउँका लागि नौलो भएकाले खेलाडीमा उत्साह जगाउने विश्वास व्यक्त गरे। आठौं राष्ट्रिय खेलकुद प्रतियोगिताको तयारी गरिरहेको मध्यपश्चिम क्षेत्रीय खेलकुद विकास समितिका अध्यक्ष भीम ओलीले मिसन आठौं राष्ट्रिय खेलकुदलाई टेवा पुग्ने गरी आयोजना गरिने हरेक प्रतियोगितालाई सघाउन आफूहरू तयार रहेको बताए। यहाँ प्रतियोगिताहरू तय हुन्छन् तर, पछि मैदानको कारण देखाउँदै अरूलाई दोष थोपारेर स्थगित गरिन्छन्, उनले भने। आठौं राष्ट्रिय खेलकुदका लागि क्रिकेट मैदानको पर्खाल निर्माणदेखि अन्य भौतिक पूर्वाधार निर्माणका कामहरू भइरहेको अवस्थामा त्यसैलाई बहाना बनाई प्रतियोगिता सार्ने वा अरूलाई आक्षेप लगाउने कार्य गर्न नहुनेतर्फ उनले आयोजकलाई सजग गराए। प्रतियोगिताको कुल लागत २८ लाख ८५ हजार सात सय ५० रुपैयाँ रहेको छ। विजेता टिमलाई एक लाख १० हजार र उपविजेतालाई ६० हजार रुपैयाँ पुरस्कार प्रदान गरिनेछ। अन्य विधागत पुरस्कारमा समेत नगदको व्यवस्था गरिएको आयोजकले जनाएको छ। बाँके जिल्ला क्रिकेट संघको प्राविधिक सहयोगमा हुने उक्त प्रतियोगिताका लागि मध्यपश्चिम क्षेत्रीय खेलकुद विकास समितिले समन्वय गर्नेछ। क्रियटिभ ह्यान्ड्स रणनीतिक पार्टनरका रूपमा रहेको छ।"
