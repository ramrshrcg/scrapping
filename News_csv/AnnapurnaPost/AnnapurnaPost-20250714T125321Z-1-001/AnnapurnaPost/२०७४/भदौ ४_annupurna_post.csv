शीर्षक,विवरण
महिला जनप्रतिनिधिका पीडा,"संघीय लोकतान्त्रिक शासन व्यवस्थामा समावेशी प्रतिनिधित्व महत्वपूर्ण उपलब्धि मानिन्छ । महिला, दलित, जनजाति तथा अल्पसंख्यकलाई स्थानीय सरकारमा समावेश गराउने प्रयत्न स्थानीय तह निर्वाचनमा भएको छ । उनीहरू निर्णायक स्थानमा पुग्नुलाई ठूलो उपलब्धि मान्नुपर्छ । पार्टीगत तालमेल र महिला स्थानीय निर्वाचनमा सर्वाधिक चासोको विषय बन्यो, अलग आदर्श बोकेका दलबीचको तालमेल । निर्वाचनकै निकटमा गरिएका त्यस्ता तालमेल दलका कार्यकर्तालाई पचाउन निकै गाह्रो भयो । आफ्ना घोषित प्रतिबद्धतालाई उपेक्षा गर्दै कतै कांग्रेस र माओवादी, कतै एमाले र राप्रपा कतै नयाँ शक्ति र फोरमको तालमेल भयो । एकथरी राजनीतिज्ञ व्यर्थको वाद र विचारका आधारमा लड्नुभन्दा तालमेललाई स्वागतयोग्य मान्छन् भने अर्काथरी संविधान कार्यान्वयनको लागि बाह्रबुँदे सहमतिका पक्षधरहरूबीच सहकार्य जरुरी भएको ठान्छन् । तर कार्यकर्तापंक्तिबीच भने आफूहरूलाई कुहिराको काग बनाइएको भन्दै दुखेसो पोख्ने गरिएको पाइन्छ । निर्वाचित प्रतिनिधिमध्ये प्रमुख, उपप्रमुख र वडाध्यक्षले तलब पाउने र अन्यले नपाउने व्यवस्थाले स्थानीय जनस्तरमा विभेदयुक्त भावना बढ्न थालेको छ । स्थानीय तह निर्वाचन परिणामअनुसार गाउँपालिका र नगरपालिकाको प्रमुखको पदमा महिलाको उपस्थिति नगन्य छ । निर्वाचनअघि नै अघोषित रूपमा दोस्रो पद महिलाको लागि भनिएपछि प्रमुखमा महिलाको सम्भावना पहिल्यै टरेको थियो । उपप्रमुखमा चुनिएका महिला प्रायः तालमेल नभएका ठाउँबाट मात्र आएका छन् । जहाँजहाँ एकै पार्टीका उम्मेदवारले जितेका छन्, त्यहाँ महिला उपप्रमुखमा चुनिएका छन् । अन्तरपार्टी ताममेलमा एउटा पार्टीको पुरुष उम्मेदवार प्रमुखमा र अर्को पार्टीको उपप्रमुख पनि पुरुष नै उठाएर महिलालाई नकारिएको छ । यसले महिला उत्थानको लागि भनेर गरिएको प्रयासमा भाँजो हाल्ने काम नेतृत्व तहबाटै भएको छ । आवरणमा संविधानको धारा र उपधाराको पालना गरेको देखिए पनि महिलालाई अघि बढ्न नदिने कुटिल कलाको निर्माण नेतृत्वले गरेको छ । अधिकारविहीन उपहरू स्थानीय तहमा निर्वाचित प्रतिनिधिले जनस्तरमा सेवा सञ्चालन गर्ने तरिका र कामकर्तव्यको बाँडफाँट हेर्दा नगरप्रमुख र गाउँपालिका अध्यक्षको तुलनामा उपप्रमुख र उपाध्यक्षको हैसियतबीच फराकिलो अन्तर देखिन्छ । प्रमुख अथवा अध्यक्ष अनुपस्थित रहेका बेला कार्यवाहक भई काम गर्नेबाहेक अरू बेला उपहरूले खासै गहन भूमिका निर्वाह गर्नुपर्दैन । प्रमुखको हैसियतमा भने सीमित महिलाले मात्र काम गर्न पाउने हैसियत राख्छन् भने अधिक संख्यामा निर्वाचित सबै उपाध्यक्षउपप्रमुख (प्रायः महिला) हरेक बैठकमा किनाराका फड्के छाप धस्ने साक्षी मात्र रहनेन् । उप भन्ने पद प्रमुखको सहायक मात्र हो । यसैले देखाउँछ समाजमा महिलाको स्थान । नगर र गाउँपालिकाका उपप्रमुखभन्दा हरेक वडाका वडाध्यक्षलाई धेरै अधिकार प्रदान गरिएको छ । विडम्बना यो पदमा पनि महिलाको उपस्थिति शून्यजस्तै देखिन्छ । यसबाहेक वडाबाट चुनिएका महिला प्रतिनिधि र दलित महिला प्रतिनिधिको उपस्थितिले उनीहरूका संख्या र प्रतिशतमा बढाउन राम्रै भूमिका खेलेको छ, तर यिनीहरूले उल्लेखनीय भूमिका निर्वाह गर्न पाउने ठाउँ भने निकै कम छ। अधिकार प्रयोगमा ठगिएका महिला स्थानीय तहको शासन सञ्चालनसम्बन्धी ऐन जारी नहुँदासम्मको लागि भन्दै सरकारले निर्वाचित प्रमुख अध्यक्ष, उपप्रमुख उपाध्यक्ष, वडाध्यक्ष र सम्पूर्ण प्रतिनिधिहरूको काम, कर्तव्य र अधिकार तोकेको छ । जसअनुसार नगरप्रमुख, गाउँपालिका अध्यक्षले सभा र कार्यपालिकाको बैठक बोलाउने र अध्यक्षता ग्रहण गर्नेदेखि बैठकको कार्यसूची पेस गर्ने, आवधिक वा वार्षिक कार्यक्रम पेस गर्ने, अरू निर्वाचित जनप्रतिनिधिलाई विषयगत जिम्मेवारी बाँडफाँट गर्ने, निर्णय कार्यान्वयन गराउनेलगायत अनुगमन, मूल्यांकन र समीक्षा गर्ने तथा चलअचल सम्पत्तिको विवरण तयार र हेरचाह गर्नेजस्ता थुप्रै अधिकार प्रदान गरेको छ । त्यसैगरी वडाध्यक्षहरूले पनि आफ्ना वडासँग सम्बन्धित कामको लागि समन्वयकर्ताको रूपमा काम गर्नुपर्नेछ । वडा समितिका सदस्यलाई कामको बाँडफाँट गरी उनीहरूलाई परिचालन गर्ने, वडा समितिको योजना तथा बजेट तयार गर्ने, कार्यपालिकाको सदस्यका हैसियतले काम गर्नेलगायत वडाको घरधुरीको तथ्यांक तयार गर्ने, सार्वजनिक सम्पत्तिको लागत तयार गर्ने र अभिलेख राख्ने र वडाभित्रका बजार केन्द्रको अनुगमन गर्ने र विभिन्न किसिमका कामको लागि सिफारिस र प्रमाणित गर्नेजस्ता उत्तरदयित्व दिइएको छ । त्यसैले जुन पदमा महिला धेरै छन्, उनीहरूले विशेष भूमिका निर्वाह गर्न पाउने अवस्था देखिँदैन । आर्थिक रूपले ठगिएका महिला यसपटकको चुनावमा स्थानीय तहका सबै निर्वाचित पदाधिकारीले मासिक तलब पाउने हल्ला थियो । त्यसैले महिला निर्वाचित हुन निकै लालायित देखिन्थे । कतिपय त हुँदाखाँदाको आफ्ना पेसागत जागिर छोडेर निर्वाचनमा होमिए । तर परिस्थिति विपरीत छ । कतिपय निर्वाचित महिला आर्थिक कारणले पनि बिरक्तिन थालेको समाचार आएका छन् । तनहुँकी एक विजयी महिला 'व्यर्थै चुनावमा हाम फालेको, पाउने खाने केही रहेनछ, आफ्नै समय र सम्पत्तिको खती मात्रै' भनेर पछुताएकी छन् भने अर्की महिला पतिले दुईतीन महिना बितिसक्दा पनि तलब नल्याएको निहुँमा पिट्न थालेको गुनासो गर्छिन् । 'घरको काम छोडेर निर्वाचन अभियान भनियो, अनि विजय जुलुस त अहिले वडाको काममा व्यस्त हुँदा घरको काम बर्बाद । भडकिलो चुनावी खर्च पनि दामासाहीले बाँड्दा महिलाको भागमा पनि मोटै रकम पर्दो रहेछ । एकातिर पत्नीको चुनावी खर्चको ऋण तिर्न पतिलाई पिरलो' यस्तै गुनासो सुन्नुपरेको छ निर्वाचित महिला प्रतिनिधिबाट । यस्ता समाचार सुन्नुपर्दा महिलाको अवस्थामा सुधार भयो कि पीडा ? नयाँ संविधानअन्तर्गत विशाल उपलब्धि हात लागेको भन्दै होहल्लाका साथ सम्पन्न स्थानीय तह निर्वाचनमा देशभरबाट करिब एक हजार महिला तलब लिने पदमा पुगेका छन् । स्थानीय जनप्रतिनिधिमध्ये प्रमुख, उपप्रमुख, अध्यक्ष, उपाध्यक्ष र वडाध्यक्षले मात्र मासिक तलब पाउने र अन्य निर्वाचित प्रतिनिधिले नपाउने कुरा सुनिँदैछ । यस्तो व्यवस्थाले स्थानीय जनस्तरमा विभेदयुक्त भावना बढ्न थालेको छ । एउटै घोषणापत्र लिएर सँगै उम्मेदवारी दिएका, सँगसँगै मत मागेका र सँगसँगै विजयी भएकामध्ये कसैलाई काखा र कसैलाई पाखा गरिनु न्यायोचित होला ? यसले हामीले चाहेको परिवर्तन सम्भव होला ?"
बार्गेनिङको हैसियतमा नेपाल,"प्रधानमन्त्री शेरबहादुर देउवा यसै साता भारत भ्रमणमा आउँदैछन् । भारत र चीनबीच डोक्लाम विषयलाई लिएर भएको विवाद चर्किएको बेला प्रधानमन्त्री देउवाले भारत भ्रमणमा जानु हुन्न भन्ने तर्क नभएका होइनन्, तर दिल्लीको बुझाइ फरक छ । गत जुनमा पदभार ग्रहण गरेलगत्तै भारतीय प्रधानमन्त्री नरेन्द्र मोदीको बधाई र भारत भ्रमणको निम्तो एकैसाथ स्विकारेका प्रधानमन्त्री देउवाको आसन्न भ्रमण डोक्लाम विवाद चर्किनुअघि नै तय भएको दिल्लीको तर्क छ । यद्यपि भ्रमणको उपलब्धि अनि दुई मुलुकलाई यसले पुर्याउने लाभका विषयमा भने भारतीय जानकार पनि उत्ति साह्रो उत्साही देखिँदैनन् । पछिल्लो समय भारत सरकार नेपालसँगको सम्बन्धमा कोर्स करेक्सनको पक्षमा छ । नयाँ संविधानको स्वागत नगरेको मोदी सरकार नेपाललाई दबाब दिन लगाएको अघोषित नाकाबन्दीका कारण निकै आलोचित भयो । नेपालमा चीनको सक्रियता बढेको भन्दै विपक्षी राजनीतिक दलहरूको चर्को आलोचना खेपेको मोदी सरकार अब नेपालसँगको सम्बन्ध सुधारको पक्षमा देखिएको जानकारहरू बताउँछन् । अघिल्लो साता तराई क्षेत्रमा आएको बाढीका कारण ठूलो धनजन क्षति भयो । बाढीको प्रकोपबाट भएको क्षतिप्रति भारतको प्राविधिक पक्ष पनि दोषी रहेको अर्थ लगाइएकै कारण होला नेपालीको चहर्याएको घाउमा मलम लगाउने प्रयासस्वरूप भारतीय प्रधानमन्त्री मोदीले देउवाको भ्रमणअघि नै २५ करोड भारतीय रुपैयाँको आर्थिक सहयोगको प्रतिबद्धता व्यक्त गरे । चिनियाँ उपप्रधानमन्त्री वाङ याङले गत साता गरेको नेपाल भ्रमण अनि उनको सक्रिय राजनीतिक भेटघाट, विभिन्न सम्झौता, चिनियाँ राष्ट्रपति सीको नेपाल भ्रमणको चाहनालगायतका विषय पनि यो सहयोगमा जोडिएका छन् । सन् २०१४ मा नेपाल भ्रमणताका नेपाली मन जितेका मोदीबाट नाकाबन्दीको समयमा पनि यस्तो अपेक्षा गरेका थिए नेपालीले । त्यतिबेला अमेरिका भ्रमणमा रहेका मोदीले पहिलो नेपाल भ्रमणमा दाबी गरेको भावनात्मक एकताको कार्यान्वयनलाई नेपाली जनताले पर्खेर बसेका थिए । स्वदेश फर्केलगत्तै नेपालसँगको ऐतिहासिक सम्बन्ध बिग्रन दिँदैनन् भन्ने अपेक्षा हुँदाहुँदै पनि नेपालीले नाकाबन्दीको चर्को मूल्य चुकाउनुपर्यो । कमजोर कूटनीति तथा ब्युरोक्रेटिक ब्रिफिङको परिणाम नेपालसँगको गहिरो सम्बन्धमा तुषारापात भयो । त्यसयता गल्ती स्वीकार गर्नुको विकल्प नरहेको भन्दै विपक्षी राजनीतिक दलहरूले भारतीय सत्तापक्षलाई निरन्तर दबाब दिँदै आएका छन् । चीनको नेपालमा बढेको राजनीतिक, आर्थिक तथा कूटनीतिक सक्रियताले भारत त्यसै पनि दबाबमा छ । त्यसैले नेपाल अहिले दुई मुलुकबीचको प्रतिस्पर्धामा बार्गेनिङ गर्न सक्ने हैसियतमा छ । मोदीपछि भारतबाट तात्कालीन राष्ट्रपति प्रणव मुखर्जीले नेपाल भ्रमण गरे भने नेपालको तर्फबाट तात्कालीन प्रधानमन्त्री केपी शर्मा ओली र पुष्पकमल दाहाल तथा राष्ट्रपति विद्यादेवी भण्डारीले भारत भ्रमण गरिसकेका छन् । नयाँ संविधान जारीपछि भारत भ्रमण गर्ने प्रधानमन्त्री देउवा चौथो उच्च राजनीतिक व्यक्ति हुन् । भारतको लागि नेपाली राजदूत दीपकुमार उपाध्यायले प्रधानमन्त्री देउवाले आफ्नो विगतको भारत भ्रमणका क्रममा भएका सन्धिसम्झौता कार्यान्वयनको अवस्थाबारे बुझ्ने भनेलगत्तै भारतीय पक्ष पनि चनाखो भएको बताएका छन् । सानातिना समस्या कूटनीतिक तवरबाटै समाधान हुन सक्छ, उच्च राजनीतिक तहमा लैजानै पर्दैन, राजदूत उपाध्यायले भने । तर सोचेजस्तो सहज र सरल छैन नेपालभारतको सम्बन्धका व्यावहारिक पक्ष । यस्ता भ्रमणहरूको औचित्य त्यतिबेला मात्र प्रमाणित हुन्छ, जब जनस्तर र व्यावसायिक स्तरले लाभ पाउँछ । दुवैतर्फका प्रशासनिक तथा कूटनीतिक संयन्त्रहरू कार्यान्वयन तहमा सक्रिय नहुनाको परिणाम सीमावर्ती क्षेत्रका जनताले भोग्नु परिरहेको छ । पछिल्लो ताजा उदाहरण बाढी प्रभावित क्षेत्र छ । यसमा भारतको मात्र दोष देखाउने अवस्था भने छैन । परराष्ट्रका केही उच्च अधिकारीहरू नेपाली ब्युरोक्रेसीभित्रका कमजोरी भएको बताउँछन् । त्यसको मूल्यांकन र समाधान राजनीतिक दल आफैंले खोजेर भारतसँगको सम्बन्ध सुधार गर्नु आवश्यक छ । भारतको परिवर्तित मुड नेपालको लागि अनुकूल रहेको समयमा हुन लागेको प्रधानमन्त्री देउवाको भारत भ्रमण चुनौतीपूर्ण भए पनि यसलाई अवसरको रूपमा रूपान्तरण गर्न सक्नुपर्छ । दुई शक्तिशाली मुलुकको बीचमा रहेको नेपालले सन्तुलित कूटनीति अवलम्बन गर्न सक्नुपर्छ । डोक्लाम विवादमा तटस्थता नेपाली नीति हुनुपर्छ । चीन र भारत नेपाललाई हितैसी बनाउने प्रतिस्पर्धामा रहेको समयमा प्रधानमन्त्री देउवाले भ्रमणलाई द्विपक्षीय हितको लागि भरमग्दुर उपयोग गर्न सक्ने सम्भावना रहेको भारतीय विश्लेषक बताउँछन् । इन्स्टिच्युट फर डिफेन्स एन्ड एनालाइसिस (आईडीएसए) का अनुसन्धानकर्ता तथा नेपाल मामिलाका जानकार डा निहार नायक भन्छन्, उच्च राजनीतिक भ्रमणले दुई मुलुकबीचको सम्बन्ध थप मजबुत बनाउँछ । तर भारत र नेपाल द्विपक्षीय सम्बन्ध कार्यान्वयन तहमा कमजोर छ । निहारका अनुसार प्रधानमन्त्री मोदीको सन् २०१४ मा (अगस्त ३४नोभेम्बर २५२७) भएको दुईपटकको सफल नेपाल भ्रमणले नेपालभारत सम्बन्धमा नयाँ आयाम थप्नुपर्ने थियो । महत्वपूर्ण सम्झौतामा हस्ताक्षर पनि भए, तर व्यावहारिक रूपमा ठोस उपलब्धि हासिल भएको देखिएन । पछिल्लो तीनचार वर्षमा बरु नेपालसँगको सम्बध नकारात्मक बाटोतर्फ उन्मुख भयो । नेपालको संविधानको मुद्दामा भारतीय अडानले नेपाली जनताका मनमा भारतप्रति नकारात्मक धारणा उत्पन्न भयो । भारतले स्वीकार नगरे पनि नेपाली जनताको समर्थनमा जारी भएको संविधान कार्यान्वयनतर्फ उन्मुख छ यतिबेला । भारतीय प्रधानमन्त्री मोदीले नेपालका तात्कालीन प्रधानमन्त्री पुष्पकमल दाहाललाई फोनमार्फत स्थानीयत तह निर्वाचनको लागि गर्ने सहयोगको आश्वासन दिनुले पनि भारतले संविधान स्वीकारेको प्रतीत हुन्छ । यो भ्रमणमा भारत सरकारले नयाँ संविधानलाई औपचारिक रूपमा स्वीकार गरेको घोषणा गर्न सक्यो भने भारतप्रतिको नेपाली जनताको मैलिएको मन सफा हुन्छ कि, यो अवसरलाई दुवै पक्षले जनस्तरमा सम्बन्ध सुधारको लागि उपयोग गर्न सक्छन् नायक भन्छन् । हुन पनि चीन र भारतको बीचमा चेपुवाको रूपमा नभई प्रधानमन्त्री देउवाले भारतसमक्ष नेपालको हितका मुद्दाहरूलाई बुँदागत रूपमा उठाउन सक्छन् । विभिन्न कारणवश कूटनीतिक र प्रशासनिक तवरबाट सम्बोधन नभएका ससाना तर महत्वपूर्ण विषयहरू जस्तो प्रतिबन्धित भारतीय पाँच सय र एक हजार दरका नेपालसँग रहेका नोट सटही, नेपाली नम्बर प्लेटका बुलेटको अनुमति, नेपाली वस्तुको सहज निर्यातका कुराका साथै प्रत्येक दुईतीन वर्षको अन्तरालमा बाढी प्रकोपका कारण सीमावर्ती क्षेत्रका जनस्तरले भोग्नुपर्ने अकल्पनीय पीडाको दीर्घकालीन समाधानका विषयलाई कार्यान्वयनको तहमा लैजानेसम्मको दबाब मिश्रित आग्रह गर्न सक्छन् । द्विपक्षीय हितमा रहेको बृहत् पञ्चेश्वर परियोजनालाई मूर्तरूप दिन आग्रह गर्न सक्छन् । चीनको वान बेल्ट वान रोड परियोजनामा हस्ताक्षर गरिसकेको नेपालले समथल भूराजनीतिक सम्बन्ध रहेको भारतसँग सीमानाकाका क्षेत्रहरूमा रेलवे तथा सडक सञ्जाल विस्तारमा तीव्रताको लागि आग्रह गर्न सक्छ । चीनको नेपालमा बढेको राजनीतिक, आर्थिक तथा कूटनीतिक सक्रियताले भारत त्यसै पनि दबाबमा छ । त्यसैले नेपाल अहिले दुई मुलुकबीचको प्रतिस्पर्धामा बार्गेनिङ गर्न सक्ने हैसियतमा छ।"
आसन्न भारत भ्रमण : देउवालाई दुई प्रश्न,"एपी वान टेलिभिजनमा प्रसारण भइरहेको 'दिशानिर्देश' को पहिलो अंकमा पूर्वप्रधानमन्त्री डा बाबुराम भट्टराईसँग कुराकानी गर्दै चर्चित पत्रकार विजयकुमार पाण्डेले एउटा प्रश्न उठाए, 'भारतसँगको सम्बन्ध क्रिस्टलाइज नभएसम्म नेपालले आर्थिक समृद्धिको बाटो लिन सक्छ कि सक्दैन ? ' जवाफमा बाबुरामले एउटा रोचक तर नेपालीलाई चसक्क पार्ने खुलासा गरे । भारत र नेपालका नेताबीच खुलेर कुराकानी नै हुँदैन, सरकार बनेलगत्तै दिल्लीतर्फ हुने भ्रमणका शृंखला सम्बन्ध राम्रो छ, ठीकठाक छ भन्ने देखाउन मात्र भइरहेका हुन्छन् । हरेक भ्रमणमा सहसचिवस्तरमा भएका सहमतिमा प्रधानमन्त्रीले हस्ताक्षर गरेर फर्किने गरेको तथ्य भट्टराईले हीनताबोध नमानी खुलस्त सुनाए । उनको सार थियो, 'भारतसँगको सम्बन्ध क्रिस्टलाइज नभएसम्म नेपालले आर्थिक विकास गर्न सक्दैन, नेपालले के चाहेको हो खुलेर भन्नुपर्छ, भारतले के चाहेको हो र के पूरा गर्न सक्ने हो त्यो पनि वारपार हुनुपर्छ । अर्को पूर्वप्रधानमन्त्री केपी शर्मा ओलीलाई पनि अर्को कार्यक्रममा विजयकुमारले सोही प्रश्न सोधे । ओलीले भनेका थिए, 'अहिले भारतसँग जुन खालको सम्बन्ध छ, त्यो स्वीकार्य छैन । दुई पक्षबीच खुलेर कुराकानी हुन आवश्यक छ । हामीले पनि चाहेका कुरा भारतलाई प्रस्ट भन्नुपर्छ । भारतले पनि हामीसँग के चाहेको हो स्पष्ट पार्नुपर्छ ।' देशको कार्यकारी भइसकेका यी दुई नेताको निरिह र कुण्ठामि िश्रत अभिव्यक्तिले भारतसँगको सम्बन्धमा हाम्रोे औकात त उजागर गर्छ नै, भारतीय शासकसामु नेताहरूले गर्ने निम्छरोपनको अनुभवलाई पनि छर्लंग पार्छ । नेताहरूले दिल्ली गएर प्रधानमन्त्री स्तरमा राष्ट्रिय स्वार्थअनुरूप खुलेर कुरा राख्नु वा भारतका चाहानाबारे सोध्नु अझै पनि सहज कल्पनाको विषय होइन रहेछ भन्ने पूर्वप्रधानमन्त्रीका अभिव्यक्तिबाट स्पष्ट बुझिन्छ । राष्ट्रसंघको लागि पूर्व स्थायी प्रतिनिधि प्राध्यापक डाक्टर जयराज आचार्य भारतसँग औकातमा रहेर कुरा गर्न सक्ने नेपालका पछिल्लो नेताको रूपमा कृष्णप्रसाद भट्टराईलाई मात्र लिन्छन् । भारतीय पक्षले तयार पारेको सम्झौताका बुँदाहरू मन नपरेपछि भारतीय समकक्षीकै सामु भट्टराईले काटिदिएको प्रसंगसमेत उनले हालै कोट्याएका छन् । प्रधानमन्त्री शेरबहादुर देउवाको आसन्न भ्रमण 'भोजभतेर गरेर राम्रो सम्बन्ध देखाउने' शृंंखलाको निरन्तरतामै सीमित नराख्ने हो भने हामी भारतसँग कस्तो सम्बन्ध चाहन्छौं ? उसले नेपालसँग चाहेको के हो ? त्यो प्रस्ट पार्न सक्नुपर्छ । पूर्व अर्थसचिव रामेश्वर खनाल चीन र भारतसँगको सम्बन्ध स्पष्ट परिभाषित नभएसम्म नेपालले आर्थिक समृद्धि हासिल गर्ने कुरा कोरा कल्पना हुने ठान्छन् । नेपालले अहिलेकै अवस्थामा तीव्र आर्थिक विकास गर्छु भनेर चाहे पनि निमेषभरमा भारतले रोक्न सक्ने दृष्टान्तको रूपमा उनी पछिल्लो नाकाबन्दीलाई प्रस्तुत गर्छन् ।भारतले पछिल्लोपटक नेपालमाथि लगाएको नाकाबन्दीपछि सबैभन्दा बढी जवाफ खोजिएको तर नआएको प्रश्न हो भारत नेपालमा के चाहन्छ ? विशेश्वरप्रसाद कोइराला (बीपी) को जेल जर्नलका लेखक एवं वरिष्ठ अधिवक्ता गणेशराज शर्माले २०४५ सालमा नेपालमाथि भारतले लगाएको नाकाबन्दीपछि प्रकाशित गरेको एउटा पुस्तिकामा भारतले लगाएको नाकाबन्दीको कारण खोतल्ने प्रयास गरेका छन् । शर्माको निष्कर्ष पछिल्लो नाकाबन्दीसम्म पनि उत्तिकै सान्दर्भिक लाग्छ । उनले लेखेका छन् नेपालप्रति भारतीय दृष्टिकोण कहिल्यै पनि स्पष्ट तवरले निर्धारित हुन नसक्नु यो अवरोधको मुख्य कारण हो । शक्तिशालीका अगाडि निहुरिने र कमजोरलाई मिच्ने प्रवृत्तिबाट भारतका राजनीतिज्ञहरू मुक्त हुन सकेनन् । नेपालजस्तो भूपरिवेष्ठित मुलुकमा उनीहरूको हात हरेक कुरामा माथि हुने हुनाले यहाँ ब्रिटिस साम्राज्यवादले समेत गर्न नचाहेको प्रभुत्वको राजनीति थालनी गरे । २००७ सालको भारतसमर्थित परिवर्तनपछि केही समय भारतीय राजदूत चन्द्रेश्वरप्रसाद नारायण सिंहलाई मन्त्रिपरिषद्मै राख्न तयार भएको नेपाल सधैं त्यही र त्यस्तै मानसिकतामा रहोस् भन्ने चाहना भारतको आजपर्यन्त देखिन्छ । मातृकाप्रसाद कोइराला प्रधानमन्त्री हुँदा तत्कालीन राजदूतमार्फत भारतले अमेरिका र बेलायतबाहेक अन्यत्र दूताबास नखोल्न दबाब दिएको कुरा पनि इतिहासमा पढ्न पाइन्छ । भारत चाहन्थ्यो, विश्वले नेपाललाई हेर्ने दृष्टिकोण दिल्लीबाट निर्धारित र नियन्त्रित हुन सकोस् र नेपालले बाँकी विश्वलाई हेर्र्ने नजरिया भारतीय फ्रेममै फिट होस् । दूतावास खोल्नबाट रोक्न नसकेको दिल्लीले आफ्नो उद्देश्य भने आजकै मितिमा पनि हासिल गरिरहेको अनुभूति हुन्छ ।नेपालमा संविधान जारी हुनु करिब एक साताअघि २०७२ भदौ २८ मा भारतीय विदेशमन्त्री सुषमा स्वराजले एक वक्तव्य जारी गर्दै भनेकी थिइन्, 'नेपालमा राजनीतिक वा प्राकृतिक जेसुकै विपद् परे पनि सहयोग गर्ने कर्तव्यले भारत बाँधिएको छ ।' स्वराजको वक्तव्यमा उल्लिखित भारतीय कर्तव्यनिष्ठताको दायरा नेपालले अहिलेसम्म बुझ्न नसकेको, भत्काउन आँट नगरेको वा अझ रुखो भाषामा भन्दा कूटनीतिक ल्याकत देखाउन नसकेको अनुभव नेपालीहरूले बारम्बार गरिरहन्छन् । संविधान जारी हुने समयमा 'भारतीय लक्ष्मण रेखा' नाघ्ने आँट देखाएका नेताहरूले त्यसपछिको सम्भावित परिणामबारे भने आकलन गर्न सकेको देखिएन । संविधान जारी गरेपछि आयोजना गरिएको सभामा बोल्दै पूर्वप्रधानमन्त्री पुष्पकमल दाहालले भनेका थिए, 'भारतीय शासकले जे भन्यो त्यही मान्ने 'एस म्यान' कहिले पनि थिएनौं र हुने छैनौं ।' भारतीय व्यवहारप्रति असन्तुष्टि पोख्दै ओलीले दिशानिर्देशमा भने, 'हामी अलिकति होचा हौंला तर काँधसम्म हात राखे हुनेमा टाउकोमै हात राख्नुपर्ने ? यस्तो कुरा स्वीकार्य हुन सक्दैन ।' यस्ता अभिव्यक्तिमा भारतीय हुकुमी शैलीप्रति आक्रोश र विद्रोह चेत त झल्किन्छ, तर कूटनीतिक कौशलको अभाव सँगसँगै प्रस्टिन्छ । यस्तो कुण्ठा पोख्ने ठाउँ खुलामञ्च वा दिशानिर्देश बन्ने अवस्था कायम रहेसम्म यो सम्बन्धको 'स्ट्याटस' परिवर्तन नहुने निश्चित छ । नेपालमाथि लगाइएको नाकाबन्दीबारे भारतमै प्रश्न उठेपछि सुषमा स्वराजले त्यहाँको राज्यसभामा बोल्दै संविधान जारी हुनुअघि भारत भ्रमण गरेका नेपालका नेताहरूले वाचा (? ) तोडेको आसय व्यक्त गरेकी थिइन् । भारत भ्रमण गर्नेमध्ये एक थिए, त्यतिबेला कांग्रेस वरिष्ठ नेताको हैसियतमा रहेका प्रधानमन्त्री शेरबहादुर देउवा । भारतीय नेताहरूसँग गरिएको भए उक्त वाचा के थियो वा नगरेको भए भारतीय प्रचारको खण्डन किन गरिएन भन्ने प्रश्नको जवाफ अहिलेसम्म नदिएका देउवा प्रधानमन्त्रीको हैसियतमा चौथो भारत भ्रमणमा जाने तरखरमा छन् । एक दशकको अवधिमा नेपालबाट भारत जाने देउवा आठौं प्रधानमन्त्री हुनेछन् । सातजना प्रधानमन्त्रीले भारत भ्रमण गरिसक्दा यही अवधिमा भारतबाट एकमात्र प्रधानमन्त्री औपचारिक भ्रमणको लागि काठमाडौं आएका छन् । फेरि पनि ताजुब लाग्ने कुरा के छ भने जुन देशका एकजना प्रधानमन्त्री आउँदा हाम्रा आठ प्रधानमन्त्री जान्छन्, जोसँग तीनतिर खुला सिमाना छ, असमझदारीको चाङ छ, जोसँगको सम्बन्धले देशको आर्थिक समृद्धि हुने कि नहुने भन्ने निर्धारण गर्छ, त्यही देशका नेतासँग खुलेर कुरा गर्न बाँकी छ भन्छन् नेताहरू । प्रश्न उठ्छ, कुरा गर्न सधैं बाँकी नै रहने हो भने हाम्रा नेता प्रधानमन्त्री बन्नासाथ के गर्नको लागि दिल्लीतिर कुँदिहाल्छन् त ? नेपालमा प्रधानमन्त्री चयन भएपछि दुईअढाइ महिनामा दक्षिणको भ्रमण गर्नुपर्ने चलन सनातनी परम्पराको रूपमा स्थापित भइसकेको छ । पहिलो कार्यकालमा यही परम्परा तोडेर उत्तरतिर जाँदा माओवादी सुप्रिमो प्रचण्डले दक्षिणी वायुको दबाब थेग्न कठिन परेको थियो । चीन भ्रमण नगर्न दिल्लीको दबाब खेप्ने प्रचण्ड पहिलो नेपाली नेता होइनन् । प्रथम जननिर्वाचित प्रधानमन्त्री बीपी कोइरालाले पनि यही दबाब खेपेका थिए । प्रधानमन्त्रीका रूपमा पहिलो दिल्ली भ्रमणका क्रममा भारतीय समकक्षी जवाहरलाल नेहरूले चीन भ्रमण नगर्न दबाब दिएपछि कोइराला मुख रातो पारेर निस्किएको प्रसंग उनका स्वकीय सचिव कुमारमणि दीक्षितले उल्लेख गरेका छन् । भलै बीपीले चीन भ्रमण गरेर नेहरूको सुझावलाई लत्याइदिएका थिए । यही सनातनी परम्पराको पृष्ठभूमिमा प्रधानमन्त्री बनेलगत्तै चीनबाट भ्रमणको निम्तो आएपछि धर्मसंकटमा परेका सुशील कोइराला नरेन्द्र मोदीको शपथको निम्तो पाउँदा मख्ख परे । तर भारतकै चाहनाअनुसार पहिलो गन्तव्य दिल्ली बनाए पनि दक्षिणबाट 'नरुचाइएका' भनिएका कोइरालालाई औपचारिक भारत भ्रमणको अवसर भने जुरेन । भारतप्रति नरम भनिएका डा बाबुराम भट्टराईले प्रधानमन्त्री हुँदा बेइजिङ भ्रमणको निम्तो पाएनन् । उता भारतविरोधी माहोलमा माओवादीको सहयोगमा प्रधानमन्त्री बनेका तत्कालीन एमाले अध्यक्ष झलनाथ खनालले दिल्ली भ्रमणको निम्तो नैै नपाई कार्यकाल गुजारे । यी दृष्टान्तले हाम्रो सम्बन्धमा रहेको विरोधाभास उजागर गर्छन् । दिल्ली पहिलो भ्रमण गराउन हठ गर्छ । हाम्रा नेता जान्छन् पनि तर आएर भन्छन् दिल्लीमा खुलेर कुरै हुँदैन । नेपालको तराई क्षेत्र बाढीग्रस्त हुँदा आफ्नै भूमिमा बनेको कोसी ब्यारेजका ढोका खोल्न भारतलाई आग्रह गर्नुपर्ने तर उताबाट सुनेको नसुन्यै हुने अहिलेको सन्दर्भमा प्रश्न उठ्छ, अखिर यो 'सिसिफसको कथा' किन र कहिलेसम्म दोहोर्याइरहने ? औपचारिक समारोहमा भारतीय पक्षले सधैं दोहोर्याउने पदावली हो 'रोटीबेटीको सम्बन्ध' । यो अवास्तविक दाबी होइन । 'पिपलटुपिपल लेभल' सम्बन्धमा यो भनाइ शतप्रतिशत सत्य भए पनि 'गभर्नमेन्टटुगभर्नमेन्ट लेभल' मा भने भारतको भूमिका सधैं हुनेखाने ठूल्दाइ र नेपालको भूमिका सँधियार निम्छरो भाइको भन्दा भिन्न देखिँदैन । देउवाको आसन्न भ्रमण बाबुराम भट्टराईकै शब्दमा 'भोजभतेर गरेर राम्रो सम्बन्ध देखाउने' शृंखलाको निरन्तरता होइन भने उनले दिल्ली भ्रमणअघि र भ्रमणका क्रममा कम्तीमा दुई प्रश्नको जवाफ खोज्नैपर्छ । पहिलो हामी भारतसँग कस्तो सम्बन्ध चाहन्छौं ? दोस्रो भारतले नेपालसँग चाहेको के हो ? देउवाले पहिलो प्रश्नको जवाफ काठमाडौंमै खोज्नुपर्छ भने दोस्रो प्रश्नको जवाफ दिल्लीमा । पहिलो प्रश्नको जवाफ दिने र दोस्रो प्रश्नको जवाफ माग्ने आँट र औकात नभई गरिने दिल्ली भ्रमण देश र नागरिकका लागि नहुनु बराबर हुन् ।"
राष्ट्रियताको बहस,"राष्ट्रियता सधैंभरि नेपाली राजनीति, बौद्धिक जगत् र सञ्चार क्षेत्रको महत्ववपूर्ण मुद्दाको रूपमा रहिरहेकै छ । तर पछिल्लो समयमा भने समाजमा राष्ट्रियताको बहस व्यापक र तीव्र बनेको छ । यस्तो बहसले राष्ट्रियता जस्तो संवेदनशील प्रश्नबारे बुझाइमा एकरूपता र कार्यान्वयनमा सहमति निर्माण गर्न सघाउनेछ भन्ने विश्वास गर्न सकिन्छ ।राष्ट्रहरूका लागि राष्ट्रियताको प्रश्न महत्ववपूर्ण हुन्छ । अझ नेपालजस्तो तुलनात्मक रूपमा सानो, छिमेकमा शक्तिशाली र भीमकाय मुलुकहरूका बीचमा अवस्थित र जटिल एवं संवेदनशील भूराजनीतिमा बाँचिरहेको मुलुकको लागि राष्ट्रियताको प्रश्न झनै संवेदनशील हुन्छ । यससँग मुलुकको स्वाभिमान र स्वाधीनतासँगै अस्तित्वको प्रश्नसमेत जोडिएर रहेको हुन्छ । विश्वमा पछिल्लो समय देखा परेको राष्ट्रवाद' को नयाँ प्रवृत्ति र नेपालमा आइरहेको राष्ट्रियताको जागरण या चलिरहेको राष्ट्रवादको बहस एउटै होइन । शक्तिशाली राष्ट्रहरूको राष्ट्रवाद' अरूभन्दा आफू विशेष' छौं भन्ने दम्भ, सैन्य श्रेष्ठता अन्य मुलुकहरूमाथिको हस्तक्षेप या विश्वव्यापी सहकार्यबाट अलग हुने प्रवृत्तिसँग सम्बन्धित हुन्छ । अमेरिकामा ट्रम्पको विजय, युरोपियन युनियनसँग बेलायतको सम्बन्धबिच्छेद या भारतका समकालीन घटनाक्रमले यस्तै प्रवृत्तिको प्रतिनिधित्व गर्छन् । नेपालजस्तो सानो राष्ट्रमा भने यसको बेग्लै अर्थ हुन्छ आफ्ना मुद्दाहरूको आफैं फैसला गर्न पाउने स्वतन्त्रता, आफ्नो स्वाभिमानको रक्षा या स्वतन्त्र राष्ट्रको रूपमा आफ्नो विशिष्ट पहिचान । देश, काल र सन्दर्भअनुसार राष्ट्रवाद भिन्नभिन्न अर्थमा अभिव्यक्त हुन्छ । नेपाल यतिबेला एकैसाथ इतिहासकै अभूतपूर्व जागरण र इतिहासकै गम्भीर चुनौतीको बीचबाट गुज्रिरहेको छ । राष्ट्रियतासम्बन्धी यो जागरण नेपालको राष्ट्रिय स्वाभिमानलाई नयाँ उचाइमा उठाउने र विश्व मानचित्रमा नेपालको नयाँ पहिचान स्थापित गर्ने बलियो आधार हो भने चुनौतीहरूको सही ढंगले सामना गर्न सकिएन भने विद्यमान पहिचान र उपलब्धिसमेत जोखिममा पर्ने अवस्था विद्यमान छ । हामीले दुई वर्षअगाडि अनेकौैं दबाब, चुनौती र अवरोधहरू छिचोल्दै नेपालको संविधान जारी गर्यौं । लोकतान्त्रिक अन्तरवस्तु, सामाजिक न्यायसहितको विशेषता, समाजवादउन्मुख दिशा र संघीयसमावेशी चरित्रलगायतले संविधानलाई नेपाली जनताको एउटा महत्ववपूर्ण उपलब्धिका रूपमा चित्रित गरेका छन् । संविधानको अर्को पाटो पनि उत्तिकै महत्ववपूर्ण छ । यो विभिन्न बाह्य हस्तक्षेप र दबाब चिर्दै नेपालका राष्ट्रिय राजनीतिक शक्तिहरूले आफ्नै खुट्टामा उभिएर निर्माण गरेको दस्ताबेज हो, एउटा सार्वभौम राष्ट्रको रूपमा नेपालको स्वनिर्णयको दस्तावेज हो । आफ्ना मुद्दाहरूको फैसला आफैं गर्ने नेपालको यो महत्ववपूर्ण निर्णय कतिपयलाई बिझायो । त्यसैको परिणाम थियो नेपालमाथि थोपरिएको नाकाबन्दी । भूगोल, जनसंख्या र सैन्य सामथ्र्यमा कैयन् गुना सानो तथा कमजोर एवं आर्थिक रूपले विपन्न मुलुक नेपालले पाँचपाँच महिनासम्म नाकाबन्दीको सामना गरेर एउटा दृष्टान्त निर्माण गर्न सफल भयो सिंगो राष्ट्र र आम जनता एकताबद्ध हुने हो भने जस्तोसुकै संकटमाथि पनि विजय हासिल गर्न सकिन्छ । देशहरू साना हुन सक्छन् र ठूला पनि, धनी हुन सक्छन् र गरिब पनि, शक्तिशाली हुन सक्छन् र निर्बल पनि । तर सार्वभौमसत्ता र राष्ट्रिय स्वाभिमान भने सबैको बराबरी हो । भूगोलको आयतन, जनसंख्याको विस्तार या आर्थिक या सैन्य सामथ्र्यको मापनले राष्ट्रिय सार्वभौमसत्ता र स्वाभिमानलाई निर्धारण गर्दैन । शक्तिशाली देशको असीमित सार्वभौमसत्ता र कमजोर देशको संकुचित सार्वभौमसत्ता भन्ने हुँदैन । हामीले विगतमा आर्जेको यो ठूलो पुँजी हो र समृद्ध राष्ट्र निर्माणको हाम्रो आगामी यात्रामा दिशानिर्देश गर्ने राष्ट्रिय आत्मबल पनि यही हो । ठीक यति नै बेला हामी राष्ट्रियतामाथि इतिहासमै सबैभन्दा बढी जोखिम र चुनौतीको पनि सामना गरिरहेका छौं । चुनौतीका दुईवटा आयाम छन् बाह्य र आन्तरिक । एकातिर हाम्रा आन्तरिक मामलामा निरन्तर बाह्य हस्तक्षेप जारी छ । संविधान बनाउने क्रममा हस्तक्षेपयस्तो संविधान बनाऊ, यस्तो नबनाऊ । यी कुरा राख, यी नराख । संघीयता यस्तो बनाऊ, यस्तो नबनाऊ । संविधान यतिबेला जारी गर, यतिबेला नगर । सरकार बनाउने क्रममा हस्तक्षेप यस्तो सरकार बनाऊ, यस्तो नबनाऊ । फलानो सरकार हाम्रो अनुकूल, फलानो प्रतिकूल । अमूक सरकार बन्दा रुवावासी, अमूक बन्दा आतसबाजी । हामीले स्वतन्त्र ढंगले बाह्य सम्बन्ध कायम गर्दा पनि हस्तक्षेप नेपालले अमूक देशसँग सम्बन्ध राखेर हाम्रो राष्ट्रिय सुरक्षामा चुनौती दियो, यो हाम्रो लागि स्वीकार्य छैन । नेपाललाई चाहिने जति पनि वस्तु हामी उपलब्ध गराउँछौं किन खोल्नुपर्यो अरू देशसँग नाका ? किन गर्नुपर्यो अरू मुलुकसँग पारवहन सन्धि ? आदिआदि । हस्तक्षेपको यो क्रम सूक्ष्म नियन्त्रणको तहसम्म जारी छ । यसलाई बल पुर्याउने गरी देशभित्रै एउटा यस्तो मनोविज्ञान निर्माण गर्न खोजिँदैछ मानौं, हामीले ठूलाबडा' को आदेश र अर्तीउपदेश नमानेर गल्ती गर्यौं र गरिरहेका छौं । कुहिनाले पहाडलाई ठेल्ने धृष्टता गर्नु हामै्र गल्ती हो । त्यसो गर्दा नै हाम्रै कुहिनो रक्ताम्ये भएको हो । ठूलाहरूसँग निहुँ खोज्नु हुँदैन । तुलना गर्नु हुँदैन । नेपालले विगतमा यसो गरेर गल्ती गर्यो । यस्तो उग्र राष्ट्रवाद' ले लाभ दिँदैन । आदिआदि । यसरी एउटा हीन मनोविज्ञानको निर्माण गर्ने, उठेको मनोबललाई खस्काउने कोसिस हुँदैछ । राष्ट्रियताको सबैभन्दा बलियो आधार मुलुकभित्र जनताको एकता हो । आज ठीक यही विषयमाथि प्रहार भइरहेको छ । मिलेर बसेको नेपाली समाजलाई जातजातिका नाममा विभाजित गर्ने प्रयास जारी छ । भाषाभाषीका बीचमा विद्वेष बढाउने प्रयास निरन्तर छ । धर्मधर्मका बीचमा जहर घोल्ने कोसिस अगाडि बढेका छन् । भूगोलभूगोलका बीचमा पर्खाल खडा गर्ने धृष्टता कायमै छ । कहिल्यै उपनिवेश नभएको मुलुकमा तराई मधेस त आन्तरिक औपनिवेशीकरणको सिकार भएको छ' भन्दै त्यहाँ खास समुदायप्रति घृणा बढाउने काम भइरहेको छ । औपनिवेशीकरण' भएको हो भने त त्यसविरुद्धको विद्रोह जायज र वैधानिक हुने भयो । औपनिवेशिक' शासकहरूप्रतिको आक्रोश स्वाभाविक ठहरिने भयो । यसरी अत्यन्त गलत बहस र आख्यानमा मुलुकलाई धकेल्ने प्रयासमा केही तत्वव क्रियाशील छन् । हामी हाम्रा सबै छिमेकी र मित्रहरूसँग मिलेर अगाडि बढ्न चाहन्छौं र उनीहरूको जायज सरोकारहरूप्रति संवेदनशील छौं । हामी चाहन्छौं अरूले पनि हाम्रो संवेदनशीलतालाई यसैगरी सम्मान गरिदिऊन् । यसो भन्नु उग्र राष्ट्रवाद', अन्ध राष्ट्रवाद' या खोक्रो राष्ट्रवाद' हो र ? झन्डै पाँच हजार वर्ष पुरानो गौरवशाली परम्परा भएको, तीन हजार वर्ष अगाडिदेखि नै बहुजातीय र बहुधार्मिक विशेषतामा आबद्ध नेपाली समाजमा को आदिवासी र को पछि आएको आगन्तुक भन्ने निरर्थक बहस भित्वयाएर आशंका र अविश्वास बढाउने कुचेष्टा गरिएको छ । निश्चित समुदायमाथि यो त अभिजात वर्गीय' कुलिन' या एलिट' भनेर सिंगो समुदायप्रति नै जुगुप्सा बढाउने यत्न गरिरहेका छन्, कतिपय पक्षहरू । त्यसरी नै, विनाबर्दी नै निरन्तर सीमा रक्षा गरिरहेका, विविधतायुक्त नेपाली समाजका अभिभाज्य अंगको रूपमा रहेका, तराईमधेसको समथरमा बस्ने नेपालीको देशभक्ति र राष्ट्रियताप्रतिको निष्ठामाथि अनावश्यक प्रश्न उठाउने, छालाको रंग या भेषभूषाका आधारमा शंकाको बीउ छर्ने जस्ता काम गरेर समाजमा अविश्वास र सन्देह बढाउने काम भइरहेका छन् । नेपालको एकताका खासखास अवयवमाथि प्रहार भइरहेको छ । जस्तो नेपालको एकीकरणलाई समाज विकासको स्वाभाविक परिघटना, तत्कालीन ऐतिहासिक सन्दर्भका आवश्यक विषय र सकारात्मक पक्षका रूपमा होइन, गोर्खाली राजाहरूको सामन्ती विस्तार' को रूपमा अपव्याख्या गर्ने र एकीकरणका क्रममा भएका कतिपय घटनाहरूलाई अतिरञ्जित गरेर त्यसलाई खास समुदायमाथिको आक्रमणको रूपमा विद्रुपीकरण गर्ने योजनाबद्ध प्रयास भइरहेको छ । २४० वर्षको उत्पीडन' भन्ने नाममा एकातिर एकीकरणअगाडिको भद्रगोल, बेथिति र सामन्ती समाज व्यवस्थाको महिमामण्डन गर्ने र अर्कोतिर एकीकरणलाई आरम्भिक बिन्दुदेखि नै गलत सिद्ध गर्ने कोसिस भइरहेको छ । नेपाली भाषा र संस्कृतिमाथिको आक्रमण पनि यसैको एउटा शृंखलाको रूपमा रहेको छ । यी सबै प्रयासको एउटै उद्देश्य हो नेपाली राष्ट्रियता र राष्ट्रिय स्वाभिमानलाई कमजोर पार्नु । सानो राष्ट्र हीनताबोध र लघुताभासको मनोविज्ञान निर्माण भइसकेपछि बाह्य हस्तक्षेपलाई स्वाभाविक र जायज ठहर्याउने स्थिति बन्छ । अर्कोतिर समाजलाई जातीय, भाषिक या भौगोलिक विभाजनमा पुर्याइसकेपछि त्यसप्रतिको प्रतिरोध स्वाभाविक रूपमा कमजोर हुन्छ । अहिलेको युगमा कुनै पनि राष्ट्रलाई कमजोर गर्न प्रत्यक्ष हस्तक्षेपभन्दा यस्ता हतियार बढी प्रभावकारी हुने ठानेर यसको प्रयोग गर्ने प्रवृत्ति बढेको छ । त्यसैले यस्ता प्रवृत्तिमाथि सार्थक हस्तक्षेप आवश्यक छ । हामीले स्थापित गर्नुपर्छ हाम्रो राष्ट्रियता मूलतः हाम्रो राष्ट्रिय हितको रक्षाको विषय हो । यो कसैको विरोध या कसैको पक्षपोषण होइन । हामी हाम्रा सबै छिमेकी र मित्रहरूसँग मिलेर अगाडि बढ्न चाहन्छौं र उनीहरूको जायज सरोकारहरूप्रति संवेदनशील छौं । हामी चाहन्छौं अरूले पनि हाम्रो संवेदनशीलतालाई यसैगरी सम्मान गरिदिऊन् । यसो भन्नु उग्र राष्ट्रवाद', अन्ध राष्ट्रवाद' या खोक्रो राष्ट्रवाद' हो र ?"
असोज ४ देखि प्रथम दुधे गोल्डकप फुटबल हुने,"बिर्तामोडः दुधे यूथ क्लबको आयोजनामा असोज ४ देखि ११ गतेसम्म झापाको शिवसतासी नगरपालिकामा प्रथम दुधे गोल्ड कप फुटबल प्रतियोगिता आयोजना हुने भएको छ। आइतबार बिर्तामोडमा पत्रकार सम्मेलन आयोजना गरी गोल्डकप फुटबलको तयारी तीब्र पारिएको आयोजकले जनाएको छ। प्रतियोगितामा आयोजक सहित नेपालका ८ वटा राष्ट्रिय टीमको सहभागिता रहने क्लबका अध्यक्ष सन्तोष थोप्राले जानकारी दिए। एपिएफ क्लब, त्रिभुवन आर्मी क्लब, चर्च ब्वाइज, हिमालयन शेर्पा, रुपन्देही ११, झापा ११, मोरङ ११, आयोजक दुधे युथ क्लबले प्रतियोगितामा सहभागिता जनाउने पक्का भएको थोप्राले बताए। आयोजकले शिवसतासी नगरपालिका भित्रैका खेलाडी सहभागि भएको टीम बनाएको क्लबका अध्यक्ष थापाले बताए। प्रतियोगिताको विजेता टीमले ३ लाख १ हजार र उपविजेता टीमले १ लाख ५१ हजार रुपैंया पुरस्कार, मेडल, शिल्ड पाउने आयोजकले जनाएको छ। प्रत्येक खेलको म्यान अफ द म्याचलाई आकर्षक पुरस्कारको व्यवस्था गरिएको थोप्राले बताए। यसैगरी म्यान अफ द टुर्नामेन्ट र सर्वाधिक गोलकर्तालाई जनही २५ हजार रुपैंयाँ प्रदान गरिने बताइएको छ। प्रतियोगितामा ३४ लाख रुपैंयाँ संकलन हुने आयोजक समितिका प्रचार प्रमुख बिनोद सापकोटाले बताए । प्रतियोगिता सम्पन्न गर्न २२ लाख रुपैंयाँ खर्च हुने अनुमान आयोजकको छ। सापकोटाले प्रतियोगिता पछि बचत हुने रकमले खेलकुद एकेडेमी निर्माण, अक्षयकोष स्थापना र खेलमैदानलाई अन्तर्राष्ट्रिय स्तरको बनाउन खर्च गर्ने बताए।"
