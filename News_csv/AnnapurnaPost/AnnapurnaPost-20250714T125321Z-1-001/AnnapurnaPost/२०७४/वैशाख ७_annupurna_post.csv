शीर्षक,विवरण
भित्रभित्रै चलिरहेको एउटा क्रान्ति,"सामाजिक क्रान्ति र परिवर्तन एकै दिन या रातमा हुन सक्दैन । हठात गरिने राजनीतिक परिवर्तन दिगो पनि हुँदैन र त्यस्तो परिवर्तनले कैयन् दुष्परिणाम ल्याउँछ भन्ने उदाहरण हाम्रै देश पनि हो । नेपालमा क्रान्ति र परिवर्तनको आधार हिंसालाई बनाइँदै आएको छ, तर हिंसात्मक क्रान्तिले होइन, शान्तिपूर्ण क्रान्तिले मात्र समाजमा सकारात्मक परिवर्तन ल्याउन सक्छ भन्ने हाम्रै देशको अनुभवले पनि देखाइरहेको छ । अहिले नेपालमा एउटा सूक्ष्म सामाजिक राजनीतिक क्रान्ति सुरु भएको छ, जसले भविष्यमा ठूलो आकार लिन सक्छ । यो क्रान्तिसँग हिंसाको कुनै सम्बन्ध छैन, यो शान्तिपूर्ण क्रान्ति हो । यो क्रान्ति हो महिला नेतृत्व विकासको । अहिले स्थानीय चुनावमा महिलाको नाम अधिकांश ठाउँमा उपप्रमुख पदको लागि आइरहेको पाइन्छ । महिला भन्नासाथ उपप्रमुखको दाबेदार भन्ने बुझ्न थालिएको छ । धरान उपमहानगरमा नेपाली कांग्रेसबाट केही पुरुषले उपमेयरमा दाबी गरेका छन् । महिलाले उठ्ने पदमा किन ती पुरुषले दाबी गरेको हो भनेर टिप्पणी हुने गरेको छ । उपप्रमुख पद महिलाको मात्र होइन र पुरुषको मात्र पनि होइन । सबै पद सबै लिंगका मानिसले दाबी गर्न सक्छन् । तर सामाजिक मनोविज्ञान नै कस्तो बन्दै गएको छ भने उपप्रमुख पद महिलाले मात्र दाबी गर्ने हो । यो मनोविज्ञान त्यसै बनेको होइन । प्रमुख या उपप्रमुख पद दुईमध्ये एकमा राजनीतिक दलहरूले महिलालाई उम्मेदवार बनाउनैपर्ने कानुनी व्यवस्था छ । त्यही कानुनी व्यवस्थाले महिलाको उम्मेदवारी व्यापक बन्न गएको हो । कानुनले दुईमध्ये एकमा महिला भन्यो, तर हाम्रो सामाजिक विकास र नेतृत्व विकासको दृष्टिले महिला अगाडि छैनन् । त्यसैले अधिकांश ठाउँमा प्रमुख पदमा नभएर उपप्रमुख पदमा महिलाको उम्मेदवारीको चर्चा आएको हो । तीतो यथार्थ महिला उपप्रमुख हुने अवस्थालाई कतिपयले नकारात्मक मान्ने गरेका छन् । महिलाले किन प्रमुख पद नपाउने ? महिलाले उपप्रमुखमै सीमित हुनुपर्ने ? यस्ता प्रश्न उठाइँदैछन् । यस्ता प्रश्न उठाउन सजिलो छ, महिलाले सर्वत्र प्रमुख पदमा दाबी गर्ने र विजयीसमेत हुने आदर्श अवस्था परिकल्पना गर्न पनि सकिन्छ, तर समाजको यथार्थ हामी अस्वीकार गर्न सक्दैनौं । समाजमा महिला पिछडिएका छन्, त्यसैले कानुनी रूपमा महिला प्रतिनिधित्वको विकास गर्नुपरेको हो । समाजमा महिला सबैतिर अगाडि भएको भए या पुरुषभन्दा अगाडि भएको भए यसरी कानुन बनाएर प्रतिनिधित्वको सुनिश्चितता गर्नै पर्दैनथ्यो । अधिकांश ठाउँमा उपप्रमुख पदमा महिला उम्मेदवार भएको अवस्थालाई कतिपयले खिसी गर्ने गरेका छन् । उनीहरूलाई यसलाई ठट्टा र हँसीमजाकको विषय बनाउने गरेका छन् । यस्ता ठट्टालाई गम्भीरतासाथ लिन जरुरी छैन । महिलाले प्रमुख या उपप्रमुख पदमा उम्मेदवारी पाउने, वडा सदस्यमा महिला हुनैपर्ने, वडामा दलित महिला हुनैपर्ने जस्ता व्यवस्था कानुनले गरेको छ । कैयन् ठाउँमा खासगरी दलित महिला उम्मेदवार पाउन नसकेर राजनीतिक दलहरू चिन्तित छन् । यो चिन्ताको मात्र नभएर पीडाको विषय पनि हो । यसमा केही कानुनी त्रुटि पनि देखिन्छ । हरेक ठाउँमा जनजाति या दलित हुन्छन् भनेर किन परिकल्पना गरियो ? यो गलत हो । हरेक ठाउँमा महिला र पुरुष अनिवार्य हुन्छन्, तर सबै जातिका मानिस हुन्छन् भन्ने छैन । अहिलेको यथार्थ हो महिलाले अधिकांश दलबाट उपप्रमुखमा उम्मेदवारी पाउनेछन् । मुख्य दलले बिरलै ठाउँमा मात्र महिलालाई प्रमुखको उम्मेदवार बनाउनेछन् । किनभने हाम्रो सामाजिक स्थिति नै यस्तै छ । यो अवस्थालाई बलजफ्ती परिवर्तन गर्न सकिँदैन । हामीले के कुरामा ध्यान दिनुपर्छ भने राजनीतिक दलहरूलाई उम्मेदवार उठाएर मात्र पुग्दैन, उनीहरूलाई जिताउनु पनि पर्छ । जित्ने उम्मेदवार उठाउनु दलहरूको बाध्यता हो । जित्ने उम्मेदवारका रूपमा महिलाभन्दा पुरुष नै अग्रणी हुनु हाम्रो यथार्थ हो । यो यथार्थलाई पनि हामीले तत्काल बदल्न सक्दैनौं । उज्यालो पक्ष चुनावको मैदानमा रहेका हजारौंहजार महिला दाबेदार सबैले टिकट पाउँदैछन् भन्ने छैन । जति महिलाले टिकट पाउँछन्, उनीहरू सबैले जित्दैनन् । हजारौंहजार महिलामध्ये थोरैले मात्र विजयी भएर नेतृत्वको अवसर पाउँछन् । हजारौंमध्ये थोरैले मात्र अवसर पाउनु नकारात्मक जस्तो लाग्ला । नेपालमा जेमा पनि नकारात्मक मात्र देख्ने संस्कार विकास गराउन खोजिएको छ । नकारात्मक होइन, सकारात्मक ढंगले सोचौं, गहिरिएर हेरौं, यो स्थानीय चुनाव राजनीतिक विषय भए पनि यसले ठूलो सामाजिक क्रान्ति ल्याउन सक्छ । समाजमा महिला पछाडि पर्नु अँध्यारो पक्ष हो । महिला अहिले उपप्रमुखमा सीमित हुन पुगेका छन् । यो अर्काे अँध्यारो पक्ष हो । अँध्यारो पक्ष मात्र हेर्ने नकारात्मक काम गर्न हुन्न । कानुनी व्यवस्था थिएन भने महिलाले उपप्रमुख पनि पाउन सक्दैनथे । उपप्रमुखमा बिरलै महिला मात्र मुख्य दलहरूबाट उम्मेदवार बन्थे होलान् । विभिन्न जिल्लाका विभिन्न दलका मित्रहरूसँग कुराकानी गर्दा सबैको एउटै गुनासो छ उपप्रमुखमा जित्ने खालका महिला उम्मेदवार पाउनै गाह्रो भयो । हाम्रो आजको यथार्थ यही हो । यो अवस्थाबाट के देखिन्छ भने महिला नेतृत्व विकास सशक्त रूपमा भइरहेको छैन । अब यही विषयलाई सकारात्मक कोणबाट हेरौं । आज जित्ने खालका महिला प्रमुख या उपप्रमुख पाइएन होला, जित्ने खालका वडाध्यक्ष पाइएन होला, के पाँच वर्षपछि पनि यही अवस्था रहला ? आज सशक्त महिला नेतृत्व पाइएन भनेर गरिएको गुनासोको उपचार यही चुनावले गर्नेछ । हरेक स्थानीय तहमा ठूलो संख्यामा महिला उम्मेदवार सक्रिय छन् । उनीहरूमध्ये कोही निर्वाचित होलान् या कोही नहोलान् । निर्वाचित हुनेहरूले जिम्मेवारीमा रहेर काम गर्नेछन् । उनीहरूमध्ये अधिकांशले आउँदो चुनावमा माथिल्लो पदमा दाबी गर्नेछन् । अहिले उम्मेदवार भएका महिला पनि पाँच वर्ष चुलाचौकामा मात्र सीमित हुने छैनन् । उम्मेदवारका रूपमा उनीहरू चुलोबाट आँगन हुँदै विशाल समाजमा प्रवेश गरेका हुन्छन् । आगामी दिनमा उनीहरू पनि सक्रिय नै हुनेछन् । हरेक वडामा विभिन्न दलबाट महिला उम्मेदवार बनेका हुन्छन् । उनीहरूले आउँदो चुनावका लागि तयारी गर्नेछन् । यो चुनाव ठूलो पर्व हो । चुनावले आउँदो पाँच वर्षभित्र महिला नेतृत्व विकासमा यति ठूलो क्रान्ति गर्ने सम्भावना देखिन्छ कि त्यस्तो क्रान्ति जति रगत बगाएर पनि गर्न सकिन्न । संविधानसभा या संसद्को चुनावले महिला नेतृत्व विकास केही हदसम्म गर्न सकेको मान्नुपर्छ । तर स्थानीय निकायले त्योभन्दा हजारौं गुणा ठूलो परिमाणमा महिला नेतृत्व विकास र जागरण ल्याउनेछ । चुनावमा विजयी भए पनि या नभए पनि हजारौं महिलाले चुनावी प्रतिस्पर्धाको अनुभव गर्नेछन् । चुनावमा उनीहरूको उम्मेदवारी र अनुभव देशकै सम्पत्ति हो । महिला जागरण र नेतृत्व विकासका दृष्टिले यो चुनावलाई स्वर्ण कालखण्ड मान्न सकिन्छ । यस्तो अपूर्व अवसरमा कमीकमजोरी होलान्, महिलाले सबै ठाउँमा प्रमुख पदमा उम्मेदवारी नपाउलान् भन्दैमा यसको महत्ववलाई घटाउनु हुन्न । पाँच वर्षपछि उपप्रमुख पदमा कैयन् ठाउँमा पुरुषसँग महिला पराजित पनि होलान् तर आशावादी बनौं अब देशमा बहुमत स्थानीय तहमा उपप्रमुख महिला नै बन्नेछन् । महिला उपप्रमुखमा मात्र सीमित हुनुपर्यो भन्ने अहिलेको अवस्थालाई भविष्यको आँखाले पनि हेरौं । अब उपप्रमुख निर्वाचित हुने अधिकांश महिला पाँच वर्षपछिको चुनावमा प्रमुखको दाबेदार हुनेछन् । उनीहरूको दाबीको पछाडि पाँच वर्षको अनुभव पनि हुनेछ । अहिले उम्मेदवारी दिने महिला पनि त्यसबेला माथिल्लो पदको दाबेदार हुनेछन् । जसरी अहिले उपप्रमुख पदमा महिलाको मात्र दाबी आइरहेको छ, पाँच वर्षपछि प्रमुखमा यसरी नै दाबी आउनेछ । अहिले पुरुषले उपप्रमुख पदमा उम्मेदवारी दाबी गर्दा अनौठो मान्ने अवस्था छ, पाँच वर्षपछि पुरुषले प्रमुख पदमा दाबी गर्दा अनौठो मानिने अवस्था सिर्जना नहोला भन्न सकिन्न । यो चुनाव ठूलो पर्व हो । यो चुनावले आउँदो पाँच वर्षभित्र महिला नेतृत्व विकासमा कति ठूलो क्रान्ति गर्ने सम्भावना देखिन्छ भने त्यस्तो क्रान्ति जति रगत बगाएर पनि गर्न सकिन्न । त्यसैले अहिलेको स्थानीय चुनाव महिला नेतृत्व विकासको विराट महायज्ञ हो । यो शान्तिपूर्ण क्रान्तिलाई संस्थागत गर्ने एक मात्र उपाय भनेको चुनाव हो र कुनै पनि अवस्थामा चुनाव हुनुपर्छ । यो शान्तिपूर्ण क्रान्तिको एक मात्र बाधक भनेको चुनाव हुन नदिने प्रवृत्ति हो । यो प्रवृत्तिलाई जितेर चुनाव गराउनु देश र जनताको मुख्य आवश्यकता हो ।"
नेपाली हामी रहौंला कहाँ,"नेपाली जनमानसमा विगत केही समयदेखि नियोजित रूपमा सिक्किमीकरण, फिजीकरण तथा देश खारेज, मर्ज वा विलय र स्वतन्त्र एक मधेसबारे अनेक प्रकारका भ्रामक विचार आमसञ्चार माध्यममा प्रचारप्रसार भइरहेका छन् । अहिलेको युग सञ्चारका साधनमा पकड भएकाले रेडियो, टेलिभिजन, समाचारपत्र र अनलाइन मिडियाले देश, समाज र अन्तर्राष्ट्रिय सम्बन्धमै प्रभाव पारेको छ । विश्वका उन्नत र विकसित प्रजातान्त्रिक देशहरूमा समेत अनलाइन समाचारले निर्वाचनको समयमा गरिएको भ्रामक समाचारले हार्ने उम्मेदवारले जित्ने र जित्नेले हारेका पनि छन् । विश्वको महाशक्ति अमेरिकाको राष्ट्रपतिको निर्वाचनमा समेत सञ्चारको प्रभावले चुनावी नतिजामा प्रभाव पारेको थियो । छिमेकी मित्रराष्ट्र भारतमा भएको विधानसभा निर्वाचनमा सञ्चार साधनको सफल प्रयोगले भारतीय जनता पार्टीले अत्यधिक बहुमतले सत्तारोहण गरेको छ । नेपालमा पनि निकट भविष्यमा हुन गइरहेको निर्वाचनमा सञ्चारको प्रयोगले चुनावी नतिजामा प्रत्यक्ष प्रभाव पार्ने सम्भावना छ । सिक्किमीकरण, फिजीकरण र देश खारेज, मर्ज वा विलय र स्वतन्त्र एक मधेस प्रदेशबारे चर्चा गर्दा ध्यान दिनुपर्ने नेपाल स्वतन्त्र, अविभाज्य र जनतामा सार्वभौमसत्ता रहेको स्वतन्त्र मुलुक हो । राष्ट्रनिर्माता पृथ्वीनारायण शाहले गुरु गोरखनाथको कृपा र आशीर्वादले गोरखा राज्यबाट साना राज्यहरूलाई एकीकरण गरेर नेपाल राज्य बनाएका हुन् । नेपालको सिमाना उत्तरमा जनवादी गणतन्त्र चीन र पूर्व, पश्चिम र दक्षिणमा गणतन्त्र भारत छ । एक लाख ५६ हजार वर्ग माइल क्षेत्रफल रहेको संयुक्त राष्ट्रसंघको सदस्य र सार्क राष्ट्रको संस्थापक सदस्य भएको विश्व मानचित्रमा अंकित स्वतन्त्र र सार्वभौम राष्ट्र हो । पृथ्वीनारायणले गोरखा राज्यबाट सुरु गरेको एकीकरण अभियान पश्चिम किल्ला काँगडा पूर्वमा टिष्टासम्म पुगेको थियो । तत्कालीन ब्रिटिस इन्डिया कम्पनीसँग भएको १८१६ को सुगौली सन्धिले नेपालको सिमाना किटान गरेको छ । जंगबहादुरले अंग्रेजलाई सहयोग गरेर प्राप्त गरेको नयाँ मुलुक बाँके, बर्दिया, कैलाली र कन्चनपुर यसैमा समावेश छ । सुगौली सन्धिले नेपालको सिमाना खुम्चिन गए पनि पहिलोपटक गोरखा राज्यलाई अंग्रेजहरूले नेपाल अधिराज्यको मान्यता दिएर नेपालका राजासँग सम्झौता गरेका थिए । राणाकालका अन्तिम र प्रजातन्त्रका प्रथम प्रधानमन्त्री मोहनशमशेरले भारतसँग सन् १९५० को नेपालभारत मैत्री सन्धि गरे । साथै सन्धिका प्रावधानलाई स्पष्ट पार्न लेटर अफ एक्सचेन्ज पनि गरे । यो सन्धिले स्वतन्त्र भारतले १९२३ को बेलायतसँग भएजस्तै नेपाललाई दुई मुलुकले एकअर्काको सार्वभौमसत्ता र स्वतन्त्रतालाई बराबरीको मान्यता दिएको पाइएको छ । राष्ट्रनिर्माता पृथ्वीनारायणको एकीकरणमा महत्ववपूर्ण भूमिका रहेजस्तै राणा प्रधानमन्त्री जंगबहादुर राणाले जंगे पिलर गाडेर सीमा छुट्ट्याउनमा र चन्द्रशमशेरले नेपाललाई स्वतन्त्र र सार्वभौमसत्ता मुलुक बनाउनमा र मोहनशमशेरले गरेको सन् १९५० को नेपालभारत मैत्री सन्धि रहेको छ । सन् १९५० मा भारतले भुटानसँग पनि नेपालसँग जस्तै मैत्री सन्धि गरेको र सिक्किम भारतको संरक्षित राज्य नै रहेको थियो । १९७५ मा इन्दिरा गान्धीले भारतसंरक्षित राज्य सिक्किमलाई काजी लेन्डुप दोर्जेको सहयोगमा नाम मात्रको देखावटी निर्वाचन गराएर सिक्किम विधानसभाबाट सर्वसम्मत प्रस्ताव पास गर्न लगाएर भारतमा मर्ज वा विलय गराइयो । यसैलाई नेपालमा सिक्किमीकरणको हौवा बनाइएको छ । जबकि सिक्किम भारतकै संरक्षित राज्य रहेको र नेपाल सार्वभौमसत्ता युक्त स्वतन्त्र राष्ट्र रहेको छ । जनवादी गणतन्त्र चीनले आफ्नो संरक्षित राज्यको रूपमा रहेको तिब्बतलाई चीनसँग मर्ज वा विलय गराएको थियो । राणाहरूले एकतन्त्रीय जहानिया शासन कायम गरे पनि नेपालको सार्वभौमसत्ता र स्वतन्त्रता जोगाएर राखेका थिए । नेपाल राज्यको भौगोलिक एकीकरण पृथ्वीनारायणले गरे भने राजनीतिक, प्रशासनिक, सामाजिक र भावनात्मक रूपमा एकीकरण राजा महेन्द्रले गरे । १४ अञ्चल ७५ जिल्ला ४ हजार गाउँ पञ्चायत र २९ नगर पञ्चायत बनाउनु, मुलुकी ऐनमा समसामयिक सुधार गरेर जातीय विभेद र छुवाछूतको अन्त्य, भूमिसुधार लागू गरेर जमिनमा हदबन्दी र मोहीको हकहित संरक्षण गरिनु, मित्रराष्ट्रहरूको सहयोगमा कलकारखाना, उद्योगधन्दा स्थापना गर्नु, नेपालभरि नेपाली रुपैयाँको चलनचल्ती गराउनु, दक्षिणी सीमा क्षेत्रमा पूर्वसैनिकको पुनर्वास कार्यक्रम सञ्चालन गरिनु, पूर्वपश्चिम र उत्तरदक्षिण राजमार्गको निर्माण, नेपाली राष्ट्रभाषालाई देशभरि बुझ्न सक्ने गरी सम्पर्क राष्ट्रभाषाको रूपमा लागू गरिनु, चीनलगायत विश्वका महाशक्ति राष्ट्रसँग दौत्य सम्बन्ध कायम गर्नु तथा राष्ट्रसंघको स्थायी सदस्यमा अत्यधिक मतले निर्वाचित हुनु र लुम्बिनी विकास गुरुयोजना लागू गर्नु जस्ता अनगिन्ती राम्रा काम गरेका थिए भने राजा वीरेन्द्रले देशलाई पाँच विकास क्षेत्रमा विभाजन गरेर राजामा रहेको सार्वभौमसत्ता नेपाली जनतामा हस्तान्तरण गरेर जनचाहनाअनुसार २०४७ को संविधान जारी गरे । यो संविधानअनुसार २०४८, २०५१ र २०५६ मा तीनपटक संसद्को आमनिर्वाचन र स्थानीय निर्वाचन २०४९ र २०५४ मा गरी दुईपटक भएर जनताबाट अनुमोदित भएको थियो । त्यस्तै राजा ज्ञानेन्द्रले पनि जनचाहनाको कदर गरेर २०६३ वैशाख ११ गते २०४७ को संविधानअनुसार अन्तिमपटक निर्वाचित संसद् प्रधानमन्त्री शेरबहादुर देउवाको सिफारिसमा आफैंले विघटन गरेकोमा त्यसलाई पुनस्र्थापना गरे । पहिलो संविधानसभा निर्वाचनलगत्तै निर्वाचनमा पराजित गृहमन्त्री र संविधानसभामा बहुमत गुमाएका प्रधानमन्त्री गिरिजाप्रसाद कोइरालालाई प्रयोग गरेर ज्येष्ठ सदस्य कुलबहादुर गुरुङको अध्यक्षतामा शपथ ग्रहण गराउन बसेको बैठकमा गैरकानुनी, गैरसंवैधानिक तथा भारतीय प्रधानमन्त्रीका विशेष दूत कर्ण सिंहको उपस्थितिमा भएको संवैधानिक राजतन्त्र, संसद् पुनस्र्थापनाजस्ता सम्झौताको उल्लंघन गरेर लोकतान्त्रिक गणतन्त्र घोषणा गरियो । राजा ज्ञानेन्द्रले शालीनतापूर्वक जनताको नासो श्रीपेच सुरक्षित राख्न तत्कालीन गृहमन्त्री कृष्णप्रसाद सिटौलालाई हस्तान्तरण गरेर नारायणहिटीबाट नागार्जुनमा रहेको दरबारमा वनवास गए । भगवान् रामचन्द्रलाई १४ वर्ष वनवास जानुपरेको थियो । राजा ज्ञानेन्द्रलाई १० वर्ष वनवास जानुपरेको छ । गुरु गोरखनाथले आफ्नो आशीर्वादले पृथ्वीनारायण र उनका वंशज शाहवंशका उत्तराधिकारीहरूको सहयोगमा आफ्ना चेलाहरूलाई पठाउने गरेको धार्मिक विश्वास गरिएको छ । २०१७ को राजनीतिक परिवर्तनपछि योगी नरहरिनाथ राजा महेन्द्रको सहयोगमा पठाइएका थिए । अहिले राजा ज्ञानेन्द्रको सहयोगको लागि गोरखपुरका मठाधीश योगी आदित्यनाथलाई पठाएको विश्वास छ । निकट भविष्यमा यही सरकार वा नयाँ गठन हुने सरकारले गराउने निर्वाचनले राजा ज्ञानेन्द्रको वनवासको अन्त्य गराउने विश्वास गरिएको छ । देशलाई राम्रो र असल तथा राष्ट्रहितको लागि विगतमा गरेका कार्यको योगदानको मूल्यांकन गरेर मान सम्मान गर्नु आफ्नै सम्मान हो । शक्ति र घमण्डको उन्मादले देश खारेज, देश मर्ज र एक मधेस स्वतन्त्र प्रदेश र अलग राज्य वा मर्ज गराउने धम्की दिने लेन्डुपका अनुयायी र मिर्जाहरूको प्रलाप निभ्ने बेलाको बत्तीजस्तै हो । कृतघ्न, राष्ट्रघातीले मात्र राष्ट्रनिर्माताको सम्मानको राष्ट्रिय एकता दिवस र सार्वजनिक बिदा कटौती गरेर अपमान जनित कार्य गरेका छन् । नालायक सन्तानले आफूलाई जन्म दिने आमाबाबुलाई अपहेलना गरेर वृद्धा श्रम, पाटीवास गराए पनि जन्मदिने आमाबाबुसँगको प्राकृतिक सम्बन्धबाट मुक्ति पाउन सक्दैन । त्यस्तै पृथ्वीनारायणलाई युद्धका सरदार गोरखाका खसराजा भनेर गिल्ला गरेर नेपाल राज्यको एकीकरणमा सहयोगी खस, बाहुन, क्षेत्री दशनामी र एकीकरण अभियानमा संलग्न चार वर्ण ३६ जातका फूलबारीका फूलको विरोधमा युरो र डलरको हन्डी खाएका स्वनामधन्य बुद्धिजीवी, लेखक र तिनका लेख प्रकाशित गर्ने राट्रिय दैनिकहरूको क्रियाकलाप नेपालीहरूले सतर्कताका साथ नियालिराखेका छन् । छातीमाथि हात राखेर भन्ने हो भने २०७२ को संविधान पहाडि खासगरी बाहुन, क्षेत्रीको विरुद्धमा आएको दस्ताबेज हो । देशको हित गर्छ भन्ने विश्वासमा बाहुन, क्षेत्रीले यो संविधान स्वीकार गरेका छन् । समय सधैं एकनास हुँदैन । हिजोका सर्वशक्तिमानहरू आज निरिह भएजस्तै आज उन्मत्त भएर शक्तिवान देखिएकाहरू पनि आफ्ना राष्ट्रविरोधी कार्यले निकट भविष्यमै शक्तिहीन र निरिह हुन जाने सम्भावना छ । सर्पको मुखमा पसेको भ्यागुताले धेरै बाँच्छु भनेर किराफट्यांग्रा मुखमा हालेजस्तै अहिले सत्तामा कब्जा जमाएकाहरूले घमण्ड र शक्ति प्रदर्शन गरिरहेको देखिएको छ । शक्ति र घमण्डको उन्मादले देश खारेज, देश मर्ज र एक मधेस स्वतन्त्र प्रदेश र अलग राज्य वा मर्ज गराउने धम्की दिने लेन्डुपका अनुयायी र मिर्जाहरूको प्रलाप निभ्ने बेलाको बत्तीजस्तै हो । अवैध प्रकारले भारतीय मूलका आप्रवासीको संख्या बढाई बहुमत पुर्याएर गठन भएको भारतीय मूलका प्रधानमन्त्रीको सरकार फिजीको राष्ट्रिय सेनाले अपदस्थ गराएर अल्पसंख्यकमा पुर्याइएका आदिवासी फिजियनकै नेतृत्वमा सरकार गठन गरेर सञ्चालन गरिएको छ । नेपालमा पनि दक्षिणी सीमाबाट आप्रवासीहरूको ओइरो लगाएर निर्वाचन जिते पनि फिजीको घटना दोहोरिन नसक्ला भन्न सकिँदैन । त्यसैले नेपालमा फिजीकरणको सम्भावना पनि रहेको छैन । संसदीय व्यवस्थाको जननी भनिने बेलायतको संसद्लाई कानुनी रूपमा महिलालाई पुरुष र पुरुषलाई महिला घोषित गर्न सक्ने अधिकार रहेको मानिएको छ । त्यही बेलायतको संसद्मा बहुमत प्राप्त प्रधानमन्त्रीको युरोपियन युनियनमा रहने प्रस्तावलाई जनताले अस्वीकार गरेर अलग हुने निर्णय गरे । नेपालमा धाँधली गरेर संसद्मा बहुमत ल्याएर संसद् कब्जा गरेर मधेसलाई एक प्रदेश, अलग राज्य वा मर्ज गराउने प्रस्ताव पारित गरे पनि नेपाली सेनाले त्यसलाई पराजित गर्नेछ । एक लाख नेपाली सेनालाई लेन्डुप र मधेस एक प्रदेश वा मर्ज गराउनेको शब्दमा सलामी र गुलामीको लागि राखिएको भनेर जुन तेजोबध गरिएको छ । त्यसको बदला लिने अचुक मौकाको प्रतीक्षामा नेपाली सेना छ । हाम्रा पुर्खाले प्राणको बाजी राखेर बनाएको यो देशको अखण्डता सार्वभौमसत्ता कुनै संविधानसभा संसद् वा जनमतसंग्रह र निर्वाचन विधिविधानले निर्माण वा कायम गरेको होइन । पृथ्वीनारायणको दिव्योपदेशमा मेरो सानो दुःखले आज्र्याको मुलुक होइन, सबैलाई चेतना भया भनेर चोर औंलो ठड्याएको सालिक सिंहदरबार अगाडि र प्रधानसेनापतिको कार्यकक्षमा रहेको छ । राष्ट्रनिर्माताको उक्त चित्रले सधैं सजग र सतर्क गराइरहेकै छ । उपरोक्त तथ्यको विश्लेषणबाट देशलाई खारेज, मर्ज विलय, अलग स्वतन्त्र मधेस वा सिक्किमीकरण र फिजीकरणको हौवा केपुचिन पादरीका अनुयायी र लेन्डुप समर्थकले चलाएको मनगढन्ते हल्ला मात्र रहेको प्रमाणित भएको छ । नेपाली हामी रहौंला कहाँ नेपालै नरहे ।"
"हाे, सबै ड्राइभर फटाहा नहुँदा रहेछन् !","पाँचथरदेखि धरानसम्मको यात्रा थियो। पाँचथरबाट पाँच घण्टामा विर्तामाेड अाइपुगिने। विर्तामाेडबाट धरान पुग्न प्राइभेट गाडीमा जान तीन घण्टा लाग्ने। तर, सार्वजनिक यातायातमा प्राइभेट गाडीमा चढे जस्तो कहाँ हुन्छ र? आजभोलि फिदिमबाट लाग्ने गाडी जतिबेलै पनि पाइन्छ। बिहानै उठेर हिड्न त मन थियो। तर, केही रेडियोको जरुरी काम सक्नु पर्ने भएकाले १० बजे खाना खाएर विर्तामाेडको गाडी चढे। १० बजे हिड्ने भनेको गाडी यात्रु बटुल्दै ११ बजे छुट्याे। पुसको महिना, जाडो निकै थियो । घरबाट भोलि जाउँ भन्दै हुनुहुन्थ्यो । महिलालाई माइती भनेपछि हुरुक्कै हुने, मनमा एक किसिमको हतार अवश्य थियाे। जसरी भएपनि बेलुका पुगिहालिन्छ नि भन्ने सोचेर हिँडे । गाडीमा कोचाकोच मान्छे खाँदिएको थियो। गाडीको अगाडिको सिटमा बसेकी थिएँ। दुईजनाको सिटमा तीनजना कोचाकोच, विचरा ड्राइभर र मेरो छेउमा बसेका दाइले बीचमा एउटी बहिनीलाई राखेका थिए। छेउमा बस्ने दाइलाई अनुरोध गरें, दाइ उता बसेर त्यो बहिनीलाई यता बस्न दिनुहोस् न। नदिन खोजेको पनि होइन तर अप्ठेरो हुन्छ रे। अलि ठूलो मान्छेलाई बीचमा राख्दा। अलि सानो मान्छे सजिलो अरे। वास्तवमा त्यस्तो हो कि नियत त्यो चाहिँ उही जानोस्। बाटोका घुम्तीहरुमा त्यो ड्राइभरको हातलाई त्यो बहिनीले जोगाएको देख्दा माया नै लाग्यो। विचरीको दमकमा तालिम भ्याउन पुग्नु पर्ने बाध्यता रहेछ। त्यो ड्राइभर फोनमा मस्केको देख्दा गाडीमा सवार म मात्रै होइन सबै रिसले चुर थिए। मम्मीले भनेको कुरा याद आयोड्राइभरको ब्यहोरा नि हुन्न। भित्रभित्रै रिस पनि उठ्यो, बल्लबल्ल साढे ४ मा विर्तामाेडमा उत्रिएँ। म छेउमा बसेकी केटी र मसँगै गाडीबाट निस्कियाैं। दमकसम्म जाने थिइ ऊ। मसँगै जाउँ भन्ने उसको प्रस्तावलाई हुन्छ भने तर एउटा पार्सल विर्तामाेडमा आफन्तको दिनु थियो, चढ्यौं सिटी रिक्सा। सिटी रिक्साको ड्राइभर ऐनाबाट हामीलाई हेर्दै मस्किरहेको थियो। लाग्छ पहिलो पटक कोही महिला देख्दैछ। कपाल मिलाउँदै र सर्टको गोजीमा राखेको चश्मा पुछ्दै। किन त्यसाे गर्यो थाहा छैन्। हामीलाई प्रभावित पार्न वा अरु केही उही जानोस् । बसपार्कमा उत्रिँदा, आफ्नो लगेज निकाल्दा र सिटी रिक्सामा चढेर भद्रपुर रोड पुग्दा ५ बजिसकेको थियो। घरबाट बारम्बार फोन आएर विर्तामोडमै बस् भन्ने आदेश नआएको त होइन। तर, माइती पुग्ने हतारले झुट बोल्न बाध्य भए कि धरानको साथी भेटे उतै जान्छु। आफन्तकोमा पार्सल दिएर फर्कियौं, गाडी प्रतिक्षा गर्दै थियौं। पुसको महिना कति छिटो रात पर्ने, ५ः३० त्यही भइसकेकाे थियाे। एउटा भ्यान आएर हाम्रो अगाडि रोकियो। बहिनी कहाँ जाने हो? एकजना महिला पनि थिइन् त्यहाँ। गाडीभित्र यसो हेर्याैं। हामीले के गर्ने, के नगर्ने दोधारमा पर्याैं। धरान पुग्नु थियो। कहाँ जान्छ दाइ यो गाडी? मैले सोधें। उसले भन्याेधरान जान्छ, जाने हो? दोधारमा परे। मसँगैको साथी दमकसम्म मात्र, मैले भने जान त धरान नै जाने हो। तर  जाने हो भने चढ्नुस्, ट्राफिकले रोक्न दिँदैन यहाँ। जाउँ दिदी खाली नै छ बहिनीले भनिन्। फेरि गाडी पनि धरान नै जाने रहेछ। चढ्यौ गाडी हामी। ६ बजेकाे थियाे। माइती घर र यता घरबाट फोन बारम्बार आइरहेको थियो। साथी दमकमा अाेर्लिइन्, दिदी राम्रोसँग जानु है भन्दै। हवस् भनी बिदा भयाैं। अब गाडीमा म र ड्राइभरमात्रै भयाै। मुटु कति स्केलमा दौड्दै छ थाहा थिएन। ब्यागलाई दह्रो समाएको थिएँ, दुई हात जोडेर प्रार्थना गर्दै थिएँ फेरि सम्झिएँ, ड्राइभरको भर हुँदैन। मुटु त्यो भ्यानभन्दा कयाैं छिटो दौड्दै थियो। गाडी अगाडि बढ्यो। म पछाडिको सिटमा थिएँ, धरानमा कहाँ जाने बैनी? ड्राइभरले साेध्याे। मैले उसकाे प्रश्नको जवाफ दिएँ बरगाछी। को छ त्यहाँ? फेरि प्रश्न सोध्यो माइतीघर हो जवाफ दिएँ। ए चेली पो हुनुहँदो रहेछ थोरै मुटुको बेग घट्यो । तर थोरैमात्र । मुटुको बेग घटेको मात्र के थियो। पथरीको जङ्गलमा गाडी घ्याच्चै रोकियो। साढे ७ बजिसकेकाे थियाे। मोबाइल अफ थियाे। पुसको महिना बाहिर अँधेरो, त्यो घटेको मुटुको धड्कन फेरि दौडिन थाल्यो। एकैछिन है बहिनी म बाहिर गएर आउँछु। झन् डर लाग्यो। काम दिने भयो' हतार हतार ब्यागबाट चक्कु झिकेर हातमा राखे। मुटुलाई केही सान्त्वना दिंदै थियो त्यो चक्कुले। ड्राइभर आयो मुटु ढुकढुक भइरहेको थियो। ड्राइभरले भन्याेचेली अगाडि बस्ने हो कि? होइन दाइ पछाडि नै ठिक छ। भ्यानकाे अगाडिपट्टी राखेको बक्सबाट बिस्कुट समाउन चै समाएँ। तर खाइनँ। कतै वेहोस पार्ने दवाइ त हालेको छैन भनेर एकदमै डराएको थिएँ। किनकी म पनि यही समाजमा हुर्किएकी एउटी केटी थिए। अनि हाम्रो समाजमा एउटा उखान छ कि छोरी मान्छेको इज्जत सियोको टुप्पामा हुन्छ' याे कुराले डर अझै बढ्दै थियो। गाडी अगाडि बढ्यो त्यो भन्दा छिटो मेरो मुटु दौडियो। मोबाइल बन्द, हातमा चक्कु मनभित्र कति धेरै डर। ड्राइभर बोल्दै थियो, म उसको जवाफ दिँदै थिए। गाडी इटहरी पुग्यो। थोरै मुटु दौडिन कम हुँदै गयो। तर, हरा हुँदै फेरि जङ्गल सुरु भयो। सेउती पुल हुँदै तीनकुनेमा पुलिसको चेकिङ थियो। गाडी रोकियो कहाँबाट आउनु भएको? ड्राइभरले जवाफ दियोभद्रपुर एयरपोर्टबाट आएको सर। वहाँ चै को हो? मेरो चेली। घर आइपुग्न लागेको थियो। मेरी चेली भन्ने जवाफले मन खुसी पनि भएको थियो। बरगाछी आइपुगे दाइ मलाई यही रोकिदिनु मैले भने। घर कता हो बैनी घरमै पुर्याइदिन्छु। राति भइसक्यो फेरि तपार्इँको सामान पनि छ। मैले बाटो देखाए उसले घरमै लगेर छाेडि दियाे। सामान पनि बोकेर भित्रै लगेर छाेडिदियाे अनि अनि मेरो मम्मीलाई हेर्दै भन्यो आमा बहिनी ल्याइदिएको छु। चिया त खाएर जानु दाइलाई अनुरोध गरें। गाडी भाडा झिकेर दिए तर लिन मानेनन्। भाडामा गाडी चाहिए सम्पर्क गर्नु भन्दै उनले कार्ड दिए। जति शब्दले भन्यो धन्यवाद त्यो भन्दा धेरै मनले साँच्चै आफ्नै दाइ भेटे झैं लाग्यो। अनि सोच्न बाध्य बनायो। सबै ड्राइभर त फटाहा नहुँदा रहेछन् नि! यदि उसले फटाइ गर्नु नै थियो भने मैले हातमा राखेको चक्कुले मलाई बचाउँथ्यो होला त? हाम्रो समाजमा धेरै ड्राइभर, डाक्टर, इन्जिनियर, प्रहरी, अफिसमा काम गर्ने कर्मचारी, विभिन्न क्षेत्रमा आवद्ध विभिन्न पेशाका मान्छेहरु छन्। तर, पनि विशेष गरी ड्राइभर र प्रहरी पेशालाई अलि नराम्रो दृष्टिकोणले हेरिन्छ अरु कुरा त थाहा छैन। केटीसँगको सम्बन्ध र अनैतिक सम्बन्धका विषयमा जोडेर हेर्ने गरेको पाइन्छ अनि त्यही समाजमा हुर्किएका हामी ड्राइभर र प्रहरी पेशालाई मात्र हामी अनैतिक सम्बन्धमा हुने पेशाको रुपमा हेर्ने गर्छाैं। के व्यक्ति र पेशा फरक कुरा हाेइन र? एउटा व्यक्तिको चरित्र उसको पेशामा नै गएर जोडिएको हुन्छ त? के सबै मानिस पेशाले गर्दा नै खराब हुन्छन् त? के हामीले सबै मानिसलाई उसको व्यवहारले भन्दापनि उसको पेशाले मुल्याङ्कन गर्ने हो त? ड्राइभिङ पेशा र प्रहरी पेशाक बाहेक अन्य पेशाका मानिस खराब या अनैतिक सम्बन्ध राख्ने हुँदैनन् त? के यो दुनियाँमा दुइटी श्रीमती ल्याउने र अनैतिक सम्बन्ध राख्ने ड्राइभर र प्रहरी मात्र हुन् त ? एउटा व्यक्ति खराब हुँदा सबै संस्था र संगठन नै खराब हुन्छ त? के प्रहरी र ड्राइभरबाहेक अरुले अनैतिक सम्बन्ध राख्दैनन् होला त? केही महिनाअघि व्यापारीलाई विर्तामोडको विभिन्न होटलमा पक्राउ गरेकाे भन्ने समाचार पनि सुनियो। के ति पनि ड्राइभर वा प्रहरी थिए त? राजनीतिक दलका विभिन्न सभासद्लाई पनि विभिन्न परिस्थितिमा भेटियो भनेको समाचार पनि सुन्छौं के ति पनि ड्राइभर र प्रहरी मात्र हुन् त? रेडियोमा कार्यक्रम प्रस्तुत गर्ने जोडी बाटोमा गाडीभित्र नै पक्राउ परेको समाचार पनि त सुनेको। हिजो अस्ति भर्खरै धरानको पञ्चकन्या स्कुलका शिक्षकले १४ वर्षीया बालिकालाई अश्लिल म्यासेज पठाएको खबर पनि भर्खरै बाहिर आएको थियो। के ति पनि ड्राइभर र प्रहरी हुन् त? औषधि गर्न गएकी बुहारी डाक्टरसँग राति होटलमा भेटियो भन्ने समाचारले त झनै सामाजिक सञ्जाल नै भरिएको थियो। के ति पनि ड्राइभर वा प्रहरी नै हुन् त? पेशा वा कुनै पनि संगठन आफैमा खराब हुँदैन। खराब त्यतिबेला देखाउँछ जब एउटा प्रहरी वर्दीमा केटी जिस्काउँछ, अनैतिक सम्बन्ध राख्छ, शिक्षकले पढाउँदा केटीलाई हातले सुम्सुम्याउँदै अनैतिक कार्य देखाउँछ। हो त्यतिबेला पेशा नै खराब देखिन्छ। केही व्यक्तिको व्यक्तिगत गुणका कारण पुरै पेशा र संगठन खराब भन्न मिल्छ र ? हास्य कलाकार दिपकराज गिरीसँगको मैले एउटा अन्तरवार्तामा मैले सोधेंकी थिएँ, फिस्स हाँसेर जवाफ दिएका थिए। कुनैपनि काम गर्दा मनबाट गर्नुपर्छ सफल भइन्छ र श्रद्धा र भावकासाथ गर्नुपर्छ' उहाँले भन्नु भएको थियो। काम आफैमा सानो र नराम्रो हुँदैन। यदि सहचालककाे काम नै किन नगरियोस्। तर ड्राइभरले सधैं त्यही खलासीलाई खोजोस्। पेशालार्इ मर्यादित बनाउने जिम्मा त्यही व्यक्तिको हो जो त्यो पेशामा संलग्न छ। त्यसैले अरुकाे कामबारे विभिन्न टिकाटिप्पणी गर्नुभन्दा आफ्नो कामलाई आफैले मर्यादित बनाउँदा कसो होला? त्यसैले आफ्नो कामलाई सम्मान गरौं।"
"बाघ, बाख्रा, बाबुराम र नयाँ शक्ति","कसैको लोकमा छैन, एकनास समुन्नति अरूको के कुरा हेर, सन्ध्यामा सूर्यको गति । कवि शिरोमणिका यी हरफ सर्वत्र सान्दर्भिक देखिन्छन् । नेपालको संविधानसभा संवाद समितिका सभापति, तथाकथित नयाँ सत्ताका जनसरकार प्रमुख, दुइटै संविधानसभाका सदस्य र तत्पश्चात् सांसद भएका पूर्व प्रधानमन्त्री बाबुराम भट्टराईलाई देशको सुरक्षामा खटिएको प्रहरीले हिरासतमा लियो । राजतन्त्र अन्त्यको आन्दोलनको जग बसाल्ने आन्दोलनको श्रेय लिने उनको दलको राजनीतिक क्रान्तिको परिणाम आज नेपालमा गणतन्त्र, संघीयता, समानुपातिकता र धर्म निरपेक्षतासहितको संविधान छ । सोही आन्दोलनको नेतृत्व गरेका पूर्व प्रधानमन्त्रीको कर्मले भने आज उनलाई निर्वाचन आयोगविरुद्ध धर्ना दिन फेरि सडकमा ल्याएको छ । राजनीतिक क्रान्तिपछि फरक राजनीतिक परिपेक्ष्यमा समृद्धिको नारासहित खुलेको र वैकल्पिक मानिएको नयाँ शक्ति नामक दलको नेतृत्व उनले गरेका छन् । उनकै नेतृत्वमा निर्वाचन आयोगविरुद्धको एक जुलुसमा आवेशपूर्ण रूपमा केही आपत्तिजनक नारा लगाइएका छन् । यसको अर्थ हो उनी आफैंले ल्याएको परिवर्तनप्रति इमानदार छैनन् वा उनको मनसाय अर्कै थियो । बाघले बाख्रा झम्टिए जसरी हामीलाई बाहिर निकालियो भनेर प्रचण्डपथका सहयात्री बाबुरामले दिएको अर्थपूर्ण अभिव्यक्तिले उनको हिंसात्मक डक्ट्रिनप्रति संकेत गर्छ । हिंस्रक र जंगली जनावर बाघलाई भयको पर्यायको लागि प्रयोग गरिन्छ । सम्पत्तिको रूपमा प्रयोग गरिने लोकप्रिय घरपालुवा जनावर बाख्रोले हानि गर्दैन, लाभ गर्छ । बाघलाई शत्रु भन्न मिल्छ, बाख्रालाई भन्न मिल्दैन । सामान्य जनजीवनमा बाख्रो एउटा उपयोगी जनावर हो, बाघ होइन । कानुनको पालनालाई बाघ र बाख्रासँग जोड्नुले शक्तिको आडमा सत्ताकब्जा गरेर शासन गर्ने उनको राजनीतिक डक्ट्रिन रहेको भन्ने तर्कलाई बल पुग्छ । भारतको प्रतिष्ठित जवाहरलाल नेहरू विश्वविद्यालयबाट विद्यावारिधिले दीक्षित डा भट्टराईलाई बुद्धिजीवीको रूपमा लिने पनि नेपालमै छन् । कुनै राजनीतिज्ञले उनको शोधका विषयमा उनीसँग सवालजवाफ गर्न सक्दैनन् । उनको शोधलाई कालान्तरमा कसैको शोधले विस्थापित गरे पनि उनको समयमा भएको मौलिकतालाई कसैले विस्थापित गर्न सक्दैन । एसएलसीदेखिको उनको अध्ययनको शीर्षता उनीबाट कसैले छिन्न सक्दैन । उनको लेखनकलामा बौद्धिकताको मापन पाठकहरूले उत्कृष्ट रूपमा गरेका छन् । सादा जीवनशैलीमा परिवर्तन नहुनु उनको अर्को विशिष्टता हो । दल छोड्दा एक्लै हिँडेका उनी समाजका स्वच्छ नागरिकहरूलाई बटुलेर एक नयाँ दलको निर्माण गर्न सफल हुनु उनप्रतिको जनविश्वासको मापन हो । सामान्य परिवारबाट आएका उनलाई कसैले आर्थिक घोटालामा मुछेको छैन । तर सत्ता कब्जाको धुनमा एउटा ताक परे तिवारी नत्र गोतामे जस्तो अर्को दह्रो बाघसँग गरेको मित्रता सत्तामोहमा धेरै टिकेन र त्यसैले आयो बाघ र बाख्राको उदाहरण । बाघ बनेर बाख्रा झम्टेको लामो कथामा उनले जंगलमा बस्दाको प्रचण्डको बाघपना देखेनन्, तर विधिसम्मत प्रधानमन्त्री भएर निर्वाचन गराउन खोज्दा उनले पुष्पकमलमा बाघको रूप देखे । के यसमा शंका गर्ने ठाउँ छैन ? २०४८ सालको प्रतिनिधिसभा चुनावमा तिरस्कृत भएपछि ४० बुँदे मागको सहारामा सत्ता कब्जाको नारा दिएर उनी युद्धमा होमिए । नयाँ सत्ता नामक समानान्तर सरकारको स्वयं घोषित सरकार प्रमुख आफैं बने र उनी एक जनोत्तेजक विद्रोहीको रूपमा देखिए । उनले जनसरकार प्रमुखका हैसियतले गरेका हिंसाको अभिलेख उनलाई निर्वाचन आयोगमा प्रहरीले रोकेको भन्दा हजारौं गुणा बढी छ । हिंसा दुवै पक्षबाट भयो भनेर लालध्वजको हिस्साको अपराधलाई बेवास्ता गर्न बाबुरामले प्राप्त गरेको शिक्षाले नदिनुपर्ने हो । उनको नेतृत्वले स्कुले बालबालिकालाई व्यापक रूपमा राजनीतिमा बाख्राको रूपमा सहभागी गराएर तिनको भविष्य बर्बाद गर्यो, बाघले बाख्रालाई आक्रमण गरे झैं सयौंको इहलीला समाप्त गर्यो । यस्ता सयौं मृत्युले छापामा समेत उचित ठाउँ पाएनन्, उनकै भयले । पंक्तिकारको नाताले भाई पर्ने निर्मल ओझालाई एउटा घटनामा २०५८ साल फागुन महिनामा कञ्चनपुर जिल्लाको कृष्णपुर गाविसमा राती सुतिरहेको अवस्थामा उनका सेनाले आमा र श्रीमतीले लाख बिन्ती गर्दागर्दै पनि लगे र नजिकै एउटा अचानोमा घोप्टो पारे । त्यसपछिको कारुणिक घटना लेख्न मात्रै पनि बाघे हृदय चाहिन्छ, मानव हृदयले सक्दैन । जुम्लामा एक प्राथमिक शिक्षिकालाई बोरामा हालेर त्यसमा ढुंगा बाँधेर नदीमा बगाइएको थियो । यी घटनाताका उनी शक्तिशाली विद्रोही दलको नेता अथवा बाघको रूपमा भएकाले बाख्राको पुकार उनले सुनेनन् । कति बाख्राको सिकार भयो, त्यो आन्दोलनबाट उनले अन्दाज त गरेकै होलान् । त्यही आन्दोनलमार्फत उनी प्रधानमन्त्री हुँदा सुकुमबासी बस्तीमा डोजर चलाएर कतिको बिचल्ली भयो । डेकेन्द्र थापा काण्डमा न्यायमा समेत बाधाअवरोध गर्ने उनै हुन् । प्रधानमन्त्री हुँदा संविधान दिन नसकेको दोष विपक्षीलाई दिनुले उनले युद्ध विपक्षहीन राजनीतिको कल्पनामा अर्थात् बाघ बनेर शासन गर्ने उद्देश्यले रचेका थिए भन्ने सन्देश दिन्छ । संविधासभामार्फत संविधानको मस्यौदा गर्ने जिम्मा पाउने उनी त्यो संविधानसभा स्वतः संसद् बन्दा देशको कानुन बनाउने विधायक बने । उनले यो संविधान र कानुनविपरीत निर्वाचन आयोगमा जानु भनेको युद्ध केवल सर्वसत्तावादी सोचमा थियो भन्नेमा केही शंका रह्यो ? किरियापुत्री थुतेर लगेर मारिने उनको आन्दोलन जीवन्त रहँदा आफ्नी आमालाई मनकामना दर्शन गराएपछि उनले ममतामयी आमा भनेर कतै लेखेका थिए । कति आमाको हत्यामा उनको सहीछाप छ, कति छोराछोरी गुमाएर आमाका आँसुका धारा बगेको बग्यै छन् । कति आमाका सिउँदोहरू पुछिएका छन् । ती आमाको ममता उनले देखेनन् । मातापिताको श्राद्ध गर्ने जनतालाई दण्डित गर्ने आन्दोलनका नेता उनी आफूले भने मानसरोवरको तीर्थाटन गर्न भ्याए । विश्वको एक मात्र हिन्दु देश नेपालको राजनीतिमा धर्मले कहिल्यै कुनै भूमिका खेलेको छैन । पण्डित नारायण पोखरेलको निर्मम हत्या भयो । सामान्य हिन्दु पूजारीको टुप्पी काटिने उनको आन्दोलनले एउटा पादरीलाई दुई झापड हानेको कहिल्यै सुन्न, पढ्न पाइएन । के यसले बाघ बनेर बाख्रो झम्टिने उनको डक्ट्रिनलाई शंकाको घेरामा राख्दैन ? नेपालमा हाबी हुँदै आएका विभिन्न शक्तिहरूको कारणले नै आजसम्म कसैले नगरेको विघटनको मागको नारा आयो । लोकतान्त्रिक प्रक्रियामा जनतालाई सहभागी बनाएर स्थानीय निकाय जनताको हातमा पुगेपछि लोकतन्त्रको जग बलियो हुने भएकाले त्यो शक्ति नेपालमा चुनाव नहोस्, भइहाले आफ्ना पूर्वसर्तसहित आफ्नो निर्देशनमा होस् भन्ने चाहन्छ । एउटा वर्गलाई शत्रु घोषणा गरी तिनको सफाया गरेर शक्तिद्वारा शासन गर्ने उनको डक्ट्रिनले नेपाली कांग्रेस र एमालेजस्ता लोकतन्त्रवादी दललाई शत्रु मानेर कतिपय तिनका कार्यकार्तालाई बाख्राजस्तै सफाया गर्यो । संयोगले उनीसँग अहिले केही स्वच्छ राजनीतिकर्मीहरू छन् नत्र राजनीतिमा शत्रुको खोजी गर्ने उनले अहिले निर्वाचन आयोगलाई नै शत्रु घोषणा गरिसक्ने थिए । निर्वाचन आयोग राजनीतिक निकाय होइन । उनले आफैं बनाएको नियमकानुनले दिएको अधिकार कसैले खोसेको छ भने त्यसको छिनोफानो गर्ने न्यायालयले हो । देशको सर्वोच्च निकायमा बस्नेले नियमकानुन पालना गरेन भने आम जनतालाई त्यसको पालना गर भन्न मिल्दैन । थिति बसाले भोलि देशको नेतृत्व गर्ने मौका फेरि आयो भने आफैंलाई त्यसले मद्दत गर्छ । कसैको स्वार्थको लागि पूरै देशको निर्वाचनमा बाधाअवरोध गर्नु ठीक होइन । धत्तेरिका, कस्तो संविधान र कानुन बनाइएछ भनेर १७ हजार जीवनको लागि प्रायश्चित गर्नुपर्नेमा उल्टै दोष निर्वाचन आयोगमाथि थोपर्ने ? नियतिको खेल, यो झम्टाइमा सम्पूर्ण छापा उनकै पक्षमा उभियो, जुन छापालाई कुनै बेला उनी शत्रु भन्ने गर्थे । देश बनाउन बाघ बनेर बाख्रा चिथोर्नु पर्दैन । जनतालाई हृदयमा राख्न बाघ बन्नुपर्दैन । बाख्रो पनि एक प्राणी हो । बाबुरामले गुमाएको भन्दा उनको दसबर्से युद्धमा धेरैले धेरै गुमाएका छन्, तिनीहरू विरोधमा छैनन् । परिवर्तनबाट व्यक्तिगत लाभ लिन नसकेकाहरू निर्वाचनको विरोधमा छन् । मानवताको नाता जीवितै छ भने भन्नैपर्छ गुमाउनेमा पूर्वराजा ज्ञानेन्द्र पनि हुन् । एक समारोहमा हालै अनुहारमा मुस्कानसहित दायाँबायाँ पूर्व राजारानी, बीचमा राष्ट्रपति बसेको सौहार्दपूर्ण तस्बिर देखिएको थियो । राष्ट्रपतिलाई सम्मान गर्न पूर्वराजा स्वयं मोटरसम्म लिन र पुर्याउन गएका थिए । राष्ट्रपतिपुत्रीको विवाहमा यसैगरी सामान्य नागरिकसरह उनले गरेको उपस्थिति छापाले व्यापक प्रशंसा गरेको थियो । यो उनको नयाँ नेपालको, नयाँ संविधानको स्वीकार्य प्रमाण हो । पूर्वराजाले परिवर्तन स्वीकार गरेर सामान्य नागरिकको हैसियतमा बसेको स्थितिमा १७ हजारको भयावह मृत्युपश्चात् आएको परिवर्तनले बाबुरामलाई एक दलविहीन नेताको रूपमा उभ्याएको छ भने उनले त्यो स्वीकार नगर्नु अहंकार हो । निर्वाचन परिणामको स्वीकार्यसिवाय लोकतन्त्रमा कुनै पूर्वसर्त राखिन्न । निषेधित क्षेत्रमा सुरक्षाको घेरा तोड्न पाउनु परिवर्तनको उपलब्धि होइन । आफू नै संविधान र कानुन बनाउने ठाउँमा बस्ने, आफैंले बनाएको कानुनको विरुद्धमा आन्दोलन गर्ने र आफ्नो कमजोरीको दोष सरकारलाई दिनेलाई राजनीतिमा प्रतिक्रियावादी भनिन्छ । प्रहरी र जनताका बीचमा हुने झडपबाट राजनीतिक फाइदा लिनु अराजक राजनीति हो । त्यस्ता घटनाको न्यूनीकरण गर्ने भूमिका खेन्नु जिम्मेवार राजनीति हो । प्रत्येक निर्वाचन एउटा जनमत संग्रह हो, जसले धेरै राजनीतिक र सामाजिक समस्याको स्वतः समाधान गर्छ । कमजोर र असफल राजनीतिज्ञले निर्वाचन आयोगविरुद्ध आन्दोलन गर्नु निर्वाचनमा हुने पराजयको भय हो । पराजित हुनेहरू आफ्नो हैसियत देखेपछि निस्तेज हुन्छन् । त्यसैले आपराधिक प्रवृत्तिले राजनीतिमा टेकेकाहरूलाई यो निर्वाचन एक तगारो भएको छ । समाजका स्वच्छ पृष्ठभूमि भएका नागरिकसहित निर्माण भएको नयाँ शक्तिमा बाबुरामलाई पुरानो ढर्राको ढाँटको राजनीतिले शंकाको फाइदा अब धेरै नदेला । नामअनुसारको दल हो भने, दसबर्से युद्धका नायकलाई उनकै दलका सदस्य सबभन्दा कठोर प्रश्न लिएर उभिने छन् । बाघले झम्टेको बाख्राको नियति बुझेका ती स्वच्छ सदस्यले सोध्लान् बाघले बाख्रालाई झैं झम्टेको भए प्रहरी हिरासतमा कुर्सीमा विराजमान भएको तस्बिर छापाले कसरी छाप्यो ? पूर्व प्रधानमन्त्री भनेको देशको गौरवको विषय हो, त्यसैले राज्यले सुरक्षा र सुविधा दिन्छ भन्ने बुझेका तिनले सोध्लान् निषेध गरेको ठाउँमा प्रहरीलाई सहयोग गर्नु नागरिको कर्तव्य होइन ? युद्धको क्षति भोगेका तिनले सोध्लान सडकमै होहल्ला गर्नु दसबर्से युद्धको उपलब्धि हो ? कतिपय जनमत संग्रह गर्नुपर्ने विषयमा शक्ति आफ्नो हातमा हुँदा उनको बाघले झैं निर्णय गरेका छन् । बाह्रबुँदे सहमति राजा, कांग्रेस, एमाले र माओवादीका बीचमा हुनुपर्नेमा राजाको ठाउँमा भारत राखियो । भारतको हस्तक्षेप देख्नसक्ने बुद्धिजीवीले सोध्लान् राजाको ठाउँमा भारत राख्नु राष्ट्रवाद हो कि राष्ट्रघात ? तिनले सोध्लान् के बाह्रबुँदे सहमतिको लागि जनमत लिइएको थियो ? धर्म निरपेक्षतामा जनताको रायको बेवास्ता किन गरियो ? राजतन्त्रको विषयमा जनमत किन लिइएन ? शक्तिको खेलमा भएको बाह्रबुँदेपछि शान्ति हुनुपर्नेमा नेपालमा जातीय, राजनीतिक, साम्प्रदायिक हिंसामा वृद्धि भएको छ । प्रोपगान्डाको राजनीति नगरेका तिनले सोध्लान् के हिसिला यमीको मुखबाट निस्केको नारा बेहोसीमा वा अर्धचेतन अवस्थामा कसैको मुखबाट निस्किन सक्छ भन्ने विश्वसनीय वैज्ञानिक आधारहरू छन् ? नेपालमा हाबी हुँदै आएका विभिन्न शक्तिहरूको कारणले नै आजसम्म कसैले नगरेको विघटनको मागको नारा आयो । लोकतान्त्रिक प्रक्रियामा जनतालाई सहभागी बनाएर स्थानीय निकाय जनताको हातमा पुगेपछि लोकतन्त्रको जग बलियो हुने भएकाले त्यो शक्ति नेपालमा चुनाव नहोस्, भइहाले आफ्ना पूर्वसर्तसहित आफ्नो निर्देशनमा होस् भन्ने चाहन्छ । बेहोसमा वा होसमा बाबुराम त्यसको प्याधा बनेका छन् । बेहोसमा त्यसो गरिएको हो भने उनले अयोग्यताको प्रमाण देखाउन आवश्यक छैन । होसमै हो भने कविशिरोमणिका निम्न हरफहरू झनै साम्दर्भिक हुन्छन्, तर देश विघटनको मागबारे भने वैकल्पिक मानिएको नयाँ शक्तिले स्पष्ट गर्नैपर्छ खोज्छौं स्वर्ग गर्छौं पाप, जान्दैनौं कर्मको गति रिठ्ठाको बोट रोपेर, कहाँ फल्दछ कागती । भट्ट अमेरिकास्थित टेनिसी स्टेट युनिभर्सिटीमा एसोसिएट प्रोफेसर छन् ।"
कस्तो तराई ?,"नेपाल आफैंमा अति कम विकसित मुलुक (एलडीसी) को रूपमा चिनिन्छ । आर्थिक विकास, जीवनस्तर, जनताको खुसी, शान्ति, स्थिरतालगायतका मानकबाट संसारका मुलुकको वर्गीकरण गरिएको छ । वर्तमान विश्व प्रणाली (वल्र्ड अर्डर) पनि यही वर्गीकरणमा आधारित देखिन्छ । खासगरी द्वितीय विश्वयुद्धपछि विकसित वल्र्ड अर्डर शीतयुद्धको अन्त्यपछि नयाँ शिरामा गयो । त्यो समययता तीव्र भएको भूमण्डलीकरण, विश्व व्यापार र सूचना प्रविधिको विकासले विकास मानकबीचका यी अन्तर झन् पेचिला बन्दै गएका छन् । व्यापार कब्जा, सूचना शक्तिले परम्परागत सामरिक शक्तिका आधारलाई छायाँमा पार्दै लगेका छन् । यो अवस्थामा अति कम विकसित मुलुकहरूलाई विकासशील मुलुकमा बढुवा हुन झन् चुनौती छ । यसै पनि यी मुलुकमा इतिहासका विभिन्न कालखण्डदेखि थुप्रेको दारिद्रय र त्यसले थिचेको चेतना ठूला वाधक हुन् । त्यसबाटै जन्मेका राजनीतिक र सामाजिक मूल्यहरूका कारण भूमण्डलीकरणबाट फाइदा लिने सामथ्र्यसमेत विकास हुन सकेको छैन । नेपाल एक्काइऔं शताब्दीको पछिल्ला दुई दसक एकदमै संगीन संक्रमणकालबाट गुज्रेको छ । पहिलो १० वर्ष रक्तपाक्तपूर्ण गृहयुद्ध एवं दोस्रोमा नयाँ राजनीतिक एजेन्डा स्थापना गर्ने उपक्रमका द्वन्द्व र अस्थिरता मात्रै रहे । यसले एकातिर समृद्धिको बाटो समाउने प्रक्रिया नै सुरु हुन सकेको छैन भने अर्कोतिर नयाँ राजनीतिक प्रणालीका नाममा विनाशकारी प्रयोग मात्रै भइरहेका छन् । वास्तवमा यी दुई दसकको उपयोगिता केका लागि थियो भन्ने प्रश्न नेपाली भविष्यमा कटमिरो ढंगले तेर्सिईरहनेछ । पछिल्लो समय नेपाल अस्थिरता र पछौटेपनबीच भौगोलिक, सामाजिक, मनोवैज्ञानिक र आर्थिक विभाजनका धाँजाहरूमा फस्दै गएको छ । आत्मनिर्णय र पहिचानका विषयलाई समग्र शान्ति र बृहत्तर समाजको हितबाट टुटाएर अतिवादतिर उन्मुख गराउने काम भएको छ । यसबाट नेपालले इतिहासदेखि कायम राखेको सांस्कृतिक तथा राष्ट्रिय एकताका मूल्यहरू मेटिने अवस्थामा पुगेका छन् । माओवादी गृहयुद्ध टुंगेर शान्ति प्रक्रिया सुरु भएयता फेरि द्वन्द्व खेप्नुनपर्ला कि भन्ने आशा नेपालीले स्वाभाविक रूपमा गरेका थिए । त्यही मनोविज्ञानले केही वर्ष नेपाली राजनीति डोरियो र जनादेशसमेत सोहीबमोजिम निर्देशित भयो । तर नेपाली राजनीतिक गर्भमा अर्को द्वन्द्व पाक्दै गरेको रहेछ, जुन संघीयताका नाममा प्रकट भएको छ । त्यो जातीयताको स्वरूपमा समेत द्रष्टव्य छ । यसलाई चिरी सानो र सुन्दर मुलुक नेपाललाई शान्ति, मिलाप र एकतामा जोड्नु एउटा युगीन चुनौती हो, जुन लर्तरो छैन । दोस्रो चरणको यो द्वन्द्व अहिले खासगरी तराई मधेसकेन्द्रित भएको छ । निश्चित पनि अथाह स्रोत तथा भौगोलिक सुगमता हुँदाहुँदै पनि तराईमधेस क्षेत्र पिछडिएको अवस्थामा छ । त्यहाँ थुप्रै सामाजिक, आर्थिक समस्या छन् । काठमाडौंले मधेसलाई प्राथमिकता नदिएको सर्वकालीन गुनासो छ । यसमा हाम्रा सीमाबाहिरका थुप्रै स्वार्थसमेत जोडिएको भनेर चर्चा हुने गर्छ । आजकै मितिमा नेपालमा शान्तिको वातावरण बनेर आर्थिक एजेन्डाले प्राथमिकता पाउने हो भने तराईमधेस अन्य क्षेत्रभन्दा १० गुणा छिटो विकास हुन सक्छ । तराईमधेसमा धेरैखाले पूर्वाधार बनिसकेका छन् पनि । बाँकी पूर्वाधार बनाउन लाग्ने लागत पनि तुलनात्मक रूपले अन्य क्षेत्रमा भन्दा निकै कम पर्छ । त्यसो हो भने विकासतिरै लाग्नुपर्ने होइन र ? वर्गीय, जातीय, समाज र संस्कृतिको गर्भमा जन्मेका कतिपय बेमेल र असन्तोष त विकासको राजमार्ग छिरेपछि त्यसै सेलाएर जान्छन् । मानिसमा गरिखाने चेष्टाले व्यस्ततामा पारेपछि यसै पनि गुनासामा अल्मलिने फुर्सद हुँदैन । पंक्तिकार मधेसमा जन्म्यो । कर्मचक्रमा हिँड्ने क्रममा फेरि अहिले मधेसकेन्द्रित छ । यो मेलोमा ताजुब लाग्ने विषय नयाँ केही छैन । गुनासा पुरानै छन् । भनिन्छ, सरकारले त हेरेनहेरेन, दाताले समेत हेरनन्, खालि विकट भनेर पहाड मात्र ताकिरहन्छन् । कुरा अलिकति घोरिनैपर्ने खालको छ । यही क्रममा फेरि अर्को यथार्थ सामुन्ने आउँछ विकास बजेटको विजोग । अन्य मामिलामा जेजति झगडा भए पनि बजेट आएपछि भागबन्डामा चाहिँ सबैभन्दा चाँडो सहमति तराईमा बन्छ भनिन्छ । केही समयपहिले अख्तियार दुरुपयोग अनुसन्धान आयोगले एउटा प्रतिवेदन निकाल्यो तराईका विकास आयोजनामा मिलिभगतमा अत्यधिक भ्रष्टाचार हुन्छ भन्ने निष्कर्षसहित । नेपालका बहुसंख्यक जनता तराईमा छन् । आमजनताले त विकासको लाभांश खोज्नेहुन् । भ्रष्टाचार कसले त ? तिनै राजनीतिक दल, अनि तिनका नेताकार्यकर्ता, जो सायदै केही राहत पाएका जनताका नाममा अधिकारको राजनीति गर्छन् । अधिकार र पहिचानको संघर्षमा सबैको हक लाग्छ, तर समाजलाई गुणस्तरीय परिवर्तनको लागि तयार राख्न शासकीय र स्थानीय राजनीतिक तहका विसंगति नियन्त्रण गर्नुपर्छ । वास्तवमा तराईमधेस क्षेत्रमा जनताबीच हामीले केही पाएनौं भन्ने साँच्चैको भावना छ । त्यसमा सत्यता पनि छ । राज्यका नीति, शासकको मतिले त्यसमा केकति हिस्सा राख्छन्, त्यसको हिसाब हुन्छ नै । त्यसबाहेक जनताका नाममा राजनीति गर्ने, द्वन्द्व मात्रै चर्काइरहने र राज्यका लाभहरू जनताबीच पुग्न नदिई आफैं मात्र मोटाइरहने पंक्तिको लेखाजोखा पनि हुन्छ नै । त्यो पंक्तिलाई कसरी जिम्मेवार र अनुशासित तुल्याउने ? यो वास्तवमा तराई मधेसका नागरिक समाज र राज्यका लागि ठूलो चुनौती हो । राजनीतिक शक्तिहरूबीचकै जिम्मेवार तप्काको लागि पनि चिन्ताको विषय हो । अधिकार र पहिचानको संघर्षमा सबैको हक लाग्छ । तर समाजलाई गुणस्तरीय परिवर्तनको लागि तयार राख्न शासकीय र स्थानीय राजनीतिक तहका विसंगति नियन्त्रण गर्नुपर्छ । तराईमधेसमा हुने राज्यकोष दुरुपयोग रोक्न सबैभन्दा बढी यहाँकै क्षेत्रीय राजनीतिक शक्तिहरूलाई चासो हुनुपर्ने होइन र ? आफैं बारबार गएर रजाइँ गरिरहने काठमाडौंको सत्तालाई आफू बाहिर हुँदा सत्तोसराप गर्ने आदतले मात्र जनतालाई डोर्याइरहन सकिन्छ ? केवल जनताको एकथरी भावनामाथि खेलेर राजनीति गर्ने शैली टिकाउ हुन सक्दैन । मधेस आन्दोलनपछिका विभिन्न राजनीतिक घटनाक्रमले त्यो पुष्टि गरिसक्यो । जनस्तरमा गएर वास्तविक ग्रासरुट एजेन्डा समाउन सके मात्रै क्षेत्रीय राजनीति बलियो हुन सक्छ । मुलुकको राजनीतिक मूलधारले तराई मधेससँग व्यवहार गर्ने स्नेहपूर्ण तरिका जान्यो भने जनतालाई झुक्याउने सबैखाले राजनीति समाप्त हुन्छ । त्यसको लागि तराईमधेमामा पूर्वाधारमा व्यापक लगानी गर्दै उत्पादकत्व वृद्धि, बजार व्यवस्थापनमार्फत जीवनस्तर सुधारको नतिजा दिन सक्नुपर्छ । साथै शान्ति सुरक्षा र चेतना अभिवृद्धिका लागिसमेत योजनाबद्ध ढंगले कार्यक्रम अगाडि बढाइनुपर्छ । यसैबीच तराईको विकासमार्फत राष्ट्रिय चरित्र निर्माणलाई नै अगाडि बढाउन नेपालभारत खुला सीमा नियमन गर्नुपर्छ भन्ने मत बलियो हुँदै गएको छ । नेपाली राजनीति र विद्वत् वर्गमा समेत यो धारणा विकास हुँदै गएको छ । यसले प्रकारान्तरमा भारतीय पक्षलाई समेत विश्वासमा लिन सक्छ । भारतमा सबै नेता वा तहतप्का नेपालको हकमा नियन्त्रणमुखी सोच राख्छन् भन्नु गलत हो । हेर्दै जाऊँ, नेपाली राजनीतिक मूलधारको तराई विकास गर्ने चेष्टा एवं सीमा नियमनको तौर एकै लाइनमा आउने हो भने नेपाल गएगुज्रेको मुलुकको कोटीमा लामो समय सीमित रहनुपर्ने छैन । त्यसको लागि तराईकेन्द्रित राजनीतिका खेलाडीले पनि बेलैमा सुझबुझ पुर्याउनु श्रेयस्कर हुन्छ । कुनै पनि मुलुक वर्तमान विश्व तथा क्षेत्रीय भूराजीतिक परिवेशमा एक्लिएर आफ्नो धुन बजाइरहन मात्र सक्दैन, यसले सन्तुलनका विभिन्न आयाममा आफूलाई चुस्तदुरुस्त राख्नैपर्छ । त्यसबीचमा पनि आफ्नो शासन आफैं गर्ने, आफ्नो प्राथमिकता आफैं तोक्ने र आफ्नो भविष्य आफैं बनाउने सामथ्र्यको विकासमा पछि पर्नु हुँदैन । त्यसको लागि उच्च राजनीतिक तहमा देश र जनताका नाममा उत्कृष्ट ऐक्यबद्धता जरुरी छ, प्रजातन्त्रकै फ्रेममा रहेर । तराईमधेसका हकमा पनि यही यथार्थ लागू हुन्छ । हामी राम्रो बनाउन खोजौं, कसैले चाहेजस्तो नभएर हामीले चाहेजस्तै बन्नेछ ।"
रोनाल्डोको ह्याट्रिकले रियल सेमिफाइनलमा,"म्याड्रिडः घरेलु मैदानमा खेलिएको क्वार्टरफाइनलको दोस्रो लेग खेलमा क्रिस्टियानो रोनाल्डोले ह्याट्रिक गरेपछि स्पेनिस पावर हाउस' रियल म्याड्रिड बलियो जर्मन प्रतिद्वन्द्वी बायर्न म्युनिखलाई हराउँदै युरोपियन च्याम्पियन्स लिग फुटबलको सेमिफाइनलमा पुगेको छ । दोस्रो लेग खेलमा ४२ गोलले विजयी भएको रियल समग्रमा ६३ कूल गोलभिन्नताका आधारमा सेमिफाइनलमा पुगेको हो । अघिल्लो साता बायर्नको घरेलु मैदानमा खेलिएको पहिलो लेग खेलमा पनि रियल २१ गोलले विजयी भएको थियो । अर्को स्पेनिस क्लब एट्लेटिको म्याड्रिड पनि च्याम्पियन्स लिगको सेमिफाइनलमा पुग्न सफल भयो । एट्लेटिको क्वार्टरफाइनलको दोस्रो लेग खेलमा इङ्लिस प्रिमियर लिग च्याम्पियन लेस्टर सिटीलाई उसैको मैदानमा ११ को बराबरीमा रोक्दै समग्रमा २१ कुल गोलभिन्नताका आधारमा सेमिफाइनलमा पुगेको हो । गत साता आफ्नै घरेलु मैदानमा खेलिएको पहिलो लेग खेलमा एट्लेटिको १० गोलले विजयी भएको थियो । बायर्नविरुद्घको ह्याट्रिकसँगै पोर्चुगिज स्टार रोनाल्डो च्याम्पियन्स लिगमा एक सय गोल गर्ने पहिलो खेलाडी पनि बनेका छन् । च्याम्पियन्स लिगको साबिक विजेतासमेत रहेको रियलले सेमिफाइनलमा स्थान पक्का गर्न खेलको अतिरिक्त समयसम्म संघर्ष गर्नु परेको थियो । निर्धारित समयको ८४ औं मिनेटमा आर्टुरो भिदाल दोहोरो पहेँलो कार्ड पाउँदै मैदानबाट बाहिरिएपछि बायर्न १० खेलाडीमा समेटिएको थियो । उनले त्यसअघि छैटौं मिनेटमै पहिलो कार्ड पाएका थिए । बायर्न एक खेलाडी कम भएपछि रियलले लगातार तीन गोल थपेको थियो । पहिलो हाफ गोलरहित बराबरीमा सकिएको उक्त खेलको ५३औं मिनेटमा रोबर्ट लेवान्डोवस्कीले पेनाल्टीमार्फत गोल गर्दै बायर्नलाई अग्रता दिलाएका थिए । ७६औं मिनेटमा रोनाल्डोले जवाफी गोल गर्दै खेललाई बराबरीमा ल्याएका थिए । त्यसको दुई मिनेटपछि नै रियलका डिफेन्डर सर्जियो रामोसबाट आत्मघाती गोल भएपछि बायर्नले खेलमा पुनः २१ को अग्रता बनाएको थियो । च्याम्पियन्स लिगमा रामोसको यो एक सयौं खेल थियो । निर्धारित समयमा दुवै टोलीको कूल गोलभिन्नता पनि बराबर भएपछि खेल अतिरिक्त समयमा धकेलिएको थियो । एक सय पाँचौं मिनेटमा रोनाल्डोले व्यक्तिगत रूपमा दोस्रो गोल गर्दै खेललाई २२ को बराबरीमा पुर्याएका थिए । यद्यपि टेलिभिजन रिप्लेमा रोनाल्डोको उक्त गोल अफ साइड देखिएको थियो । रोनाल्डोको गोल अफ साइड देखिए पनि मैदानमा तत्काल बायर्नका खेलाडीले समेत कुनै आपत्ति जनाएका थिएनन् । यसैगरी एक सय १०औं मिनेटमा मार्सेलोको कलात्मक पासमा अर्को गोल थप्दै रोनाल्डोले ह्याट्रिक पूरा गरेका थिए । त्यसको दुई मिनेटपछि नै रियलका लागि मार्को एसेन्सियोले चौथो गोल गरेका थिए । खेलपछि रियलका प्रशिक्षक जिनेदिन जिदानले रोनाल्डोको मुक्त कण्ठले प्रशंसा गरे । टोली अप्ठ्यारो स्थितिमा हुँदा रोनाल्डो जहिले पनि खरो ओर्लंदै आएका छन्', जिदानले भने, क्वार्टरफाइनलको दुबै लेगमा रोनाल्डो एक्लैले पाँच गोल गरे, मेरो अभिव्यक्तिलाई तथ्यांकले पनि पुष्टि गर्छ ।' क्वार्टरफाइनलको पहिलो लेग खेलमा पनि रियलका लागि दुवै गोल रोनाल्डोले नै गरेका थिए । त्यतिबेला उनी युरोपियन क्लब फुटबलमा एक सय गोल गर्ने पहिलो खेलाडी बनेका थिए । बायर्नका प्रशिक्षक कार्लो एन्सेलोट्टीले भने घुमाउरो तरिकाले रेफ्रीको निर्णय क्षमतामाथि प्रश्न उठाए । उनले भिदालको दोस्रो पहेँलो कार्ड र रोनाल्डोको अफ साइड गोलका कारण आफ्नो टोली दबाबमा आएको बताए । सर्वाधिक ११ पटकको च्याम्पियन्स लिग विजेता रियल लगातार सातौं पटक प्रतियोगिताको सेमिफाइनलमा पुगेको हो । यसपटक पनि उपाधि जित्न सफल भए रियल सन् १९९२ पछि लगातार दुई पटक च्याम्पियन्स लिगको उपाधि जित्ने पहिलो टोली बन्नेछ । रियलले सन् २०१४ र सन् २०१६ को फाइनलमा आफ्नै सहरको प्रतिद्वन्द्वी एट्लेटिको म्याड्रिडलाई हराउँदै उपाधि हात पारेको थियो । यसपटक पनि एट्लेटिको म्याड्रिड सेमिफाइनलमा पुगिसकेको छ । लेस्टरविरुद्घको दोस्रो लेग खेलको २६औं मिनेटमा सल निग्वेजले एट्लेटिको म्याड्रिडका लागि सुरुआती गोल गरेका थिए । ६१औं मिनेटमा घरेलु टोली लेस्टरका जामी भर्डीले जवाफी गोल गरेका थिए ।"
धनगढी प्रिमियर लिग : उपाधिका लागि टिम चौराहा र विराटनगर भिड्ने,धनगढी : पारस खड्काको कप्तानीमा रहेको टिम चौराहा धनगढी प्रिमियर लिग क्रिकेटको फाइनलमा प्रवेश गरेको छ। चौराहाले उपाधिका लागि शनिबार शरद भेषावकरको कप्तानीमा रहेको विराटनगर किंगसँग खेल्नेछ।बिहीबार भएको दोस्रो क्वालिफायरमा टिम चौराहाले शक्ति गौचनको कप्तानीमा रहेको रुपन्देही च्यालेन्जर्सलाई ९२ रनले हराएको छ। समूह चरणका पाँच टिममध्ये मात्र दुई खेल जितेको टिम चौराहा रन रेटका अंक तालिकाको आधार चौथो स्थानमा रहँदै अघिल्लो चरण पुगेको हो। समूह चरणको अन्तिम खेलमा रुपन्देही र टिम चौराहा नै भिडेका थिए। प्ले अफमा स्थान बनाउन रुपन्देहीले दिएको ९२ रनको लक्ष्य टिम चौराहाले १४ ओभरमा भेट्टाउनु पर्ने थियो। पारसले २१ बलमा ४२ रन बनाएपछि ११ ओभरमा नै लक्ष्य पुरा गर्दै टिम चौराहा अघिल्लो चरण प्रवेश गरेको हो। बिहीबारको खेलमा पारस चम्किएपछि रुपेन्देहीलाई पन्छाउँदै चौराहा फाइनलमा पुगेको हो। सेती अञ्चल प्रहरी कार्यालयको मैदानमा चौराहाले दिएको एक सय ७३ रनको लक्ष्य पछ्याएको रुपन्देहीले १५२ ओभरमा सबै विकेट गुमाएर ८० रन मात्र बनाएको थियो। खेलमा रुपन्देहीका ब्याट्सम्यानले ठूलो साझेदारी नै गर्न सकेनन्। पहिलो विकेटका लागि हरिशंकर शाह र शंकर रानाले बनाएको १४ रनको साझेदारी मै चित्त बुझाउनुपर्ने भयो। उसका लागि राजेश पुलामी मगर र कृष्ण कार्कीले समान १४१४ रन बनाए भने पुष्प थापाले १३ रन जोडे। यसअघि टस जितेर ब्याटिङ गरेको टिम चौराहाले कप्तान पारस खड्काको आक्रमक पारीसँगै २० ओभरमा ५ विकेट गुमाएर १७२ रन बनाएको थियो। यो डीपीएलकै दोस्रो उच्च स्कोर हो भने टिम चौराहाको सबैभन्दा ठूलो स्कोर हो। डीपीएलको ठूलो स्कोर भने काठमाडौं गोल्डेन्सले विराटनगर किंगसविरुद्ध १७३ रन बनाएको थियो। टिम चौराहाका कप्तान पारस ६७ रनमा अविजित रहे। ४१ बलको सामना गरेका उनले ६ चौका र ४ छक्का प्रहार गरे। राजु रिजालले २५ रन बनाए भने सौरभ खनाल २४ रनमा अविजित रहे। अमर रौतेलाले १६ रन जोडे।
