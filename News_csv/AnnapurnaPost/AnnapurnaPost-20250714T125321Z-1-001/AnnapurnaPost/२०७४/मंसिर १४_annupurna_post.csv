शीर्षक,विवरण
जनता समृद्धिको भोको छ,"राजनीतिक रूपमा ठूलठूला उथलपुथल र परिवर्तनसँगै विकास र आर्थिक समृद्धिको यात्रा सुस्त भएकोमा नेपाली जनतामा तीव्र आक्रोश छ । तर, जनतामा विकास र समृद्धिको आशा भने मरेको छैन । देशको जुनसुकै भूभागका जनताले पनि विकास र आर्थिक समृद्धि नै चाहेका छन् । जनतालाई स्थानीय तहमा आफूहरूसँग भएको सबल पक्ष के हो ? भन्ने पनि थाहा छ । आफूहरूसँग भएका स्रोत र साधनबारे पनि जनतामा जानकारी छ । तर, ती स्रोत र साधनको समुचित प्रयोग र विकास गर्न चाहिने लगानी र दक्षता भने जनतामा छैन । राज्य वा सरकारले जनताको चाहना र विकासप्रतिको आकांक्षालाई होस्टेमा हैँसे गरिदिने हो भने हामी केही वर्षमै विकासमा फड्को मार्न सक्छौँ । २०४६ सालको परिवर्तनपछि गठन भएका सरकारहरूले लिएका नवउदारवादी आर्थिक नीतिका कारण विकास र समृद्धिमा लङ रेस सुरु भएकै हो । विसं २०५२ मा सुरु भएको सशस्त्र माओवादी विद्रोहका बेला विकास र आर्थिक समृद्धिको रेस केही सुस्त भए पनि यो रोकिएन । देशमा १० वर्ष सशस्त्र द्वन्द्व चल्दा पनि विकासनिर्माणमा केही काम अवश्य भएका थिए । राजनीतिक रूपमा उथलपुथल हुँदा पनि विकासनिर्माणका काम जारी रहेकै कारण आज हामीसँग थुप्रै परियोजना निर्माणका कुनै न कुनै स्टेजमा पुगेका छन् । हामीले तय गरेका राष्ट्रिय गौरवका आयोजना तथा उच्च प्राथमिकतामा राखेका जलविद्युत परियोजनाहरू दु्रत गतिमा निर्माण गर्न सक्ने हो भने हामी छिट्टै आर्थिक समृद्धि हासिल गर्न सक्छौँ । जनतामा रहेको विकासप्रतिको चाहना पूरा गर्न सक्छौँ । पाँच वर्ष सरकारले जनतालाई केन्द्रबिन्दुमा राखेर काम गर्ने हो भने हामी चामत्कारिक परिवर्तन गर्न सक्छौँ । पूर्वको सोलुखुम्बुका जनता हुन् या पश्चिम कञ्चनपुरका, सबैमा विकास र समृद्धिकै भोक देखिन्छ । राजनीतिक परिवर्तनका लागि जनताले धेरै पटक आन्दोलन र संघर्षमा दल तथा तिनका नेताहरूलाई साथ दिए । अब जनताको विकासको चाहना नेताहरूले पूरा गर्नुपर्छ । जनताको समृद्धिको भोक उनीहरूले मेटाइदिन सक्नुपर्छ । गाउँघरमा ससाना विकास निर्माणका गतिविधि सञ्चालन गर्दा पनि त्यहाँका जनताको जीवनयापन निकै सहज हुने अवस्था छ । स्वास्थ्य, शिक्षा, खानेपानी, सिँचाइ, मोटर बाटो लगायतका पूर्वाधारमा सरकारको ध्यान जानुपर्ने माग जनताको छ । निर्वाचनका बेला नेताहरूले विकास निर्माणका ठूलाठूला आश्वासन बाँड्ने, तर त्यसलाई पूरा गराउने सवालमा चासो नदिने कारणले जनतामा निराशा पनि छ । उद्योग तथा व्यापार विस्तारका सिलसिलामा देशका विभिन्न भागमा पुग्दा मेरो ध्यान कुन ठाउँमा उद्योग खोल्दा सर्भाइभ गर्न सकिन्छ भन्नेमा जान्थ्यो । म अहिले फरक भूमिकामा देशको विभिन्न भागमा डुलिरहेको छु । जनतासँग अन्तरक्रिया गर्दा उनीहरूको जोड विकासनिर्माणमै छ । आफ्ना छोराछोरीले उच्च शिक्षा हासिल गरे पनि रोजगारी पाउन नसकेकोमा गुनासो छ । दैनिक करिब पाँच सय नेपाली भारतमा र १५ सय नेपाली अन्य मुलुकमा रोजगारीका लागि जाने गरेका छन् । यो युवा जनशक्तिलाई देशमै रोकेर रोजगारी सिर्जना गर्नसक्ने स्तरको विकास र समृद्धि जनताले चाहेका छन् । काम गर्न सक्ने युवा जनशक्तिलाई वैदेशिक रोजगारीमा पठाएर त्यसबाट प्राप्त रेमिट्यान्सले सरकारको खर्च धान्ने परिपाटीले देश कसरी समृद्ध होला ? हामीले हाम्रो युवा जनशक्तिलाई देशभित्रै उत्पादनमूलक क्षेत्रमा रोजगारी दिएर आयआर्जन वृद्धि नगर्दासम्म हाम्रो अवस्था अहिलेकै जस्तो रहनेछ । रेमिट्यान्सबाट सामान आयात गर्ने र त्यही सामानमा कर लगाएर राज्य सञ्चालकहरूले तलबभत्ता खाने यस्तो निर्लज्ज तरिकाले हामी समृद्धिको यात्रा तय गर्न सक्दैनौँ । त्यसैले हामीले अब कति पनि ढिला नगरी विकास र आर्थिक समृद्धिलाई पहिलो प्राथमिकतामा राखेर काम गर्नुपर्छ । अब नीतिगत भाषणले मात्र विकास सम्भव छैन । हामीले व्यावहारिक रूपमा नै काम गरेर देखाउने बेला आएको छ । यो निर्वाचनपछि राजनीतिक संक्रमणकाल अन्त्य हुने भएकाले राजनीतिक दल तथा नेताहरूको ध्यान विकास र समृद्धितिर जानुपर्छ । यो निर्वाचनपछि देशमा संघीयताको व्यावहारिक कार्यान्वयन सुरु हुन्छ । संघीय संरचनाअनुसार नीतिहरू बनाउने र त्यसलाई चुस्त तरिकाले कार्यान्वयन गर्न सकेनौँ भने हामी अर्को झमेलामा फस्नेछौँ । देशका सबै भूभागको विकास समान रूपमा हुनुपर्छ । वर्षौंदेखि हामीले सुदूरपश्चिमलाई काठमाडौँ वा देशको अन्य सुगम भूभागकै आँखाले हेरौँ । फलस्वरूप आज पनि सुदूरपश्चिम विकासनिर्माणमा धेरै पछि परेको छ । सुदूरपश्चिमले अहिलेसम्म भोगेको विकासनिर्माणको विभेदको मूल्य खोजिरहेको छ । जुन मूल्य हामीले संघीयताको व्यावहारिक कार्यान्वयन गरेर पूरा गर्न सक्छौँ । सुदूरपश्चिमका जनता, उद्यमी, व्यवसायी, बुद्धिजीवीको धैर्य टुट्न मात्र बाँकी छ । उनीहरूलाई कसैले केही गर्लान् भन्ने विश्वासै छैन । तर, हामीमा दृढ इच्छाशक्ति भयो भने सुदूरपश्चिमलाई पनि विकास र आर्थिक समृद्धिको बाटोमा डोयाउन सक्छौँ । अहिले देशको औसत गरिबी २१ प्रतिशत छ । तर, सुदूरपश्चिमको गरिबी ४२ प्रतिशत रहेको छ । जलस्रोतको अत्यन्तै धनी क्षेत्रमा बत्तीको पहुँच २५ प्रतिशत जनतामा मात्र पुगेको छ । हामीले यस्तो खालको नीति बनाउनुपर्छ, जसले तत्काल ठूलो स्केलको परिवर्तन ल्याउन सकोस् । जहाँ बढी समस्या छन्, राज्यले त्यहाँ नै बढी महŒव दिनुपर्छ । म सुदूरपश्चिमाञ्चललाई स्पेसल स्ट्याटस दिनुपर्छ भन्ने पक्षमा छु । भारतले नर्थ स्टेट जम्मुकाश्मिर, हिमाञ्चल प्रदेश, उत्तराञ्चललाई स्पेसल स्ट्याटस दिएको छ । विकट क्षेत्रमा राज्यले विशेष ध्यान दिनुपर्छ । संघीयता कार्यान्वयन भएपछि देशका सबै राज्य वा भूभागमा एकैखाले नीतिले काम गर्दैन । राज्यको स्रोतसाधन, भौगोलिक अवस्था र आवश्यकतालाई ध्यानमा राखेर हामीले नीति तथा योजना बनाई कार्यान्वयन गर्नुपर्छ । देशभरका समस्यालाई एकै तरिकाले ट्रिट गर्ने परिपाटीको अन्त्य हुनुपर्छ । नेतृत्वमा रहेका, पुगेका तथा भावी दिनमा नेतृत्व लिन तम्सेका नेताहरूको इन्टेन्सन खराब छैन । राजनीतिज्ञले केही नै गर्न खोजेनन् भन्नु अन्यायपूर्ण हुन्छ । अहिले हामीले प्राप्त गरेका सबै उपलब्धिको जस पाउने राजनीतिज्ञ नै हुन् । राजनीतिक परिवर्तनका लागि अन्य पेशा तथा व्यवसायमा संलग्न मानिसहरूको योगदान पनि अवश्य छ । तर, बृहत्तर इम्प्याक्ट पार्ने भनेको राजनीतज्ञ र उनीहरूले लिने निर्णयले नै हो । राजनीति भनेको कठिन यात्रा हो । समाजसँग एकाकार भएर विकासको राजनीति गर्नुहुन्छ भने झनै गाह्रो छ । सबैको केही न केही अपेक्षा हुन्छ । नेपाली राजनीतिज्ञको इन्टेन्सन राम्रो छ, केही गरौँ भन्ने भावना पनि देखिन्छ । तर, त्यसलाई व्यवस्थापन गर्न सकेका छैनन् । स्रोतसाधनलाई परिचालन गर्न सक्नुपर्छ । त्यसका लागि व्यावहारिक उपायहरू निकाल्नुपर्छ भन्ने लाग्छ । एउटै बाटोमा एक जना उद्योगी वा व्यवसायी र अरू पेशा तथा व्यवसायका व्यक्ति सँगै हिँडे भने उद्योगी वा व्यवसायीले अवसर देख्न सक्छ । देखेको अवसरलाई कसरी मूर्त रूप दिने भनेर आइडिया निकाल्न सक्छ । उद्योगी र अन्य मानिसमा यही फरक हुन्छ । उद्यमशीलताले मानिसलाई थप नयाँ केही विकास गर्न घचघच्याइरहेको हुन्छ । यो उद्यमशीलता र सकारात्मक ऊर्जा अब विकास र आर्थिक समृद्धिका लागि खर्च गर्नुपर्ने भएको छ । एउटा उद्यमीले शून्यबाट सुरु गरेर विशाल संस्था खडा गर्न सक्छ भने राज्यको स्रोतसाधन परिचालन गर्ने अधिकार पाएका नेतृत्वकर्ताले देशलाई किन आर्थिक समृद्धिको बाटोतिर लान सक्दैनन् ? यसको उत्तर खोजिनुपर्छ । दुनियाँका सम्पन्न र विकासशील देश त्यही देशका राजनीतिज्ञले नै बनाएका हुन् । त्यसैले हाम्रो देशमा पनि नेताहरूले जनताका दुःखलाई थोरै मात्रामा पनि सम्झिदिने हो भने हामी पनि समृद्धिको यात्रामा तीव्र गतिमा अघि बढ्न सक्छौँ । (उद्योगपति चौधरीसँग नवीन अर्यालले गरेको कुराकानीमा आधारित)"
बुद्ध जन्मस्थल र भ्रमको खेती,"नेपाल सानो, अविकसित र अस्थिर राजनीतिले ग्रसित मुलुक भएकैले होला, बेलाबेलामा यहाँको धरातलीय यथार्थ र सत्यलाई पनि तोडमोड गरी भ्रम फिँजाउने प्रयत्न हुन्छ। नेपालको आवाज कसले सुन्ने ? नेपाललाई जे भने पनि हुन्छ' जस्तो अवस्था बनाइएको छ। शरणार्थीका रूपमा भारतमा निर्वासित जीवन बिताइरहेका तिब्बती धर्मगुरु दलाई लामा (तेन्जिङ ग्यात्सो) ले भगवान् गौतमबुद्धबारे दिएको अभिव्यक्तिले नेपाल र नेपालीप्रति उनले त्यस्तै आचरण देखाएको स्पष्ट हुन्छ। गएको अक्टोबर १६ मा भारतको मेरठको एउटा विद्यालयमा विद्यार्थीसँगको अन्तरसंवादमा लामाले बुद्ध नेपालमा जन्मेको भन्ने कुरा हास्यास्पद भएको बताएका थिए। त्यही कुरा युट्युबमा राखिएको कारण उनीमाथि विभिन्न आरोपप्रत्यारोप छ। विद्यार्थीसँगको अन्तरसंवादको विषयलाई लिएर असमझदारी पैदा भएकोमा ध्यानाकर्षण भएको भन्दै संसारभरका बौद्ध धर्मावलम्बीजस्तै म निसंकोच बुद्ध लुम्बिनीमा जन्मेको स्वीकार गर्छु' भनेर यथार्थलाई लामाले स्वीकार गरिसकेको विषय पनि बाहिर आइसकेको छ। यसबारेमा प्रश्न उठ्छ बौद्ध धर्मको वर्तमान कालका प्रसिद्ध गुरु सम्झिने व्यक्तिले एक ठाउँमा एउटा झूट अनि त्यही झूटको विषयमा खण्डन आयो भनेर मैले त्यसो भनेको होइन भन्नु सुहाउँदो विषय होला ? बौद्ध धर्ममा झूटलाई महापाप मानिएको छ। पञ्चशीलमा पाँचवटा अनुशासन पर्छ प्राणी हिंसाबाट टाढा रहने, झूटो नबोल्ने, चोरी, व्यभिचार र मद्यपान नगर्ने। पञ्चशीललाई सर्वोपरि ठानेर सत्य र इमानदारीको कसम खाने एकजना बौद्ध गुरुले किन त्यस्तो झूटको सहारा लिए ? कतै नुनको सोझो गर्न एउटा सानो राष्ट्र चिढिए पनि के बिग्रन्छ ? यति बोलिदिँदा आफूलाई आ श्रय दिने मुलुक खुसी हुन्छ भने किन नबोल्ने भन्ने सम्झेको त होइन ? यो विषय हेर्दा सानोजस्तो लाग्छ, तर यसभित्र ठूलो ग्य्रान्ड डिजाइन हुन सक्छ। दलाई लामाजस्तो बौद्ध धर्मका अनुयायी तथा गुरुले गौतम बुद्ध नेपालमा जन्मेका होइनन् भनी खुलायाम झूट बोलिदिँदा संसारका करोडौं बौद्ध धर्मावलम्बी, शुभेच्छुक एवं आस्थावान्हरूलाई भ्रम पर्नुका साथै प्रकारान्तरले गौतम बुद्धबारे जान्नबुझ्न नेपाल होइन, भारत जाऔं भन्न खोजेको पर्छ कि पर्दैन ? उसै त बेलाबेलामा गौतम बुद्धको जन्मबारे भारतमा अनेक भ्रम फिँजाइएका छन् राजनीतिक नेता र नक्कली अनुसन्धानकर्ताहरूले। जसले गर्दा सर्वसाधारण मानिस भ्रममा पर्नु स्वाभाविकै हुन्छ। लामो समयको सामूहिक प्रयासपछि बल्ल अब लुम्बिनी दर्शनीय बन्दैछ। संसारभरबाट लुम्बिनीको दर्शन गर्न आउने बौद्ध धर्मावलम्बी भक्तजन, कलापारखी, शुभेच्छुकहरूको दिनानुदिन भीड बढ्दै गएको प्रसंगमा दलाई लामाको झूटो अभिव्यक्तिको पछाडिको रहस्यबारे चनाखो हुन जरुरी छ। पञ्चशीललाई सर्वोपरि ठानेर सत्य र इमानदारीको कसम खाने एक बौद्ध गुरुले किन त्यस्तो झूटको सहारा लिए ? गौतम बुद्धले बुद्धत्व प्राप्त गरेको र उनको जन्मस्थानको विषयलाई लिएर संसारभर अनभिज्ञता र विभिन्न बहस हुने गरेका थिए। आजभन्दा झन्डै पच्चीस सयभन्दा केही वर्षअगाडि वैशाख पूर्णिमाका दिन कपिलवस्तुका शाक्यवंशका राजा शुद्धोधन एवं आमा मायादेवीको पुत्ररत्न भई आफ्नो मामाघर देवदह जाने क्रममा नेपालको रूपन्देहीको लुम्बिनी बगैंचामा सिद्धार्थ गौतम (भगवान् बुद्ध) को जन्म भएको थियो। बुद्धघोषको बुद्धचरितमा गौतम बुद्धको धर्मदेशनाको बारेमा बृहत् चर्चा गरिएको छ। साथै विभिन्न जातक ग्रन्थ र पिटक ग्रन्थहरूमा पनि यसबारे चर्चा गरिएको छ। हो, कुनै बेला लुम्बिनी कहाँ पर्छ भन्ने निक्र्योल गर्न सकिएको थिएन। यसैले गौतम बुद्ध कहाँ जन्मेका थिए भन्ने विषयमा लामो समयसम्म अलमल थियो। सन् १८९६ मा पश्चिमतर्फका प्रशासक जनरल खड्गशमशेर राणा र पछि तात्कालिक ब्रिटिस इन्डियाका पुरातात्विक सर्भेयर डा ए फुहररले अशोक स्तम्भ पुनः पत्ता लगाएपछि लुम्बिनी सबैको लागि अत्यधिक चासो र सरोकारको विषय बन्न पुग्यो। किनभने त्यहाँ मौजुद मौर्य सम्राट् अशोकको ईपू २४९ को शिलास्तम्भमा उत्कीर्ण लेखले गौतम बुद्ध जन्मेको ठाउँ लुम्बिनीको किटान गर्नुका साथै स्वयं अशोक सो पवित्र स्थलमा तीर्थाटन गर्न आएको कुराले गौतम बुद्धको जन्म र लुम्बिनी विषयमा रहेको अन्योल हटाइदियो। यसरी विश्वका बौद्ध धर्मावलम्बीहरूका लागि लुम्बिनी जानैपर्ने, घुम्नैपर्ने, तीर्थाटन गर्नैपर्ने आराध्यस्थल बन्न पुग्यो। लुम्बिनीमा रहेका पुरातात्विक तथा ऐतिहासिक अवशेषहरूले शताब्दीऔंदेखि विभिन्न व्यक्तित्वहरूले लुम्बिनीको तीर्थाटन गरेका तथ्य उजागर गर्छन्। आफ्ना गुरु उपगुप्तको मार्गनिर्देर्शनमा ईपू २४९ मा लुम्बिनीको तीर्थयात्रा गरेका मौर्य सम्राट् अशोकले ब्राह्मी लिपिमा पाली भाषामा त्यहाँ स्पष्टरूपमा लेखेका छन्, हिंद बुधे जाते सक्यमुनीति सिलाविगडभीच कालापित सिलाथभे च उसपपिते हिद भगवं जातेति लुमिनेगामे' अर्थात् लुम्बिनी ग्राममा शाक्यमुनि बुद्ध जन्मनुभएको थियो। यो शिलास्तम्भ लुम्बिनी बगैंचामा अद्यापि छ र संसारलाई गौतमबुद्धको जन्मस्थलो यही हो भनी चिनाइरहेको छ। त्यो जमानामा त्यत्रो विशाल शिलास्तम्भ ल्याएर कसरी त्यहाँ राखिएको होला ? मौर्य सम्राट् अशोकको भगवान् गौतम बुद्धप्रतिको श्रद्धा, भक्ति र सम्मानको प्रतीक पनि हो यो अशोक स्तम्भ ! प्राप्त ऐतिहासिक तथ्यहरूका आधारमा सम्राट् अशोकपछि लुम्बिनीको भ्रमण गर्नेहरूमा पाँचौं शताब्दीका चिनियाँ यात्री फाहियान र सातौं शताब्दीका ह्वेन साङ थिए। ती चिनियाँ यात्रीहरूमध्ये ह्वेन साङको यात्रा विवरणमा तात्कालिक लुम्बिनीको अवस्थाको बारेमा केही विवरण उपलब्ध छ। उनले लुम्बिनीमा सिद्धार्थ गौतम जन्मिँदा मायादेवीले समाएको रुखको अवशेष, चैत्य, अशोक स्तम्भ, पवित्र पोखरी, चिसो र तातोपानीका कुवा भएको कुराको वर्णन गरेका छन्। सन् १३१२ मा पश्चिम नेपालको कर्णाली भेगका सिँजाली राजा रिपु मल्लले पनि लुम्बिनीको भ्रमण गरेका थिए। उनले यात्रा गर्दा अशोकस्तम्भको करिब पचहत्तर प्रतिशत भाग जमिनमुनि गाडिएको अवस्थामा रहेको थियो। बौद्ध तीर्थस्थल भनी त्यतिखेर प्रचलनमा रहेको तर केको कारणले प्रसिद्ध भएको भन्ने बिर्सिसकेको अवस्था थियो। उनले आफ्नो यात्रालाई चिरस्थायी बनाउन अशोकस्तम्भको माथिल्लो भागमा ॐ मणि पदमे हुम रिपु मल्ल चिर जयतु' भनी कुँद्न लगाए। पुरातात्विक चेत नभएको जमानामा उनले जे गरे, त्यो गल्ती भए पनि चौधौं शताब्दीसम्म पनि त्यहाँ तीर्थयात्रा गर्ने चलन रहेको कुराको पुष्ट्याइँ भने त्यो लेखाइले गर्छ। त्यसबीच इतिहासको अनेक कालखण्ड आउँछ, जान्छ। के कारणले हो पछि त्यो स्थल वन क्षेत्रमा परिणत हुन पुग्यो। पछिल्लो समयमा औलोको कारण मानिस त्यहाँ बस्न सक्ने स्थिति थिएन। यसपछि झन्डै पाँच सय वर्ष लुम्बिनी विस्मृतिको गर्भमा पुग्यो। सन् १८९६ मा जनरल खड्गशमशेर र पुरातात्विक सर्भेयर डा एफुहररले अशोकस्तम्भ पुनः पत्ता लगाएपछि लुम्बिनीको एक किसिमले पुनर्जन्म भयो र विश्वकै लागि उत्कट चासोको विषय बन्यो। त्यसको झन्डै चौंतीस वर्षपछि सन् १९३० को दशकमा केशरशमशेर राणाले मायादेवी मन्दिरपरिसरमा भएको ढिस्को के रहेछ भन्ने चासोले खन्ने काम गरे। त्यो एक किसिमको अवैज्ञानिक उत्खनन भएकाले त्यसबाट कुनै परिणाम निस्केन। सन् १९५६ मा वल्र्ड फेडरेसन अफ बुद्धिस्ट कन्फरेन्स काठमाडौंमा भयो। त्यसबेला तात्कालिक राजा महेन्द्र वीरविक्रम शाहले लुम्बिनीको महत्व र विश्वव्यापी शान्तिको लागि लुम्बिनीले पुर्याउन सक्ने योगदानको बारेमा अन्तर्राष्ट्रिय चासो बढाउने काम गरे। त्यसको झन्डै एघार वर्षपछि सन् १९६७ मा संयुक्त राष्ट्रसंघका तात्कालिक महासचिव (उ थान्त), जो बर्माका नागरिक एवं बौद्ध धर्मावलम्बी थिए, उनी लुम्बिनी भ्रमणमा जाँदा त्यहाँको नाजुक अवस्थाले उनलाई उद्वेलित बनायो र उनले भगवान् बुद्धको जन्मस्थल लुम्बिनीको लागि आफ्नै कार्यकालमा केही गर्ने वचनबद्धता विश्वसामु प्रकट गरे। फलस्वरूप सन् १९७० मा लुम्बिनी विकासका लागि एउटा अन्तर्राष्ट्रिय समिति बन्यो। त्यसले दिएको प्रतिवेदन कार्यान्वयनका लागि संयुक्त राष्ट्रसंघले विश्वमै कहलिएका ख्यातिप्राप्त वास्तुविद् प्रोफेसर केन्जो टाङेलाई गुरुयोजना तयार गर्ने अभिभारा सुम्पियो। त्यसका लागि खर्च हुने दस लाख डलर संयुक्त राष्ट्रसंघले नै बेहोर्यो। लुम्बिनीको गुरुयोजनाले ७७७ हेक्टर क्षेत्रफल ओगटेको छ। लुम्बिनी ग्राम, विहार क्षेत्र तथा पवित्र उद्यान गरी तीन भागमा विभाजित भई विश्वका बौद्ध राष्ट्र एवं बौद्ध धर्मप्रति आस्था भएका संघसंस्थासमेतको सहभागितामा लुम्बिनीमा धेरै काम सम्पन्न भइसकेको अवस्था छ। गुरुयोजनाको करिब ६५ प्रतिशत कार्य अहिले सकिएको बताइन्छ। लुम्बिनीको समग्र संरक्षण, संवद्र्धन एवं प्रवद्र्धन गर्ने दृष्टिकोणले सन् १९८५ मा लुम्बिनी विकास कोषको गठन भएको हो। प्रारम्भमा त्यसका संरक्षक तात्कालिक राजा श्री ५ वीरेन्द्र र अध्यक्ष लोकदर्शन बज्राचार्य थिए। वर्तमानमा संरक्षक प्रधानमन्त्री र अध्यक्ष संस्कृति, पर्यटन तथा नागरिक उड्डयनमन्त्री हुने ऐेनले व्यवस्था गरेको छ। आफूलाई बौद्ध धर्मको वर्तमान कालका प्रसिद्ध गुरु सम्झिने व्यक्तिले एक ठाउँमा एउटा झूट अनि त्यही झूटको विषयमा खण्डन आयो भनेर मैले त्यसो भनेको होइन भन्नु सुहाउँदो विषय होला ? लुम्बिनीको विश्वव्यापी महत्वलाई अझै उजागर गर्न भैरहवामा अन्तर्राष्ट्रिय विमानस्थल बन्दै छ। यो विमानस्थल जतिसक्दो चाँडो निर्माण हुन सके विश्वका विभिन्न मुलुकका नागरिकले बुद्धको जन्मस्थलको दर्शन गर्न सक्थे। लुम्बिनीको एक चिम्टी पवित्र माटो आफ्नो शिरमा लगाउन लालायित बौद्ध धर्मावलम्बीहरू विश्वमा धेरै छन्। सन् १९९२ देखि सन् १९९५ मा मायादेवी मन्दिरपरिसरमा गरिएको उत्खनन्ा क्रममा बेलायती तथा नेपाली पुरातत्वविद्हरूको समूहले भगवान् गौतम बुद्ध लुम्बिनीमा जन्मेको भन्ने पुष्टि गर्ने मार्कर स्टोन' फेला पारेका थिए, जुन गौतम बुद्धको जन्मस्थल लुम्बिनी नै हो भन्ने कुराको अर्को अकाट्य प्रमाण हो। यी सबै प्रमाणहरूले लुम्बिनीको युगान्तकारी महत्व छ र राष्ट्रसंघअन्तर्गतको युनेस्कोले समेत सन् १९९७ मा लुम्बिनीलाई विश्व सम्पदा सूचीमा सूचीकृत गरिसकेको छ। यस्ता प्रमाणहरूलाई अनदेखा गरे झैं गरी दलाई लामा वा अरू जोकोहीले भगवान् गौतम बुद्धको जन्मस्थल नेपालको लुम्बिनी होइन, भारत भन्छ भने कुनै निहित स्वार्थको परिपूर्तिका लागि भनिरहेको छ भनी मान्नुपर्ने हुन्छ। नेपालमा जन्मेका गौतम बुद्धको जीवनमा जब त्यागको भावना जन्म्यो र दरबार, परिवार, राजपाठ छोडेर जसरी महाभिनिष्क्रमण गरे, त्यहींबाट उनको जीवन दर्शनको सुरुआत भएको होइन ? यहाँ प्राप्त ज्ञानलाई बाँड्ने कार्य सारनाथमा भयो, श्रावस्तीमा भयो, कुशीनगरमा भयो। बिस्तारै सिंगो एसिया र विश्वभर फैलियो।राष्ट्रसंघको संलग्नता एवं विभिन्न राष्ट्रियअन्तर्राष्ट्रिय संघसंस्थाहरूको समेत सहयोग र सहकार्यमा नेपाल सरकारले विशेष महत्वका साथ विभिन्न निकायहरूको सहयोगमा लुम्बिनीको उत्खनन, संरक्षण र संवद्र्धनमा नेतृत्वदायी भूमिका खेल्दै आएको छ। यसैको परिणाम हो कि आजभन्दा ५० वर्षअघि गौतम बुद्धको जन्मस्थल लुम्बिनीमा पुग्ने बाटोसमेत नभएको ठाउँमा आज संरक्षण, संवद्र्धन र समृद्धिको उत्कर्ष देख्न सकिन्छ। आलोचना मात्र गरेर बस्नुभन्दा त्यहाँ भएको विकास र समृद्धिलाई कसरी सदुपयोग गर्न सकिन्छ भनेर सम्बन्धित सबैले सोचेर त्यहीअनुसार काम गर्ने हो भने लुम्बिनीलाई विश्वसामु चिनाउन अब केही चिजको कमी छैन। गुरुयोजनालाई पूर्णता दिने काममा कुनै कञ्जुस्याइँ गर्नु हुँदैन। लुम्बिनीमा पर्यटक, तीर्थयात्रीको लागि निर्माण भएका सेवासुविधाको भरपूर उपयोग गर्ने वातावरणको तयारी तथा यसको विश्वव्यापी प्रचारप्रसार जरुरी भइसकेको छ। नेपालमा हाल आइरहेका तेस्रो मुलुकका पर्यटकमध्ये कमसेकम पनि ७५८० प्रतिशतलाई त्यहाँ पुर्याउने वातावरण बनाउने हो भने बुद्धशान्तिको सन्देश विश्वव्यापी बनाउन ठूलो मद्दत पुग्नेछ।"
गृहजिल्लामा ओलीको खेल राजनीति,"दमक : केही समयअघि थाइल्यान्डमा भएको एसीसी यू१९ युथ एसियाकप क्रिकेटमा नेपालले बलियो टेस्ट मान्यता प्राप्त राष्ट्र भारतलाई हराउँदा नेपाली खेलकुदमा गतिलै उत्साह छायो। भारतलाई समेत पछि पार्दै नेपाली युवा उक्त प्रतियोगिताको सेमिफाइनलमा पुगेपछि त आम खेलप्रेमीले त्यसलाई अझ ठूलो उपलब्धिको रूपमा खुसीयाली मनाए। प्रतियोगिताको सेमिफाइनलसम्म पुगेर नेपाली युवा टोली स्वदेश फर्कंदा भने त्यसको खासै चर्चा परिचर्चा भएन्। तर, केही दिनपछि नै नेपाल कम्युनिस्ट पार्टी एमालको अध्यक्ष केपी शर्मा ओली तिनै युवा खेलाडीको सम्मान गर्न अगाडि आए। सम्मान कार्यक्रममा ओलीले प्रतियोगितामा सहभागी हुन विदेश प्रस्थान गर्नुअघि युवा खेलाडीको बिदाइ नगरिएको तिक्तता पनि पोखे। अनि उनले प्रतिनिधिसभा र प्रदेशसभाको निर्वाचनलगत्तै वाम गठबन्धनको सरकार बन्ने त्यो सरकारले नेपाल क्रिकेट संघ (क्यान) को विवाद समाधान गर्ने आश्वासन पनि बाँड्न भ्याए। यसैगरी मंगलबारमात्र वाम गठबन्धनद्वारा काठमाडौं क्षेत्र नम्बर १ मा आयोजित चुनावीसभामा पनि ओलीले राजनीतिसँग खेलकुदलाई जोड्दै बार्सिलोनाको चर्चित अर्जेन्टिनी खेलाडी लियोनल मेसीको उदाहरण अघि सारे। उनले उक्त क्षेत्रका वाम गठबन्धनका उम्मेदवार अनिल शर्माको समर्थन गर्दै विपक्षीलाई कटाक्ष गर्न मेसीलाई उदाहरणको रूपमा प्रस्तुत गरेका थिए। खेलमैदानमा ओर्लिएरमात्र हुँदैन, मैदानमा आइसकेपछि मेसीजस्तो स्कोर पनि गर्न सक्नुपर्छ', सो कार्यक्रममा विपक्षी उम्मेदवारप्रति लक्षित गर्दै ओलीले भनेका थिए। पूर्वप्रधानमन्त्रीसमेत रहेका ओली बुधबार फेरि चुनावी कार्यक्रमकै क्रममा खेलकुदसँग मजैले जोडिन पुगे। यसपटक भने उनी आफ्नै निर्वाचन क्षेत्रअन्तर्गत पर्ने झापाको दमक नगरपालिकामा आयोजित चुनावीसभामा खेलाडीमाझ प्रस्तुत भएका थिए। पूर्वाञ्चलका करिब एक हजार खेलाडी, प्रशिक्षक तथा खेल पदाधिकारीलाई सहभागी गराएर ओलीको निर्वाचन क्षेत्रमा नेपाल खेलकुद महासंघ र अखिल नेपाल खेलकुद महासंघद्वारा आयोजित कार्यक्रममा ओलीले करिब २० मिनेटसम्म नेपाली खेलकुद क्षेत्रको राम्रा र नराम्रा पक्षको विषयमात्र बोले। अधिकांश कार्यक्रमहरूमा ठट्यौली पारमा प्रस्तुत हुन ओलीले आफ्नै निर्वाचन क्षेत्रमा खेलाडीहरूद्वारा आयोजित कार्यक्रममा भने खासै ठट्यौली गरेनन्। पछिल्लो समय पटकपटक खेलकुद क्षेत्रसँग नजिकको सम्बन्ध गाँस्न अग्रसर देखिएका ओली खेलकुद क्षेत्रसँग नजिकिएर युवा वर्गको विश्वास जित्न चाहन्छन्। ओली प्रतिकूल अवस्थामा प्रधानमन्त्रीको बागडोर सम्हाल्न आएका थिए। त्यतिबेला रोटीबेटीको सम्बन्ध रहेको भारतले नेपालमाथि नाकाबन्दी लगाएको थियो। तर, उनी अन्तिम समयसम्म पनि आफ्नो अडानमा कायम रहे। भारतले नाकाबन्दी नखोलेर आपत्विपत पर्दा पनि ओलीको पक्षमा आवाज उठाउने युवा नै थिए। त्यसैले पनि पछिल्लो समय युवावर्गसँग नजिकिएर उनीहरूको विश्वास जित्ने अभियानमा छन्। खेलकुदसँग उनको बढ्दो निकटताको एउटा कारण यो पनि हुन सक्छ पछिल्लो समय युवा वर्गसँग नजिकिएर उनीहरूको विश्वास जित्ने अभियानमा छन्', एमालेसँग निकट एक खेल अधिकारी भन्छन्। उसो त एमाले अध्यक्ष ओली आफंै पनि निवासमा नियमित रूपमा टेबुलटेनिस खेल्छन्। केही समयअघि राष्ट्रिय फुटबल टोलीका पूर्वकप्तान हरि खड्काले ओलीसँग उनकै निवासमा टेबुलटेनिस खेल्दै गरेको तस्बिर आफ्नो फेसबुकमा राखेका थिए। झापामा आयोजित एक कार्यक्रममा सहभागी हुने निम्तो दिन ओली निवास पुगेका हरिलाई ओलीले नै टेबुलटेनिस खेलेर आफूलाई हराउन चुनौती दिएको हरिले बताएका थिए। खेलकुद क्षेत्रको चाहना, खेलमैत्री सरकारको स्थापना' भन्ने नारासहित बुधबार दमकमा आयोजित कार्यक्रममा ओलीले खेलकुद क्षेत्रलाई बेवास्ता गरेर मुलुकको समग्र विकास सम्भव नरहेको धारणा व्यक्त गरे। उनले आगामी सरकार वामपन्थीको बन्ने र उक्त सरकारले खेलकुद क्षेत्रको विकासका लागि उल्लेख्य रूपमा बजेट छुट्याउने आश्वासन पनि बाँड्न भ्याए। अन्तर्राष्ट्रिय जगत्मा देशको पहिचान र सभ्यतालाई उजागर गर्न पनि खेलकुद अत्यावश्यक रहेको उनको ठम्याइँ छ। पूर्वप्रधानमन्त्री ओलीले कार्यक्रममा गजबको उदाहरण दिँदै खेलकुदलाई नागरिकको स्वास्थ्यसँग जोडे। मस्तिष्क, मुटु, फोक्सो र मसल्सको उपयुक्त तालमेल नै सफल खेलाडीको परिचय हो। त्यसैले खेलकुदमा गरिएको लगानी स्वस्थ्य नागरिक तयार पार्न गरिएको लगानी हो', ओलीको कथन थियो। कार्यक्रममा ओलीले अन्तर्राष्ट्रिय प्रतियोगिताका लागि खेलाडी छनोट गर्दा धाँधली हुने गरेको गुनासो आउने गरेको गुनासो पनि गरे। ओलीको सम्बोधनलगत्तै धन्यवादज्ञापन गर्न आएका राष्ट्रिय खेलकुद परिषद् (राखेप) का सदस्यसचिव केशवकुमार विष्टले पनि ओलीको प्रशंसा गर्न कन्जुस्याइँ गरेनन्। सदस्यसचिव विष्टले ओलीलाई चतुर र कुशल राजनीतिक खेलाडीको संज्ञा दिन भ्याए, त्यो पनि अन्तर्राष्ट्रिय स्तरकै। म ठोकुवा गरेर भन्न सक्छु, एमाले अध्यक्ष ओली अन्तर्राष्ट्रिय राजनीतिकै सबैभन्दा चतुर र कुशल खेलाडी हुनुहुन्छ। नेपाली खेलकुदमा पनि उहाँकै जस्तो नेतृत्वको सल्लाह र सुझाव आवश्यक छ', विष्टले भने। पूर्वाञ्चलका अधिकांश जिल्लाका खेलाडी र खेल पदाधिकारीको सहभागिता रहेको उक्त कार्यक्रममा नेपाल खेलकुद महासंघका अध्यक्ष एवं पूर्वयुवा तथा खेलकुदमन्त्री पुरुषोत्तम पौडेल, पूर्वस्वास्थ्य राज्यमन्त्री धर्मशीला चापागाईं, अखिल नेपाल खेलकुद महासंघका उपाध्यक्ष किरण गिरी, नेपाल खेलकुद महासंघको उपाध्यक्ष कुसुम श्रेष्ठ, राष्ट्रिय फुटबल टोलीका पूर्वकप्तान हरि खड्कालगायतको उपस्थिति रहेको थियो। एमाले अध्यक्ष ओली मंसिर २१ गते हुने प्रतिनिधिसभा र प्रदेशसभा निर्वाचनमा झापा क्षेत्र नम्बर ५ बाट प्रतिनिधिसभाका उम्मेदवार हुन्। कुल एक लाख ३७ हजार पाँच सय १४ मतदाता रहेको उक्त क्षेत्रमा ओलीका प्रतिद्वन्द्वी हुन् नेपाली कांग्रेसका डा खगेन्द्रपाण्डव अधिकारी। गौरादह नगरपालिका वडा नम्बर ३ निवासी अधिकारी त्रिभुवन विश्वविद्यालयबाट राजीनामा दिएर चुनावी अभियानमा होमिएका हुन्। अधिकारीले एकसिंगे गैंडामा विद्यावारिधि गरेका छन्। यो क्षेत्रमा राष्ट्रिय प्रजातान्त्रिक पार्टीले वाम गठबन्धनलाई समर्थन गरेको छ। केही समयअघि दमकमै आयोजित कार्यक्रममा राप्रपाका महामन्त्री राजेन्द्र लिङ्देनले आफ्ना कार्यकर्तालाई ओलीको पक्षमा मतदान गर्न ह्विप जारी गरेका थिए। बुधबार आयोजित कार्यक्रममा समेत राप्रपाका सहमहामन्त्री राम थापा आफैं पनि मञ्चमा उपस्थित थिए। त्यसैले यो क्षेत्रमा ओली र अधिकारीबीच नै मुख्य प्रतिस्पर्धा हुने देखिएको छ। रंगशाला र राजनीति यसअघि नेपाल राजनीतिमा खेलकुद सायदै निर्वाचनको मुद्दा बनेको थियो। तर, मंसिर २१ गते हुने प्रतिनिधिसभा र प्रदेशसभाको निर्वाचनमा झापाको आदिवासी रंगशाला' राजनीतिक दलका लागि निर्वाचनको प्रमुख एजेन्डा बन्न पुगेको छ। यो रंगशालाको नामको विषयलाई लिएर लामो समयदेखि विवाद हुँदै आएको छ। बुधबार दमकमा आयोजित कार्यक्रममा पनि यो रंगशाला चर्चाको विषय बन्यो। कार्यक्रममा एमाले अध्यक्ष केपी ओलीले जसले जति विरोध गरे पनि रंगशाला बनाएरै छोड्ने उद्घोष गरे। उनले दमकमा अन्तर्राष्ट्रिय स्तरको रंगशाला निर्माण गर्ने बताए। ओलीले कमल गाउँपालिकामा अन्तर्राष्ट्रियस्तरको रंगशाला बनाउन खोज्दा नामको विषयलाई लिएर केही पक्षले राजनीतीकरण गरेको बताए। उनले रंगशालाको विषयमा राजनीति नगर्न आग्रहसमेत गरे। उनले भने, जसले जे विरोध गरे पनि अब दमकमा अन्तर्राष्ट्रिय स्तरको रंगशाला बन्छ बन्छ।' नामको विषयमा विवाद भएपछि कमल गाउँपालिका५ मा निर्माणाधीन रंगशालाको निर्माणकार्य पनि अलपत्र परेको छ। आदिवासी रंगशाला बनाउने सहमतिमा सात वर्षअघि सुरु गरिएको रंगशालाको निर्माणकार्य राजनीतिक खिचातानीले प्रभावित बनेको हो। आदिवासीको समाधिस्थल रहेको साबिक लखनपुर१ स्थित सो स्थानमा समाधिहरू उत्खनन गरेर २०६६ सालबाट रंगशाला निर्माण सुरु गरिएको थियो। तर, पछिल्लो समय रंगशालाको नाममा विवाद आउँदा निर्माण कार्य अनिश्चित बनेको हो। निर्माण प्रक्रिया सुरु गर्दा आदिवासी रंगशाला बनाउने सहमति भए पनि ओलीले मदन भण्डारी रंगशाला नामकरण गर्ने भनेपछि आदिवासी रंगशाला तथा स्मृति प्रतिष्ठान रुष्ट बन्दै आएको छ। २०६७ साल वैशाखमा आदिवासी रंगशालाका नाममा तत्कालीन रक्षामन्त्री तथा हालका राष्ट्रपति विद्यादेवि भण्डारीले रंगशालाको शिलान्यास गरेकी थिइन्। खेलकुदमा लगानी स्वस्थ्य नागरिक तयार पार्न गरिएको लगानी हो । केपी ओली, एमाले अध्यक्ष पहिलो पटक आर्थिक वर्ष २०६७०६८ मा अर्थ मन्त्रालयबाट एक करोड रुपैयाँ बजेट विनियोजन भएपछि रंगशाला सम्याउने कार्य भएको थियो। त्यसपछि रंगशालाको नाम परिवर्तन हुने भएपछि आदिवासी रंगशाला तथा स्मृति प्रतिष्ठानले नाम परिवर्तन गरेर कुनै हालतमा निर्माण गर्न नदिने बताउँदै आएको छ। ३५ बिघाभन्दा बढी क्षेत्रफलमा निर्माण सुरु गरिएको उक्त रंगशालाको स्तम्भ, तारजालीको बेरा, प्याराफिट र मैदानको स्तरोन्नतिको कार्य अलपत्र छ। नेपाली कांग्रेसले भने रंगशालाको नाम आदिवासी रंगशाला नै हुनुपर्ने अडान लिँदै आएको छ।"
