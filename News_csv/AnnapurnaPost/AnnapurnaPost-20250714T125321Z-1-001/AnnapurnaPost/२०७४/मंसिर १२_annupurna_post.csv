शीर्षक,विवरण
चुनावको दूरगामी महत्व,"पहिलो चरणको प्रतिनिधिसभा र प्रदेशसभाको निर्वाचन शान्तिपूर्ण रूपमा सम्पन्न भएको छ । दोस्रो चरणमा ४५ जिल्लामा भने मंसिर २१ गते हुँदैछ । देशमा राजतन्त्रको समाप्ति र गणतन्त्र स्थापनापछि पनि राजनीतिक अवस्था र संस्कारमा गुणात्मक अन्तर आई नसकेकाले निर्वाचनको गरिमा कायम रहन सकेको छैन । तैपनि निर्वाचनका ठूलो महत्ता छ । संविधान जारी हुँदाको समयमा जस्तो प्रमुख दलहरूका बीच राष्ट्रिय स्वार्थका विषयमा समान विचार पाइँदैन । यही राजनीतिक अवस्थाको फाइदा उठाएर प्रजातन्त्र र गणतन्त्रको विपक्षमा रहेका घरेलु शक्ति र देशको सार्वभौमिकता र स्वतन्त्रताको विपक्षमा रहेका विदेशी शक्तिले चलखेल गर्ने मौका पाएका छन् । अहिले पनि विदेशी शक्ति यो वा त्यो दललाई अर्को दलको विरुद्धमा जान उक्साएर आफ्नो दीर्घकालीन स्वार्थ पूरा गर्ने खेलमा लागिरहेका छन् । यस्तो अवस्थामा अहिले देखिएको राजनीतिक ध्रुवीकरणले विशेष अर्थ राख्छ । सामान्य रूपमा वामपन्थी शक्ति र प्रजातान्त्रिक शक्तिको एकआपसमा गठबन्धन हुनु स्वाभाविक प्रक्रिया हो र यो अन्य देशमा पनि हुने गर्छ । तर जनताले ती दल वा गठबन्धनले लिएका नीति के कस्ता छन् भन्ने आधारमै मूल्यांकन गर्नुपर्छ । राम्रानराम्रा जे भए पनि दुइटा गठबन्धनमध्येबाट नयाँ प्रतिनिधि छान्नुपर्ने बाध्यता छ । त्यसैले कुन दल वा गठबन्धनलाई जिताउँदा देशको दीर्घकालीन हित हुन्छ र प्रजातन्त्र सुदृढ बनाउन सकिन्छ भन्नेमा चासो दिनुपर्छ । निर्वाचनमा राजतन्त्रवादी र धर्म निरपेक्षताका विरोधी शक्ति पनि रहेकाले कतै ती शक्तिको विजय भयो भने प्रजातन्त्र, गणतन्त्र र धर्म निरपेक्षतामा आघात पुग्ने हो कि भन्ने आशंका पनि उत्तिकै छन् । सिद्धान्तत; राजतन्त्रभन्दा प्रजातन्त्र नै जनमुखी व्यवस्था भएकाले अहिलेका दलहरूले जतिसुकै गल्ती गरे पनि उनीहरूको रिसले राजतन्त्र ब्यूँत्याउने हल्ला चलाउनु हुँदैन । प्रमुख दलकै क्रियाकलापका कारण एकथरी व्यक्ति हिजोकै व्यवस्था र अवस्था ठीक थियो भन्न बाध्य भएका छन् । तर यसको अर्थ हिजोकै अवस्था ठीक थियो भन्ने होइन, बरु अहिलेका दलहरूले जनआकांक्षाअनुसार काम गर्न नसक्दाको परिणाम हो । यसै कारणले पनि जनतामा निराशा छाएको र भविष्यप्रति चिन्तित हुनुपरेको सत्य हो । तर सधैं निराशामा बसेर देशका समस्या समाधान हुँदैन । सुधार र प्रगतिको बाटो समात्नैपर्छ । अहिलेको कम्युनिस्ट गठबन्धनप्रति एकथरीलाई आशा पलाएको छ । उनीहरूले लिएका नीति तथा कार्यक्रम देख्दा राम्रा भए पनि व्यवहारमा कसरी कार्यान्वयन गर्छन् त्यसमै निर्भर गर्छ । यो गठबन्धनले देशलाई विदेशी हस्तक्षेपबाट मुक्त गराएर स्वतन्त्र रूपमा विकास गर्ने आश्वासन दिएको छ । कुनै एक देशमाथि निर्भर नभई सबै देशसँग र खासगरी दुवै ठूला छिमेकी देशसँग आपसी सम्मान, समानता र आपसी लाभको आधारमा सम्बन्ध बढाउने उसको लक्ष्य सकारात्मक देखिन्छ । कम्युनिस्ट गठबन्धन सबै समस्याबाट मुक्त छ भन्ने होइन । यो गठबन्धनभित्र पनि अनेकौं समस्या छन् । यी गठबन्धनआवद्ध समूहभित्रका कतिपय दल र व्यक्तिको विगत उज्ज्वल छैन । उनीहरूको सम्बन्धमा कतिपय प्रश्न छन्, तैपनि निर्वाचनमा तुलनात्मक ढंगले मात्र यो वा त्यो दललाई रोज्नुपर्ने वाध्यता हुँदा, जोबाट बढी आशा देखिन्छ उसैलाई रोज्नुपर्ने हाम्रो वाध्यता छ । राजनीतिक दलहरूले अहिलेको अवसर पनि गुमाए भने जनताको धैर्यको बाँध टुट्नेछ । त्यसैले नेतृत्वले निर्वाचनलाई आफूलाई सच्चाउने अन्तिम अवसरको रूपमा लिनुपर्छ । कांग्रेस नेतृत्वको लोकतान्त्रिक गठबन्धनले पनि समृद्ध नेपालको परिकल्पना साकार पार्ने आशा देखाएको छ । यो स्वयंमा नराम्रो होइन । तर यो गठबन्धनभित्र पूर्वपञ्चहरू पनि जोडिएकाले यसलाई हेर्ने दृष्टिकोण फरक छ । मुलुक गणतन्त्रमा गएको यति लामो समय भइसक्दा पनि राजासहितको प्रजातन्त्र भन्ने दलको गठजोडले लोकतन्त्र पक्षधरलाई अप्ठेरोमा पारेको छ । यो गठबन्धनका कतिपय नेताहरूले दिने गरेका वक्तव्यले पनि जनतामा शंका र चिन्ता उत्पन्न गराएको छ । यसतर्फ लोकतन्त्रको पहरेदार भन्न रुचाउने दलले पनि ख्याल गर्नुपर्छ । यो गठबन्धन देशको आन्तरिक मामिलामा बाहिरी हस्तक्षेपको विरोधमा जान सक्नुपर्छ । प्राप्त प्रजातन्त्र र गणतन्त्र कमजोर पार्ने काम कोही कसैबाट नहोस् भन्नेमा आम मतदाता सचेत बन्नैपर्छ । यस्ता चिन्ताको दूर गर्न उसले जनसमक्ष प्रतिबद्धता सार्वजनिक गर्नैपर्छ । मधेस आन्दोलनको वस्तुवादी र वैज्ञानिक ढंगबाट समस्याको समाधान खोज्नुपर्छ । केही सीमित व्यक्तिको स्वार्थका लागि अथवा कसैलाई रिझाउन राष्ट्रहित विपरीत हुने काम गर्नु हुँदैन । देशका सबै भागका जनताका न्यायोचित मागको सम्बोधन हुनुपर्छ तर तुष्टीकरणको नीति लिएर राष्ट्रहितमा दूरगामी असर पर्नेगरी असंवैधानिक ढंगबाट कसैको मागको सम्बोधन गर्नु हुँदैन । त्यसैले तुलनात्मक रूपमा हेर्दा कुन गठबन्धनले जितेमा देशले गति लिन्छ, राष्ट्रिय स्वाभिमान जोगाई राष्ट्रको समानुपातिक विकासमा काम गर्छ भन्ने हेरेर मतदान गर्नुपर्छ । कम्युनिस्ट गठबन्धनले उठाएका कतिपय अडान जायज देखिन्छन्, तर त्यसको अन्तिम मूल्यांकन त्यो गठबन्धनले भोलि देखाउने कार्यशैली र व्यवहारबाट मात्र प्रमाणित हुनेछ । देशमा धर्मनिरपेक्षता आएपछि त्यसको आडमा फाइदा उठाएर अन्य धर्ममा परिणत गर्ने शक्ति र प्रवृत्ति बढेका हुन सक्छन्, तर त्यसको आधारमा धर्मनिरपेक्षताको विरोध गर्न मिल्दैन । धर्मनिरपेक्षताको नाममा कसैले गलत ढंगबाट फाइदा लिन नसकुन् भन्नेतर्फ सजगता अपनाउनुपर्छ । यद्यपि देशको विशिष्ट भौगोलिक र सामाजिक अवस्थाले गर्दा संघीयता नेपालको सन्दर्भमा उपयुक्त थिएन, तर देशमा संघीयताका पक्षधर दल नै बहुमतमा देखिएकाले देश अब संघीय ढाँचामा जाँदैछ । अब संघीयताको दुरुपयोग हुन नसकोस् भन्नेतर्फ सबै दल र त्यसको नेतृत्व सजग र सचेत हुनुपर्छ । कतिपय दलले संघीयताको दुरुपयोग हुन नदिने र देशलाई विघटनकारी शक्तिको खेलबाडबाट जोगाउने प्रतिबद्धता देखाएका छन् । अहिले कतिपय दलमा संघीयताबाट हुन सक्ने खतराको सम्बन्धमा चेतना बढेको छ । व्यक्तिगत लाभहानिको आधारमा मतदान गर्न सचेत मतदातालाई सुहाउँदैन । निर्वाचनमा यो वा त्यो पार्टीले जित्ने सामान्य कुरा हो, तर कसले जितेमा देशहित हुन्छ भन्नेमा पनि विशेष ध्यान पुर्याउनुपर्छ । सबैको एउटै उद्देश्य आर्थिक समृद्धि हुनुपर्छ । त्यसको लागि आवश्यक राजनीतिक सुधारका कार्यलाई अघि बढाउँदै लैजानुपर्छ । निर्वाचनले मात्र सही व्यक्ति चुनिन सक्छ, तर निर्वाचनले तुरुन्तै आर्थिक समृद्धि ल्याउने होइन । निर्वाचित व्यक्ति तथा पार्टी कसरी अघि बढ्छन्, त्यसका आधारमा देशको भावी नक्सा कोरिनेछ । जुनसुकै गठबन्धनले बहुमत ल्याए पनि मुख्य विषय राजनीतिक स्थिरता होस् भन्ने हो । एउटा गठबन्धनले बहुमत ल्यायो भने नीतिगत रूपमा देशले एउटा निश्चित बाटो अपनाउनेछ । विगतमा झैं सरकार गठन र विघटनको खेलमा समय बर्बाद गर्नुपर्ने अवस्था आउने छैन । कुनै पनि दलको स्पष्ट बहुमत नहुँदा छोटो समयमै सरकार परिवर्तन भइरहने खेलले मुलुकलाई आर्थिक समृद्धिको मार्गमा लैजान नसकिएको तीतो यथार्थ हाम्रासामु छ । त्यसको फाइदा विदेश शक्तिले उठाए । तर अब त्यस्तो नहोस् भन्नेतर्फ आममतदाता सचेत बन्नुपर्छ । हुन त देशका जल्दाबल्दा समस्या खासगरी गरिबी बेरोजगारी, अशिक्षा र स्वास्थ्यसम्बन्धी समस्याको समाधान तुरुन्तै होला र देश आत्मनिर्भर हुने बाटोमा लाग्ला भन्नेमा अहिले नै ढुक्क हुने अवस्था छैन, तर वर्तमान परिस्थितिमा प्राप्त विकल्पमध्ये सकारात्मक विकल्प रोज्नुबाहेक जनसमक्ष अन्य उपाय छैन । तर चुनावमा आफूले उपयुक्त ठानेको गठबन्धनलाई विजयी बनाए पनि जनताको निरन्तरको सतर्कता र खबरदारीको आवश्यकता सधैं परिरहनेछ । विकसित मुलुक वा राजनीतिक संस्कार बसिसकेका देशमा यो समस्या नहोला, तर हाम्रोजस्तो देशमा निर्वाचनमा मतदान गर्दैमा जनताको कर्तव्य पूरा हुँदैन, निरन्तरको खबरदारी जारी राख्नैपर्छ । विकसित मुलुकका नेताको नीतिले नेपालजस्ता विकासशील देशलाई पनि हानि भएको हुन सक्छ, तर उनीहरूले आफ्नै देशको अहितमा काम गरेका हुँदैनन् । हाम्रोमा नेताहरूले गरेका गल्तीले गर्दा राष्ट्रघात भएको छ । अब फेरि पनि रक्षक नै भक्षक हुने खालका दल र नेतालाई हामीले अस्वीकार गर्नुपर्छ र त्यस्ता दल वा नेता रोज्नुपर्छ जसबाट कम्तिमा पनि देशको राष्ट्रियता र अखण्डताको मर्मविरुद्ध कुनै काम नहोस् । हाम्रै छिमेकी देश भारतमा विभिन्न विचारधारा भएका दलहरू छन् र उनीहरूमा आपसमा कतिपय विषयमा मतभिन्नता भई विवाद उत्पन्न हुन्छन् । तैपनि बृहत् राष्ट्रिय स्वार्थका विषयमा उनीहरूमा मतैक्यता पाइन्छ । त्यसैले भाजपा वा कांग्रेस आई जस्ता ठूला दलमध्ये जसले जिते पनि उच्चतहको नेतृत्वबाट राष्ट्रहित विपरीत काम हुने छैन भन्ने विषयमा जनता आश्वस्त हुन्छन् । तर हाम्रो राजनीतिक इतिहास हेर्दा आजसम्म जति पनि ठूला गल्ती भएका छन्, ती उच्चतहकै नेतृत्वबाट भएका छन् । जनताले जहिले पनि दलहरूलाई परिवर्तनका लागि भएका संघर्षमा साथ दिएका छन् । यहाँसम्म कि जनताले पूर्व राजा ज्ञानेन्द्रलाई पनि आफ्नो गल्ती सच्चाएर जनताको विश्वास जित्न सकिने अवसर दिएका थिए । तर उनले आफ्नो कार्यशैलीमा सुधार ल्याएन र सदियौंदेखिको समान्ती संस्कारलाई नै अनुसरण गरे । त्यसैले उनले गद्दी छोड्नुपर्दा जनताले दु;ख मनाएनन् । यदि उनी व्यक्तिगत हितभन्दा माथि उठेको भए आज देशमा उनको पनि सम्मानजनक ठाउँ हुन सक्थ्यो । त्यसैगरी बारम्बार गल्ती गरेका दल र तिनका नेतालाई पनि जनताले अहिले फूलमालाले स्वागत गरेर प्रजातन्त्र संस्थागत गर्ने काममा सघाएका छन् । विकसित देशमा भए यी नेता यतिबेला म्याद सकिएका औषधि जस्ता हुने थिए । तर हाम्रो देशमा तिनै गल्ती गर्ने नेताले पटकपटक अवसर पाएका छन् । राजनीतिक दलहरूले अहिलेको अवसर पनि गुमाए भने जनताको धैर्यको बाँध टुट्नेछ । त्यसैले नेतृत्वले निर्वाचनलाई आफूलाई सच्चाउने अन्तिम अवसरको रूपमा लिनुपर्छ । हामीले वाम गठबन्धनका बचनवद्धतालाई अक्षरश; पालना गराउन दबाब दिइरहनुपर्छ । अहिले उनीहरूका चुनावी घोषणापत्र सकारात्मक हुँदैमा सबै ठीक हुनेछ भन्ने कुनै आधार छैन । केवल चुनावी घोषणापत्रको आधारमा मात्र जनतालाई अलमलमा राख्ने दिन अब गइसके भन्ने सबै दलको नेतृत्वले बुझ्नुपर्छ ।"
मुगाबेपछिको जिम्बावेका अप्ठेरा,"रोबर्ट मुगाबेले सन् १९८० अघि जिम्बावेलाई अल्पसंख्यक गोराहरूको दबादबा रहेको शासन प्रणालीकोविरुद्ध गुरिल्ला युद्धको नेतृत्व गरेका थिए । माक्र्सवादी विचारबाट प्रभावित उनको दल जानुपीएफ (जिम्बावे अफ्रिकन नेसनल युनियन प्याट्रिओटिक फ्रन्ट) ले सन् १९८० को आम निर्वाचनमा उनले नेतृत्व गरेको पार्टी विजयी भएपछि उनले लगातार ३७ वर्ष जिम्बावेको शासन सत्ता सम्हाल्दै आइरहेका थिए, पहिला प्रधानमन्त्रीका रूपमा र त्यसपछि राष्ट्रपति भएर । उनी १९८० देखि १९८७ सम्म प्रधानमन्त्री थिए भने सन् १९८७ देखि २०१७ नोभेम्बर १७ मा सेनाले राजीनामा गर्न बाध्य नपार्दासम्म उक्त मुलुकको अधिनायकवादी राष्ट्रपति थिए । राजीनामा गर्नुअघि नै सेनाले उनलाई उनकै निवासमा नजरबन्दमा राखेको थियो । जिम्बावेलाई अल्पसंख्यक गोराहरूको शासनबाट मुक्ति दिलाउन लडेका मुगाबे पछि डर, त्रास र आतंकको भरमा शासन गर्ने अधिनायकवादी बनेका थिए । ३७ वर्ष लामो उनको शासनकाल आतंकको बलमा टिकेको थियो । एउटा नेताको अहंको कारण जिम्बावेको अर्थतन्त्र ध्वस्त हुन पुगेको थियो । उनी आलोचना गर्नेहरूलाई राष्ट्रघाती र बिकाउ भन्थे । जिम्बावेका समस्या बेलायती नेतृत्वको पश्चिमा शक्तिको खेलका कारण उत्पन्न भएको आरोप लगाउँथे उनी । गोरा किसानको व्यावसायिक कृषि फारम सरकारले कब्जा गरेकाले पश्चिमाहरू आफूसँग रिसाएको उनी बताउँथे । आलोचकहरू आधुनिक विश्वमा अर्थतन्त्र कसरी सञ्चालन हुन्छ भनेर उनले नबुझेको बताउँछन् । जिम्बावेलाई अल्पसंख्यक गोराहरूको शासनबाट मुक्ति दिलाउन लडेका मुगाबे पछि डर, त्रास र आतंकको भरमा शासन गर्ने अधिनायकवादी बनेका थिए । ३७ वर्ष लामो उनको शासनकाल आतंकको बलमा टिकेको थियो । उनले राजीनामा गर्दा संसद्का सदस्यहरू एक अर्कालाई अंगालो मार्दै खुसीले नाचेका थिए । जिम्बावेको राजधानी हरारेका सडकहरू पनि खुसी भएका व्यक्तिहरूको भीडले भरिएका थिए । उनीहरूले मुलुकको इतिहासले कोल्टे फेरेको बताइरहेका थिए । सत्तारुढ जानुपीएफ पार्टीका सांसदहरू बीबीसीलगायत विदेशी मिडियाहरूसँग कुरा गर्न तयार भए । केही हप्ताअघिसम्म सबैजसो विदेशी सञ्चारकर्मीलाई जिम्बावे जान प्रतिबन्धजस्तै थियो । उक्त पार्टीका वरिष्ठ नेता एवं सांसद किथ गुजाले बीबीसीसँग भने, उनी (मुगाबे) गएकाले म धेरै खुसी भएको छु । अब जिम्बावेमा प्रजातन्त्रले जरो गाड्छजस्तो लाग्छ । कारण : श्रीमती र सेनापति यसपालि मुगावेलाई अपदस्थ हुने हालतमा पुर्याउने व्यक्ति उनकी श्रीमती ग्रेस मुगावे नै थिइन् । उनको राष्ट्रपति हुने महत्वाकांक्षाले उनका पतिलाई अपमानजनक ढंगले अपदस्थ हुनुपर्ने स्थिति आइपरेको हो । ग्रेसकै महत्वाकांक्षाका कारण २०१४ र अहिले आएर २०१७ मा मुगाबेले उपराष्ट्रपतिलाई अपदस्थ गरेका थिए । मुगाबे उनकी श्रीमतीलाई उत्तराधिकारीका रूपमा स्थापित गर्न चाहन्थे । ५२ वर्षे ग्रेस मुगाबे श्रीमान् भन्दा ४१ वर्ष कान्छी छन् । एकताका सपिङ र सामाजिक कार्यका लागि चर्चित उनले राजनीतिक महत्वाकांक्षा देखाउँदै आएकी थिइन् । सन् २०१४ मै उनले राष्ट्रपति बन्ने इच्छा देखाएकी थिइन् । मुगाबेकी पहिलो श्रीमती स्यालीको मृत्युपछि १९९६ मा उनले ग्रेससँग विवाह गरेका थिए । स्याली जीवित छँदै मुगावे ग्रेससँग प्रेममा परेका थिए । मुगाबेमाथिको सैनिक कू उपराष्ट्रपति इमर्सन मनंग्वालाई अपदस्थ गरेपछि भएको भनिए पनि वास्तवमा सेनाप्रमुख कन्स्टाइन्टाइन चिवेंगाको पद जोगाइराख्नका लागि पनि भएको हुनसक्छ । सेनाप्रमुख चिवेंगा स्वतन्त्रता सेनानी मनंग्वालाई राष्ट्रपतिले अपदस्थ गर्न खोजेकोबाट बेखुसी थिए । चीन भ्रमणमा गएका सेनाप्रमुख स्वदेश फर्केपछि उनलाई गिरफ्तार गर्ने राष्ट्रपतिको योजना भएकाले पनि मुगाबे सेनाको पहलमा राजीनामा गर्न बाध्य हुनुपरेका अनुमान पनि गरिएका छन् । धेरैजसो अपदस्थ अफ्रिकी नेताहरू विदेश जाने र त्यहीं बस्ने गर्छन् । तर ९३ वर्षीय मुगाबे स्वतन्त्रता सेनानीसमेत भएकाले जीवनको बाँकी समय पेन्सन, स्वास्थ्योपचार र अन्य सुविधासहित मुलुकमै बस्न दिने निर्णय नयाँ सरकारले गरेको छ । सरकारको यो निर्णय आउनुअघि उनी सिंगापुर वा दक्षिण अफ्रिकामा निर्वासित जीवन विताउन जानसक्ने अनुमान गरिएका थिए । ती मुलुकहरूमा उनको प्रशस्त व्यक्तिगत सम्पत्ति भएको विश्वास गरिन्छ । नयाँ राष्ट्रपतिका चुनौती परिवर्तनले जिम्बावेमा तात्विक अन्तर ल्याउला भनेर धेरै आशा गर्ने ठाउँ छैन । अहिले राष्ट्रपति तोकिएका मनंग्वा मुगाबे शासनकालमा भएका अत्याचारहरूमा संलग्न व्यक्ति हुन् । उनी दशकौंसम्म मुगाबेका विश्वासपात्र थिए । मुगाबेले उनकी श्रीमती ग्रेस मुगाबेलाई आफ्नो उत्तराधिकारी बनाउन खोजेपछि मनंग्वा र मुगाबेबीच मतभिन्नता बढेको थियो । राष्ट्रपति परिवर्तन क्रान्तिकारी नभएर शक्ति हस्तान्तरणमात्रै पनि हुन सक्छ । नयाँ नेतालाई अर्थपूर्ण परिवर्तन सुरु गर्नुपर्ने बाध्यताहरू छन् । विगतको जस्तै भ्रष्टाचार र अधिनायकवाद कायम रहिरहने हो भने अन्तर्राष्ट्रिय आर्थिक सहयोग र लगानी आउने छैन । नयाँ राष्ट्रपति मनंग्वाले मुगाबेकै जस्तो प्रवृत्तिलाई निरन्तरता दिए भने उनले बलियो चुनौती सामना गर्नुपर्ने छ । उनमा पनि अधिनायकवादी प्रवृत्ति छ तर मुगाबेले जस्तै दमनका भरमा शासन गर्न उनलाई सजिलो छैन । उनमा त्यस्तो क्षमता पनि छैन । उनले यो पनि जान्नुपर्छ कि मुगाबेको विरुद्धमा जानसक्ने जानुपीएफ पार्टी उनको विरुद्धमा जानसमेत सक्छ । करिब ४० वर्षसम्म डरत्रासमा बसेका र सहने बानी परेका जिम्बावेका जनता अहिले खुलारूपमा बोल्न र सडकमा प्रदर्शन गर्न थालेका छन् । अहिलेसम्म विभाजित र त्रसित विपक्षी जागेको छ । यस्तो अवस्थामा नयाँ नेतृत्व जन्मन्छन् र परीक्षणबाट गुज्रिन्छन् । मनंग्वाले पनि यस्तो परीक्षणबाट गुज्रिनुपर्ने छ । अर्को वर्षको लागि निर्वाचन तोकिएको छ । मनंग्वाको लागि पनि यो परीक्षणको घडी हुनेछ । आफू मध्यमार्गी भएको प्रमाणित गर्नुपर्ने छ उनले । अर्थतन्त्र उकास्नुपर्ने चुनौती जिम्बावेको अर्थतन्त्र धराशायी छ । सन् २००९ मा अति उच्च मुद्रास्फ्रिति भएपछि जिम्बावेले आफ्नो मुद्रा चलाउँदैन । विनिमय धेरैजसो अमेरिकी डलर र दक्षिण अफ्रिकी मुद्रा र्यान्डमा हुने गर्छ । पछिल्ला वर्षहरूमा यी मुद्राहरूको कमीले अर्थतन्त्रलाई अप्ठेरोमा पारेको छ । अहिलेको जिम्बावेको अर्थतन्त्र सन् २००० को भन्दा करिब आधा आकारको छ । जिम्बावेले ९ अर्ब अमेरिकी डलरबराबरको ऋण तिर्न सकेको छैन । त्यहाँ औपचारिक क्षेत्रमा रोजगारी पाउन गाह्रो छ । बेरोजगारी ९० प्रतिशत भएको अनुमान छ । लगानी गर्दा रोजगारीमा तुरुन्त सुधार आउनुपर्ने गरी हुनुपर्छ । सन् २००० मा गोरा किसानको कृषि फारमहरू सरकारले कब्जा गरेपछि जिम्बावेमा कृषि उत्पादन घटेको छ । मनंग्वाले जिम्बावेका कृषि फारमहरू पुनर्जीवित गर्न र त्यसमा फेरि गोरा किसानको सहयोग लिन सक्छन् । भ्रष्टाचार अफ्रिकामै धेरै हुने भए पनि जिम्बावेमा यसले सीमै नाघेको छ । जिम्बावेमा राजनीतिको शीर्ष नेतृत्व नै भ्रष्टाचारमा मुछिएको छ । २००९ मा मुगाबेले आदिवासीकरण र आर्थिक सबलीकरणको कानुनमा हस्ताक्षर गरे । त्यसले कम्तिमा ५१ प्रतिशत कम्पनीहरू अश्वेत नागरिकको हातमा ल्याउने कोशिस गर्यो । यसले पनि अन्तर्राष्ट्रिय आर्थिक संस्थाहरू र विदेशी लगानीकर्तालाई लगानी गर्न दुरुत्साहित गर्ने छ । जिम्बावेका जनता राजनीतिक परिवर्तनबाट खुसी छन् तर उनीहरूले चाहेको भने राजनीतिक परिवर्तनमात्र होइन वास्तवमा उनीहरू देशको अर्थतन्त्रमा सुधार होस् र आफ्नो आर्थिक अवस्था पनि सुध्रियोस् भन्ने चाहन्छन् । राष्ट्रपतिलाई महाभियोग लगाउन वा पदबाट हटाउन केही दिन वा हप्तामात्रै लाग्न सक्छ तर अर्थतन्त्र सही मार्गमा ल्याउन वर्षौं लाग्न सक्छ । नयाँ राष्ट्रपति मनंग्वाले अर्थतन्त्र सहीमार्गमा ल्याउन सक्नेमा शंकै छ । यसको छोटो र छिटो समाधान छ भन्नेमा अर्थशास्त्रीहरू विश्वास गर्दैनन् । जनतालाई महशुस हुने गरी आर्थिक सुधार गर्न केही नाटकीय सुधार गरिनुपर्छ । अन्तर्राष्ट्रिय मुद्रा कोषलगायत अन्तर्राष्ट्रिय संस्थाहरू जिम्बावेमा लगानी गर्न हिच्किचाउलान् किनकि उक्त मुलुकको अर्थतन्त्र विश्वभरिकै कमजोरमध्येमा पर्छ । उनीहरू सहयोग गर्न तयार भए पनि धेरै सर्तहरू होलान् । मनंग्वा प्रशासनको सुरुवातमा सायद चीनले सबैभन्दा धेरै आर्थिक सहयोग गर्नेछ । मनंग्वालाई कतिपयले जिम्बावेका देङ सियाओ पिङ भनेका छन् । पिङले चीनमा खुला बजारको प्रबद्र्धनमा महत्वपूर्ण भूमिका खेलेका थिए । लगानीकर्ताहरू आउन खोजे पनि मनंग्वाले विदेशी लगानीकर्ताले नरुचाएका आर्थिक नीतिहरू त्याग्नुपर्नेछ । जिम्बावेको आफ्नै मुद्रा काम गर्नसक्ने खालको हुनुपर्ने छ ।बीबीसी समयरेखा १९२४ : कुटुमामा जन्मेका १९६४ : श्वेत अल्पसंख्यकको रोडेसियन सरकारबाट जेल परेका १९८० : जिम्बावेको स्वतन्त्रतापछिको निर्वाचनमा विजयी १९९६ : ग्रेस मारुफुसँग विवाह २००० : जनमत संग्रहमा पराजित । त्यसपछि मुगाबेसमर्थित मिलिसियाहरूले गोरा किसानका फारमहरू कब्जा र विपक्षीहरूमाथि आक्रमण गरेका २००८ : पहिलो चरणको निर्वाचनमा विपक्षीभन्दा पछि परेका । विपक्षी कार्यकर्तामाथि आक्रामण हुन थालेपछि विपक्षी नेताबाट दोस्रो चरणको निर्वाचनमा भाग नलिने घोषणा । २०१७ : श्रीमती ग्रेस मुगावेलाई आफ्नो उत्तराधिकारी बनाउन उपराष्ट्रपति इमर्सन मनंग्वालाई पदबाट बर्खास्त । सेनाले हस्तक्षेप गरेर मुगाबेलाई राजीनामा गर्न बाध्य पारेको ।"
महोत्सव बन्न सकेन निर्वाचन,"संघीय लोकतान्त्रिक गणतन्त्रात्मक शासन व्यवस्था कार्यान्वयनको महत्वपूर्ण खुड्किलो प्रतिनिधिसभा र प्रदेशसभाको पहिलो चरणको निर्वाचन शान्तिपूर्ण रूपमा सम्पन्न भएको छ । मुलुक यही मंसिर २१ गते हुने दोस्रो चरणको निर्वाचनको तयारीमा जुटेको छ । पहिलो चरणको निर्वाचनमा खसेको मत प्रतिशतलाई विश्लेषण गर्दा निर्वाचन उत्साहजनक बन्न सकेन । पहिलो चरणमा ३२ जिल्लामा भएको ३७ जना प्रतिनिधिसभा सदस्य र ७४ जना प्रदेशसभा सदस्यका लागि भएको निर्वाचनको वातावरण हेर्दा निर्वाचन महोत्सव जस्तो बन्न सकेन । निर्वाचनमा ६५ प्रतिशत मात्रै मत खसेको छ । ३५ प्रतिशत मतदाता (जनता) मूल राजनीतिक धारमा समाहित हुने र सहभागिता जनाउने प्रक्रियामा छुटेका छन् । निर्वाचन लोकतान्त्रिक शासन व्यवस्थाको मेरुदण्ड हो । जुन शासन प्रणालीमा जनताको उत्साहजनक सहभागिता र उत्साह रहन्छ त्यो शासन प्रणाली दिगो र सफल बन्न सक्छ । यदि जनतामा शासन प्रणालीप्रति नै अरुचि भयो भने त्यो प्रणाली टिकाउ हुन सक्दैन । प्रणालीको अस्थिरताका कारण मुलुकको प्रगति र समृद्ध रोकिन्छ भन्ने प्रमाण विगतमा फर्किए स्पष्ट हुन्छ । त्यसैले संघीय लोकतान्त्रिक गणतन्त्रात्मक शासन प्रणाली सफल बनाउन निर्वाचनमा जनसहभागिता बढी हुनुपर्छ । निर्वाचनमा जनसहभागिता कम हुँदा सही प्रतिनिधि चुनिनबाट वञ्चित हुनेछन् । निर्वाचनका नाममा गलत व्यक्तिको प्रतिनिधित्व बढ्यो भने त्यसले प्रणालीलाई नै विकृत बनाउँछ । परिवर्तित व्यवस्थालाई बदनाम गराउन तल्लिन एक समूह त्यही चाहन्छ, तर त्यस्ता षड्यन्त्र चिर्नु राष्ट्रवादी तथा स्वाभिमान जनताको कर्तव्य हो । त्यसैले निर्वाचनमा बढी भन्दा बढी जनसहभागिता हुन आवश्यक छ । जनतालाई यो निर्वाचन संघीय शासन प्रणाली कार्यान्वयनको लागि महत्वपूर्ण आधारस्तम्भ र महोत्सव हो भनेर बुझाउन दलहरू असफल भएका छन् । यद्यपि पहिलो चरणको निर्वाचन भएका जिल्लामा प्रतिकूल मौसमका कारण पनि जनता मतदानस्थलसम्म पुग्न नसकेका तर्क गरिएको छ । यो तर्क जायज छैन, किनकि यो निर्वाचनलाई महोत्सव शैलीमा अघि लैजान सकेको भए विकट हिमाली जिल्लाका मतदाता पनि मतदान प्रक्रियामा सामेल हुन सक्थे । यसमा सरकार, राजनीतिक दल र निर्वाचन आयोग तीनैपक्ष चुकेको छ । सरकार र निर्वाचन आयोगले निर्वाचनका नाममा औपचारिकता मात्रै निर्वाह गरेको पाइएको छ । निर्वाचनको पूर्वसन्ध्यामा केही अराजक घट्ना भए । विस्फोट गराइए । त्यो क्रम अहिले पनि जारी छ । सरकारले त्यस्ता खालका आतंकका घटना समयमै नियन्त्रण गर्न नसक्दा मतदातामा एक किसिमको भय र त्रास उत्पन्न भयो । त्यसैका कारण पनि निर्वाचनमा अपेक्षित मत खस्न सकेन । निर्वाचन आयोगले मतदाता शिक्षा कार्यक्रमलाई प्रभावकारी बनाउनै सकेन । उच्च पहाडी जिल्लामा समेत मतदाता शिक्षा प्रभावकारी नभएको बेला हिमाली जिल्लामा प्रभावकारी भएन भन्नु आफैंमा हास्यास्पद छ । आयोगले केबल औपचारिकता मात्र निर्वाह गरेको छ, आफ्नो भूमिकाबारे आयोग नै अलमलमा परेको पाइयो । कम प्रतिशत मत खस्नुमा आयोग पनि जिम्मेवार छ । निर्वाचन सचेतता र मतदाता शिक्षा कार्यक्रममा करोडौं खर्चेको बताइए पनि आयोगको त्यो खर्च बालुबामा पानीसरह बन्न पुगेको छ । आयोगका पदाधिकारीले समेत निर्वाचन परम्परा धान्न भएको बताउनु विडम्बना हो । आयोगको व्यवस्थापन पक्ष निकै फितलो र कमजोर देखियो पहिलो चरणको निर्वाचनमा । जनताको लोकतन्त्र र निर्वाचनप्रतिको समर्पणका कारण मात्र सफल भएको हो, सरोकारवाला निकाय रणनीतिक रूपमा चुकेका छन् । आफूलाई लोकतन्त्र र गणतन्त्रको पर्याय ठान्ने दलहरूले पनि निर्वाचनलाई महोत्सव बनाउने कोसिस गर्नुभन्दा पनि आफ्नै स्वार्थसिद्धका लागि एकले अर्कोलाई अनावश्यक दोषारोपण गर्नमै बढी समय व्यतित गरे । जनतालाई यो निर्वाचन संघीय शासन प्रणाली कार्यान्वयनको लागि महत्वपूर्ण आधारस्तम्भ र महोत्सव हो भनेर बुझाउन दलहरू असफल भएका छन् । दोस्रो चरणको निर्वाचनमा यी विषय दोहोरिए भने राष्ट्रिय तथा अन्तर्राष्ट्रिय जगत्मा निर्वाचनको सन्देश राम्रो जाँदैन । निर्वाचन आयोगले पहिलो चरणमा भएको निर्वाचनको त्रुटि सच्याउँदै मतदाता सचेतता र शिक्षा कार्यक्रमलाई आक्रामक र व्यवस्थित रूपमा गाउँगाउँ, टोल र वस्तीवस्तीमा पुर्याउन सक्नुपर्छ । दलहरूले पनि एक अर्कालाई आरोप प्रत्यारोप गर्नुभन्दा पनि इतिहासमा पहिलो पटक हुन लागेको यो निर्वाचनले शासकीय व्यवस्थाको सफलताका लागि निर्णायक भूमिका खेल्ने भन्दै जनतालाई निर्वाचनमा होमिन उत्प्रेरित पार्न सक्नुपर्छ । सरकारले पनि निर्वाचनका क्रममा आतंक मच्चाउन खोज्ने शक्तिलाई निस्तेज पार्दै आम जनतामा पूर्णरूपमा सुरक्षाको अनुभूति दिलाउन सक्नुपर्छ । २१ मंसिरमा हुने ४५ जिल्लाका १२८ प्रतिनिधिसभा र २५६ प्रदेशसभाको निर्वाचनमा कम्तिमा पनि ८० प्रतिशत जनताको सहभागिता गराउने महान् लक्ष्यका साथ सरकार, निर्वाचन आयोग र दलहरू समन्वय गर्दै अगाडि बढ्नुपर्छ । जनताले पनि यो ऐतिहासिक निर्वाचनलाई महोत्सवका रूपमा लिन सक्नुपर्छ र आफ्ना सक्षम र असल प्रतिनिधिलाई सचेततापूर्वक मतदान गर्नुपर्छ । अहिलेको निर्वाचनबाट चुनिएर आउने जनप्रतिनिधिले संघीय शासन प्रणालीको र मुलुकको भाग्यरेखा कोर्ने भएकाले पनि सबै बालिग मतदातालगायत सबै जनता निर्वाचनमा होमिन जरुरी छ । सबै मिलेर चुनावलाई महायज्ञ र महोत्सव बनाउँदै शासकीय सफलताको आधार तय गर्ने गरी एकीकृत अभियान थाल्न ढिलाइ नगरौं ।"
महिलाको भूमिका सम्मान गर्ने संस्कार,"महिला हिंसाविरुद्धको स्रोहदिने अभियान नजिकिँदै गर्दा र महिलामाथि पुरुष प्रवृत्तिद्वारा हुने गरेको हिंसाबारेमा समाजमा बहस चलिरहँदा गुरु ओशोको एउटा लेख पढें । ओशो नारी र क्रान्ति नामक प्रवचन अंशमा उहाँले खुलेर महिलालाई सम्मान गर्दै भन्नुभएको रहेछभविष्यको सभ्यता महिलाको भूमिकामा निर्भर गर्नेछ । वर्षौंदेखि विश्वभर अनि नेपालमा र हाम्रो समाजमा महिला हिंसाविरुद्धका अभियान चलाउँदै आइरहेका महिला अधिकारकर्मी भन्छन्, महिलामाथि हुने हिंसा पुरुषले गरेका हुन्छन् । सरसर्ती हेर्दा हो पनि । पुरुष प्रधान समाजमा कुनै पनि हालतमा पुरुषको सम्मान र स्तरलाई माथि उकास्ने नाममा र मर्दको स्थान कायम राख्न महिलाले अनेक किसिमका हिंसा बेहोर्दै आइरहेका छन् । मानव सृष्टिको समान सिर्जना हो पुरुष र महिला । तर लैंगिकताको आधारमा अनेक तवरले महिला नै हिंसामा पर्नुको कारण भने हाम्रो सभ्यता र समाजको प्रचलन नै हो । परम्परादेखि नै समाजको सभ्यता र संस्कृतिमा पुरुषलाई प्रधान बनाइनु र महिलालाई पुरुषसरह मान्यता, स्वतन्त्रता र अधिकार दिइनु हुन्न भन्ने धारणाले गर्दा महिलालाई शिक्षा, सभ्यता, संस्कार र सहभगितामा पछाडि पार्दै आइएको सामाजिक प्रचलन यथार्थ हो । विस्तारै महिला पुरुष अर्थात छोरा र छोरी बराबर हुन् भन्ने मानसिकताको विकास पछि नै छोरी शिक्षित हुन थाले र आफू कयौं तरिकाले हिंसामा परेको, स्वतन्त्रता नपाएको र समाजकै मान्यताले गर्दा आफ्नो क्षमता र प्रतिभा प्रस्तुत गर्न नपाएको तथ्य बुझेर आफू जस्तै हिंसामा परेका महिलाको लागि आवाज उठाउन सक्ने भए । इतिहासलाई हेर्ने हो भने पनि चण्डी, गीता, गायत्री पाठ महिलाले गर्नु हुँदैन भन्ने प्रचलन थियो । पाप के हो र किन पाठ गर्नु हुँदैन भन्नेबारेमा कुनै पण्डित र बौद्धिक पुरुषले जवाफ दिन सकेका थिएनन् । पढ्यो भने पाप लाग्छ भन्ने डर देखाएर पुरुषलाई उच्च स्थान दिने र शैक्षिक तवरले पनि पुरुषलाई मात्रै अगाडि सार्ने प्रवृत्ति हाबी भइराख्यो । सभ्य, सुसंस्कृत, प्रेमल, करुणादायी तरिकाले राजनीतिलाई माथि उठाउन सकिँदैन ? राजनीतिमा सधैं तर्क, झुठ, अराजकता, अनैतिकता भ्रष्टाचार मात्रै हुनुपर्ने हो र ? सबै नै परम्परा र सभ्यता पुरुषलाई केन्द्रमा राखेर भएका छन् । जति बुद्ध पुरुष र ऋषिमुनिहरूको प्रसंग आउँछ त्यति वैदिक कालका विदुषीविश्वआरा, अपाला, घोषा, लोपा, मुद्रा, सिकतालगायत याज्ञवल्क्यसँग सुन्दर शास्त्रार्थ गर्न सक्ने विदुषी गार्गीको उल्लेख कमैमात्र पाइन्छ शास्त्र एवं किताबहरूमा । द्रौपदी, अह्ल्या, सीता, तारा, मन्दोदरी, दमयन्ती, शाण्डिली, अनसूया, सावित्री, मैत्रेयी, देवहूती, मदालसा, अरुन्धतीलगायतका आदर्श नारीहरूको चर्चा पनि कमै सुनिन्छ । यसबाट पनि थाहा हुन्छ महिला विदुषीहरूलाई त्यति प्रचारमा ल्याइएन । सभ्यताको सुरुवातदेखि नै समाजले महिला र पुरुषमा भिन्नता नछुट्टयाएको भए सायद अहिले आएर महिलाहरूले चर्को स्वरमा अधिकार, समानता, स्वतन्त्रता र सहभागिताको लागि आन्दोलन गर्नुपर्ने र कानुनीरूपमा आफ्ना हक खोज्नुपर्ने अवस्था आउँदैन्थ्यो कि ? जब स्वतन्त्रतालाई लैंगिकताको आधारमा लगाम लगाइन्छ तब त्यो जायज मागको नाममा विद्रोह भएर प्रष्फुटन हुन्छ । पछिल्ला दिनहरूमा त्यस्तै भइरहेछ । विस्तारै घरबाट नै छोरीलाई शिक्षित बनाउनुपर्छ भन्ने उच्च सोचको कारण नै आज महिलाको क्षमता घर, समाज र राष्ट्रमा उनीहरूले पुर्याउन सक्ने योगदान र सहभागिताको पहिचान हुन थालेको हो । एउटी छोरी, आमा, दिदी,बहिनी र भाउजु शिक्षित हुँदा त्यो घरको वातावरण नै शिक्षित र सभ्य हुने अनि आर्थिक, सामाजिक हरेक तवरले सकारात्मक उन्नति हुने गरेको तथ्य छर्लंग छ । एउटा भान्छामा महिलाको सहभागिता र योगदानले जसरी स्वस्थ र स्वादिष्ट खाना तयार हुन्छ अनि टेबलमा प्रेमपूर्ण वातावरण र हाँसो छाएको हुन्छ त्यसरी नै हरेक क्षेत्रमा महिलाको भूमिका रहन पायो भने भविष्यको सभ्यता अवश्य नैतिक, शालीन, स्वस्थ र विभेदरहित हुनेमा दुई मत हुनै सक्दैन । समाजमा अझै पनि कतै केही कुराको कमी, अभाव र अपूर्णताको महसुस हुने गरेको छ । यसको मूलभूत कारण नै महिला सहभागिताको अभाव हो । किनभने महत्वाकांक्षी स्वभावको पुरुषले प्रेमल महिलालाई हरेक भूमिकामा सहभागिता गराउँदा पुरुषको महत्वाकांक्षामा वाधा पुग्छ कि भन्ने सोच राख्यो । महत्वाकांक्षाले नै ईष्या जगाउँछ र ईष्याले हिंसामा पुर्याउँछ पत्तै नपाउने गरी । प्रेमबिनाको महत्वाकांक्षाको फल कति निरस हुन्छ होला ? हरेक विकासका फलमा शान्ति र प्रेम थप्नको लागि पनि महिला सहभागिता जरुरी छ । आदर दिन जान्नु, प्रेम दिनु, क्षमा दिनु र सहनशीलता महिलाका गुणलाई पुरुषले पनि अवलम्बन गरे हुन्न ? पुरुष सधैं तार्किक, विद्रोही र बहिर्मुखी मात्र हुनुपर्छ र ? राजनीतिमा झन्डा बोकेर सडक आन्दोलनमा उत्रिए मात्र महिला सहभागिता हुने हो र ? सभ्य, सुसंस्कृत, प्रेमल, करुणादायी तरिकाले राजनीतिलाई माथि उठाउन सकिँदैन ? राजनीतिमा सधैं तर्क, झुठ, अराजकता, अनैतिकता भ्रष्टाचार मात्रै हुनुपर्ने हो र ? महिला स्वभाव जस्तै शान्तिपूर्ण, करुणादायक, विकासमूलक, निस्वार्थको राजनीति गर्न सकिँदैन ? शान्तप्रिय महिलालाई आफ्नो स्वभावले राजनीतिमा सहभागी गराई राष्ट्र विकासको जिम्मेवारी दिन सकिँदैन ? महिलालाई सधैं आरक्षण मै राख्नुपर्ने जरुरी छ ? यही समाजमा शिक्षित, सुसंस्कृत र नैतिकवान परिवारमा महिलाले सम्मान, प्रेम र स्वतन्त्रता पाएका छन् तर धेरै परिवार र समाजमा महिला भएकै कारणले भेदभाव गरिने प्रचलन हटेको छैन । धनी र सम्भ्रान्त भनाउँदा परिवारमा त महिलाहरू झन् पिंजडाको चरी जस्तै अवस्थामा रहेका उदाहरण प्रशस्तै भेटिने गर्दछन् । मानिसको जीवनको लक्ष्य के हो ? पद, धन, कामना, वासना, प्रशंसा, चुनाव जित्नु, आफू मात्र सन्तुष्ट रहनु ? यदि यही हो भने यो समाजमा हिंसा कहिल्यै निर्मूल हुँदैन । यदि होइन भने अनेक प्रपन्चकाबाबजुद पनि, मानिस जीवनमा प्रेम, शान्ति, आनन्द र खुसी चाहन्छ भने विभेदको अन्त्य भई महिलालाई हरेक क्षेत्रमा समान सहभागिता गराउनु जरुरी छ, जसले अपूर्ण रहेको सभ्यतालाई पूर्णता दिनेछ । जहाँ प्रेम र पूर्णता छ त्यहाँ हिंसा र अराजकताले स्थान पाउनै सक्दैन । त्यसैले नैतिकता, अनुशासन, सिर्जनात्मक र व्यवहारिक शिक्षायुक्त समाज निर्माणमा महिलाको महत्वपूर्ण भूमिका छ ।"
एसियाली छनोटमा नेपाल तेस्रो,"काठमाडौं : थाइल्यान्डमा सम्पन्न आईसीसी महिला टीट्वेन्टी विश्वकपको एसियाली छनोटमा नेपालले तेस्रो स्थान हात पारेको छ । तेस्रो स्थानका लागि सोमबार भएको खेलमा नेपालले हङकङलाई ३६ रनले हरायो । राउन्ड रोबिनमा शीर्ष दुईमा नपरेपछि विश्वस्तरको छनोटमा पुग्ने नेपालको सपना अधुरै रहेको थियो । राउन्ड रोबिनमा नेपाल तेस्रो र हङकङ चौथो स्थानमा थिए । पहिला ब्याटिङ गरेको नेपालले निर्धारित २० ओभरमा पाँच विकेट गुमाएर ९४ रन जोडेको थियो । नेपालको पालीमा पूर्वकप्तान नेरी थापाले सर्वाधिक ३८ रन जोडिन् । अविजित रहँदै रुविना क्षेत्रीले १५ र करुणा भण्डारीले १४ रन बनाए । काजल श्रेष्ठले १२, ज्योति पाण्डे र रीतु कनौजियाले दुईदुई तथा सीता रानामगरले तीन रन जोडे । हङकङ १९५ ओभरमा ५८ रनमा समेटियो । हङकङलाई सस्तोमा समेट्न करुणाले तीन तथा शवनम राई, सीता रानामगर, नेरी थापा र रीतु कनौजियाले एक एक विकेट लिए । नेरी प्लेयर अफ दी म्याच घोषित भइन् । राउन्ड रोबिनमा सुरुका दुई खेल वर्षाका कारण रद्द भएपछि थाइल्यान्ड र हङकङसँग अंक बाँडेको नेपालले यूएईसँग पाँच रनको हार व्यहोरेपछि छनोट सम्भावना कमजोर बनेको थियो । राउन्ड रोबिनका अन्य खेलमा नेपालले मलेसिया र चीनलाई भने हराएको थियो । यस प्रतियोगिताबाट थाइल्यान्ड र यूएई विश्वस्तरको छनोटमा पुगेका छन् । यूएईले पहिलो पटक महिला क्रिकेटमा अन्तर्राष्ट्रिय प्रतियोगिता खेलेको हो । थाइल्यान्ड लगातार च्याम्पियन प्रतियोगिताको उपाधि लगातार तेस्रो पटक थाइल्यान्डले जितेको छ । सोमबार भएको फाइनलमा थाइल्यान्डले यूएईलाई २२ रनले हरायो । पहिला ब्याटिङ गरेको थाइल्यान्डले ७८ रन जोडेको थियो । यूएईले भने निर्धारित २० ओभरमा नौ विकेट गुमाएर ५६ रनमात्र जोड्न सक्यो । थाइल्यान्डले यसअघि आयोजित सबै दुई संस्करणको उपाधि जितेको थियो । दुवै पटक फाइनलमा चीनलाई हराएको थियो ।"
