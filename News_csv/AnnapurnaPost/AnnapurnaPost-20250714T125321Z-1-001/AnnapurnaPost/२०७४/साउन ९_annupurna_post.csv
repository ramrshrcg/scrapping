शीर्षक,विवरण
विदेशीको एम्बुस,"खस, मगर, गुरुङ र ठकुरीलाई पृथ्वीनारायण शाहले लुहाच्यापन्या जाति भनेका छन् । सिपाही भाइभारदारले स्वयं गरेन भन्या चारैखुट्टामा मेरो तरबार बज्रनेछ भनेर उनले चेतावनी दिएका थिए, सेनालाई । उनी ढुक्क थिए सेनाप्रति । दिव्योपदेशमा पृथ्वीनारायणले भनेका छन्, जड कुरो राजालाई चाहिने सिपाही हो । घरखेत दिनू । सबै एकअर्काको भरोसामा थिए त्यसबेला । दिव्योपदेशबाट यही कुरा स्पष्ट हुन्छ । बाहुन, क्षेत्री, ठकुरी सैनिकहरूले सैनिक पोसाक, जुत्ता, टोपी सबै फुकालेर लँगौटी मात्र लगाई भात खाने चलन थियो त्यसबेला । ककनीछेउको काउले भन्ज्याङमा काठमाडौंका राजा जयप्रकाश मल्लको फौजले गोर्खाका सैनिकलाई त्यस्तै अवस्थामा हमला गरे । त्यसपछि सैनिक नियम बदलियो । धोती फेर्ने वा लँगौटी मात्र लगाएर भात खाने सैनिकले युनिफर्म लगाएरै खान पाउने भए । सामान्य एम्बुसबाट सतर्क रहन सेनामा गरिएको यो नयाँ प्रयोग थियो । २४ वर्ष लामो अहर्निश प्रयास गरेर पृथ्वीनारायणले कान्तिपुर विजय गरे । नेपाल एकीकरणको २४० वर्षपछि कान्तिपुर सहितलाई द्रव्यपासोमा पारेर फिरंगीहरूले नेपाल सनातन राष्ट्र होइन भन्ने पुष्टि गर्न खोजे । समरजंग र गोरखनाथ पल्टनले नुवाकोट हान्दा म्यादी सैनिक (झरेली) समेतलाई सहयोगी बनाएको पाइन्छ । पूर्वमा इलामबाट दार्जिलिङ र त्यहाँबाट अलिपर टिस्टा नदीसम्म पुगे पृथ्वीनारायण । गोरखाका मगरहरूलाई उनले इलामको लक्ष्मीपुर चुङमाङ गाउँमा जग्गाजमिन दिएर बसोवास गराएको पाइन्छ । आवश्यक प्रबन्ध मिलाउन अन्य जातिका मानिसलाई पनि ठाउँठाउँमा राखियो । पंक्तिकारको पुख्यौली घर चुङमाङ (चुनवाङको अपभ्रंश) गाउँमा आज पनि मगर जातिको बसोवास छ । इलामस्थित महेन्द्ररत्न क्याम्पसका पूर्व प्राध्यापक युद्धप्रसाद वैद्य भन्छन्, दार्जिलिङ जिल्लाको नागरीमा गोर्खाली सैनिकको छाउनी (ब्यारेक) थियो । त्यसको अवशेष अझै पनि छँदैछ । त्यहाँबाट पछि फिक्कलमा ल्याएर ब्यारेक राखियो । दुई सय वर्ष पुरानो इलाम बजारको छेउमा सेनाको जंगी निसान र पुरानो माईस्थान मन्दिर छँदैछ । जंगबहादुरका ज्वाइँ बडाहाकिम कर्णेल गजराजसिंह थापाले बनाएको मन्दिरभन्दा माईस्थान पुरानो हो, पोखराको विन्ध्यवासिनी जस्तो । नेपालको राष्ट्रिय पहिचान मास्ने र सधैं द्वन्द्व, दरिद्रता र दुर्दमनीय दुःखमा अल्झाइराख्ने पश्चिमाहरूको नीति देखिन्छ भने भारतको संस्थापन पक्ष नेपाल आफ्नै प्रान्त हो भन्ने भ्रममा परेको छ । तराईमा नौ, पहाडी क्षेत्रमा बीस र भित्री मधेसमा तीनवटा प्रशासनिक एकाइ (गौंडा, गढी र गोश्वारा) थिए राणाकालमा । पाल्न र फाल्न नमिल्ने कतिपय बेठीक राणा पनि त्यसबेला बडाहाकिम भए । परिवारको दबाबका कारण बडाहाकिम बनाएर कतिपयलाई टाढै राख्ने र दुनियाँदारको दृष्टिमा मान राखेको जस्तो देखिने त्यो रणनीति वास्तवमा राणानीति थियो । पञ्चायतकालमा अख्तियार दुरुपयोग निवारण आयोगले आर्थिक अपचलनमा दोषी ठहर्याएको व्यक्ति अमेरिकामा राजदूत हुँदा पंक्तिकारले झापाको एउटा साप्ताहिक पत्रिकामा सम्पादकीय लेख्यो, पुरस्कार हो कि देशनिकाला ? त्यसबेला सम्पादक उपचारार्थ भारत गएकाले सहायक सम्पादक पंक्तिकारलाई हिरासतमा पठाइयो । त्यो पनि एउटा अनुभव थियो । अहिले देशमा बहुमतको निरंकुशता छ । ५१ प्रतिशत जतिसुकै मूर्ख, लट्ठक, गुन्डा, अनैतिक र घाती भए पनि त्यो बहुमत हो । सत्य र बहुमत एउटा रोज्नुपर्दा प्रजातन्त्रमा सत्य निर्धो हुन्छ । अहिले पनि त्यही भइरहेको छ । बहुमत सधैं सत्य हुँदैन । नेपाल एकीकरणभन्दा आठ वर्षपछि स्वतन्त्र भएको अमेरिकाले आफूलाई प्रजातन्त्रवादी होइन, गणतन्त्रवादी भन्छ । ब्रिटेन प्रजातन्त्रवादी हो, गणतन्त्रवादी होइन । गणतन्त्रमा दलीय निरंकुशता हुन्छ भने प्रजातन्त्रमा सबै समान हुन्छन् र त्यहाँ विधिको शासन हुन्छ । ०६२६३ सालपछि नेपालमा प्रजातन्त्र होइन, गणतन्त्र स्थापना भएको छ । तसर्थ यसलाई लोकतान्त्रिक व्यवस्था भन्न मिल्दैन । प्रजातन्त्र र गणतन्त्र एउटै होइन भन्ने नबुझेर कतिपय नेताले यसैलाई लोकतान्त्रिक पद्धति भनिरहेका छन्, जुन सरासर गलत हो । हेर्दाहेर्दै राष्ट्रका स्थायी, भरपर्दो, विश्वासी, इज्जतदार र इमानदार व्यक्ति तथा शक्तिहरू ढल्दै गए । ढालिए । एम्बुस, किलिङ जोन र बुबी ट्र्यापमा पारेर नेपाली सेनालाई पनि ध्वस्त पार्न खोजिँदै छ । विदेशी दातृ निकायदेखि उनीहरूको संरक्षणमा पालितपोषित धेरै व्यक्ति र संस्था राष्ट्रिय सुरक्षाका ठूलाठूला खतराका बारेमा मौन छन् । तर सैनिक मुख्यालयमा के हुँदैछ भनेर केही मिडियाले सदैव चियो गरिरहेको पाइन्छ । लघुताभास, विरोधाभास, उच्चताबोध, हीनताबोध र किंकर्तव्यविमूढ अवस्था मनोवैज्ञानिक विकार हो । निर्विकार हुन नसक्नु मानवीय कमजोरी हो । त्यसले एकथरी मानिस आजीवन पराधीन, निर्देशित र निर्धारित भएरै बाँच्छन् । सेनाले परोपकारका खबर प्रवाह गर्न सीमित क्षेत्रमा एफएम चलाउनु पनि तानाशाही बन्न खोज्ने अभ्यास हो भनेर प्रचार गर्नेहरूले नेपालका मिडियामा करोडौं डलर र युरो प्रत्यक्षपरोक्ष लगानी छ र विदेशीका एजेन्डा प्रचारप्रसार गर्न उनीहरू सक्रिय छन् भन्ने कुरा लुकाइरहेका छन् । अर्थात् सिसाका घरमा बस्नेहरू अरूलाई ढुंगा हानिरहेका छन् । विदेशीले दान नदिएपछि पत्रिका बन्द गर्न बाध्य भइयो भनेर रुनेहरू पनि छन् । यस्ता पात्रहरू काल्पनिक भूतको कथा सुनाएर राष्ट्रिय एकताका हरेक सूत्रधार र पहरेदारहरूलाई क्रमशः समाप्त पार्न खोज्छन् । सिक्किममा रोयल गार्ड वसन्तकुमार क्षेत्रीलाई दरबारको पटांगिनीमै मारेर जसरी भारतीय फौज पसेको थियो, त्यसरी नै राजा वीरेन्द्रलाई मारेपछि विदेशीहरू जताततै पसे । दरबार हत्याकाण्डपछि राजनीतिक स्थिरता हुनै सकेन । स्थिरता गराउने शक्तिहरू आज निर्जीव जस्ता देखिएका छन् । ब्रिटिस दूतावासका कर्मचारी कर्क प्याट्रिकले १८५० सालतिर नेपालले हात्ती बेचेर राजस्व आर्जन गर्दोरहेछ भनेर लेखेका छन् । नुन, सुन, तामा, फलाम सबै बेच्थ्यौं हामी । मुस्ताङमा युरेनियम खानी भेटिएको खबर (गोप्य राख्नुपर्नेमा) सार्वजनिक भएपछि संयुक्त राष्ट्रसंघका उपमहासचिवले आएर थर्काए, त्यसमा विश्वको हक लाग्छ । नेपालले एक्लै निर्णय गर्न पाउँदैन । सिंहदरबारमा बस्नेहरूले अमेरिकाको युरेयिनममा पनि विश्वको हक लाग्छ त ? भनेर सोधेनन् । भविष्यमा त्यो युरोनियमले कोराला क्षेत्र किगाली हुन सक्ने सम्भावना बढेको छ । वीरशमशेरको पालासम्म पहाडमा अमालीबाट र तराईमा जमिनदार, गुमस्ता, चौधरी, महलदार, कनांगो, मुकदमा र जेठा रैतीबाट राजस्व उठाइन्थ्यो भनेर सरदार भीमबहादुर पाँडेले लेखेका छन् । गाउँको प्रमुखलाई पहाडी क्षेत्रमा जेठो बूढो भन्ने पद दिइएको थियो । कास्कीमा अहिले पनि जेठो बूढो भन्ने धान प्रसिद्ध छ । सो धान जंगबहादुरका बाजे रामकृष्ण कुँवर (जेठो बूढो) ले लगाएको किंवदन्ती छ । तराईमा जेठा रैती भनिन्थ्यो । चौधरी जात होइन, पद हो । थकाली, थापा, बस्नेत, कार्की, प्रधान, खड्का सबै पद हुन् । राज्यका प्रतिनिधि भएर अमालीघरबाट अमाली उठाइने पुराना घर कतैकतै बाँकी छन् । बागलुङ सदरमुकामको उत्तरमा पर्ने कुँडुले गाउँमा १२० वर्षजति पुरानो त्यस्तो घर भेटियो । चन्द्रशमशेरका पालामै कर्णेल भएका चक्रपाणीको घर हो त्यो । हाल उनका वंशज बलराम हमाल सोही घरमा बस्दै आएका छन् । गोर्खा दरबारकै पुरानो शैलीमा बनाइएको त्यो चारतले घरको इतिहास खोज्दा दुर्लभ कागजपत्र र ऐतिहासिक दस्ताबेजहरू पनि प्राप्त भएका छन् । दार्जिलिङको धीरधाम मन्दिर जुद्धशमशेरले बनाएका छन् । थापाथली, पाञ्चायनको शिलालेखमा स्पष्टसँग उनले लेखाए, विदेशमा रहेका गोर्खालीहरूलाई नेपालको सनातन धर्मको ज्ञान गराउन दार्जिलिङमा धीरधाम स्थापना गरिबक्सियो । सन् १९३२ देखि १३ वर्ष प्रधानमन्त्री भएका जुद्धले सन् १९३८ मा सो मन्दिर बनाएका थिए । जुद्धका छोरा जर्नेल बहादुर शमशेरले सन् १९३९ मा सो मन्दिरको उद्घाटन गरेका हुन् । जुद्धले बाबु धीरशमशेरका नाममा बनाएको सो मन्दिरको प्राणप्रतिष्ठा पण्डितराज सोमनाथ सिग्द्यालले गरेको कुरा २०३३ सालमा प्रकाशित शाहकालीन कला र वास्तुकला पुस्तक (पृष्ठ २८६) मा डा जगदीशचन्द्र रेग्मीले उल्लेख गरेका छन् । तीस वर्षअघि पंक्तिकारले धीरधामको दर्शन गर्दा त्यहाँ धेरै वर्षसम्म साहित्यकार धरणीधर कोइरालाका नातेदारले पूजाआजा गरेको स्थानीय वासिन्दाले बताएका थिए । दार्जिलिङ, इलाम, बागलुङ, पोखरा, पाल्पा हुँदै सुर्खेत, जुम्ला, महाकाली र त्यहाँभन्दा धेरै पर देहरादुनसम्म घुम्दा नेपालको आत्मा खोज्नेहरू भाषा, साहित्य, संस्कृति, कला, परम्परा एवं इतिहाससँग गाँसिएका कुरा पनि खोज्छन् । नेपालका माओवादीलाई भारतले तालिम दिएको चक्राटाको छाउनी (देहरादुनको उत्तरमा पर्ने पहाड) वरपर म्याग्दी, पाल्पा, गुल्मी, प्युठान र बागलुङतिरका मगर, थकाली र नेवारहरू छन् । नालापानीको युद्धभन्दा अघिदेखि नेपालीको बसोवास रहेछ सो क्षेत्रमा । देहरादुनस्थित गोर्खाली सभाका उपाध्यक्ष नवराज बस्नेत क्षेत्रीले पंक्तिकारलाई भनेका थिए, गुल्मीबाट आएका हाम्रा पुस्ता बसेको पनि सात पुस्ता भयो । प्राचीन धर्म, संस्कृति, परम्परा, इतिहास र मूल्यमान्यताको रक्षा नगर्ने हो भने नेपाल निर्जीव र सिमेन्टको वन (कंक्रिट जंगल) मात्र बन्छ । अमरसिंह थापा र उजिरसिंह थापाहरूले बनाएका मन्दिरहरू पाल्पाका गौरव मानिन्छन् भने दैलेख, जुम्ला, मुस्ताङ, ताप्लेजुङ, संखुवासभा, डोल्पा, मुगु, सोलुखुम्बु, सप्तरी, जनकपुर, कपिलवस्तु जहाँ गए पनि विदेशीहरूसमेत प्राचीन खोज्ने गर्छन् । पुरानाजति सबै मासेपछि नयाँ नेपाल (? ) बन्छ भनेर माओवादीले जे सिकाए, अरू दलका नेताले पनि त्यही पत्याएर नेपाललाई पापनिरपेक्ष होइन, धर्मनिरपेक्ष घोषणा गरे । त्यसैले जघन्य अपराधीहरूलाई राज्यले नै पुरस्कार (क्षतिपूर्ति ? ) दिन्छ । पाकिस्तानको आन्तरिक उडानका क्रममा कराँची, लाहोर, इस्लामवाद आदि सहरमा ठूलाठूला विमान उठाउने पाइलटहरू मुसलमान धर्मावलम्बीहरूको पवित्र ग्रन्थ कुरानका केही पंक्ति पाठ गरेर (विमानभित्र) सबैलाई सुनाउँदा रहेछन् । विमान कर्मचारीले सुरक्षा जानकारी दिनुअघि चालकले अल्लाह महान् छन् भनेर उर्दूभाषामा मन्त्र पढ्छन् । संसारमा इसाई, मुसलमान, यहुदी सबैले राष्ट्र धर्मकै रूपमा एकएकवटा धर्मलाई राज्यको धर्म मानेका छन् । राज्यको धर्म हुँदैन र धर्मनिरपेक्ष हुनुपर्छ भनेर गोराहरूले सिकाइदिएपछि विदेशीको दासत्व स्वीकार गर्नेहरूले नेपालमा सबै आदेश मानेर काम गरिरहेका छन् । नगरवधूले ग्राहकसँग पैसा लिएपछि सबै कुरा मान्न बाध्य भए झैं विदेशीकै आदेशानुसार बनाइयो संविधान । त्यसैले ०६२६३ सालपछि दस वर्षमा दसपल्ट सरकार फेरे पनि देशको दशा र दिशा बदलिएको छैन । सिंहदरबारभित्रै आईएनजीओ (अन्तर्राष्ट्रिय संस्था) को नब्बे अर्ब रुपैयाँ लगानी छ भन्ने खबर आउँदा सरकारले कुनै प्रतिक्रिया दिएको छैन । सर्वोच्च अदालतदेखि मानव अधिकार आयोगसम्म, निर्वाचन आयोगदेखि संघीय मामिला मन्त्रालयलगायतका क्षेत्रमा अर्बौं रुपैयाँ लगानी गरेर पश्चिमा राष्ट्रले नेपाललाई साँच्चै पराधीन बनाउन खोजेका छन् । डलर र युरो ओछ्याएर एम्बुसमा पारिरहेका छन् । सर्वोच्च भनिएको अदालत पनि दाताकै खटनपटनमा चल्ने भएपछि राष्ट्रविप्लव गर्नेहरूले पनि छुट पाउँछन् भन्ने कुरा सीके राउतको मुद्दाबाटै पुष्टि भयो । यस्तै तराईका बाईस जिल्लामा ७३ वटा अन्तर्राष्ट्रिय संस्थाले तेईस अर्ब रुपैयाँ एक वर्षमै खर्च गरेको र इसाई धर्मको लागि ठूलो रकम खर्च भएको सञ्चारमाध्यममा आएको छ । (रिपब्लिका अंग्रेजी दैनिक, १८ जुलाई २०१७) नेपालको राष्ट्रिय पहिचान मास्ने र सधैं द्वन्द्व, दरिद्रता र दुर्दमनीय दुःखमा अल्झाइराख्ने पश्चिमाहरूको नीति देखिन्छ भने भारतको संस्थापन पक्ष नेपाल आफ्नै प्रान्त हो भन्ने भ्रममा परेको छ । नेपालको सिमाना ग्रन्थ लेखेपछि सीमाविद् बुद्धिनारायण श्रेष्ठ भारतीयहरूको आँखाको तारो भए । उनले लेखेको पुस्तकलाई मदन पुरस्कार दिने खबर प्रकाशित भएपछि मदन पुरस्कार गुठीका हर्ताकर्ता कमलमणि दीक्षितलाई भारतीय दूतावासले धम्की दियो । बुद्धिनारायणले पुस्तकको भूमिकामा यसको चर्चा गरेका छन् । दीक्षितको कथन छ, बुद्धिनारायणजीले मदन पुरस्कार पाएको समाचार सम्प्रेषणपछि एउटा कडा तथा मिचाहा प्रकृतिको टेलिफोन आयो, बुद्धिनारायणको क्युँ मदन पुरस्कार दिया गया ? ओ तो बकबास है । प्रधानमन्त्रीदेखि मन्त्री, मुख्य सचिव, गृहसचिव, आईजीपी आदिसमेत दिल्लीबाटै बनाउन खोज्ने प्रवृत्ति केही वर्षयता स्पष्ट देखिन्छ । सिंहदरबार दिल्लीको शाखा कार्यालय जस्तो बन्दै गएको छ । करोडौं डलर र युरोले नेपालमा साम्राज्यवाद र विस्तारवादका हजारौं प्रतिनिधि पैदा गर्न सकिन्छ भन्ने पश्चिमाहरूको बुझाइ रहेको छ । त्यसैले राष्ट्रलाई सग्लो, सङ्लो र बलियो राख्न खोज्ने सेनालाई पनि पाउको धुलो बनाउने सुनियोजित तयारीअनुसार पश्चिमा र भारतीयहरूको लगानीमा घनीभूत प्रहार हुन थालेको पाइन्छ । पश्चिमाले राष्ट्र लुट्दा, भारतीयले चुस्दा र चिनियाँहरूले नचाहिँदो दबाब दिँदा मौन बस्नेहरू सेनाविरुद्ध खनिएका छन् । सेनालाई सिनो बनाउने प्रयास भइरहेको छ । कार्यपालिका, न्यायपालिका, व्यवस्थापिका र ठूलासाना दलहरूका साथै चौथो अंगका बडघर त विस्तारै घेरामा परिसके । सेना पनि एम्बुसमा पर्यो भने राष्ट्रको अन्तिम किल्ला अर्को नालापानी बन्नेछ । त्यसबेला सुगौली होइन, मेघौलीमै गएर सन्धि गर्न नेपाललाई बाध्यता बनाइनेछ । त्यो अवस्थामा नेपाल र नेपालीको अस्तित्व धुलोमा मिल्न सक्छ । अहिलेको एम्बुसबाट बाहिर आउन नसक्ने हो भने एक दिन नेपालको अस्तित्व इतिहासमा मात्रै सीमित रहनेछ ।"
बीआरआई र चीन,"झन्डै दुई सय वर्षअघि चीनको लागि एक बेलायती राजदूतले चिनियाँ पद्धतिअनुसार ओहोदाको प्रमाणपत्र बुझाउन भुइँमा सुतेर चिनियाँ सम्राट्लाई अभिभादन गर्नुपर्ने भएकाले ती राजदूतले धेरै समयसम्म आफ्नो ओहोदाको प्रमाणपत्र बुझाउन दरबार गएनन् । अन्ततः दुई वर्षपछि बेलायती महारानीको आदेशपछि ती राजदूतले ओहोदाको प्रमाणपत्र बुझाए । कारण थियो, चीनका सम्राट् आफूलाई तत्कालीन विश्वकै शक्तिशाली राष्ट्रको सम्राट् ठान्दथे । त्यसैले चिनियाँ पद्धतिको अभिभादन गर्नुपर्ने अडान राख्थे भने बेलायती राजदूतले पनि आफूलाई विश्व महाशक्ति राष्ट्रको राजदूत भएकाले बेलायती पद्धतिअनुसार मात्र ओहोदाको प्रमाणपत्र बुझाउने अड्डी लिन्थे । यो एउटा सामान्य घटनाजस्तो लागे पनि यसले तत्कालीन विश्वमा चीनको अवस्था स्पष्ट गर्छ । तर त्यसपछिको दुई सय वर्षमा चीन यति कमजोर राष्ट्र बन्न पुग्यो कि जापान तथा पश्चिमा राष्ट्रहरूबाट दसकौंसम्म पीडित र अपमानित हुनुपर्यो । उसले आफ्ना महत्ववपूर्ण बन्दरगाह हङकङ बेलायतलाई र मकाउ पुर्तगाललाई एक सय वर्षसम्मको लागि सुम्पिन विवश हुनुपर्यो । यो दुई सय वर्ष चीनको पतनको इतिहास बन्न पुग्यो । अहिले समयले कोल्टे फेरेको छ । सन् १९४९ मा माओको नेतृत्वमा स्थापित चीनले दुई सय वर्षदेखि पश्चिमा तथा जापानी साम्राज्यवादी शक्तिको चेपुवामा परेको आफ्नो मुलुकलाई नवजीवन प्रदान गर्यो । माओको कम्युनिस्ट पार्टीले चीनको राष्ट्रिय एकीकरण मात्र गरेन, साम्राज्यवादीको शासनकालअन्तर्गत रहँदाको हीनताबोधलाई समेत अन्त्य गर्यो । अनि चीनले सबल र सक्षम राष्ट्र निर्माण गर्ने हैसियत कायम गर्यो । जसले गर्दा चीन आफूले दुई सय वर्षसम्मको अवधिमा गुमाएको विश्व वर्चस्व कायम गर्ने हैसियतलाई पुनस्र्थापित गर्न लागिपरेको छ । भनिन्छ महाशक्ति राष्ट्रको रूपमा चीनको उदय हुनु भनेको उसको पुनर्उदय मात्र हो । देङ स्याओ पिङले सन् १९७८ मा बृहत् आर्थिक सुधार कार्यको जग बसाले । त्यही जगमा चीन अपूर्व आर्थिक वृद्धिदर कायम गर्न सफल भयो । आर्थिक सुधार कार्यको थालनीपश्चात्को तीन दसकमै चीन विश्वको दोस्रो ठूलो अर्थतन्त्र बन्न सफल भयो । पिपुल पर्चेज प्यारिटीको आधारमा हेर्ने हो भने चीन सन् २०१६ मै विश्वको सबैभन्दा ठूलो अर्थतन्त्र भएको राष्ट्र बन्न सफल भयो भने जीडीपी नोमिनलका आधारमा पनि आउँदो दसकभित्रै पहिलो राष्ट्र बन्ने देखिएको छ । यस्तो हुँदाहुँदै पनि चीनको प्रतिव्यक्ति आय अमेरिकाको दाँजोमा पुग्न अर्थात् विकसित राष्ट्र बन्नको निमित्त अझै केही दसकसम्म विद्यमान आर्थिक वृद्धिदर कायम गर्नुपर्ने देखिन्छ । चीन विश्वको दोस्रो ठूलो अर्थतन्त्र भएको, विश्वको कारखाना भनी परिचय बनाएको र विश्वको तेस्रो सैनिक तथा अन्तरिक्ष शक्ति भएको अवस्थामा पनि ऊ एउटा विकासशील राष्ट्र नै हो । किनकि १९१६ मा संयुक्त राष्ट्रसंघले प्रकाशित गरेको ह्युमन डेभलपमेन्ट इन्डेक्समा चीन नब्बेऔं स्थानमा छ । यसको अर्थ हो, चीन अझै केही दसकसम्म विकासशील राष्ट्रकै दर्जामा रहनेछ । चीनले अन्तर्राष्ट्रिय व्यापारबाट ठूलो बचत गर्दै आएको छ । चीनले आफूसँग सुरक्षित रूपमा रहेको ३४ ट्रिलियन डलरको फाइनान्सियल सरप्लस रिजर्बलाई गरिब देशको पूर्वाधार निर्माणमा लगाउन चाहन्छ । यसले अन्तर्राष्ट्रिय व्यापारलाई मात्र बढाउने छैन, अपितु यसले विश्वकै जनताको जीवनस्तर माथि पुर्याउन सघाउ पुग्नेछ । यसै लक्ष्य र उद्देश्य साकार पार्न चीनले केही महिनाअघि एउटा भव्य अन्तर्राष्ट्रिय कार्यक्रममार्फत आफ्नो महत्ववाकांक्षी योजना वीआरआईको विस्तृत योजना अघि सारेको थियो । विश्वभरका एक सयभन्दा बढी राष्ट्रमध्येबाट रसियाका राष्ट्रपति भ्लादिमिर पुटिनसहित २९ जना राष्ट्रप्रमुखसहित एक हजार दुई सय प्रतिनिधिले उक्त कार्यक्रममा भाग लिएका थिए । जुन कार्यक्रममा भारत र भुटानबाहेक नेपाललगायत सबै दक्षिण एसियाली राष्ट्रको सहभागिता थियो । विश्वको कुल जनसंख्यामध्ये चार अर्ब ५० करोड जनतालाई प्रभावित पार्ने उक्त योजनालाई यसै शताब्दीकै सबभन्दा ठूलो परियोजना मानिएको छ, जसलाई चीनको मार्सल प्लानसमेत भनिएको छ । यस परियोजनाअन्तर्गत गरिब देशमा हाइवे, रेल लाइन, पाइपलाइन, बन्दरगाह तथा पावर स्टेसन निर्माण गरिनेछ । यस परियोजनाले युरोपमा बन्दरगाह तथा रेलमार्ग निर्माणमा लगानी गर्न चाइनिज कम्पनीहरूलाई बाटोसमेत खुल्नेछ । साथै यस परियोजनाले मध्य एसियालाई हाइवे तथा रेलमार्ग जस्ता ठूला नेटवर्कले जोड्नेछ भने एसिया र युरोपलाई समुद्री मार्गमार्फत बन्दरगाहहरूसमेत जोड्नेछ । उक्त कार्यक्रममा चिनियाँ राष्ट्रपति सी जिनपिङले १२४ अर्ब डलरको नयाँ सिल्क रोड निर्माणको महत्ववाकांक्षी परियोजना कार्यक्रम अघि सारेका थिए । सहभागितामूलक स्वतन्त्र व्यापार विस्तारको लागि यस्तो परियोजना अघि सारिएको चीनले जनाएको छ । एसिया, अफ्रिका र युरोप जोड्ने यस्तो परियोजनाबारे सीले २०१३ मै घोषणा गरिसकेका थिए । यो परियोजना अन्तर्राष्ट्रिय व्यापार तथा लगानी नीतिको अनुसरण गर्दै अधिकतम पारदर्शी तथा उपयुक्त विधिअनुसार गरिने चीनले जनाएको छ । बीआरआईमा संलग्न राष्ट्रहरूबाट उत्पादन भएका दुई खर्ब डलरबराबरको वस्तु आयात गर्ने चीनले योजना बनाएको छ । चीनले अवलम्बन गर्ने बाटो विश्वमा आर्थिक तथा सामरिक श्रेष्ठतापछि चीनले कस्तो बाटो अवलम्बन गर्ला त्यो विश्वव्यापी चासो र जिज्ञासाको विषय बनेको छ । यसबारे विश्वव्यापी रूपमा चर्चापरिचर्चा भइरहे पनि मार्टिन ज्याकेसको चीनबारे धारणा धेरै यथार्थको नजिक रहेको देखिन्छ । बेलायती प्रख्यात वामपन्थी लेखक मार्टिन ज्याकेसले सन् २००९ मा ह्वेन चाइना रुल्स द वल्र्ड र द इन्ड अफ वेस्टर्न वल्र्ड एन्ड द वर्थ अफ न्यु ग्लोबल अर्डर नामक पुस्तक लेखेका थिए । उक्त पुस्तकमा उनले चीनको आउँदो शताब्दीबारे विशेष रूपले आकलन गरेका छन् । उनका अनुसार सन् २०२७ सम्म चीनको अर्थतन्त्र अमेरिकाको बराबरी पुग्ने र सन् २०५० सम्ममा अमेरिकाको भन्दा दुई गुणा ठूलो हुने अनुमान गरेका छन् । बढ्दो आर्थिक शक्तिले राष्ट्रको सैनिक, राजनीतिक र सांस्कृतिक हैसियत बढाउने धारणा व्यक्त गरेका छन् । चीनले ढिलोचाँडो पश्चिमा राष्ट्रहरूले लिएको बाटो पछ्याउँदै प्रजातान्त्रिक मुलुक बन्नेछ भन्ने धारणालाई ज्याकेसले अस्वीकार गरेका छन् । चीनको आर्थिक उन्नतिलाई कायम राख्न आवश्यक कच्चा पदार्थ र उत्पादित वस्तुहरूको बजारको निमित्त उसलाई एसिया, अफ्रिका, ल्याटिन अमेरिका, रसिया र अस्ट्रेलिया मात्र नभएर उत्पादित वस्तुको बजारको लागि युरोप र अमेरिकामा निर्भर हुनैपर्ने अवस्था छ । यसको लागि चीनले पश्चिमा राष्ट्रहरूले विगतमा अपनाएको उपनिवेश कायम गर्ने रणनीति भने अंगीकार गर्ने छैन । विगतमा कमजोर छिमेकी मुलुकलाई आफूमा निर्भर बनाउने पश्चिमा राष्ट्रहरूको विगतको व्यवहारलाई चीनले कसरी लिन्छ त्यो भविष्यले बताउनेछ । तर हालसम्म उसले गरेको व्यवहार नियाल्दा पश्चिमा राष्ट्रहरूले अन्य राष्ट्रमा जसरी प्रजातन्त्र तथा मानव अधिकार स्थापनालाई आधारभूत रूपमा सम्बन्ध मजबुत बनाउने पूर्वसर्तको रूपमा लिँदै आएका छन् । त्यसलाई चीनले अनुकरण गर्ने देखिँदैन बरु सार्वभौमसत्ता र राष्ट्रिय अखण्डतालाई द्विपक्षीय सम्बन्धको प्रमुख आधार बनाउने सम्भावना देखिन्छ । आउँदा दिनहरूमा चीनले आफ्नो मुद्रा रेन्मिन्वीले अमेरिकी डलरको मौद्रिक क्षेत्रमा कायम रहेको वर्चस्वलाई विस्थापित गर्नेछ । त्यसैगरी चीनको प्रमुख सहर संघाई र पेकिङले न्युयोर्क तथा लन्डनजस्ता मौद्रिक र वित्तीय सहरहरूको एकाधिकारलाई विस्थापित गर्नेछ । चीनले वर्तमानमा अनुकरण गरिरहेको आधुनिकता पाँच हजार वर्षभन्दा पुरानो उसको सभ्यताका मूल्य र मान्यताको निरन्तरता हो । ऊ एउटा पश्चिमा परिभाषाअनुरूपको राष्ट्र नभएर एउटा सभ्यता हो, जीवित इतिहास भएको राष्ट्र हो, त्यसकारण ऊ जति शक्तिशाली भए पनि संयमता अपनाउनेछ । चीन विगतमा एउटा शक्तिशाली राष्ट्र हुँदा कहिले पनि विश्वमा आफ्नो प्रभुत्व कायम गर्ने उद्देश्य राखेन । त्यसैकारण दुई सय वर्षपछि पुनः शक्तिशाली बनेको चीनले प्रभुत्व कायम राख्ने प्रयत्न गर्ने छैन । चीनको मुख्य राजनीतिक उद्देश्य भनेको देशमा एकता कायम गर्नु हो । उसको एक छत्र रूपमा राष्ट्रिय एकता कायम गर्ने संकल्पका कारण केही विविधता सतहमा आउन नपाएको हो । चीनमा कहिल्यै पनि नागरिकको सार्वभौमिकता थिएन । तर त्यहाँका शासक चाहे ती सम्राट् हुन् वा साम्यवादी नेता सबैले जनसाधारणको आवश्यकतालाई सर्वोपरि मान्यता दिए । तिनले जनप्रशासन व्यवस्थालाई सक्षम र उत्तरदायी तुल्याएर जनताप्रति बफादार शासन प्रणालीलाई ग्रहण गरे । नागरिकका निम्ति सरकार भनेको अभिभावक सावित गरे, जुन अहिले पनि कायमै छ । महाशक्ति राष्ट्र हुँदा बेलायत, अमेरिका र तत्कालीन सोभियत संघले अवलम्बन गरेको प्रभुत्ववादी नीतिलाई चीनले अंगीकार नगर्ने बताउँदै आएको भए पनि पश्चिमा राष्ट्र चीनबारे द्विविधामा छन् । चीनको पुनरुत्थानलाई स्वाभाविक रूपमा लिने र लिन नसक्ने दुईथरीका विचार पश्चिमा राष्ट्रहरूमा देखिएका छन् । फलस्वरूप चीन अहिले यस्तो मुलुक बन्न पुगेको छ, जहाँ सरकारले उदार अर्थतन्त्र अपनाएको छ, तर व्यापारिक क्षेत्र विस्तारको लागि सहयोग गर्छ । कति व्यावसायिक प्रतिष्ठानहरू छन्, जो सरकारद्वारा सञ्चालित हुन् वा निजी क्षेत्र, पहिचान गर्न प्रायः कठिन हुन्छ । किनकि ती प्रतिष्ठान निजीभन्दा कुनै अर्थमा कम छैनन् । यद्यपि चिनियाँ जनतामा अझै पनि चीन स्वर्गबाट वरदान पाएको मुलुक हो भन्ने विश्वास कायम छ । आधुनिकीकरणको अनुकरण भनेको पश्चिमा राष्ट्रहरूको सोझो अनुकरण हो भन्ने मान्यतालाई चीनले चुनौती दिएको छ । चीनले चिनियाँ मूल्यमान्यतामा आधारित आधुनिकीकरण अँगाल्दै आएको छ । पश्चिमा देशमा शंका र द्विविधा यो परियोजना ल्याउनुमा चीनको प्रभुत्व विस्तार गर्ने कुनै रणनीतिक स्वार्थ नरहेको स्पष्ट पार्दै आएको भए पनि पश्चिमा राष्ट्रहरूले बीआरआईलाई अमेरिकाको मार्सल प्लानको अर्को संस्करणको रूपमा पनि हेरेका छन् । दोस्रो विश्वयुद्धमा प्रायः ध्वस्त भएको पश्चिम युरोपको पुनर्निर्माणको लागि अमेरिकाले २५ अर्ब डलरको मार्सल प्लानको घोषणा गरेका थिए, जसलाई विश्वमा सबैभन्दा ठूलो परियोजना मानिएको थियो । अहिले चीनले पनि एसिया, अफ्रिका र युरोपका गरिब राष्ट्रहरूको उद्धार र पारस्परिक हितको लागि बीआरआई परियोजना अघि सारेको छ । यसको बजेट तथा परियोजना मार्सल प्लानभन्दा धेरै ठूलो छ, जसलाई चीनको नयाँ विश्व व्यवस्था निर्माणतर्फको पहिलो पाइला अथवा प्रस्थानविन्दु मान्न सकिन्छ किनकि यसले विश्वमा चीनको भूमिकालाई थप विस्तारित गर्नेछ र यस परियोजनाले चीनको विश्व दृष्टिकोणलाई समेत स्पष्ट पार्नेछ । पश्चिमा कूटनीतिज्ञले उक्त सम्मेलन तथा परियोजना कार्यान्वयनमार्फत विश्वव्यापी रूपमा चिनियाँ प्रभाव विस्तार गर्ने प्रयासका रूपमा विश्लेषण गर्दै उक्त परियोजनाको पारदर्शिता र पहुँचबारे समेत आशंका व्यक्त गरेका छन् । यद्यपि पश्चिमा राष्ट्रहरूको समूहमा रहेको मानिने न्युजिल्यान्डले उक्त परियोजनाको सहमतिपत्रमा हस्ताक्षर गरिसकेको छ भने अस्टेलियाले पनि चासो देखाएको छ । पश्चिमा विश्लेषक यस परियोजनाको कारण चीनमा निर्मित सस्ता वस्तुहरूले थप बजार पाउने धारणा राख्दै आएका छन् । यस्तो नयाँ लगानीले अति उत्पादनबाट समस्या भोगिरहेको चिनियाँ स्टिल र सिमेन्ट उद्योगले राहत पाउने उनीहरूको धारणा छ । चाइनिज मेनुफेक्चेरिङले अविकसित क्षेत्रमा प्रवेश गर्ने थप अवसर प्राप्त गर्नेछ । सुधारिएको पूर्वाधार सम्पर्कले अन्तर्राष्ट्रिय बजारमा पहुँच पुग्ने र जसले चीनको विकासको आवश्यकता पूरा गर्नेछ । थुप्रै सार्वभौमसत्ता सम्पन्न राष्ट्रहरूलाई पार गर्दै जानुपर्ने यस मार्गमा थुप्रै सुरक्षा चुनौती आइपर्ने उनीहरूको धारणा छ । इन्डियन सागरमा चीनको ठूलो उपस्थिति भारतलाई रुचिकर हुन सक्दैन भने मध्य एसियामा रसिया, टर्की तथा इरानका आआफ्ना सामरिक स्वार्थ भएकाले बीआरआईलाई अघि बढाउन चीनलाई सहज हुने छैन । बेलायती भूराजनीतिक सिद्धान्तकार हलफोर्ड म्याकान्डरले सय वर्षअघि नै घोषणा गरेका थिए, जसले युरेसिया नियन्त्रण गर्छ त्यसले नै विश्वलाई नियन्त्रण गर्दछ । कतै चीनले पनि यही अवधारणालाई अनुकरण गर्न खोजेको हो कि भन्ने पश्चिमा राष्ट्रहरूमा आशंका छ । उनीहरूको आशंका छ स्वयं चीनका छिमेकी राष्ट्र भारत, जापान र भियतनाम जस्ता राष्ट्रहरूले चीनको प्रभुत्व चाहने छैनन् । यति मात्र होइन, ती राष्ट्रहरूले चीनको सन्तुलनको रूपमा एसियामा अमेरिकाको उपस्थिति चाहनेछन् । यद्यपि विश्व बैंकका अध्यक्ष तथा पूर्व अमेरिकी व्यापारिक प्रतिनिधि रोबर्ट जोइलिक भन्छन्, यदि उदय हँदै गरेको चीनले विश्वका जनताको हितको लागि योगदान गर्न चाहन्छ भने अमेरिकाले चीनको उक्त बीआरआई परियोजनालाई स्वागत गर्नुपर्छ । यति मात्र होइन, यदि चीन एउटा जिम्मेवार स्टेकहोल्डर हुन चाहन्छ भने अमेरिकाले यसलाई प्रोत्साहित गर्नुपर्छ । बीआरआईमा हुने लगानीले थुप्रै अमेरिकी कम्पनीहरूलाई फाइदा हुने अवसरहरू प्राप्त हुन सक्नेछन् । अमेरिका र चीनले मौद्रिक स्थिरता, मौसम परिवर्तन, सडकको साइबर रुल तथा आतंकवादविरुद्धको लडाइँ जस्ता विषयमा सहकार्य गरेर अघि बढ्न सकिने धारणा व्यक्त गरेका छन् । महाशक्ति राष्ट्र हुँदा बेलायत, अमेरिका र तत्कालीन सोभियत संघले अवलम्बन गरेको प्रभुत्ववादी नीतिलाई चीनले अंगीकार नगर्ने बताउँदै आएको भए पनि पश्चिमा राष्ट्र चीनबारे द्विविधामा छन् । पश्चिमा राष्ट्र दुई शताब्दीअघिदेखिको विश्वमाथिको आर्थिक, सामाजिक, सांस्कृतिक, धार्मिक, राजनीतिक र सैनिक प्रभुत्व गुम्दै जाने र सबै क्षेत्रमा चीनको प्रभुत्व बढ्दै जाने डर पलाउँदै गएको छ । चीनको पुनरुत्थानलाई स्वाभाविक रूपमा लिने र लिन नसक्ने दुईथरीका विचार पश्चिमा राष्ट्रहरूमा देखिएका छन् । बरु केही पश्चिमा विश्लेषकले पश्चिमा राष्ट्रहरूले विगतमा चीनमाथि गरेको घोर अपमान र शोषणलाई चीनले माफी दिन्छ वा दिँदैन, त्यसैमा विश्व शान्ति र स्थिरता निर्भर हुने बताउँदै आएका छन् । प्रधान नेपाल रसिया चेम्बर अफ कमर्स एन्ड इन्डस्ट्र्जिका अवैतनिक सचिव हुन् ।"
पूर्वाधार विकासको पर्खाइमा हिमाली क्षेत्र,"उत्तरी छिमेकी मुलुक चीनले बेल्ट एन्ड रोड इनिसिएटिभ अवधारणामार्फत विश्वसँग आर्थिक सम्बन्ध जोड्ने अभियान चलाइरहेको छ । नेपालसँग बेल्ट एन्ड रोड इनिसिएटिभसम्बन्धी सम्झौता गरेको केही दिनभित्रै चीनले दक्षिण अमेरिकी मुलुकहरूसँग सहकार्यको हात अघि बढाइसकेको छ । बेल्ट एन्ड रोडको अवधारणासँग विश्व शक्तिराष्ट्र चीनको आफ्नै स्वार्थ जोडिएको छ । तर त्यसभित्र पनि नेपालले खोज्नुपर्ने भूमिका र लिन सक्ने लाभका विषयमा समीक्षा गर्नु नै यो आलेखको मुख्य लक्ष्य हो । विदेश नीतिमा रहेका कमजोरी सुधार गर्दै चीनले ल्याएको पेटी र सडक परियोजनाबाट अधिकतम् फाइदा लिने वातावरण सिर्जना गर्नु हाम्रो नेतृत्वको मुख्य दायित्व हो । बेल्ट एन्ड रोड इनिसिएटिभ जस्तो ठूलो परियोजना हाम्रै छिमेकी मुलुकले निर्माण गरेर विश्वकै उदाहरणीय बन्दै गर्दा हामीले हिमालको काखमा रहेको अथाह प्राकृतिक भण्डार सदुपयोग गर्ने विषयमा किन अलिकति पनि नसोच्ने ? किन थोरै मनन पनि नगर्ने ? हिमाली क्षेत्रमा लुकेको सम्भावना नेपाल भौगोलिक रूपमा अत्यन्तै सुनौला सम्भावना बोकेको मुलुक हो । तराईका फाँटबाट दुई घन्टा मात्रै यात्रा गर्दा अत्यन्तै चिसो ठाउँ भेटिन्छ । तराईमधेससँगै रहेको चुरेको जंगलबाट माथि उक्लिनेबित्तिकै ठिही लाग्ने जाडो हुन्छ । पूर्वदेखि पश्चिमसम्म नै कहीं तराई मात्रै, कहीं पहाडी भूभाग मात्रै र कतै चाँदीका लहरजस्तै हिमशृंखला । यही भौगोलिक र प्राकृतिक सम्पदाको सरोवर सागरमा उभिएको नेपालको आर्थिक विकास किन अत्यन्तै धिमागतिमा अघि बढिरहेको छ भन्ने विषयमा विवेचना गर्ने बेला आइसकेको छ । सम्भावनाहरूको वर्णन र बहस त धेरै भइसके । मुलुकमा यस्ता सम्भावना छन् र उस्ता सम्भावना छन् भन्ने विषयमा लामो समयदेखि छलफल भइरहेको छ । तर ती सम्भावनालाई सम्भव बनाउने कहिले त ? अझै कति युवालाई राहदानी बोकाएर खाडी मुलुकतर्फ पठाउने ? आफूलाई चिन्ने कहिले ? हाम्रा अथाह प्राकृतिक सम्पदालाई चिन्ने र चिनाउने दिन कहिले आउला त ? यसपटकको स्थानीय तहको निर्वाचनमा प्रचारप्रसारको लागि जाँदा धेरै नागरिकको प्रश्न यही थियो । यी प्रश्न जायज पनि छन् । मुलुक कहिले बन्ला त ? केही सम्भावनालाई सम्भव बनाउन सकिन्छ कि रोजगारीको एउटै मात्र विकल्प खाडी मात्रै हो त ? कठोर विश्लेषणको समय आएको छ । हो, सम्भावनालाई सम्भवमा बदल्न सकिन्छ । नेपालका तमाम युवालाई पनि स्वदेशमै रोजगार प्रदान गर्न सकिन्छ । मात्रै हामीलाई अहिले सरकारी सहयोग चाहिएको छ । दिगो सरकार र केही गर्न तम्तयार युवाशक्तिलाई बाटो खोलिदिने अगुवा चाहिएको छ । त्यति भए मुलुकले आगामी दस वर्षमा विकासको गति लिन सक्छ । अब प्रश्न उठ्छ विकास गर्न त्यति सजिलो छ र ? अनि योजना कसरी बनाउने ? बजेट कहाँबाट ल्याउने ? कार्यान्वयन त अझै जटिल होला ! हो, काठमाडौंसँगै मुलुकले दैनिक १८ घन्टासम्म लोडसेडिङ भोगेको निकट अतीत हामीले भुलिसकेका छैनौं । तर नेपाल विद्युत् प्राधिकरणले दक्ष, इमानदार र आत्मविश्वासी नेतृत्व पाउनासाथ अँध्यारो हट्यो । आशा र भरोसाको दियो पनि बल्यो । मुलुकमा अबचाहिँ केही होला भन्ने धारणा जनतामा जागृत भइसकेको छ । स्थानीय तह निर्वाचनको दोस्रो चरण आइपुग्दा मुलुक छुट्टै रौनकमा छ । किनभने यो निर्वाचनले विकासको ढोका पनि खोल्दैछ । आमनागरिकलाई अधिकारसम्पन्न पनि बनाउँदैछ । त्यसैले पनि आमनागरिकले स्थानीय तहको निर्वाचनलाई एउटा उत्सवकै रूपमा लिएका हुन् । बेल्ट एन्ड रोडबाट के सिक्ने ? चीनले अफ्रिका हुँदै युरोपेली मुलुकसम्म जोड्ने मार्गको अवधारणा ल्यायो । जसअनुसार सडक पेटी मात्रै होइन, अब त हवाई र जलमार्गलाई पनि समावेश गरेर चीनले नयाँ प्रयोग गर्न खोजिरहेको छ । विशेषगरी, अफ्रिकी मुलुक हुँदै युरोपसम्म जोड्ने बेल्ट एन्ड रोड परियोजना कसैको नवीनतम् सोचकै परिणाम हो । त्यसैले नेपालको हिमाली क्षेत्रलाई पर्यटकीय केन्द्रको रूपमा विकास गर्न त्यस्तै एउटा सोच र बहस निर्माण गर्न जरुरी छ । हिमाली क्षेत्रमा रहेका अथाह प्राकृतिक सम्पदा सदुपयोग गर्न सके मुलुकको अर्थतन्त्र धान्न ऋण खोजिराख्नुपर्ने स्थिति रहँदैन । हिमाली क्षेत्रलाई तीन तहको योजना बनाई विकास गर्न सकिन्छ । पहिलो, अल्पकालीन । यो परियोजनाअन्तर्गत नेपाल सरकारले स्थानीय जनताकै सहयोगमा हिमाली जिल्लाका सदरमुकामबाट सबैभन्दा नजिकका पर्यटकीय स्थलमा पूर्वाधारको विकास गर्नुपर्छ । यसबाट बाह्यसँगै आन्तरिक पर्यटक पनि आकर्षित हुन्छन् । होमस्टे आदिको निर्माणबाट आर्थिकोपार्जन गर्न सकिन्छ । देहाती क्षेत्रका नागरिकलाई जीविकोपार्जन गर्न सक्ने वातावरण निर्माण नै अल्पकालीन योजनामा राख्नुपर्छ । दोस्रो, मध्यकालीन । यो योजनाले हिमाललाई नजिक बनाउनेछ । हिमाली भेगमा रहेका हिमशृंखलाका आधार शिविरसम्म पर्यावरणीय प्रभाव नहुने गरी यातायात र अन्य भौतिक पूर्वाधारको विकास गर्नुपर्ने हुन्छ । यसले नेपालको तराईमधेसतर्फ आकर्षित भइरहेको जनमासलाई हिमाली क्षेत्रमै रोक्नेछ । तेस्रो, दीर्घकालीन विकास कार्यक्रम । हिमाली क्षेत्रलाई पर्यटकीय गन्तव्य बनाउन र मुलुकबाट बाहिरिइरहेको जनशक्तिलाई रोक्न दीर्घकालीन योजना अहिल्यै निर्माण गर्नुपर्छ । व्यवस्थित आवास र सुरक्षित बस्ती निर्माण तथा विद्युत्, यातायात, सुरक्षा र स्वास्थ्य सेवाको प्रत्याभूति हुन सके बाह्रै महिना हिमाली क्षेत्र पर्यटक आवतजावतको केन्द्र बन्न सक्छ । चीनले विकट ठाउँलाई मनोरम पर्यटकीय गन्तव्य बनाए झैं नेपालमा पनि विकट हिमाली जिल्लाका मनोरम बस्तीहरू आर्थिकोपार्जनको महत्वपूर्ण साधन बन्न सक्छन् । दीर्घकालीन विकासका कार्यक्रमअन्तर्गत जडिबुटी उत्पादन केन्द्र पनि पर्छ । तराई मधेसमा उत्पादित खाद्यान्नले हिमाली क्षेत्रका नागरिकको हातमुख जोडियोस्, हिमाल र पहाडी क्षेत्रमा बनेका औषधिले तराई मधेसका नागरिकको उपचार गर्न सकियोस्, तब मात्रै जनताले वास्तविक विकास र आर्थिक समृद्धिको अनुभूति गर्न सक्छन् । आर्थिक असमानताको रेखा पनि त्यसपछि मेटिनेछ । लगानीको बाटो जहाँ इच्छा त्यहाँ उपाय भनेझैं पछिल्लो समय नेपालमा लगानी गर्न चीन, भारत, युरोपेली मुलुकसँगै विश्वका समृद्ध राष्ट्र अग्रसर देखिएका छन् । नेपालको हिमाली क्षेत्र जोडिएकाले पनि उत्तरी छिमेकी चीनको चासो अझ बढी हुन सक्छ । त्यसैले विस्तृत परियोजना निर्माण नेपाल सरकारको पहिलो काम हो । यो कूटनीटिक सम्बन्धलाई नयाँ ढंगले परिभाषित गर्ने महत्वपूर्ण अवसर पनि हुन सक्छ । त्यसपछि लगानीकर्ताहरू बिनाप्रचार आउने निश्चित छ । यसै पनि नेपालमा लगानी गर्न विश्वका ठूलाठूला मुलुकहरू प्रतीक्षारत छन् । शान्तिसुरक्षाको प्रत्याभूति भए चाँदीका पर्वतमुनि सुन फल्ने सहर बसाल्न धेरै सय कुर्नुपर्ने छैन । त्यहींको परम्परागत कला र संस्कृतियुक्त हिमाली सिटी निर्माण गरी पर्यटक लोभ्याउन सकिन्छ । सरकारले मध्यपहाडी क्षेत्रको लागि लोकमार्गको अवधारणा ल्यायो । त्यो अवधारणाले पहाडी क्षेत्रको आर्थिक समृद्धि ढोका खोलेको छ । तराई क्षेत्रको विकासमा पूर्वपश्चिम राजमार्गले आधारस्तम्भको काम गरेको छ । त्यसैले हिमाली क्षेत्रको विकासको लागि हिमाली राजमार्गको अवधारणा ल्याउनुपर्छ । यो उक्त क्षेत्रको विकासमा पहिलो खुटकिलो हुनेछ । साथै लगानी भित्याउन सरकारी पहल तत्काल सुरु हुनुपर्छ । शाही सांसद एवं कांग्रेस नेत्री हुनुहुन्छ ।"
"को हो हिन्दु, को होइन ?","एक नेपाली पुरुषले अमेरिकामा श्वेत स्त्रीसँग विवाह गरे । तीनजना छोराछोरी भए । कुनै नेपाली आकारका, नेपाली कदका र नेपाली अनुहारका निस्के । कुनै श्वेत अमेरिकी देखिए । अमेरिकी उचाइ, रंग र चेहरा लिएर जन्मिए । एकजना छोरी अमेरिकीको रुपरंगमै हुर्र्किइन् । ठूली भएपछि आफ्नो बाबुसित नेपाल आइन् । एक दिन पशुपतिनाथको दर्शन गर्न गए दुवै । पशुपतिनाथको मुख्य द्वारमा छोरीलाई प्रहरीले रोके र भित्र जान दिएनन् । बाबुले नेपालीमा आफ्नी छोरी भएको र हिन्दु भएको व्याख्या गरे । तर प्रहरी छोड्न मानेनन् । बाबुले आफ्नी छोरीले दसैं, तिहार, तीज सबै उत्सव मनाउने गरेको र पशुपतिनाथको मूर्ति घरैमा राखेर पूजा गर्ने गरेको पनि बताए । तर केटी श्वेत वर्णकी भएकी, नेपालीको कदभन्दा अग्ली भएकी र नेपाली पनि नबोल्ने भएकीले तिनी एक हिन्दु नारी हुन सक्छे भनेर प्रहरीले विश्वास गर्न सकेनन् । आखिरमा बाबु प्रहरीसामु हार खाए र पशुपतिनाथको दर्शन नगरी फर्केर आए । उनले गुनासो गर्दै हिँडे, तर उनको कुरा सुन्ने कोही भएन। यो कुनै असाधारण घटना होइन । पशुपतिनाथमा प्रायः भइरहने घटना हुन् । किनभने त्यहाँ हिन्दुहरूलाई मात्र प्रवेश भनेर सूचना टाँसिएको छ । प्रहरीलाई लाग्यो, त्यो केटी हिन्दु होइन, त्यसैले प्रवेश गर्न दिएनन् । उनले आफ्नो कर्तव्य निर्वाह गरे । तर घटना साधारण देखिए पनि यसले अनेक प्रश्न खडा गरेको छ । यसको उत्तर खोज्नु जरुरत छ । पहिलो प्रश्न हो, एउटा हिन्दु कस्तो देखिनुपर्ने ? यसको एउटा उत्तर हुन सक्छ । या नेपाली जस्तो देखिनुपर्यो या भारतीय जस्तो हुनुपर्यो । त्यो नेपाली या भारतीय एकदम सेतो देखिनुभएन, अफ्रिकीजस्तो कालो पनि देखिनुभएन र चिनियाँ या जापानी जस्तो अनुहार भएको पनि देखिनुभएन । नेपाली हिन्दु हुनको लागि पाँच साढे पाँच फिटको हुनुपर्यो, गहुँगोरो हुनुपर्यो, पहाडी अथवा मधेसी देखिनुपर्यो । त्यसपछि ऊ सजिलै प्रवेशद्वारबाट छिर्न सक्ने भयो । अथवा भारतीय हुन् भने कालो कालो छाला हुनुपर्यो, हिन्दी बोलेको हुनुपर्यो अथवा दक्षिणी भारतीय भाषा बोलेको हुनुपर्यो । उनीहरूले पनि सजिलै प्रवेश पाउने भए । के हिन्दुको पहिचान यस्तै रुपरंगबाट छुट्टिने हो ? दोस्रो सवाल उठ्छ यस्ता पुरुष तथा नारीहरू जो हिन्दु धर्म मान्दैनन् र जो क्रिस्चियन हुन् या मुस्लिम हुन्, पशुपतिनाथ मन्दिरभित्र सजिलै प्रवेश पाउने भए । यदि गैरहिन्दुहरू मन्दिरभित्र प्रवेश गर्दा बिटुलो पर्ने भए यस्ता गैरहिन्दुहरू जाँदा बिटुलो पर्ने भयो । के यस्तो बिटुलो परेको संकेत कतै पाइन्छ ? पाइने भए त आजसम्म थाहा हुनुपर्दथ्यो । तर पूर्ण स्वतन्त्र रहेको नेपालको सञ्चारमाध्यममा यस्तो बिटुलो परेको घटना पढ्न पाइएको छैन । पशुपतिनाथ मन्दिर प्रवेशमै हुने गरेको पक्षपात र अव्यवहारले पनि गैरहिन्दुवादीहरूलाई आफ्नो धर्म प्रसार गर्न के प्रोत्साहन मिलेको छैन त ? के यसको मतलब नेपाली क्रिस्चियन र मुस्लिमलाई पशुपतिनाथमा खुला प्रवेश पाइन्छ भन्ने होइन ? यदि यो हो भने त्यहाँ टाँसिएको सूचनाको केही मतलब भएन । किनभने नेपाली या भारतीय देखिनेसित तपाईं कुन धर्मको हो भनेर सोध्ने चलन छैन । के यसको माने हिन्दु धर्म मान्नेले प्रवेश पाउने र अरू धर्म मान्नेहरूले नपाउने प्रकाशित नीति गलत निस्कन्न ? तेस्रो प्रश्न । गैरधर्मावलम्बीहरूलाई पशुपतिनाथमा प्रवेश नदिने कुरा अरू धर्मका मुख्य पवित्र स्थलहरूमा पनि गैरधर्मावलम्बीलाई प्रवेश निषेध गरिएकाले हो भनेर मानिएको छ । हुन त इस्लाम धर्मको केन्द्र मक्कामा पनि यो नियम लागू हुन्छ । तर सो धर्म संसारभर फैलिएकाले त्यहाँ जान कसैको अनुहार, रंग रोगन र भाषाबाट छुट्ट्याउँदैनन् । किनभने कुनै पनि देश, कुनै पनि जाति र कुनै पनि भाषीले सो धर्म पालन गरेको हुन सक्छ । यही नियम भ्याटिकन सिटीमा पनि लागू हुन्छ । किनभने संसारमा सबभन्दा ठूलो जमात क्रिस्चियनहरूको नै छ । सात अर्ब विश्व जनसंख्यामा उनीहरूका अनुयायीहरू दुई अर्बभन्दा बढी छन् । दोस्रो ठूलो संख्याका धर्मावलम्बीहरू जो एक अर्बभन्दा बढी छन्, इस्लाम धर्म मान्दछन् । उनीहरूको भेषभूषा, नाम आदिबाट उनीहरूको पहिचान खुल्छ । तर कसैको अनुहार, छालाको रंगरोगनबाट छुट्ट्याउन सकिन्न । त्यसको माने के हिन्दुहरू मात्र अनुहार र रंगरोगनबाट छुट्ट्याइनुपर्ने ? के त्यो मापदण्ड सही हो ? के यसबाट पनि पशुपतिनाथमा प्रवेश आज्ञाको उल्लंघन भएको छैन ? चौथो प्रश्न । केको हिन्दु हो, को होइन भन्ने छुट्ट्याउने अधिकार एउटा प्रहरीलाई दिनु उचित हो ? पशुपतिनाथको सुरक्षा गर्ने कर्तव्य र अधिकार प्रहरीले पाउनु उचित हो । तर धार्मिक आस्था छुट्ट्याउने र आफ्नो स्वविवेक लगाएर निर्णय गर्ने र कारबाही गर्ने अधिकार पनि प्रहरीलाई सुम्पिनु के उचित हो ? अधिकार प्राप्त भएपछि आफ्नो स्वविवेक लगाएर कारबाही गर्ने नै भयो । त्यसमा प्रहरीलाई दोष दिने ठाउँ छैन । उसको ज्ञान र समझले जति बुझ्न सक्छ, उनले त्यहीअनुसार गर्ने भयो । यसबाट के बुझिन्छ भने हिन्दुहरूको पहिचान माथि भनिए झैं अनुहार र छालाको रंगबाटै हुने भयो । त्यसैले होला पश्चिमी मुलुकका कृष्णका अनुयायीहरूले भजन गर्दा, टीका लगाउँदा र टुप्पी राख्दा पनि पशुपतिनाथमा प्रवेश पाउँदैनन् । उनीहरूको सेतो छाला नै प्रवेश निषेधको कारण बन्द छ। पाँचौं प्रश्न । हिन्दु धर्मले अहम् ब्रह्मास्मी भन्ने मन्त्र मान्छ । म नै ब्रह्म हुँ भनेर कसैले आत्मसात गर्न सक्यो भने उनलाई एउटा ज्ञानी हिन्दु मानिन्छ । चाहे त्यो मानिसले हिन्दुका देवदेवीहरू नमानून्, चाहे उनले हिन्दुको कुनै उत्सव नमानून्, चाहे अरू पाठपूजा नगरुन् उनलाई एक सच्चा हिन्दु मानिन्छ । यसको छिनोफानो के पशुपतिनाथको प्रवेशद्वारमा हुने गरेको छ ? त्यसैगरी यसै धर्मले तत्वमसीमा जोड दिएको छ । यसको माने हो त्यो तिमी नै हौ । यहाँ त्यो भनेको आत्मा जसलाई परमात्माको अंश मानिएको छ तिमी नै हौ । त्यसको माने हिन्दु धर्मले मानिसलाई एउटा आत्मा मानेको छ र त्यो आत्मापरमात्माको अंश भएको विश्वास गरिन्छ । आत्मापरमात्माबाट आएको र उतै फर्कने विश्वास पनि लिइन्छ । के यी आस्था विश्वासको छिनोफनो पनि प्रवेश द्वारमै हुने हो ? छैटौं प्रश्न । नेपालको संविधानले नेपाल राज्यलाई धर्म निरपेक्ष भनेर घोषणा गरेको छ । यसको माने नेपाल सरकारले कुनै पनि धर्ममा हस्तक्षेप गर्न निषेध गरिएको छ । तर पशुपतिनाथको मन्दिरमै राज्यको उपस्थिति रहनु के असंवैधानिक हुँदैन ? त्यसमा पनि हिन्दु को हो र को होइन भनेर निर्णय गर्नु के संविधानको अवहेलना भएन ? सातौं प्रश्न । धर्म निरपेक्षताको नाउँमा नेपालमा क्रिस्चियन धर्म व्यापकरूपमा फैलियो भनेर धेरै सिकायत सुनिन्छ । त्यसको एउटा कारण पशुपतिनाथ मन्दिर प्रवेशमै हुने गरेको पक्षपात र अव्यवहारले पनि गैरहिन्दुवादीहरूलाई आफ्नो धर्म प्रसार गर्न के प्रोत्साहन मिलेको छैन ? हिन्दु हुनको लागि हिन्दु परिवारमै जन्मनुपर्ने तर अरू धर्म ग्रहण गर्न जुन परिवारमा जन्मे हुने भएपछि धर्म प्रसारमा को प्रोत्साहित हुने र को हतोत्साही हुने भन्ने छुट्टिन्छ । ठूलो कुरालाई सानो कुराले पनि असर गरेको देखिन्छ । के मन्दिरमा हुने सानो कुराले हिन्दु धर्मको व्यापकतालाई संकुचित गरेको छैन ?"
नेपाली क्रिकेटले निकास पाउनेमा आईसीसी आशावादी,"काठमाडौं : लामो समयदेखि समस्याग्रस्त नेपाली क्रिकेटले चाँडै नै निकास पाउनेमा अन्तर्राष्ट्रिय क्रिकेट काउन्सिल (आईसीसी) आशावादी देखिएको छ । नेपाली क्रिकेटको विवाद समाधानका लागि गठित सल्लाहकार समूहका सदस्यहरूसँग शनिबार बसेको बैठकपछि आईसीसीले विज्ञप्तिमार्फत नेपाली क्रिकेटले छिट्टै निकास पाउने जनाएको हो । शनिबार राजधानीको सोल्टी होटेलमा बसेको बैठकमा आईसीसीको उपाध्यक्ष इमरान ख्वाजा र प्रतिनिधि अमर शेख सहभागी थिए । शनिबारको बैठकमा क्यानको बन्न लागेको नयाँ विधानमा प्रत्येक जिल्लाबाट एकएक सदस्यले सिधै केन्द्रीय सभामा सहभागिताको अवसर पाउने व्यवस्था गरिने सहमति बनेको थियो । साथै आईसीसीले चतुरबहादुर चन्द नेतृत्वमा रहेको क्यानको निर्वाचित समितिलाई एक महिनाभित्र साधारणसभा बोलाई पछिल्लो परिमार्जनसहितको विधान पारित गर्नका लागि निर्देशनसमेत दिएको छ । विज्ञप्तिमा आईसीसी उपाध्यक्ष ख्वाजाले पछिल्लो सहमतिअनुसार कामअघि बढे नेपाली क्रिकेटको समस्या चाँडै नै किनारा लाग्ने उल्लेख गरेका छन् । बैठकमा हामीले व्यापक बहस गरेका छौं । समितिका सदस्यहरूको सहकार्य र देखाएको भावनाबाट म निक्कै खुसी भएको छु, आईसीसी उपाध्यक्ष ख्वाजाले विज्ञप्तिमा भनेका छन्, हामीले छलफल गरेअनुसार काम अघि बढेको अवस्थामा चाँडै नै नेपाली क्रिकेटको नयाँ अध्याय सुरु हुनेमा कुनै दुविधा छैन । आईसीसीले विवाद चाँडै नै समाधान हुने उल्लेख गरे पनि क्यानको संक्रमणकालीन अवस्थाका सम्बन्धमा भने अझै सहमति बनेको छैन । सल्लाहकार समितिका केही सदस्यहरूले निर्वाचित समितिको साधारणसभाले विधान पास गरेपछि निर्वाचित समिति भंग हुनुपर्ने तर्क गरेका छन् । यद्यपि निर्वाचित समितिका प्रतिनिधिहरूले भने आफ्नो साधारणसभाले पारित गर्ने विधानअनुसार हुने निर्वाचनमा आफूहरूले यही हैसियतमा सहभागिता जनाउन पाउनुपर्ने तर्क गरेका छन् । हाम्रो अस्तित्व नै समाप्त हुने खालको विधान हामी कसरी पास गर्न सक्छौं । यदि त्यसरी विधान पारित भएसँगै निर्वाचित समिति भंग हुने हो भने त्यस्तो विधान कसले पारित गर्छ ? यसले थप समस्या निम्त्याउँछ, निर्वाचित समितिका महासचिव अशोकनाथ प्याकुरेल भन्छन्, त्यसैले हामीले पहिलेको अडानबाट पछि हटेर छुट्टै स्वतन्त्र निर्वाचन समिति बनाएर निर्वाचन गर्दा हुन्छ । तर, त्यस्तो निर्वाचनमा यो समितिले पनि सहभागिता जनाउन पाउनुपर्छ भनेका छौं ।"
मलेसियाले दियो नेपाललाई ९० रनको लक्ष्य,काठमाडौ : आईसीसी एसिया यू१९ विश्वकप छनोट क्रिकेट प्रतियोगिताअन्तर्गत अहिले जारी खेलमा मलेसियाले नेपाललाई ९० रनको लक्ष्य दिएको छ। सिंगापुरस्थित इन्डियन क्रिकेट ग्राउण्डमा भएको खेलमा टस हारेर ब्याटिङ गरेको मलेसिया ३५१ ओभरमा ८९ रन बनाउँदै अलआउट भयो। प्रारम्भिक ब्याट्सम्यान सफिउल्ला मलिकलाई शून्यमा गुमाएको मलेसियाका लागि साएद अजिज मुबारक र कप्तान विरानदीप सिंहले ५८ रनको साझेदारी गरे। अजिजले सर्वाधिक ४६ रन बनाए। विरनादीपले १० रन जोडे। मलेसियाका चार ब्याट्सम्यान शून्यमा पेभेलियन फर्के। बलिङतर्फ नेपालका लागि कप्तान सन्दीप लामिछाने एक्लैले सात विकेट लिए। साहब आलमले दुई तथा रिजन ढकालले एक विकेट लिए। नेपाल अहिले जवाफी ब्याटिङमा उत्रेको छ। रासस
मलेसियाविरुद्ध नेपाल पाँच विकेटले विजयी,काठमाडौ : आईसीसी एसिया यू १९ विश्वकप छनोट क्रिकेट प्रतियोगिताअन्तर्गत आज सम्पन्न खेलमा नेपालले मलेसियालाई पाँच विकेटले पराजीत गरेको छ। सिंगापुरस्थित इन्डियन क्रिकेट ग्राउण्डमा भएको खेलमा मलेसियाले दिएको ९० रनको लक्ष्य नेपालले २२२ ओभरमै पुरा गर्यो । टस हारेर ब्याटिङ गरेको मलेसिया ३५१ ओभरमा ८९ रन बनाउँदै अलआउट भएको थियो । प्रारम्भिक ब्याट्सम्यान सफिउल्ला मलिकलाई शून्यमा गुमाएको मलेसियाका लागि साएद अजिज मुबारक र कप्तान विरानदीप सिंहले ५८ रनको साझेदारी गरे। अजिजले सर्वाधिक ४६ रन बनाए। विरनादीपले १० रन जोडे। मलेसियाका चार ब्याट्सम्यान शून्यमा पेभेलियन फर्के। बलिङतर्फ नेपालका लागि कप्तान सन्दीप लामिछाने एक्लैले सात विकेट लिए। साहब आलमले दुई तथा रिजन ढकालले एक विकेट लिए।
