शीर्षक,विवरण
न्यायालयमा प्रतिगमन सच्चिनुपर्छ,"हाम्रा संविधाननिर्माता कांग्रेस, एमाले, माओवादी केन्द्रलगायतका नेताहरूले मुखले प्रजातन्त्र र स्वतन्त्र न्यायपालिकाप्रति आफूहरू प्रतिबद्ध रहेको बताउँछन्। तर उनीहरूको मनमा प्रजातन्त्र, न्यायपालिकाको स्वतन्त्रता, शक्ति पृथकीकरणको प्रजातान्त्रिक सिद्धान्तप्रति साँचो प्रतिबद्धता रहेनछ भन्ने ज्वलन्त प्रमाण हो२०४७ को संविधानले समेत दिएको न्यायिक नियुक्तिहरूमा रहेको आंशिक स्वतन्त्रताको अपहरण। हालै भारत र नेपालका पनि अखबारहरूमा भारतीय सर्वोच्च अदालतका चार वरिष्ठतम् न्यायाधीशहरू जेचेलमेश्वर, कुरियन जोसेफ, रन्जन गोभोई र मदन लाकुरले भारतका वर्तमान प्रधानन्यायाधीश दीपक मि श्रले स्वेच्छाचारी ढंगले मनोमानी बेन्च तोक्ने गरेको आरोप लगाएका समाचार प्रकाशित भएका छन्। उनीहरूले यस्तो आरोप खुला पत्रकार सम्मेलन गरेर लगाएका छन्। निरन्तर सतर्कता नै प्रजातन्त्र र स्वतन्त्रताको संरक्षक हो भनिन्छ। जनताको हक अधिकारको सबैभन्दा विश्वास गरिएको संस्था हुन्छ सर्वोच्च अदालत। सर्वोच्च अदातलप्रति भारतका सबै प्रकारका जनतामा धेरै ठूलो विश्वास र सम्मान देखिन्छ। समयमै न्यायपालिकाको स्वतन्त्रताको लागि साहसपूर्वक सबैभन्दा अगाडि स्वयं सर्वोच्च अदालतका सबैभन्दा वरिष्ठ न्यायाधीशहरू अगाडि आउनु सम्पूर्ण न्यायपालिकाहरू र न्यायको हितमा हुन्छ। संसारको सबैभन्दा स्वतन्त्र अदालत वर्तमान विश्वका सबै प्रजातान्त्रिक र अप्रजातान्त्रिक देशहरूको अदालतहरूसँग तुलना गरेर हामीले अध्ययन गर्यौं भने भारतको सर्वोच्च अदालतजतिको स्वतन्त्र अदालत अन्त पाउन गाह्रै हुन्छ। अरू प्रजातान्त्रिक देशहरूका न्यायाधीशहरूको नियुक्तिमा कार्यपालिका र व्यवस्थापिका वा दुवैको केही न केही भूमिका देखिन्छ। तर वर्तमानमा भारतको सर्वोच्च अदालत र उच्च अदालतका न्यायाधीशको नियुक्ति, बढुवा, सरुवा इत्यादिमा कार्यपालिका र व्यवस्थापिकालाई कुनै भूमिका दिइएको छैन। भारतको सर्वोच्च अदालतको ५ वरिष्ठतम् न्यायाधीशहरू त्यसको सर्वेसर्वा छन्। उच्च अदालतहरूमा न्यायाधीश नियुक्ति, बढुवा, अनुशासन, सरुवा र खोसुवालगायतमा उनीहरू सम्बन्धित उच्च अदालतले स्वयं प्रधानन्यायाधीशसँग परामर्श गर्दछन्। स्वतन्त्रताको हकमा भारतको सर्वोच्च अदालतको अवस्था देखिन्छ भने शक्तिको हकमा नि ? भारतको न्यायालयमा राजनीतिक हस्तक्षेप बढाउन सक्ने संविधानको ९९ औं संशोधन र राष्ट्रिय न्यायिक नियुक्ति कानुन दुवैलाई त्यहाँको सर्वोच्च अदालतका ५ मध्ये ४ जनाले बदर गरेको उदाहरण छ। त्यस्तो कदम भारतको सर्वोच्च अदालतले सन् २०१५ मा चालेको थियो। भारतीय संविधानको ९९ औं संशोधन भारतीय संसद्का सत्तापक्ष र विपक्षका गरी दुईतिहाइ बहुमतहरूद्वारा पारित गरिएको थियो। त्यतिमात्र नभई थप १६ वटा प्रान्तीय विधानसभाहरूले समेत सर्वसम्मत अनुमोदन गरेको बलियो संशोधन र अनुमोदन थियो। उक्त ९९ औं संशोधन र त्यसअनुरूप राष्ट्रिय न्यायिक नियुक्ति कानुनमा राष्ट्रपति प्रणव मुखर्जीको सहीछाप लगाएका थिए। तर भारतको सर्वोच्च अदालनको फुल बेन्चका ४ न्यायाधीशले सम्पूर्ण रूपले प्रारम्भदेखि नै बदर गरिदिए। यस्ता उदाहरण, नजिर र परम्पराले भारतको सर्वोच्च अदालत सबैभन्दा स्वतन्त्र र शक्तिवान् पनि देखिन्छ। यो भारतको सर्वोच्च अदालतको स्वतन्त्रता र शक्ति अरू कसैको देन नभई स्वयं भारतका न्यायाधीशहरूको आफ्नो आर्जन हो। भारतको संविधान पढ्दा त्यसमा कहींकतै आज भारतमा सर्वोच्च अदालत र उच्च अदालतहरूमा न्यायाधीश नियुक्ति गर्ने स्वयं न्यायाधीशहरू मात्र भएको र न्यायाधीश छाडेर कार्यपालिकाका कुनै मन्त्री वा व्यवस्थापिकाकै कुनै व्यक्ति एक जना पनि नरहने कलेजियम पद्धति पाइन्छ। यी न्यायाधीशहरू स्वयंले मात्र न्यायाधीशहरूको नियुक्ति गर्ने भारतको कलेजियम पद्धति सन् १९९३ देखि आजसम्म चलिरहेको पाइन्छ। यो स्वयं न्यायधीशहरूले गरेका फैसलाबाट बनेको प्रणाली हो। जति बढी सम्मान न्यायालय र न्यायाधीशहरूले कमाउँदा रहेछन् उति शक्तिवान न्यायाधीश र न्यायालय हुँदोरहेछ। हालै कयौं लेखक विश्लेषकहरूले नेपाली कांग्रेसको चुनावमा भएको हारका कारणहरूमध्ये भारतीय नाकाबन्दीको विरोधमा उभिन नसक्नु र तत्कालीन प्रधानन्यायाधीश सुशीला कार्कीमाथि संसद्मा महाभियोग लगाएकाले हो भन्ने गरेका छन्। कार्कीले दुईदुईवटा प्रधानमन्त्री पुष्पकमल दाहाल र शेरबहादुर देउवाको चर्को दबाबको प्रतिरोध गरेको कुरा सार्वजनिक भइसकेको छ। अर्कोतिर एमालेले मुखले मात्र होइन ठोस काम र नीतिसाथ नाकाबन्दीको विरोध गर्यो र कार्कीमाथि लगाइएको महाभियोगको विरोधमा उभियो। आम जनतामा कार्कीप्रति सहानुभूति र सम्मान उत्पन्न थियो। अन्तमा शेरबहादुर देउवा र नेपाली कांग्रेसले कार्कीमाथि लगाइएको महाभियोग आफैं फिर्ता लिए। त्यसअघि सर्वोच्चका न्यायाधीश चोलेन्द्र शमशेरको इजलासले कार्कीलाई प्रधानन्यायाधीशबाट निलम्बन रोकिदिएको साहसपूर्ण फैसला गरेको थियो। धन्न प्रचण्ड र माओवादी एमालेसँग चुनावी मोर्चा बनाएर निकै हदसम्म जोगिए। २०७२ को संविधानमा न्यायाधीशहरूको नियुक्तिसम्बन्धी प्रावधान पहिलेको भन्दा पनि शक्ति पृथकीकरणको प्रजातान्त्रिक सिद्धान्तको प्रतिकूल छ प्रधानन्यायाधीश रहेका बेला कल्याण श्रेष्ठ र कार्कीका पालामा जानीजानी वा नजानी वा विवशता र बाध्यताले जेसुकै कारणले होस एउटा नजिर बन्न पुग्यो कि प्रधानन्यायाधीशसहित तीनजनाको निर्णय न्यायपरिषद्को निर्णय हुन्छ। श्रेष्ठ र कार्की प्रधानन्यायाधीश रहँदा दुईपटक यस्तो हुन गयो र सरकार र राष्ट्रपतिद्वारा पनि स्वीकृत भयो। श्रेष्ठ र कार्कीका पालामा फरक स्थितिहरू यस्तो भएको देखिन्छ। श्रेष्ठ प्रधानन्यायाधीश रहँदा न्यायपरिषद् स्वयंमा रिक्तता थियो तर न्यायाधीश नियुक्तिको सिफारिस रोकिएन। नियुक्तिहरू सबै प्रकारले सदर भए। प्रधानन्यायाधीश कार्कीका पालामा पाँचैजना न्यायपरिषद्मा थिए। तर एकजना स्वयं वरिष्ठतम् न्यायाधीश र अर्का नेपाल बारका प्रतिनिधि बैठक छाडेर हिँडेका थिए। तर प्रधानन्यायाधीश कार्कीको अध्यक्षतामा सम्पन्न न्यायपरिषद् बैठकले ८० जना पुनरावेदन अदालतका न्यायाधीशहरूको सिफारिस गर्यो। त्यसअनुसार न्यायाधीशहरूको नियुक्ति र बहाली भयो। यी दुवै घटनाले अर्को कुरा पनि स्पष्ट पार्यो कि प्रधानन्यायाधीशको भूमिका सबैभन्दा निर्णायक हुन्छ मातहतका अदालतहरूका नियुक्तिमा। हो, प्रधानन्यायाधीश नियुक्तिको सर्वेसर्वा हुँदैनन् तर सबैभन्दा ठूलो भूमिका अवश्य हुँदोरहेछ। २०४७ को प्रजातान्त्रिक संविधानमा न्यायपरिषद्मा न्यायाधीशको बहुमत हुने स्थिति थियो। न्यायपरिषद्का सन्दर्भमा ०७२ मा जारी भएको नेपालको संविधानमा प्रतिगामी देखिन्छ। उक्त संविधानअनुसार न्यायपरिषद्मा ५ मध्ये केवल २ न्यायाधीशहरू हुने प्रावधान छ। त्यसमध्ये कानुनमन्त्री र प्रधानमन्त्रीको सिफारिसमा नियुक्त दुवै प्रधानमन्त्रीको खल्तीका मान्छे हुँदा रहेछन्। हामीहरूले के देख्यौं भने एमालेले बार एसोसिएसनमा जितेको खण्डमा त्यहाँ एमालेको कार्यकर्ता हुँदारहेछन् र कांग्रेसले जितेकोमा कांग्रेसका कार्यकर्ता हुँदारहेछन्। यस्तो प्रतिगामी र न्यायाधीशहरूलाई अल्पसंख्यामा पारिएको निकायले २०६३०६४ देखि न्यायाधीशहरू नियुक्ति गर्दै आएको छ। प्रधानन्यायाधीशले न्यायपरिषद्को अध्यक्षता गर्दा लरतरो ताल देखाए वा आँटपूर्वक भूमिका नखेल्ने हो भने न्यायाधीश नियुक्ति राजनीतिक दलका भ्रष्ट नेताहरूको भागवन्डा सोझै सिकार हुने खतरा विद्यमान छ। भारतमा न्यायाधीशहरूको कलेजियमले न्यायिक नियुक्ति गर्ने कुरा संस्थागत हुनुअघि संविधानमा लेखिएका अक्षरअनुसार इन्दिरा गान्धी प्रधानमन्त्री रहँदा राष्ट्रपतिलाई तीन वरिष्ठ न्यायाधीश जेएम शेलोट, ए एन ग्रोभर र के एस हेगडेलाई उछिनेर एएन रेलाई भारतको प्रधानन्यायाधीश नियुक्त गरिन् राष्ट्रपतिमार्फत। तीनैजना वरिष्ठले राजीनामा दिए। भारतभरका बार एसोसियसनहरूले भारतीय प्रजातान्त्रको सबैभन्दा कालो दिन भनी एकदिन भारतको सर्वोच्चदेखि तल्ला तल्ला सबै अदालतमा बहस गरेनन्। अर्कोपटक फेरि इन्दिरा गान्धीले राष्ट्रपतिमार्फत एएन रे अवकाशप्राप्त भएपछि एचआर खन्ना वरिष्ठ हुँदाहुँदै मिर्जा हविदुल्ला वेगलाई प्रधानन्यायाधीश नियुक्त गर्न लगाइन्। एचआर खन्नाले राजीनामा गरे। यसप्रकार भारतमा न्यायाधीशहरूको कलेजियम संस्थागत नहुँदासम्म भारतको सर्वोच्च अदालतलगायत उच्च अदालतहरूको नियुक्तिमा कार्यपालिकाको स्वेच्छाचारिताले प्रभाव पारेको देखिन्छ। यसर्थ नेपालको संविधानको न्यायिक नियुक्तिसम्बन्धी प्रावधान प्रतिक्रियावादी छ। कार्यपालिका र व्यवस्थापिकाद्वारा महाभियोग लगाएर र अन्य प्रकारले हमला गर्ने प्रवृत्तिको अन्त नहुन्जेल न्यायाधीशहरूमा निर्भिकता र न्यायिक ब्रम्ह विवेकअनुसार फैसलाहरू गर्ने प्रवृत्तिलाई प्रभाव पारिरहन सक्छ। तसर्थ २०७२ को संविधानमा न्यायाधीशहरूको नियुक्तिसम्बन्धी प्रावधान पहिलेको भन्दा पनि शक्ति पृथकीकरणको प्रजातान्त्रिक सिद्धान्तको प्रतिकूल छ।"
कांग्रेसमा वस्तुगत समीक्षा,"निरंकुशता विरुद्धको आन्दोलन होस् वा शान्ति प्रक्रियाको नेतृत्व होस्, २००७ देखि २०६२६३ सम्मका महत्वपूर्ण आन्दोलनमा नेपाली कांग्रेसको उल्लेखनीय भूमिका छ। संविधानसभा निर्वाचन, गणतन्त्र घोषणा, वर्तमान संविधान निर्माण, स्थानीयदेखि संघीय निर्वाचन सम्पन्न गर्न कांग्रेसको अग्रसरता जगजाहेर छ। विगतका उसले खेलेका अनेक भूमिकाकै कारण गत निर्वाचनमा सामानुपातिकतर्फ कांग्रेसले सम्मानजनक ३३ प्रतिशत मत प्राप्त गरेको छ। तर पनि लामो इतिहास बोकेको पार्टीले पाएको जनमत झर्दो क्रममा छ र यसका कारण खोजेर पार्टी सुदृढ नगरे विपक्षी बलिया हुने र कांग्रेस खुम्चिँदै जानेछ। निर्वाचनमा कांग्रेस पराजयलाई लिएर विभिन्न टीकाटिप्पणी भइरहेका छन्। कतिपयले वाम गठबन्धनको कारण कांग्रेस हारेको बताएका छन् भने कतिपयले पार्टीले समयानुकूल सिद्धान्तको व्याख्या गर्न नसक्दाको परिणाम भनेका छन्। जसरी किताबको पनि संस्करण बेलाबेला परिवर्तन हुन्छ, गाडीको नयाँनयाँ मोडल आउँछ, कम्प्युटर र मोबाइलको सफ्टवेरको भर्सन नयाँ आउँछ, त्यसरी नै पार्टी पनि गतिशील र समायनुकूल परिवर्तन हुन आवश्यक छ। नत्र जनताले सधंैभरि कांग्रेसलाई माया गरिराख्नुपर्छ भन्ने बाध्यता हँदैन। कांग्रेसले विविध विषयमा निरन्तर परिमार्जित गरेर आफूलाई नयाँ संस्करणमा अवतरण गराउन सक्यो भने मात्र नयाँ नेपाल र नयाँ पिढीको रोजाइको पार्टी हुनसक्छ। प्रजातन्त्रलाई मूल लक्ष्य बनाई स्थापना भएको कांग्रेसले २०१२ सालमा वीरगन्ज महाधिवेशनबाट सिद्धान्त परिष्कृत गरी राष्ट्रियता, प्रजातन्त्र र समाजवादलाई आधारभूत सिद्धान्तको रूपमा अघि सारेको हो। अब यी सिद्धान्तमा टेकेर कांग्रेसले शान्ति, समृद्धि, सुशासन र परराष्ट्र नीतिका सान्दर्भिक मोडेल आवश्यकअनुसार प्रतिपादन गर्न जरुरी छ। कम्प्युटर र मोबाइलमा जसरी आधारभूत जग अपरेटिङ सिस्टमलाई मानिन्छ र यसलाई नै आधार बनाएर प्रयोगकर्ताको मागअनुरूप एप्लिकेसन बनाइन्छ, त्यसरी नै कांग्रेसले आफ्ना यी तीन महत्वपूर्ण आधारभूत सिद्धान्तमा उभिएर राष्ट्र र जनताका मागअनुरूप मोडल परिमार्जित गर्दै अघि बढ्नुपर्छ। देशभर क्रियाशील कार्यकर्ता हुनु कांग्रेसको अब्बल पक्ष हो भने यसको उचित ढंगले व्यवस्थापन नगर्नु दुर्बल पक्ष। पार्टीको नेतृत्व छनौट प्रक्रियामा विगतका अधिवेशन र पछिल्लो पटक भएको अधिवेशनमा कुनै ठोस परिवर्तन भएन। यथार्थ के छ भने क्षेत्रीय प्रतिनिधिदेखि महाधिवेशन प्रतिनिधि हँदै केन्द्रीय पदाधिकारीहरू कुनै न कुनै गुटमा रंगिएर आएका छन्। जबकि गुटको कुनै वैचारिक मुद्दा नै हुँदैन। त्यसैगरी भातृ संगठन पार्टी नेतृत्वलाई गतिशील र जनमुखी हुन दबाब दिनुको साटो बेलैमा एउटा गुट समातेर सुरक्षित राजनीतिक अवतरण भएको महसुस गर्छन्। पार्टीमा आस्था राख्ने र पार्टीको मर्म बुझ्ने कार्यकर्ता छन् तर यस्ता कार्यकर्तालाई उचित जिम्मेवारी दिई व्यवस्थान गर्न सकिएको छैन। अर्को विडम्बना के छ भने विभाग विस्तारलाई पनि नेतृत्वले महत्व दिएको देखिँदैन। नेतृत्व वर्गको अर्को कमजोरी भनेको पार्टीका विभिन्न तह र तप्काका कार्यकर्तालाई उचित र निरन्तर प्रशिक्षण गरिएको पनि देखिँदैन। त्यसको असर कार्यकर्ताले पार्टीभित्र र बाहिर एजेन्डामा बोल्दा एकरूपता देखिँदैन। यसो हुँदा विपक्षीबारे तार्किक खण्डन गर्न मुस्किल हुन्छ। संगठन चुस्त बनाउन वैचारिक मुद्दाका आधारमा गुट, भातृसंस्था, शुभेच्छुक संस्थालगायत पार्टीभित्र आवाज पुग्नेहरूको निरन्तर खबरदारी, क्षमताका आधारमा कार्यकर्ता समायोजन र पार्टीमा आन्तरिक प्रशिक्षण नियमित हुन जरुरी छ। विश्व राजनीतिमा यस्ता धेरै उदाहरण छन्, जहाँ प्रगतिशील सोच नभएर ठूला पार्टी नयाँ शक्तिबाट विस्थापित हुनुपरेको छ। त्यसैले पार्टीमा आकर्षक तत्कालिन, अल्पकालीन र दीर्घकालीन एजेन्डा हुन नितान्त जरुरी छ। पार्टीमात्र हैन, विश्वमै नाम कहलिए नोकिया र कोडाकजस्ता कम्पनी पनि आफूलाई समयानुकूल सुदृढीकरण गर्न नसक्दा पछि परेका छन्। नोकिया हार्डवेयरमा उत्कृष्ट थियो तर कम्पनीले अपरेटिङ सिस्टमलगायत सफ्टवेयरमा समयानुकूल परिवर्तन गर्न नसक्दा मोबाइल ह्यान्डसेटमा कुनै एक बेला नम्बर रहेको सो कम्पनी अहिले संघर्षरत अवस्थामा छ। त्यसैगरी कुनै जमानामा फोटो भनेकै कोडाकजस्तो थियो तर समयअनुरूप आफूलाई डिजिटल नबनाउँदा कम्पनी नै बन्द हुने अवस्थामा पुग्यो। राजनीति र व्यापारमा एकैखाले सिद्धान्त त लागू नहोला तर व्यापारव्यवसायलाई सफल हुन जसरी ग्राहकको माग बुझ्न आवश्यक हुन्छ, त्यसैगरी राजनीतिमा जनभावना बुझ्न आवश्यक छ। लेखक थोमस क्यारोथर्सले आफ्नो पुस्तक कन्फ्रंटिङ द विकेस्ट लिंक मा लोकतन्त्रलाई चुनावले मात्र परिभाषित गर्न मिल्दैन, विचारका खुला प्रतिस्पर्धा चुनावअघि र पछि हुनु नै लोकतन्त्रको प्रमुख प्रकिया हुन् भनी उल्लेख गरेका छन्। तर देशकै ठूलो लोकतान्त्रिक पार्टी भन्न रुचाउने कांग्रेसले आफ्नो पार्टीका रणनीतिकलगायत विभिन्न निर्णय सीमित व्यक्ति र बन्द कोठाभित्र गर्छ। पार्टीका कमीकमजोरी, सामाजिक र आर्थिक मुद्दा, राष्ट्रिय एजेन्डाजस्ता विषय सम्भव भएसम्म धेरै नेता र कार्यकर्ताका बीचमा लैजानु उपयुक्त हुन्छ। यस किसिमका बहसबाट निस्किएका निष्कर्षलाई पार्टीमा कार्यान्वयन गरी अघि बढ्नुपर्छ। कुनै व्यावसायिक होस् या राजनीतिक विषयवस्तु, उचित प्रचार गरेर आफ्ना गुण र विशेषता बुझाउन आवश्यक हुन्छ। तर कांग्रेस यस मामलामा विपक्षीको तुलनामा चुकेको देखिन्छ। आफ्ना इतिहास र अपनाइएको नीति नयाँ पुस्तालाई बुझाएर कांग्रेसले तिनलाई आकर्षित गर्न सकेको छैन। प्रचारप्रसारलाई महत्व दिँदै आधुनिक र सिर्जनात्मक प्रचारको तरिका अपनाएर पार्टीका नीति र निर्णय केन्द्रदेखि वडासम्म पुर्याउन जरुरी छ। समयअनुसार जनचाहना र माग परिवर्तन हुन्छ। यसअनुसार नविन सोच, आकर्षक एजेन्डा, पार्टी नेतृत्वमा बसेकाको व्यक्तित्वलाई समेत जनताले ख्याल राख्छ। यी सबै विषय मूल्यांकन गरेर तटस्थ बसेका जनताले आफ्नो भोट खसाल्छन्। अब कांग्रेसले आफ्नो ऐतिहासिक योगदानको गुणगान मात्र नगाएर जनताको माग बुझ्दै अधिवेशन र निर्वाचनबाट प्राप्त म्यान्डेट ख्याल गर्दै र जनतासमक्ष भोलिका योजना पेश गरी आफूलाई त्यसअनुरूप सुधार्दै लैजानुपर्छ। अहिलेको चुनावी हारको वैज्ञानिक समीक्षा गरेर पार्टीका नेता र कार्यकर्ताको भावनाअनुरूप पार्टी बदल्नुपर्छ। मानौं, आजसम्म कांग्रेस भर्सन १० मा छ भने अब चाँडै नै परिमार्जित गरेर उसले भर्सन २० मा उक्लिनु जरुरी छ।"
आर्थिक अनुशासनको मार्ग,"चालू वर्ष नेपाली अर्थतन्त्रमा त्यति राम्रो संकेत देखिएको छैन। आयातमा वृद्धि र रेमिटेन्स आप्रवाहमा कमी आएकाले यस्तो स्थिति उत्पन्न भएको हो। यही स्थिति कायम रहने हो भने अर्थतन्त्र धान्न मुस्किल पर्ने छ। पहिला आन्तरिक विषयमा प्रवेश गरौं। गत वर्ष धान उत्पादन अहिलेसम्मकै धेरै भयो। यसपटक मौसमका कारण समग्र कृषि क्षेत्र र धान उत्पादन त्यति राम्रो भएन। तराईमधेसमा भएको लामो शीतलहरका कारण यसपटक तोरी, दलहन र तरकारी खेतीमा नोक्सान पुगेको छ। उद्योग क्षेत्रमा भने पहिलेभन्दा बिजुली नियमित भएकाले अवस्था सन्तोषजनक नै मान्नुपर्छ। सरकारले समग्रमा आर्थिक वृद्धिदर ७२ प्रतिशत भनेको थियो। विश्व बैंक र एसियाली विकास बैंकले भने केही समयअघि ५ प्रतिशत भन्दा बढी हुने बताएका थिए। अहिले ४ देखि साढे ४ प्रतिशत हुने अनुमान गरिएको छ। बैंक र वित्तीय प्रणाली पनि अप्ठयारो अवस्थामा छ, तरलताका कारण। पर्यटन क्षेत्रको अवस्था यसपटक राम्रै छ। यसपटक अर्थिक वृद्धिदर ४ देखि साढे ४ प्रतिशत हुने पंक्तिकारको अनुमान छ। हाम्रो मुलुकको वित्तीय प्रणाली गजबको छ। ०६६०६७ सालदेखि बिजुली आउनेजाने क्रम निरन्तर जारी रहेजस्तै छ, अहिले तरलताको समस्या। यतिबेला यसको प्रभाव बैंक तथा बित्तीय प्रणालीले भोगिरहेको छ। पोहोर साल भने लामै समय यस्तै अवस्था थियो। बैंकहरू समस्याग्रस्त छन्। तरलताको समस्या बढिरहँदा निजी क्षेत्रले भने हामीले चाहेको मात्रामा कच्चा पदार्थ पाउन सकेनौं भनिरहेको छ। निजी क्षेत्रको यस्तो भनाइले पनि आर्थिक गतिविधिलाई संकुचन गरिरहेको छ। ब्याजदर बढिरहेको छ भनिन्छ। व्याजदरले उत्पादन तथा समग्र आर्थिक कारोबारको लागत केही हदसम्म माथि उकास्ने भएकाले त्यसले पनि अर्थतन्त्रमा प्रतिकूल प्रभाव पार्छ। यसमा सबैको गल्ती छ, सबैभन्दा बढी गल्ती बैंकहरूकै छ। बैंक तथा बित्तीय संस्था जसले कर्जा लगानी गर्छ, उसले आउँदो दुई महिनापछि के होला भनेर लख काट्न सक्दैन। बैंकिङ क्षेत्रमा प्रमुख कार्यकारी अधिकृत, सञ्चालक र होनहार पढेलेखेका जानकार हुन्छन्, उनीहरूको मुख्य स्रोत निक्षेप हो। निक्षेपको वृद्धि कति होला, सरकारको कारोबार कस्तो होला, रेमिटेन्सको अवस्थाबारे उनीहरू जानकार भएकाले कर्जाको वृद्धिदरलाई मत्थर गर्नु पर्दथ्यो। त्यसको वृद्धिदर माथि लैजानु हुँदैनथ्यो। उनीहरूले भोलि निक्षेप बढिहाल्छ भनेर धमाधम कर्जा विस्तार गरे, त्यो पनि अनुत्पादक क्षेत्रमा। उत्पादनमूलक क्षेत्रमा कर्जा लगानी नगर्दा र विद्यमान अवस्था कायम रहे उनीहरूलाई टिक्न निकै गाह्रो हुन्छ। पहिलापहिला पूर्वी तराईमा शीतलहर हुँदैनथ्यो तर अहिले पूर्वदेखि पश्चिम तराईमा पूरै शीतलहर हुन्छ। यो प्रसंग किन उठाइएको हो भने शीतलहरका कारण उत्पादन कम भएपछि मुद्रास्फ्रीतिमा चाप पर्छ। सरकारले संघीयता कार्यान्वयनका लागि तीन वर्षमा ११ खर्ब रुपैयाँ चाहिने बताइसकेको छ। पूर्वाधार विकास, कर्मचारी खटनपटन, उनीहरूलाई तालिम दिन र स्थानीय निकायलाई सामान्य अवस्थामा ल्याउनका लागि आवश्यक रकम जोहो गर्न विश्व बैंकसँग अनुरोध गरिसकेको छ। यसपटक धेरै वर्षपछि सरकारले व्यापक रूपमा आन्तरिक ऋण उठाइरहेको छ। पुस मसान्तसम्म लक्ष्यअनुसारकै राजस्व पुर्याएको छ। राजस्व जतिसुकै पुर्याए पनि खर्च धान्न त्यसले मात्र पर्याप्त हुँदैन। अहिले संघीय सरकारको आकृति कस्तो होला भन्नेबारे सबैमा चासो र चिन्ता छ। प्रदेश र स्थानीयको बारेमा भने अन्योलता कायमै छ। एक हिसाबको राजनीतिक अन्योलले गर्दा हाम्रो बित्तीय कारोबार असार मसान्तसम्म कस्तो होला भन्न नसकिने अवस्था छ। त्यसले गर्दा पनि मुद्रास्फ्रीतिमा चाप पर्छ। अर्थतन्त्र विप्रेषणमा आधारित भएर चलिरहेको थियो, त्यो टिक्ने अवस्था थिएन। पानीको फोकाजस्तै कुनै न कुनै दिन फुट्नैपर्ने अवस्था थियो, अहिले फुट्न लागेको छ। यसले गर्दा कोकोहोलो भइरहेको छ। यतातर्फ हामी गम्भीर हुनैपर्छ। अहिले कृषिसँग सम्बन्धित वस्तुको आयात सय अर्बभन्दा बढी छ। त्यो सय अर्ब नै तत्काल प्रतिस्थापन गर्न नसकौंला, आधा मात्र प्रतिस्थापन गर्न सक्यौं भने त्यो पैसा यहाँ लगानी गर्दा आर्थिक क्रियाकलाप बढाउँछ। तरलतामा विप्रेषणको हात छ। विदेशबाट एक डलर ल्यायो भने यहाँ १०१ १०२ रुपैयाँ दिन्छन् बैंकहरूले। त्यो पैसा बजारमा जान्छ। अहिले त आर्थिक वृद्धिदर नै घटेपछि मान्छे विदेश जाने क्रम घटेको छ। विदेश जानेको संख्या घटेपछि रेमिटेन्सको वृद्धिदर पनि घट्यो, त्यसले तरलता बढाइरहेको छ। रेमिटेन्सको वृद्धिदर घटेकै कारण व्यापार घाटा धान्नै नसक्ने भएको हो। एक रुपैयाँको निर्यात गर्दा १३ १४ रुपैयाँको आयात हुन्छ। आयात र निर्यातबीचको खाल्डो बढ्दै सानो खहरेबाट कर्णाली र कोसी भइसक्यो। अब डुंगा नभएसम्म त्यो पार लगाउन सकिने अवस्था छैन। त्यस्तो अवस्थामा निर्यात घट्ने, बढ्नै नसक्ने रेमिटेन्स नआउने हो भने व्यापार घाटा धान्न अब आउने सरकारलाई ठूलो चुनौती छ। अब यसको विकल्प के त ? युवालाई विदेश पठाएर कतारलाई धनी बनाइरहेका छौं हामी। मलेसिया, साउदी अरेबिया, कुवेत, इजरायल, कोरियाको आर्थिक वृद्धिदर बढाइरहेका छौं। तर आफ्नो भने केही छैन। एकदुई वर्षयता श्रमिकलाई गाली मात्र गर्थे रोजगारदाता, साहुजी, व्यापारी उद्योगपतिले तर अहिले प्रतिबन्ध लगाइदिनुहोस्, हामीलाई कामदार पुग्यो भन्न थालेका छन्। अब हाम्रो ध्यान कसरी आन्तरिक उत्पादन बढाउने भन्नेमा केन्द्रित हुनुपर्छ। अहिले कृषिसँग सम्बन्धित वस्तुको आयात सय अर्बभन्दा बढी छ। कृषिप्रधान मुलुक नेपालले धान, मकै, पीठो चिनी, दाल, तरकारी र फलफूल आयात गर्छ। हर्लिक्स्स, ल्याक्टोजिन, विस्कुटलगायत सबैथोक जोड्दा सय अर्बभन्दा बढीको आयात हुन्छ। त्यो सय अर्ब नै तत्काल प्रतिस्थापन गर्न नसकौंला, आधा मात्र प्रतिस्थापन गर्न सक्यौं भने त्यो पैसा यहाँ लगानी गर्दा आर्थिक क्रियाकलाप बढाउँछ। ०५७ ०५८ सालदेखि हाम्रो विप्रेषण तीव्ररूपमा बढ्यो। विप्रेषण बढेपछि आयात पनि बढ्यो। आयात बढेपछि मूल्य अभिवृद्धि कर र राजस्व पनि बढ्यो। सरकारले फुर्ती लगाउन पायो, हाम्रो राजस्वको अनुपात २१ २२ प्रतिशत पुग्यो। विपे्रषण घट्नेबित्तिकै सरकारको राजस्व र आयातमा पनि असर गर्छ। बैंकहरूले आयात कर्जा, हायर पर्चेज कर्जा दिए। यो सबै बढेपछि सरकारलाई ठूलो जोखिम बढ्छ। तत्कालका लागि गर्नैपर्ने भनेको अनुत्पादक खर्चको कटौती हो। सर्वोच्च अदालतले पहिलेका सांसदहरूलाई निर्वाचन क्षेत्र विकास खर्च नदेऊ भनेर राम्रो काम गरेको छ। अब आउने बजेटमा पनि निर्वाचन क्षेत्र विकास कार्यक्रम कटौती गर्नुपर्छ। अनावश्यक खर्च घटाउनुपर्छ। अनावश्यक खर्च घटाउन सकियो भने त्यो खर्चले संघीयता कार्यान्वयनमा सघाउ पुर्याउँछ। हामीले स्थानीय निकायलाई पनि उत्पादनमूलक काममा लाग्न प्रोत्साहन गर्नुपर्छ। दुईचार वर्ष राजस्व कम उठेर केही फरक पर्दैन, तर उत्पादनको आधार भने बढाउनुपर्यो। छिमेकी मुलुक भारतले १४ दिनपछि बजेट ल्याउँदैछ। भारतले धेरै करहरूमा समायोजन गर्न खोजिरहेको छ। उसले वस्तु तथा सेवा करबाट राजस्व उठाइरहेको छ। तर आयकर र वस्तुगत चिजहरूबाट आउने कर जसलाई न्यूनतम वैकल्पिक कर भनिन्छ, त्यो साढे १८ प्रतिशत छ अहिले, त्यसलाई पनि उसले घटाउन भनिरहेको छ। हाम्रो आयकर अधिकतम ३० प्रतिशत छ भने भारतको ३५ प्रतिशत। त्यो आयकर पनि घटाउन भनिरहेको छ उसले। संसारभरका लगानीकर्तालाई भारतमा लगानी गर्न भनिरहेको छ उसले। भारतले डोनाल्ड ट्रम्पको अर्थनीति हेरेर काम गरिरहेको छ। ट्रम्पले करको दर घटाए, हामीले पनि घटाउनुपर्छ भन्ने भावना छ त्यहाँ। पञ्चायत, बहुदल र गणतन्त्रकालमा पनि खाली राजस्वमुखी भयो हाम्रो सरकार। जहाँ र जेबाट राजस्व आउँछ त्यतैतिर मात्र ध्यान केन्द्रित गर्ने काम भयो। अब सरकारले कुनकुन वस्तुको आयात नियन्त्रण गर्न सक्छ, गर्नेतिर लाग्नुपर्छ। कृषि उत्पादन बढाउन केकस्तो सहुलियत दिन सकिन्छ भन्नेबारे समयमै सोच्नुपर्छ। कमसेकम धान, चामल र फूलमा आत्मनिर्भर हुने कोसिस गर्यौं भने ठूलो उन्नति हुनेछ। मनाङ, मुस्ताङ, जुम्ला र हुम्लामा स्याउ फल्छ, त्यसलाई मात्र व्यवस्थित गर्न सक्यौं भने अर्थतन्त्रमा टेवा पुग्छ। उत्पादन घटेर मात्रै हामीले आयात गर्नु परेको भने होइन। ०२००२१ सालदेखिको गलत नीतिले गर्दा हरेक ठाउँका मानिसले चामल नै खोज्न थाले। कोदो, फापर मस्याङ, बोडीजस्ता खाद्यवस्तुको मूल्य पनि बुझ्न सक्नुपर्छ सरकारले। ती वस्तुको बजार व्यवस्थित गर्ने कोसिस गरेका थियौं हामीले ०६७ को बजेटमार्फत। उच्च हिमाली भेगमा चामल, चिनी तथा रासायनिक मल लिएर गएका चार्टर जहाज रित्तै फर्कन्छन्। अहिले त मालवाहक ट्रक पनि त्यसतर्फ जान थालेका छन्। खाद्य संस्थानले त्यहाँका किसानले फलाएको सिमी, बोडी, फापर, जौलगायतका नगदेबाली किनेर गोदाममा राख्नुपर्छ। यहाँबाट चामल, चिनी, रासायनिक मल र ग्यास लिएर गएका ट्रक वा जहाजले फर्र्कंदा त्यहाँ गोदाम गरेर राखिएका ती सामान लिएर आउने व्यवस्था मिलाउनुपर्छ। हिमाली भेगमा फलेका ती स्वादिला वस्तुको खपत राजधानी काठमाडौं र पोखराजस्ता सहरी क्षेत्रमा सजिलै हुन्छ। अहिले सहरमा दालभात खाएको अढाइ सय रुपैयाँ पर्छ भने ढिँडो तथा तरकारी खाँदा ५६ रुपैयाँ पर्छ। अहिले सम्पन्न सहरिया मान्छे त्यतातिर आकर्षित भइरहेका छन्। स्थानीयले खाद्यसंस्थानमार्फत उत्पादन बेचेर नगद पनि छिटै पाइने भएपछि उनीहरू प्रोत्साहित भई उत्पादन बढाउन केन्द्रित हुन्छन्। सरकारले तत्काल यस्तो व्यवस्था गरिदिने हो भने अर्थतन्त्रमा ठूलो टेवा पुग्नेछ। कृषि क्षेत्रबाट सुरु भएको विकास समावेशी हुन्छ भन्ने मान्यताको पनि विकास हुनेछ। राज्यले राजस्वलाई मात्र आम्दानीको स्रोतको रूपमा हेर्नु भएन। आर्थिक नीतिमा गरिएको जघन्य अपराधले गर्दा पनि यहाँ समस्या भइरहेको छ। बनिबनाऊ वस्तु आयात गर्नुभयो भने थोरै कर तिर्नुहुन्छ। त्यसको कच्चा पदार्थ र त्यसका लागि चाहिने अरू मध्यवर्ती वस्तु ल्याउन बढी कर तिर्नुपर्छ। नेपालमा गोलभेंडाको अचार बनाउने, स्याउ सुन्तलाको जुस बनाउन ठूलो मुख भएको सिसी चाहिन्छ। त्यस्तो सिसी ल्याउँदा १५२० प्रतिशत कर तिर्नुपर्छ। तर भारत वा चीनबाट बनिबनाउ सामान ल्याउँदा ५ प्रतिशत कर तिरे पुग्छ। क्रेट मात्र ल्याउँदा भन्दा अन्डासहितको क्रेट ल्याउँदा थोरै कर तिर्नुपर्छ। त्यसैले पनि तयारी वस्तु र आयातलाई निरुत्साहित गर्नु जरुरी छ। अब आउने बजेटमा त्यस्तो ३०४० वस्तुमा संशोधन गरेर कर समायोजन गरिदिने हो भने दुई वर्षमै धेरै काम गर्न सक्छौं। आचार्य वरिष्ठ अर्थशास्त्री हुन्।"
लोसारको भ्रम र वास्तविकता,"पुस १५ अर्थात तोला लोसार बौद्धधर्म मान्ने गुरुङ समुदायले तामझामका साथ मनाए। मनोरञ्जनका कार्यक्रमसहित रक्सी र वियरका व्यानरले धपक्कै ढाकेको काठमाडौंको टुँडिखेल देख्दा लाग्थ्यो यो कुनै रक्सीको मेला हो। बौद्धधर्मावलम्बीले मनाउने लोसार पछिल्लो समय डिस्को र डिजेसम्मको प्रभावले विकृत भएको छ। बौद्धधर्मअन्र्तगत महायानी सम्प्रदायमा सम्बोडा लिपिले समेटेको हिमाली भोटचन्द्र पात्रो (दतु) मा तिथिमिति परिर्वतन भई पुरानो वर्षलाई बिदा गरी नयाँ वर्ष मनाउनु नै लोसार हो। लो को अर्थ वर्ष र सार को अर्थ बाट लोसार शब्दको उत्पत्ति भएको हो। वर्ष (लो) परिर्वतन हुँदा लोसार मनाइन्छ। बाँदर, चरा, कुकुर, सुँगुर, मुसा, गाई, बाघ, बिरालो, ड्रागन, सर्प, घोडा, भेडा गरी १२ वर्षमा एक पटक लो (वर्ष ) परिर्वतन हुने गर्छ। त्यसैले हिमवत् खण्डबाट सुरु भएको च्या लो (चरा वर्ष) लाई बिदा गरी खि लो (कुकुर वर्ष) २१४५ वर्ष स्वागतका साथ लोसार मनाउन थालिएको हो। पात्रोअनुसार कोङ्पो, तोला, सोनाम र ग्याल्पो गरी चारवटा लोसार उल्लेख छ। यी चारै नयाँ वर्ष (लोसार) बौद्धधर्मालम्बीले परम्पराको रूपमा मान्दै आएका छन्। केही समुदायले भने पर्वको रूपमा मान्दै आएका छन्। नौ प्रकारका पदार्थ मिसाएर पकाइएका खाना (गुथुक), खप्स र फलफूल खाएर शुभकामना साटासाट गरी विश्वभर लोसार मनाउने गरिन्छ। कोङ्पो (तिब्बत क्षेत्र) प्रान्तका राजा आग्यालले युद्ध लड्न जानुअघि लोसार नमनाई नजाने घोषणापछि युद्धमा जित हासिल गर्ने उद्देश्यले लोसार मनाउन सुरु गरेको मत पनि छ। यो लोसार नै कोङ्पो लोसारको नामले परिचित छ। हिजोआज लोपोन्मुख लोसारको रूपमा यसलाई मानिन्छ। अर्को तोला लोसार ग्रह, नक्षत्र वा आकाशीय पिण्डहरूको चलायमान अवस्थालाई मानेर मनाउने गरिएको धर्मका अग्रजको तर्क छ। ११ आंै महिना पुस हो। विषेश गरी हिउँदको घाम फर्कंदा लोसार मान्ने प्रचलन मञ्जु श्री (नाग्चिपा) ज्योतिषी परम्परामा पनि छ। पात्रोअनुसार तोला लोसार पुस संक्रान्तिदेखि मसान्तभित्र पर्दछ। सोनामको अर्थ कृषि हो। किसानले रोपेको खेतीको उत्पादन भित्र्याएपछि हुने खुसीयालीमा सोनाम लोसार मनाइने गरिएको इतिहास छ। पात्रोअनुसार १२ महिनाको पहिलो दिन सोनाम लोसार मनाउने चलन छ। यता पात्रोमा तिथि परिर्वतन भई नयाँ वर्ष सुरुवातसँगै १२ महिना सकेर ग्याल्पो लोसार मनाइन्छ। बौद्धधर्मको इतिहास हेर्दा लोसारलाई यसरी प्रष्ट बुझ्न सकिन्छ। तर पात्रोमा नयाँ वर्ष परिर्वतनभन्दा पनि २०४६ सालसँगै भएको राजनीतिक परिर्वतनपछि लोसार जातिगत रूपमा मनाउने चलन बढेको छ। अहिले तामाङ जातिले सोनाम र गुरुङ जातिले तोला लोसारलाई तमू नामकरण गरी हाम्रो भन्दै मनाउने गरेका छन्। यसरी तिथिमिति र बिनाआधार लोसारलाई जातिगत रूपमा मनाउनुले लोसारप्रति प्रश्न उठ्नु पनि स्वाभाविक छ। परम्परा र इतिहास तोड्दै पर्व मनाउनुले इतिहास र बौद्धधर्ममाथि राजनीति गरिएको बुझिन्छ। नयाँ वर्ष या राष्ट्रिय पर्वको रूपमा ग्याल्वो लोसारलाई मनाउनुको विकल्प छैन। गुरुङ समुदायले पुस १५ मा तोला लाई तमू लोसार नामकरण गरे। बौद्धधर्मको लिपिमा लोसार उल्लेख नै छैन। यसरी आगन्तुक लोसार सिर्जना गर्नु बौद्धधर्ममाथि भएको अपमानसमेत ठान्छन् कतिपय धर्मगुरु। केही अग्रजहरू तोला लोसारलाई तमू लोसार बनाएको भन्ने कच्ची जवाफ दिने गर्छन् तर यो तर्कलाई सिंगो बौद्धजनले स्वीकार्न सक्छन् त ? तामाङ समुदायले सोनाम लोसारलाई आफ्नो भन्दै मनाउने गरेका छन्। पात्रोअनुसार २१४५ वर्ष पूरा भएको मानिन्छ तर २८५३ वर्षअघि झिंवा लोमा चीनको एक पहाडमा पहिलो पटक मञ्जु श्रीले लो (वर्ग) परम्पराको विषयमा धर्म देशना गरेको भन्दै नेपाल तामाङ घेदुङ संघको नेतृत्वमा सोनाम लोसारलाई संवत् परिर्वतन हो भनी लोसार मान्ने गरिएको छ। यता नेपाल तामाङ बौद्ध महासंघले सोनामको बारेमा फरक धारणा राख्दै तीन वर्षयता पात्रोअनुसार लोसार मान्न अभियान नै सुरु गरेको छ। यसरी तामाङ समुदायका धर्मगुरु र जातीय अगुवामा देखिएको विवादले पनि लोसारमाथिको विवादको पुष्टि हुन्छ। इतिहास हेर्दा यसमा स्पष्ट देखिन्न। यो संवत् ४७१६ पुगेको दाबी छ कतिको भने केहीले मञ्जु श्रीको जन्म भएको दिन मानेको भनेका छन्। लोसारमा पछिल्लो समय विकृति भित्रिएपछि यसको अनुसन्धान सुरु भएको छ। यो पर्वमा नयाँ कपडा लगाउने, मिठो खाने, रमाइलो गर्ने मात्र युवापुस्तामा ध्यान जाने गरेको छ तर किन र कसरी लोसारलाई मौलिक र परम्परागत ढंगले मनाउने भन्नेबारे कसैमा चेत भएको पाइँदैन। धर्मसंस्कृति र परम्परा एकातिर र लोसारको उत्सव अर्कातिर हुँदै गरेकाले अर्को अर्थ लाग्न थालेको भन्दै लोसारको अनुसन्धानमा जुटेका लाक्पा शेर्पा यस्तो परिपाटी सच्याउन र दोस्रो पुस्तालाई सचेत बनाउन आवश्यक भएको बताउँछन्। बौद्धधर्म मान्ने शेर्पा, भोटे, थकाली, गुरुङ, तामाङलगायतका समुदाय पछिल्लो समय आगन्तुक धर्मप्रति आस्था राख्न थालेका छन्। लोसारलाई प्राथमिकता दिएर मनाए पनि संस्कार र संस्कृति फरक पर्दै गएकाले लोसारमाथि नै प्रश्न उठ्न थालेको छ। काठमाडौंको टुँडिखेलमा आयोजना हुने लोसार कार्यक्रमको छुट्टै प्रयोजन र फरक आसयले आयोजना हुने गरेको बौद्धधर्म गुरुहरूको भनाइ छ। उनीहरूको मत छटुँडिखेलमा मनाइने लोसार बौद्धधर्मअनुसार मनाइने गरिएको छैन। जसरी मनाए पनि हुने त कुनै पर्व हुँदैन। त्यस्तै व्यवस्था परिवर्तनको प्रभावमा धर्ममाथि प्रहार हुनु पनि अनुचित हुन्छ नै। यो विषयलाई बहसमा ल्याएर सार्थक समधान गर्न पनि जरुरी छ। त्यसमाथि बौद्ध धर्मअनुसार महायानी धर्मावलम्बीले सम्बोडा लिपि दिएको तिथिमिति पात्रोअनुसार न्वारान, घेवा, विवाह, समग्र धार्मिक परम्परा शेर्पा, तामाङ, गुरुङ, भोटेलगायत सबै बौद्धधर्मालम्बीले अनुशरण गर्दै आएका छन्। त्यसो हुँदा लोसारबारे सबै बौद्धमार्गीले एउटा मत बनाउनु आवश्यक छ। ०४७ सालदेखि हाम्रो पहिचान भन्दै लोसार मान्ने चलन सुरु भएको हो। यसले पहिचानको कुरा ३० वर्षदेखिको मात्र कि त्योभन्दा पहिलेको पनि भन्ने प्रश्न उठ्छ। लोसारलाई शब्द र लेखाइमा समेत फरक पारेर ल्होछार लेख्ने गरेको पाइन्छ। लो भनेको वर्ष र ल्हो भनेको दक्षिण भन्ने अर्थ दिन्छ। सारको अर्थ परिर्वतन हुनु हो। त्यसैले ल्होछार नभएर लोसारको अर्थ वर्ष परिर्वतन भन्ने अर्थ लाग्नुले लिपि अध्ययन गर्ने जो कोही पनि लोसारबारे प्रष्ट हुन्छ। त्यसैले हिम्मत खण्डबाट सुरु भएको च्या लो (चरा वर्ष) लाई बिदा गरी खि लो (कुकुर वर्ष) २१४५ वर्षको ग्याल्पो लोसारलाई राष्ट्रिय पर्व को रूपमा मनाउन सुरुवात गर्नुपर्छ। लोसार जाति विशेष भनिनु, मनाउन प्रेरित गर्नु धार्मिक चेतको अभाव हो। तिथिअनुसार परिर्वतन हुने मितिले नयाँ वर्ष जनाउने भएकाले लोसार कहिल्यै पनि जाति विशेष हुन सक्दैन। धार्मिक पहिचान जे छ त्यो मान्नुको विकल्प छैन। संसारभर मानिँदै आएको लोसारलाई परिर्वतन गर्नु र पहिचान भन्दै जातिगत बनाउनुमा सच्चा बौद्धधर्मावलम्बीले एक पटक गम्भीर भएर सोच्नुपर्ला कि ? परापूर्वकालमा यातायात र सूचनाको अभावमा चारैवटा लोसार मनाउने गरेको इतिहास छ। तर जातिगत रूपमा भन्दा पनि परम्परागत रूपमा क्रमैसँग लोसार मनाएको प्रचलन थियो। त्यसैले चारवटै लोसार उत्तिकै महत्वको भएको तर वर्ष परिर्वतनसँगै मनाउने लोसार ग्याल्वो हो। राज्यले पनि हिन्दुको दसैंलाई ठूलो पर्वका रूपमा लामो बिदा दिँदै आएको छ। लोसारलाई पनि जातिगत पर्व नमानी दसैंकै जस्तो चाडको रूपमा राज्यले व्यवहार गर्नु उचित हुन्छ। बौद्धअनुयायी बज्रयानीले लोसार मान्दैन तर महायानीले लोसार मान्ने भएकाले लोसारजस्तो धार्मिक पृष्ठभूमिमा राजनीति घुसाएर लोप बनाउने प्रयास कसैले पनि गर्नु राम्रो होइन। बौद्धअनुयायीमध्ये महायानी तिथिमितिअनुसार ग्याल्पो लोसार नै मूल हो भन्ने पुष्टि गर्न सकिन्छ। भ्रामक कुप्रचार र बौद्ध धर्ममाथि उठेका प्रश्नलाई एकीकृत भएर चिर्नु जरुरी छ। त्यसका लागि नयाँ वर्ष या राष्ट्रिय पर्वको रूपमा ग्याल्वो लोसारलाई मनाउनुको विकल्प छैन।"
आफ्नै प्रशिक्षकमाथि राखेपको अविश्वास,"काठमाडौं : राष्ट्रिय खेलकुद परिषद् (राखेप)को आयोजनामा बर्सेनि फुटबलका सानाठूला राष्ट्रिय प्रतियोगिता सञ्चालन हुन्छन् । सरकार र राखेपकै लगानीमा नेपालका खेलाडीले अन्तर्राष्ट्रिय स्तरको प्रतियोगितामा समेत भाग लिँदै आएका छन् । तर, राखेपले आयोजना गरेको हरेक फुटबल प्रतियोगितामा राखेपकै तलबभत्ता लिएका प्रशिक्षकले भने काम गर्न नपाएको तीतो यथार्थ छ । राखेपको आयोजनामा अहिले पनि राखेप च्याम्पियनसिपअन्तर्गत पुरुष र महिला टोलीको राष्ट्रिय फुटबल भएको छ । महिलाको खेल एन्फा कम्प्लेक्स मैदान ललितपुरमा सम्पन्न भइसकेको छ । पुरुषको खेल भने दाङको तुल्सीपुर र घोराहीमा जारी छ । यस प्रतियोगितामा राखेपका अधिकांश फुटबल प्रशिक्षकलाई सहभागी नराइएको भन्दै फुटबल प्रशिक्षक रुष्ट बनेका छन् । फुटबलको प्रशिक्षक भएर पनि बिनाप्रशिक्षण बस्नु परेको अवस्था छ । राखेप आफैंले आयोजना गरेको प्रतियोगितामा समेत आफ्ना प्रशिक्षकलाई प्रयोग गरेन । हामी राखेपका प्रशिक्षकले प्रतियोगितामा प्रशिक्षण गर्न नपाएपछि के काम भयो र ? अहिले हामीलाई आफ्नै घरमा पाकेको भात आफैंले खान नपाएको जस्तो भएको छ, राखेपअन्तर्गत फुटबलका मुख्य प्रशिक्षक दीपकराज शाही भन्छन् । राखेपका प्रशिक्षकले काम नगरी बस्यो भन्ने आरोप आफूहरूलाई बारम्बार लागे पनि राखेप नेतृत्वले नै बेवास्ता गरेका कारण राखेप अन्तर्गतका १९ जना प्रशिक्षक मारमा परेको गुनासो शाहीले पोखे । कि उपयुक्त छैनन् भनेर हटाउनु पर्यो । होइन भने राखेपका प्रशिक्षकले पनि प्रशिक्षण गराउने मौका पाउनु पर्यो । राखेपले अखिल नेपाल फुटबल संघ (एन्फा)लाई एकतर्फी हिसाबले प्रतियोगिता खेलाउन दिँदा हामीले आफ्नो प्रतिभा देखाउन पाएनौं, शाहीले भने । शाहीका अनुसार राखेपका प्रशिक्षकले च्याम्पियनसिपअघि आगामी एसियाली खेलकुद (एसियाड) र १३औं दक्षिण एसियाली खेलकुद (साग)लाई लक्षित गरी खेलाडी छान्नका लागि राखेपमा यू२२ उमेर समूहका खेलाडीबीच प्रतिस्पर्धा गराउने र त्यहीँबाट खेलाडी छनोट गरी टोली तयारी गर्ने सहमति भएको थियो । तर, अन्तिममा आएर राखेपले प्रतियोगिताको जिम्मेवारी एन्फालाई दियो । एसियाड र सागमा यू२३ को खेलाडी लैजानुपर्ने प्रावधान रहेकाले यस्तो सहमति भएको थियो । तर, अहिले राखेप च्याम्पियनसिपमा खेलिरहेका खेलाडी ३० देखि ३९ वर्ष उमेरका छन् । प्रशिक्षकको स्तर उन्नतिका विषयमा राखेप र एन्फाबीच केही नमिलेजस्तो भएको छ । विश्व फुटबल महासंघ (फिफा)को नियमअनुसार अन्तर्राष्ट्रिय स्तरमा फुटबल प्रशिक्षण गराउन फिफाको सी, बी र ए लाइसन्स लिएको हुनुपर्ने प्रावधान छ । हामीले पटियालाबाट डिप्लोमा गरेका प्रशिक्षकको हकमा के हुने भन्ने कुरा राखेपको तालिम तथा प्रशिक्षण विभाग, राखेप कर्मचारी संघ र एसियाली फुटबल महासंघ (एएफसी)मा समेत पत्राचार गर्यौं । तर, कतैबाट डिप्लोमाको इक्यु भ्यालेन्ट विषयमा कुनै जानकारी पाएका छैनौं, शाहीले भने । राखेपमा प्रशिक्षकको जागिर खाएपछि प्रतिभा देखाउन नपाउँदा र स्तर उन्नति नहुँदा आफूहरू दोहोरो मारमा परेको शाहीले बताए । यसैगरी पटियालाबाटै डिप्लोमा गरेका राखेपका अर्का प्रशिक्षक मिलन हाडाले सम्बन्धित निकायले आफ्ना प्रशिक्षकको अनुभव र क्षमतालाई बुझ्न नसकेको बताए । हाम्रोमा इमानदारिता र अनुभवको भन्दा दादागिरी र राजनीतिले काम हुने चलन छ । सात दिनमात्र समान्य तालिम लिएको उत्कृष्ट कोच हुने तर सम्बन्धित क्षेत्रमा पढेको र अनुभव लिएको व्यक्तिको कदर नहुने कस्तो विडम्बना, हाडाले भने । राखेपअन्तर्गत भक्तपुरमा प्रशिक्षक रहेका हाडा स्पोर्टस् साइन्समा समेत स्नातक हुन् । राष्ट्रिय फुटबल टोलीका पूर्वखेलाडी हाडा सम्मिलित टोलीले पहिलो दक्षिण एसियाली खेलकुदमा फुटबलको उपाधि जितेको थियो । राखेपमा अहिले भारतको पटियालाबाट डिप्लोमा गरेका तीनसहित १९ जना फुटबल प्रशिक्षक कार्यरत छन् । तीन जनामध्ये दिपक र मिलन पनि हुन् । केही दिनअघि मात्र उमेर हदका कारण विराटकृष्ण श्रेष्ठले अवकास लिएका छन् । राखेपले नै केही समयअघि आयोजना गरेको राष्ट्रपति रनिङ शिल्डमा राखेपकै फुटबल प्रशिक्षकलाई सहभागी गराएको थियो । राखेप च्याम्पियनसिप अन्तर्गत फुटबल खेल सञ्चालन गर्ने जिम्मा पाएको एन्फाले मध्यपश्चिमाञ्चल पुरुष टोलीमा मात्र राखेपको एकजना प्रशिक्षक राखेको छ । अन्य टोलीमा एन्फाका जुनियर प्रशिक्षकले काम चलाइको छ । अघिल्लो साता सम्पन्न महिला फुटबलमा पनि मध्यपश्चिमाञ्चलकै टोलीमा एकजना राखेपका प्रशिक्षकले मात्र मौका पाएका थिए । च्याम्पियनसिपमा त्रिभुवन आर्मी क्लब, एपीएफ, नेपाल पुलिस क्लब र पाँच विकास क्षेत्रगरी आठ टोलीको सहभागिता रहेको छ ।"
