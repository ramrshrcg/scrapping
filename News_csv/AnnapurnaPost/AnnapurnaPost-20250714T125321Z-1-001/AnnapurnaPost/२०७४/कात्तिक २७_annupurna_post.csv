शीर्षक,विवरण
बेथितिविरुद्ध भोट,"संघीय शासन प्रणाली लागू भएपछि मुलुकवासीले धेरै कुरा आशा गरेका थिए । तर जनतालाई विश्वास दिलाउने काम हुन सकेको छैन । संसद् र सरकारबीच तादात्म्य हुन नसक्दा जनसरोकारसँग सम्बन्धित सार्वजनिक सेवा प्रभावकारी बन्न सकेन । सार्वजनिक नीति निर्माणमा धनी र पहुँचवाला नै हावी बन्न पुगे । तल्लो तहमा रहने जनताका लागि सार्वजनिक निर्माण, शिक्षा, स्वास्थ्य, व्यापार आदि क्षेत्रको नीतिनिर्माण हुनुपर्नेमा त्यसमा पहुँचवालाको हावी हुन गयो । सार्वजनिक सेवा हिजोको तुलनामा झनै कठिन बन्न पुगेको छ । राजनीतिक तहमा रहनेहरूले नै सेवासुविधा लिनेतर्फ बढी मात्रामा केन्द्रित भएका छन् । छोटो समयको लागि गठन हुने सरकारका कारण यस्ता विसंगति बढ्दो छ । कर्मचारीका माथिल्ला पद राजनीतिक पदाधिकारीहरूलाई खुसी पार्न तल्लीन भए भने तल्लो तह ट्रेड युनियनका नाममा एकताबद्ध भएर रहे, जसले गर्दा मुलुकी प्रशासनमा विकृति मात्र मौलाउन पुग्यो । सुशासनसम्बन्धी कानुन र नीतिनियमले पटक्कै कामै गर्न सकेन । मुलुकी प्रशासन यस्तो संस्कारले गाँजिएको छ । सानोतिनो प्रयासले यसलाई हटाउन नसकिने भएको छ । अन्य सार्वजनिक संस्थानहरूको अवस्था झन् विकराल छ । यी निकाय सेवा प्रवाहमा निकम्मा छन्, अधिकांश संस्था घाटामा छन् । कतिपय आफ्नो सम्पत्ति बेचेर संस्था चलाउने अवस्थामा पुगेका छन् । सञ्चालक समितिका अध्यक्ष राजनीतिक नियुक्तिमार्फत आएको हुने हुँदा सरकारी पदाधिकारी केही गर्न नसक्ने हालतमा छन् । संवैधानिक निकाय, कूटनीतिक क्षेत्र, अदालत, संस्था प्रमुख र अन्य आकर्षक ठाउँमा दलीय भागबन्डाको आधारमा नियुक्ति हुने परम्परा छ । अनुभवी र इमानदारलाई भन्दा आपूलाई सहयोग गरेको व्यक्तिलाई नियुक्ति गर्ने परिपाटी सबै दलले बसालेका छन् । नियुक्तिको मुख्य आधार शक्तिकेन्द्रको नजिक रहनु भएको छ । मुलुकका लागि यो एक प्रकारको दीर्घरोग भएको छ । सरकारी रकम ठूलो मात्रामा खर्च गरिन्छ, तर त्यसको प्रतिफल शून्यप्रायः देखिने गरेको छ । सरकारले आर्थिक सहायताका नाममा प्रत्येक वर्ष ठूलो मात्रामा रकम खर्चिन्छ । यस्तो रकम नितान्त सत्ताधारी पार्टीका कार्यकर्ताले मात्र पाउने गर्छन् । यस्तो सहायता रकम हेर्ने हो भने यसै वर्षको साउन, भदौ र असोजमा ठूलो रकम खर्च गरिएको छ । असोजमा मात्र यस्तो खर्च १० करोड गरिएको छ । गरिब, विपन्न र असक्त नागरिक वञ्चित हुने गरी राज्यकोष दोहन कतिसम्म जायज हो ? हुँदाहुँदा संवैधानिक निकायमा पनि दलीय भागबन्डाको प्रभाव छ र सोही कारणले संवैधानिक भूमिका निर्वाह गर्न हम्मे परेको छ । निर्वाचन आयोगका पदाधिकारीले करोडौं पर्ने गाडी खरिदमा लागेको कुरा सार्वजनिक भएको छ । महालेखा परीक्षकको चवन्नौं वार्षिक प्रतिवेदनमा आयोगले सवारी साधनमा अनावश्यक खर्च नगर्ने र निर्वाचन सामग्रीमा समेत पुनः प्रयोगमा ल्याउन मिल्ने प्रयोगमा ल्याई मितव्ययिता कायम गरिनुपर्छ भनी सुझाइएको थियो । त्यसको परिपालना हुन सकेन । संसद् सदस्यका कारणले पनि संसद्माथि विश्वास गर्ने वातावरण ह्रास हुँदै गएको छ । संसद्बाट पारित भएको शिक्षा र सहकारीसम्बन्धी विधेयकलाई उदाहरणका रूपमा लिन सकिन्छ। सुशासनको नारा दिने दलका नेताले अब थाहा पाउनुपर्छहिजोको मर्यादित प्रशासनिक व्यवस्था लाई तिनले कहाँ पुर्याए ? मुलुकको आर्थिक अवस्था नियाल्ने हो भने पनि आर्थिक अनुशासनको अवस्था दर्सिन्छ । महालेखाको प्रतिवेदनअनुसार पनि वार्षिक असुल एवं अनिमितताको अंक ८९ अर्ब रुपैयाँ देखिएको छ, जसमा सरकारी ढुकुटी दाखिला गर्नुपर्ने मात्र ४१ अर्ब अर्थात् ४३ प्रतिशत रहेको छ । चवन्नौं प्रतिवेदनलाई हेर्ने हो भने पनि कुल अनियमित अंक अहिलेसम्मको करिब चार खर्बको हाराहारीमा रहेको छ, जसमा राजस्व बक्यौता सवा खर्बभन्दा बढी रकम रहेको छ । सरकारी बजेट खर्च गरेर वैदेशिक स्रोतबाट सोधभर्ना लिन बाँकी अंक मात्र ३७ अर्ब छ, जसले राज्यको ढुकुटी हिसाब ऋणात्मक तुल्याएको छ । यो मुलुकी प्रशासनको चरम लापरबाहीको अवस्था हो । अघिल्लो सरकारको पालामा अर्थात् गत जेठ २१ गते तत्कालीन ऊर्जामन्त्रीले १२ सय मेगावाटको बूढीगण्डकी जलाशययुक्त आयोजना चीनको गेजुवा ग्रुप अफ कम्पनीलाई दिने काम भयो । दुई खर्ब ६० अर्ब रुपैयाँ लागत अनुमान रहेको आयोजना सर्वजनिक खरिद नियमविपरीत विनाप्रतिस्पर्धा दिने काम भएको थियो । यस कार्यको सार्वजनिक तवरमा धेरै टीकाटिप्पणी भए । अन्ततः संसदीय समितिले समेत सम्झौता खारेज गर्न सरकारलाई निर्देशन दियो । यो विसंगति अहिलेको सरकारले पनि दोहोर्याएको छ । केही समयअघि मात्र ऊर्जा मन्त्रालयले ६ सय ५० मेगावाटको तामाकोसी ३ जलविद्युत् आयोजना सर्वेक्षण लाइसेन्सविना टीबीआई होल्डिङ कम्पनीलाई दिलाएको छ । यसो गर्दा लगानी बोर्ड ऐनको सीधै उल्लंघन भएको छ । लगानी जुटाउने आधारसमेत प्रस्तुत नगरेको कम्पनीलाई करिब सवा खर्बको आयोजना दिनु सीधै अनियमित हो । यसैगरी महालेखाको चवन्नौं वार्षिक प्रतिवेदनले नेपाल आयल निगमको आर्थिक विवरणले उल्लेख गरेको दुई अर्ब रुपैयाँ बोनस वितरण गर्न छुट्ट्याएकोमा कानुनतः त्यसो गर्न मिल्दैन भनी उल्लेख छ । निगमको अधिकांश हिस्सा सरकारी भएको अवस्थामा सरकारी नियमअनुरूप कामकारबाही हुन नसक्दा अनियमितता बढेको उल्लेख गर्दागर्दै पनि निगमका पदाधिकारीले जग्गा खरिद गर्दा जग्गा प्राप्ति कानुनअनुसार कामकारबाही नगरी मनोमानी ढंगले काम गर्दा ठूलो मात्रामा रकम चलखेल भएको प्रकरण उजागर भएको छ । यस्तै सरकारले सांसदमार्फत निर्वाचन क्षेत्र विकास र पूर्वाधार विशेष कार्यक्रममा भनी अर्बौं रकम बाँड्ने कुरा सार्वजनिक भयो । विगतमा यसरी दिएको रकम सदुपयोगभन्दा दुरुपयोग बढी भएको थियो । यस्ता काममा लागत अनुमान भरपर्दाे नभएको, विधिवत् पेस्की फछ्र्योट नगरेको, कार्यसम्पन्न प्रतिवेदन तयार नगरेको जस्ता प्राविधिक त्रुटि निकै मात्रामा हुने गरेको थियो । अर्को स्थानीय तहमा महँगा गाडी उपलब्ध गराउन तीन अर्ब खर्च हुने कुरासमेत उठेको छ । निवर्तमान केही सांसद, विभिन्न समितिका पदाधिकारीले विगतमा पदीय हैसियतले प्राप्त गरेका सवारी साधन फिर्ता नगरेको, करिब एक हजार चार सय उच्च ओहोदाका कर्मचारीले आर्थिक वर्षको अन्तिम दुई महिनामा करोडौं रकम खर्च गरी विदेश भ्रमण गरेको खबर पनि सार्वजनिक भयो । विदेश भ्रमणमा जान विकास बजेट सञ्चालन गर्ने मन्त्रालयका नाममा पनि रकम विनियोजन गरिएकै छ । यसले पनि सरकारी अपव्ययमा वृद्धि गरेको छ । यस्ता विषयमा निगरानी र खबरदारी गर्ने नागरिक समूह थिए विगतमा । अहिले त तिनको उपस्थिति पनि न्यून भएको छ । गत एक दशकमा दसएघार सरकार परिवर्तन हुन पुग्यो । सरकार परिवर्तनसँगै मन्त्रालयमा सचिव परिवर्तन गर्ने, ठूला आयोजनाका प्रमुख र विभागीय प्रमुख फेरबदल गर्ने, प्रमुख जिल्ला अधिकारी र स्थानीय विकास अधिकारी सरुवा गर्ने प्रचलन नै भएको छ । संवैधानिक निकायले लागू गरेका आचारसंहिताविपरीत हुने गरी कर्मचारी नियुक्ति र सरुवाबढुवा गर्ने चलन नै भयो । यसले प्रशासन तथा विकास प्रशासन प्रभावित बन्न पुग्यो । अस्थिरताको मूल जरो नै राजनीति हुन गयो । अर्कोतर्फ पछिल्ला दिनमा भएका न्यायिक एवं प्रशासनिक निर्णयले राजस्व नबुझाउने वा ठगी गर्ने व्यवसायीलाई थप प्रोत्साहन मिलेको छ । असल शासन व्यवस्था र लोककल्याणकारी शासन व्यवस्थाको हामीले जति रटान लगाए पनि त्यो व्यवहारमा पटक्कै लागू हुन सकेन । संविधान र कानुनको मर्मलाई उपहास मात्रै गरियो । यसबाट के पुष्टि हुन्छ भने मुलुकमा उच्च तहमा रहने पदाधिकारीको आचरणमा खडेरी परेको छ । अब जिम्मेवार पदाधिकारी तथा निर्वाचनबाट आउनेलाई सत्यं ज्ञानमनन्तम् ब्रह्म को पाठ पढाउनुपर्ने समय आएको छ । कतिपय देशमा त उच्च पदाधिकारीलाई शपथग्रहण कार्यक्रममै धार्मिक ग्रन्थ ढोगेर वा छोएर वचनबद्ध गराइन्छ । विगतमा नेपालमा पनि कर्मचारीलाई कालभैरवको मन्दिर अगाडि लगेर शपथ खुवाउने प्रचलन थियो । चुनाव सँघारमा छ । चुनाव लोकतन्त्रको सुन्दर पक्ष हो । मुलुकी व्यवस्थामा आमूल सुधार गर्न पनि आसन्न प्रतिनिधिसभा र प्रदेशसभाको चुनावमा दलहरूलाई जनताले सबक सिकाउनुपर्छ ।"
यस्ता छन् बिजुलीभित्रका अदृश्य खेल,"अध्ययन भइरहेको आयोजनामा भाँजो हाल्ने र बिनाप्रतिस्पर्धा भइरहेको राजस्व लुटमा किन मौन रहन्छ अख्तियारनेपालीले जलविद्युत् बनाएको सय वर्ष कटिसकेको छ । यस अवधिमा एक हजार मेगावाट विद्युत् पनि उत्पादन भएको छैन । अझ ८३ हजार र ४३ हजार मेगावाटको रटान र व्यवहारमा लागू नगरिने योजना प्रतिवेदनमा दोहोरिँदै आएका छन् । अझै पनि हाम्रा नेताहरू विशेष गरेर ऊर्जा मन्त्रालय हाँक्न आउने मन्त्री र स्थायी सरकार मानिने मन्त्रालयका कर्मचारीको रुढीवादी सोचमा परिवर्तन आउन सकेको छैन । निजी क्षेत्रलाई पनि बिजुली उत्पादन गर्न दिने नीति लागू भएको २६ वर्ष बितिसकेको छ । यो नीति पूर्णरूपमा असफल भइसकेको प्रमाणित भइसकेको छ । राजनीतिक नेतृत्व र कर्मचारीमा भने अझै पनि भ्रम छजलविद्युत् भनेको निजी क्षेत्रले बनाउने विषय हो । जलविद्युत् नीति लागू भएको तीनदशक पुग्न लागिसक्दा पनि त्यसलाई परिवर्तन गरेका छैनौं । यो नीति परिवर्तन गर्नु भनेको ऊर्जा क्षेत्र हाँक्न आउनेहरूका लागि खाइखेली गर्ने ठाउँ बन्द गर्नु हो । त्यसैले परम्परागत ढर्राबाट मुलुकको जलविद्युत् क्षेत्र चलाइएको छ, फलस्वरूप हामी अन्त्यहीन लोडसेडिङमा जकडिएका छौं । जबकि लोडसेडिङ आगामी यति वर्षसम्म कायम हुन्छ भन्ने २०५२ साल अर्थात् अरुण तेस्रोको अवसान हुँदादेखि वा भनौं त्योभन्दा अघि नै थाहा थियो । तर त्यसअनुसारको आवश्यकता सम्बोधन गर्ने नीति नै बन्न सकेन । निजीक्षेत्रको मात्र भर पर्दा लोडसेडिङ हुने रहेछ भन्ने बुद्धत्व नीतिनिर्माताले प्राप्त नगरेका होइनन्, तर उनीहरूकै स्वार्थका कारण नीतिगत सुधार र परिवर्तन भने हुन सकेन । नीतिले लाइसेन्सराज र लाइसेन्स किनबेचलाई प्र श्रय दियो । सुरुका दिनमा कुरा नबुझेकाहरूले यो क्षेत्रमा चासो देखाएनन्। जबकि खिम्ती, भोटेकोसी, इन्द्रावती तेस्रो र चिलिमेको उदयपछि लाइसेन्सराजले महत्व पाउन थाल्यो, अनि सुरु भयो झोलामा खोला । आयोजनाको वास्तविक मूल्यभन्दा दोब्बर बनाएर बिजुली उत्पादन गर्नेले उल्टै प्र श्रय पाए । यसरी बढाइएको कृत्रिम लागतमा समायोजित हुने गरी विद्युत् प्राधिकरणले बिजुली खरिद सम्झौता (पीपीए) गर्न थाल्यो, जसले गर्दा खिम्ती, भोटेकोसी, चिलिमे, माथिल्लो मस्र्याङ्दी, मिस्ट्रीखोला जस्ता आयोजना नजिरका रूपमा स्थापित भए । जसरी हुन्छ बिजुलीमाथिको परनिर्भरता कायमै राख्ने, रणनीतिक महत्व र आवश्यकता भएका आयोजनामा हात हाल्नै नदिने र हातमा आएका पनि अनेक प्रपञ्च गरी विदेशीलाई बेच्ने अघोषित नीतिका कारण जलविद्युत् विकास केवल दलहरूका चुनावी घोषणा पत्रमा मात्र सीमित भएको छ । शक्ति र प्रभाव हुनेले जस्तोसुकै पीपीए गराउन सक्छ भन्ने दृष्टान्त नै बन्यो । अझ स्वदेशका दलालहरूले लाइसेन्स हात पारी विदेशीलाई दिने परम्परा पनि सुरु भयो । जसको पछिल्लो उदाहरण माथिल्लो त्रिशूली१ र माथिल्लो मस्र्याङ्दीलाई लिन सकिन्छ । सस्तो आयोजना महँगो बनाई डलरमा पीपीए गर्ने चलन आयो । जतिसक्दो कमिसन दिन सक्यो उति नै बढी आकर्षक पीपीए र यसका दर तय हुन थाले । अन्ततः प्राधिकरण अर्थात् राज्यको एकमात्र विद्युत् खरिद गर्ने, आयोजना बनाउने, वितरण र प्रसारण गर्ने कानुनी मान्यता पाएको संस्था धराशायी बन्न पुग्यो । जहाँ प्राधिकरण आयोजनाविहीनजस्तै भयो र लोडसेडिङको दुर्दशा सुरु भयो । समग्रमा यसरी बेथिति भित्रिएर लोडसेडिङले स्थायी रूप धारण गरेको छ । जहाँ बिजुली जस्तो अत्यावश्यक वस्तु पनि भारतसित आयात गर्नुपरेको छ । त्यसका लागि वर्षको १८ अर्ब रुपैयाँ खर्चिनुपरेको छ । यो क्रमको निरन्तरता कतिन्जेल भन्ने टुंगो छैन । यसप्रति विशेष गरेर जिम्मेवार दल र कर्मचारीतन्त्र गम्भीर देखिएनन् । गम्भीर नहुनुको एउटै कारण होलाइसेन्सराज र त्यसमा निहित अकुत कमिसन। दस वर्षअघि नेपालको कुल बजेट दुई खर्ब ८६ अर्ब थियो । अहिले करिब १२ अर्ब छ । अर्थ र ऊर्जा मन्त्रालयका कर्मचारीको मानसिकता भने भिखारीकोजस्तो छ । अर्थात् उनीहरू स्वदेशी पुँजीबाट केही यत्न गरौं, प्रयास गरौं, कोसिस गरेर त हेरौं भन्नेमा समेत छैनन् । अबको आवश्यकता हो जलासययुक्त विद्युत्को । यसका लागि राज्यकै लगानी चाहिन्छ भन्नेमा उनीहरू प्रस्ट छन् । तर नियतवश जलासययुक्तमा पनि निजी क्षेत्रलाई जबर्जस्ती प्रवेश गराउने आँट गर्नुको पछाडि उही कमिसन लुकेको कसैबाट छिपेको छैन । यही कसीमा माओवादीले मात्र दुई, दुईवटा ठूला जलासययुक्त आयोजना निजी क्षेत्रलाई बेच्यो । खोलानाला बेचबिखनलाई राष्ट्रघातको संज्ञा दिने एमाले र माओवादी आफैं संलग्न हुँदै आएका छन् । अझ कांग्रेसले कर्णाली चिसापानी समेत एनरोनलाई बेच्न तम्सेको थियो । राप्रपा, कांग्रेस र एमाले सम्मिलित सरकारले २०५४ सालमा पश्चिम सेती बेचेकै थिए । उनीहरूको लिगेसी मा अहिले आएर माओवादीसमेत जे छ यसैमा रहेछ भन्दै खोलानाला बेचबिखनमा सरिक बन्यो । माओवादीकै नेतृत्वमा देशको रणनीतिक महत्वका तीन ठूला आयोजना पश्चिम सेती, बूढीगण्डकी र तामाकोसी तेस्रो बेचियो । सम्पूर्ण अध्ययन पूरा भई खन्न थाले हुने पश्चिम सेती किन अडयो ? किनभने यसमा बनाउने नियत नै थिएन । यो प्रकरणमा सबै दल एकमत भए । बूढीगण्डकी र तामाकोसी तेस्रो बिनाप्रतिस्पर्धा दिइँदा राज्यले अर्बैाँ रुपैयाँ गुमायो । जलविद्युत्को लाइसेन्स बेचबिखन सरकारबाटै सुरु भएको हो । सन् २०१० मा सुपर सिक्स नाम दिएर राज्यले अध्ययन गरेको ६ वटा आयोजनाको प्रतिस्पर्धा गराइयो । यसबाट राज्यले कम्तीमा २८ करोड रुपैयाँ राजस्व मात्र हात पार्यो । अरुण तेस्रो र माथिल्लो कर्णाली पनि अन्तर्राष्ट्रिय स्तरमा प्रतिस्पर्धा भयो । यी आयोजना बनेमा राज्यले अर्बैाँ रुपैयाँ पाउने ग्यारेन्टी छ । तर तामाकोसी तेस्रो र बूढीगण्डकीमा राज्यले के पायो ? उल्टै गुमायो । प्रतिस्पर्धा गरेको भए बूढीगण्डीकीको लागत कम्तीमा २० प्रतिशतले कम हुन जान्थ्यो । यो भनेको कुल दुई खर्ब ६० अर्ब रुपैयाँको बूढीगण्डकी प्रतिस्पर्धा गराएको भए यसको कुल ठेक्का ५२ अर्ब रुपैयाँले कम हुन गई दुई अर्ब १२ करोड रुपैयाँ लागत कायम हुन जान्थ्यो । यसबाट राज्यलाई सीधै ५२ अर्ब रुपैयाँ घाटा अर्थात् थप व्ययभार पर्न गयो । त्यस्तै तामाकोसी तेस्रोमा पनि प्रतिस्पर्धा गराएको भए अन्तर्राष्ट्रिय स्तरको कम्पनी नर्वेको एसएन पावरले गरेको खर्च एक अर्ब २० करोड रुपैयाँ राज्यको कोषमा प्राप्त हुन्थ्यो । अझ त्यसमा पनि प्रतिस्पर्धा गर्दा त्योभन्दा पनि बढी रकम राज्यले प्राप्त गर्न सक्थ्यो । त्यो रकम प्रवद्र्धकले गोजीमा हाल्ने अवसर मिल्यो । यसरी तामाकोसी तेस्रोमा सीधै भ्रष्टाचार भएको पुष्टि हुन्छ । तर अहिले व्याख्या के गरिँदैछ भने तामाकोसी तेस्रो आयोजना त्यति आकर्षक होइन, ६५० मेगावाट पनि बिजुली उत्पादन गर्दैन, यसको खास साइज तीनसय मेगावाट जति हुन आउँछ । यस्तो भन्ने हो भने यसको लाइसेन्स ६५० मेगावाटमा किन जारी गरिएको ? जबकि नर्वेको एसएन पावरजस्तो विद्युत् क्षेत्रमा अन्तर्राष्ट्रिय प्रतिष्ठा प्राप्त गरेको कम्पनीले गरेको अध्ययनलाई अपूर्ण भन्न सकिँदैन । किनभने उसले भारत वा नेपालमा बिजुलीको बजार सुनिश्चित भएको भए लगानी गरेर निर्माण गरिछाड्थ्यो । यति गरेर पनि अहिले जसलाई बेचबिखन गरिएको छ, तिनले बनाउने लक्षण देखिएको छैन । निजी क्षेत्रले संसारमा जलासययुक्त आयोजना बनाएको इतिहास छैन । पिकिङसम्मका केही आयोजना बनेका छन् । जलासययुक्त आयोजना नबनेसम्म हाम्रो भारतीय बिजुली निर्भरता बढ्दै जानेछ । अझैं पनि देशका प्रमुख सहरबाहेक अन्यत्र लोडसेडिङ कायमै छ । मुलुकबाटै अन्त्य भइसकेको होइन, त्यसमाथि भारतीय बिजुलीको एक चौथाइभन्दा बढी हिस्सा छ । जलासययुक्त आयोजनामा निहित जोखिम र पर्यावरणीय सुरक्षाका कारण निजी क्षेत्रले लगानी गर्न सक्दैनन् । त्यो नेपालको मात्र होइन, विदेशीले समेत सक्दैन । संसारभर राज्यले नै जलासययुक्त आयोजना निर्माण गरेको अभ्यास छ । नेपालमा भने यसको ठीक उल्टो छ । जलासययुक्त आयोजना, त्यो पनि पूर्ण अध्ययन भइसकेका र आझैले निर्माण गर्न तय गरिएका, धमाधम बेचिँदै छन्, प्रतिस्पर्धा गराएको भए पनि एउटा कुरा । तर राज्यका प्रचलित नीति र ऐन नियमहरूको धज्जी उडाइँदासमेत सबै तैं चुप र मै चूप छन् । अब अध्ययन पूरा हुन लागेको अर्को रणनीतिक महत्वको आयोजना छनलसिंहगाड । यसलाई पनि सके अध्ययन नै हुन नदिने, कदाचित अध्ययन पूरा भएछ भने पनि विदेशीको हातमा पार्ने चलखेल अहिलेदेखि नै सुरु भएको छ । अख्तियार दुरुपयोग अनुसन्धान आयोगले सुरुमा अनुसन्धान गरी क्लिन चिट दिइसकेपछि पुनः मुद्दा दायर गर्नुको पछाडि केही रहस्य अवश्य छन् । अध्ययन भइरहेकोमा भाँजो हाल्ने, तर बिनाप्रतिस्पर्धा राजस्व लुटमा पनि अख्तियार मौन छ । तामाकोसी तेस्रो र बूढीगण्डकीमा अख्तियारको मौनता बुझिनसक्नुको छ । सम्भवतः अख्तियारकै पूर्व सहमति लिएर बेचबिखन गरिएको पो हो कि भन्ने आशंकालाई उसको मौनताले थप मलजल गरेको छ । विडम्बना, विद्युत् प्राधिकरण अर्थात् राज्यले बूढीगण्डकीभन्दा सस्तो र छिटो बन्ने तमोर आयोजनाको अध्ययन गर्छु भन्दा लाइसेन्स पाएको छैन । यसरी नेपालमा जसरी हुन्छ बिजुलीमाथिको परनिर्भरता कायमै राख्ने, राज्यले यस्ता रणनीतिक महत्व र आवश्यकता भएका आयोजनामा हात हाल्नै नदिने र हातमा आएका पनि अनेक प्रपञ्च गरी विदेशीलाई बेच्ने अघोषित नीति (जुनसुकै सरकार आए पनि) का कारण जलविद्युत् विकास केवल दलहरूका चुनावी घोषणा पत्रमा मात्र सीमित भएको छ । अहिले केही दिनका लागि ऊर्जामन्त्री बनेका कमल थापाले चाहेर पनि मन्त्रालयमा र नीतिगत तवरमा केही सुधार गर्न सक्दैनन्, किनभने अझै पनि मन्त्रालय माओवादीबाटै नियन्त्रित, निर्देशित र सञ्चालित छ । कर्मचारी संयन्त्रले मालिक को मात्रै आज्ञापालन गर्ने, भक्तिभाव देखाउने भएकाले मन्त्री फेरिएपछि यो संयन्त्र पनि फेरिनुपर्ने अवस्था त्यसै सिर्जना भएको होइन रहेछ । राज्यको आवश्यकता एकातिर छ, काम कारबाही अर्कोतिर भइरहेको छ । राज्यको आवश्यकतामै केन्द्रित हुने हो भने नेतृत्वको सोच र व्यवहारमा पनि परिवर्तन आउन उत्तिकै जरुरी छ । होइन भने जुनसुकै दलका सरकार आओस् केबल काम एउटै हुन्छलाइसेन्स बेचबिखन ।"
छिमेकनीतिमा 'राजा'कै सोच,"फ्रान्सेली समाजविज्ञ तथा दार्शनिक मिसेल फुकोले सत्य र शक्ति शीर्षकको एक अन्तर्वार्तामा सार्वभौमसत्ताकेन्द्रित राजनीतिक सिद्धान्तलाई लक्षित गर्दै भनेका थिए राजनीतिक सिद्धान्तमा राजाको शीर छेदन भएकै छैन । फुकोसित शब्द सापटी लिएर नेपालको छिमेकी नीतिसम्बन्धी जनमतका बारे पनि के दाबी गर्न सकिन्छ भने हाम्रो छिमेकनीति सम्बन्धी चिन्तनमा राजाको शीर छेदन भएकै छैन । नेपालका एकीकरणकर्ता बडामहाराजाधिराज पृथ्वीनारायण शाह र उनका सन्ततीको दक्षिण एसियामा उपक्षेत्रीय स्तरमा प्रभुत्व कायम गर्ने तर त्यसो गर्दा दक्षिणको ब्रिटिस साम्राज्य र उत्तरको चिनिया साम्राज्यलाई नचिढाउने महान् रणनीति वा ग्रयाण्डस्ट्राटेजी थियो । तर, उक्त महान् रणनीति सफल हुन सकेन र नेपाल पहिले चिनिया र पछि अंग्रेजहरुसित युद्धमा जान बाध्य भयो । सन् १८१६ को सुगौली सन्धिपछि र खासगरी उन्नाइसौं शताब्दीको ४०को दशकमा जंगबहादुरले सत्ताकब्जा गरेपछि भने उनले नेपालको विदेशनीतिमा नवीकरण गरे । त्यसपछि नेपालले महाशक्ति वा मध्यमशक्तिले जस्तो महान् राणनीत होइन कि सानो शक्तिलेजस्तो विदेशनीति अपनाउन थाल्यो । तर आजसम्म पनि नेपाली मनोविज्ञानमा भने एकीकरणकर्ताहरुको युगको महान् रणनीतिको धङ्धङी कायमै छ । यो धङ्धङी कुनै खाले प्रभुत्व जमाउने महत्वाकांक्षाका रुपमा होइन कि सबभन्दा अन्योन्याश्रित सम्बन्ध रहेको छिमेकीविरोधी चिडचिडाहाटको रुपमा अभिव्यक्त हुन्छ । भारतविरोधी भावनाका रुपमा अभिव्यक्त हुन्छ । नेपालमा भारतविरोधी भावना मूलरुपमा पञ्चायतकालमा राजाहरुका पालामा रोपिएको हो । यसका मूलतः दुईवटा कारण छन् । एउटा त भारतले मध्यमशक्ति राष्ट्र हुँदाहुँदै पनि नेपाललगायतका दक्षिण एसियाली मुलुकमा अपनाएको महाशक्तिराष्ट्रको जस्तो विदेशनीति हो । साउथ एसियन युनिभर्सिटीमा प्राध्यापनरत नावरुन रोयको शब्दमा यो विदेशनीतिमा विचलित व्यवहार वा डेभियन्ट विहाभिअरको उदाहरण हो । यसलाई नेपालमा ब्रिटिशराजकालीन हिमालीदेशसम्बन्धी सुरक्षानीतिको निरन्तरता वा नेहरु डक्ट्रिन पनि भन्ने गरिन्छ । एकातिर चीनले तिब्बतलाई कब्जा गरेपछि नेपाल पनि कब्जा हुने हो कि भन्ने डर अनि अर्कोतिर भारत स्वतन्त्र भएपछि नेपालमा पनि स्वतन्त्रताआन्दोलनबाट सत्ताच्युत हुने त्रासका कारण राणाहरुले आफ्नो शासनको सुरक्षा गर्न भारतसित १९५० को सन्धिमा हस्ताक्षर गरेका थिए । १९५०को सन्धिमार्फत् नेपालसितको विशेष सम्बन्धलाई ग्यारेण्टी गरेर भारतले नेपाललाई आफ्नो सुरक्षा छाताभित्र कायमै राखेको थियो । तर, सोही वर्ष कांग्रेसले भारतलाई आधार बनाएर गरेको सशस्त्र संघर्षको परिणाम नेपालमा राणा शासनको अन्त्य भयो । नेपालमा नियन्त्रित प्रजातन्त्रको स्थापनाका लागि भारतले एकातिर राजा र कांग्रेस अनि अर्कोतिर राणाहरुबीच मध्यस्तता गर्यो । पन्चायती निर्दलीय तानाशाहीको स्थापनापछि पनि नेपालका प्रजातन्त्रिक आन्दोलनमा अन्तिम चरणमा भारतको मध्यस्तता रहँदै आएको छ । राजाहरुले नेपालमा भारतविरोधी राष्ट्रवादलाई बढावा दिनुमा दुईवटा कारण थिए । पहिलो, नेपालमा भारतको हस्तक्षेपकारी व्यवहार र दोस्रो, भारतीय समाजसित नेपालका प्रजातन्त्रवादीदेखि कम्युनिस्टहरुसम्मको सम्बन्ध । हरेक पटक नेपालमा प्रजातन्त्रवादी वा परिवर्तनकारी आन्दोलन गर्दा नेपालका नेताहरु भारतमै लुकेर बस्थे । विश्वेश्वरप्रसाद कोइरालादेखि पुष्पकमल दाहालसम्मको हकमा यो सत्य हो । विगतमा चीनको नेपालनीति भने भारतको भन्दा ठीक विपरित रह्यो । चीन महाशक्ति भएर पनि नेपालको हकमा उसले मध्यमशक्तिको जस्तो व्यवहार देखाउँदै आयो । शासनसत्तामा भएकासित राम्रो सम्बन्ध गर्नु चीनको नीति रह्यो । चिनिया राज्यसमाजको रणनीतिक संस्कृति त्यसको कारण थियो । त्यसो गर्दा चीनविरोधी भावना पनि नबढ्ने र कुनै मूल्य नचुकाइकन आफ्नो सामरिक हितको रक्षा पनि हुने चीनको बुझाइ हो । तर, त्यसको अर्को पाटो के भने जब नेपालमा प्रजातान्त्रिक आन्दोलन वा परिवर्तनकारी आन्दोलन हुन्थे तब अन्तिमसम्म राजाहरुको सबै मौसमको साथी चीन हुन्थ्यो । अनि राजनीतिक परिवर्तन भैसकेपछि पनि नेपालका नयाँ शासकहरुको एउटा हिस्सा चीनतिर ढल्कन थाल्थे । यो विचित्र स्थिति चीनका लागि दुवै हातमा लड्डु वा जीतजीतको स्थिति बन्न जान्थ्यो । खासगरी चीनको राज्य र समाजबीचको सम्बन्ध एउटै शिलाको जस्तो हुनु तर भारतमा राज्यलाई समाजले चुनौती दिएर कतिपय अवस्थामा राज्यले बाध्यभएर नेपालनीतिमा परिवर्तन गर्नुपर्ने अवस्थाले क्षेत्रीय राजनीतिमा यस्तो विचित्र स्थिति आउने गरेको हो । सँगसँगै नेपालीसमाज र भारतीय समाजबीच जस्तो जीवित सम्बन्ध छ त्यस्तो सम्बन्ध चिनिया समाजसित नहुनु पनि त्यसको अर्को कारण हो । व्यवस्था परिवर्तनपछि नयाँ शासकहरु परिवर्तनका लागि सहकार्य गरेको भारतकै विरोधमा जानुको पछाडि भने दुईवटा कारण छन् । पहिलो, नेपालमा राजनीतिक संकटका बेला र परिवर्तनपछिको समान्य राजनीतिको समयमा अपनाउनुपर्ने फरक विदेशनीतिमा फरक ल्याउन भारत चुक्नु । जसले गर्दा नयाँ शासकहरुले हस्तक्षेपको महशुस गर्नु । दोस्रो, परिवर्तनपछि पनि नेपाली जनताको आकांक्षालाई पूरा गर्न असफल भएपछि जनताको ध्यान अन्तै मोड्न सबै दोष भारतलाई थोपरेर आफू उम्कने नयाँ शासकवर्गको चालबाजी । जे भए पनि हरेक परिवर्तनपछि भारतसितको सम्बन्धमा तिक्तता आउँदा नेपाली जनताले अनावश्यकरुपमा दुःख पाउनुपरेको छ । नेपाल, भारत र चीनबीचको सम्बन्धको चर्चा हुँदा स्वाधीनताको निकै चर्चा हुन्छ । तर, आजको जमानामा कुनै पनि देशले अर्को देशको स्वाधीनतामा हरण गर्दा निकै ठूलो मूल्य चुकाउनुपर्छ भन्ने यथार्थलाई लुकाइन्छ । अनि नेपालमा लोकतन्त्रको स्थापना कसरी भयो भन्ने इतिहासलाई पूरै विर्सने गरिएको छ । नेपालका लोकतन्त्रप्रेमीहरुले बुझ्नुपर्ने एउटा यथार्थ के छ भने नेपालमा लोकतान्त्रिक गणतन्त्रको स्थापना पुँजीवाद आएर भएको पनि होइन। वर्गसंरचना हिराआकारको बनेर पनि होइन अर्थात् मध्यमवर्ग निकै बलियो बनेकोले पनि होइन । यो खासमा राजतन्त्रसितको लडाइमा अतिक्रान्तिकारी आन्दोलनहरुको लोकतान्त्रिक रुपान्तरणको माध्यमबाट भएको हो । ती अतिक्रान्तिकारी आन्दोलनको लोकतान्त्रिक रुपान्तरण भारतको निरन्तर दबाबका कारण पनि हुन सकेको हो । लोकतान्त्रिक आन्दोलनको सबलीकरण हुन सक्नुमा एकातिर नेपाली र भारतीय समाजको अन्योन्याश्रित सम्बन्ध र अर्कोतिर, सामान्य समयमा निरंकुश शासकहरुसित समेत सहकार्य गर्दै आए पनि राजनीतिक संकटको अन्तिम समयमा घरेलु नागरिक समाजको दबाबका कारण भारतीय शासकवर्ग समेत लोकतन्त्रका लागि मध्यस्तता गर्न तयार रहनु पनि हो । यसलाई अर्को शब्दमा भन्दा यदि नेपाल पूर्णरुपमा राजाहरुका कब्जामा बन्द पर्खालभित्र हुन्थ्यो, नेपाल र भारतबीच खुला सिमाना हुन्थेन वा नेपाल भारतसित भन्दा उत्तरको चीनसित अन्योन्याश्रित रुपमा सम्बन्धित हुन्थ्यो भने नेपालमा गणतन्त्र त के आजसम्म लोकतन्त्रको पनि स्थापना हुन्थेन । कांग्रेसको राणाविरोधी आन्दोलनको समय त चीन कमजोर थियो । तर, ०४६ सालको परिवर्तन त्यति सजिलो हुन्थेन । माओवादी आन्दोलनको सफलता त कल्पनै गर्न सकिन्नथ्यो । अमेरिका र चीनबाट हतियार ल्याएर राजाहरुले माओवादीहरुलाई श्रीलङ्काको तामिल टाइगरझैं कत्लेआम गरेर बढारिदिन्थे । तर नेपालमा हुने विमर्शमा यस्तो काउन्टर फ्याक्चुअल कल्पनाशीलताको खडेरी छ। चुनावी माहोलमा फेरि एकपट वामपन्थीहरुले भारतमाथि तिर सोझ्याएका छन् । १९५० को सन्धिको चर्चा गरेका छन् । तर व्यवहारतः १९५० को सन्धिमा रहेका हतियार खरिदसम्बन्धी प्रावधान र नेपालमा व्यापारव्यवसायमा भारतीयहरुलाई अन्य मुलककालाई भन्दा प्राथमिकता दिने भन्ने जस्ता प्रावधान व्यवहारतः खारेज भैसकेका छन् । १९५० को सन्धिका असमान धारा औपचारिक रुपमा खारेज हुन मात्रै बाँकी हो । १९५० को सन्धिलाई खारेज गर्नु र नगर्नुमा अब तात्विक अन्तर पर्दैन । प्रतिस्थापन गरेको राम्रो तर यसलाई चुनावी मसला बनाउनुपर्ने कुनै ठूलो कारण थिएन । तर लोकप्रियताको लागि त्यो गरिएको छ । कम्युनिष्टहरुको उत्ताउलो व्यवहारका कारण नयाँ वामपन्थी सरकार बनेपछि भारतसितको सम्बन्ध गिजोलिएर नेपाली जनताले पुनः अनावश्यक दुःख पाउनु नपरोस् । अन्त्यमा, यी पंक्तिहरु पढ्दा धेरैलाई वाकवाकी आउन थालिसक्यो होला । फेरि पनि कारण हो, नेपालको छिमेकनीतिसम्बन्धी चिन्तन र जनमतमा राजाको शीरछेदन भएकै छैन ।"
कर्मचारीले पेसागत मर्यादा जोगाउनुपर्छ,"नेपालमा नागरिक र सरकारले विश्वास गरेको संस्था भनेको निजामती सेवा हो । त्यही सेवालाई समयसापेक्ष जिम्मेवार र क्रियाशील बनाउन उद्यत छौं हामी । सरकारले दिने जिम्मेवारी चुनौतीपूर्ण भए पनि हामीले विश्वासका साथ सफलतापूर्वक सम्पन्न गर्नु जरुरी छ । सरकारको उपस्थितिलाई विश्वसनीय बनाएर लैजाने सन्दर्भमा होस् वा विपद् व्यवस्थापनका जटिल घडीमा वा सुरक्षा संवेदनशीलता जोखिम रहेको बेला राज्यले विश्वास गरेर दिएका अपत्यारिला काम पनि निजामती सेवाले पूरा गर्दै आइरहेको छ । यी जिम्मेवारी पूरा गर्दै आम नागरिक र समग्र मुलुकको सेवामा समर्पित रहन पाउनु हामी सबैका लागि गर्वको विषय हो । मुलुक संघीय शासन प्रणालीमा प्रवेश गरेकाले पनि निजामती सेवालाई रूपान्तरणसहित सुधार गरेर लैजानुपर्ने दायित्व छ । यसका लागि प्रशासनमा पुनर्संरचना र रूपान्तरण जरूरी छ । यो सेवालाई प्रभावकारी र सबैको विश्वसनीय बनाउनु हाम्रो कर्तव्य छ । हामीले अहिले माहुरीको रूपमा रहेर कमिला जस्तै लगनशील हुने प्रण गर्नु परेको छ । यसो गर्न सकेमा मात्रै हामीले परिकल्पना गरेको नयाँ नेपाल निर्माणमा टेवा पुर्याउन सकिन्छ । अनि मात्र संघीय शासन प्रणाली सफल हुन सक्छ । संविधान र कानुनी व्यवस्थाकै आधारमा सुशासन कायम गर्ने हो । यो नै प्रशासनको मूल धर्म भएकाले यसलाई अझ सुदृढताका साथ अगाडि बढाउनुपर्छ भन्ने मेरो मान्यता हो । राज्यका प्रमुख अंग कार्यपालिका, व्यवस्थापिका र न्यायपालिकालगायत राज्यका सबै संवैधानिक निकाय र अंगका बीचमा समन्वय र आपसी सद्भाव विकास गरेर आम जनताको आकांक्षा पूरा गर्नु हाम्रो दायित्व हो । यसका लागि राज्यका सबै अंगबीच सद्भावपूर्ण र सहकार्यको भावना हुनुपर्छ, अनि मात्र हामीले चाहेको आर्थिक समृद्धि हासिल गर्न सम्भव हुन्छ ।आर्थिक तथा सामाजिक समृद्धिको लागि आवश्यक पर्ने भौतिक पूर्वाधार विकासका पक्षमा पनि जोड दिन जरुरी छ । बाह्य ज्ञानको आधारमा भन्ने हो भने सिभिल सर्भिस लाइज् एट द हर्ट अफ सिभिलाइजेसन ( निजामती सेवा सभ्यताको मुटु हो ) । हामीले दिने सेवा जति राम्रो छ, त्यति नै हामी सभ्य छांै भन्ने सन्देश प्रवाह गर्न सक्नुपर्छ । सबै निजामती कर्मचारीको साझा प्रयास मुलुकलाई सभ्य बनाउनका लागि हुनुपर्छ। हामी नेपालका अन्य जुनसुकै संगठन तथा व्यवसायका मानिसभन्दा अब्बल छौं । हामी लोकसेवाको कठिन परीक्षाबाट उत्तीर्ण भएर आएका जनशक्ति हौं । त्यसैले हामीले उच्च मनोबल राखेर प्रतिस्पर्धामा उत्रन सक्छौं भन्ने जोशजागरका साथ अघि बढ्नुपर्छ । अब नेपाल र नेपालीको मुहार हसाएर नेपालप्रतिको गुन तिर्न सक्षम हुनैपर्छ । राजनीतिक नेतृत्व विश्वमै राम्रो मानिएको शासनव्यवस्थाको रूपमा रहेको संघीय लोकतान्त्रिक गणतन्त्रात्मक शासन व्यवस्था स्थापना गर्न सफल भएको छ । स्थायी सरकारको रूपमा रहेको निजामती प्रशासनले अब नेतृत्वको सपना र योजना साकार पार्न दत्तचित्त भएर लाग्नुपर्छ । मुख्य कार्यभारको रूपमा रहेको आर्थिक र सामाजिक रूपान्तरणमार्फत आर्थिक समृद्धि हासिल गर्ने दिशामा अग्रसर हुनुपर्छ । आर्थिक समृद्धि नेतृत्वको मात्र होइन ८६ हजार निजामती कर्मचारीको सपना र प्रतिबद्धता बन्नुपर्छ यसका लागि दिगो र निरन्तरतासहितको सुधार प्रणालीलाई मजबुत बनाउने, कर्मचारीतन्त्रलाई पूर्णरूपमा प्रणालीभित्र ढाल्ने, दिगो कानुनी शासन र सुशासन स्थापनालाई मूल कार्ययोजना बनाई अघि बढ्न अब ढिला गर्नु हुन्न । समय अघि बढ्दै जान्छ, यसको पहिचान गरेर अघि बढ्न सके हाम्रो मात्र होइन राष्ट्रकै हित हुनेछ । कर्मचारीतन्त्र जनताप्रति उत्तरदायी बन्न नसकेको गुनासो आउने गरेको छ । त्यसैले पनि हरेक कार्यालय प्रमुख र विभागीय प्रमुखहरूलाई कार्यसम्पादन करार गर्नुपर्ने आवश्यकता झन् बढेको छ । अहिले हरेक कर्मचारीसँग कार्यसम्पादन करार गर्ने र सेवाप्रवाहप्रति जिम्मेवार बनाउने योजना अघि सारिएको छ । यसको कुशलतापूर्वक व्यवस्थापन गर्नु उत्तिकै आवश्यक छ । कर्मचारीलाई कामका आधारमा पुरस्कृत र दण्डित गर्ने व्यवस्था स्थापित गर्ने परम्परालाई स्थापित गरिनेछ । यसका लागि नविन कार्यक्रम ल्याउन आवश्यक छ । सेवाप्रवाह गर्नका लागि संघीय संरचनाअनुसारका संगठन निर्माण गर्ने, त्यसका लागि पूर्वाधारको विकास गर्ने, जनशक्ति व्यवस्थापन गर्ने, सेवाप्रवाहलाई छिटोछरितो र परिणाममुखी बनाई जनतालाई नजिकबाट सेवा दिने वातावरण सिर्जना गर्नु आजको आवश्यकता हो । राजनीतिक नेतृत्वले शासन गर्ने र कर्मचारी वर्गले शासनका मूल्यमान्यता स्थापित गर्ने हो । नेतृत्व र कर्मचारीको यही भूमिकालाई प्रभावकारी बनाउने हो भने हामी आर्थिक समृद्धिको गन्तव्यमा अवश्य पुग्नेछौं । यी दुवै पक्षले जनभावना बुझ्न सकेन भने सफल हुन सकिन्न । त्यसो त दुवै पक्षलाई जनताको चाहनाविपरीत काम गर्ने अधिकार हुन्न, किनकि यी दुवै पक्ष जनताप्रति जिम्मेवार हुनैपर्छ । अहिलेको पेचिलो विषय भनेको कर्मचारी समायोजन हो । संघीयतामा कर्मचारी समायोजन गर्ने काम चुनौतीपूर्ण भए पनि समायोजन ऐन आइसकेकाले अब सोही ऐनअनुसार नै कर्मचारी समायोजनप्रक्रिया सुरु हुनेछ । यसमा खासै समस्या आउँदैन भन्नेमा हामी ढुक्क छौं । समायोजन गर्दा कर्मचारीको पनि चित्त बुझ्ने, प्रणाली पनि नबिग्रने गरी स्रोत र साधनको सामथ्र्यमा ध्यान दिन सकियो भने यो प्रक्रिया टुंगोमा पुर्याउन सकिन्छ । निजामती क्षेत्रभित्र काम गर्ने जनशक्तिको सन्तुष्टिको तह र निजामती सेवाबाट सेवा प्राप्त गर्ने सेवाग्राहीको सन्तुष्टिको मात्रा पनि बढाउने गरी विभिन्न कार्यक्रम तथा योजना ल्याउन पनि अब ढिलाइ हुँदैन । त्यसको तयारी थालिएको छ । यसैगरी कर्मचारी सम्बद्ध ट्रेड युनियन तथा पेसागत संगठन अनुशासित हुनुपर्ने र जनतालाई दिने सेवाप्रति उनीहरू प्रतिबद्ध हुनुपर्छ । रेग्मी नेपाल सरकारका मुख्य सचिव हुन् ।"
