शीर्षक,विवरण
स्थानीय तहको गाम्भीर्य,"संविधानतः स्थानीय तहको निर्वाचन शान्तिपूर्ण र उत्साहजनक रूपमा सम्पन्न भएको छ । यो जनताको उत्साहलाई लोकतन्त्रप्रतिको पूर्ण प्रतिबद्धता मान्नुपर्छ । संविधानले स्थानीय तहलाई विधायिकी, कार्यकारी र न्यायिक अधिकारसमेत दिएको छ । विकेन्द्रित र स्वशासकीय संरचनाको रूपमा यिनीहरूको भूमिकाले राजनीतिक रूपमा विभिन्न दलको राजनीतिलाई चलायमान पनि गराएको छ । मुलुकको प्रशासनिक संरचनामा पनि यसले एउटा क्रान्तिकारी परिवर्तनको फड्को मार्ने आशा गरिएको छ । विभिन्न रस्साकस्सीपछि तेस्रो चरणको निर्वाचन अघिल्ला दुई चरणमा भन्दा पनि शान्तिपूर्ण र उत्साहपूर्ण रूपमा सम्पन्न भयो । प्रदेश नम्बर २ को निर्वाचन गर्न सरकार र निर्वाचन आयोगले निकै वाधाव्यवधान खेप्नुपर्यो । निर्वाचनले संविधान कार्यान्वयनको मूल ढोका खोलेकाले पनि वाधाव्यवधानलाई पनि सहज रूपमा लिइएको पाइयो । किनकि संविधान कार्यान्वयन अनिवार्य र आवश्यक सर्त थियो, त्यो पूरा भएको छ । निकायगत संरचना बनाउने ऐनकानुनको निर्माण पनि क्रान्तिकारी परिवर्तनको रूपमा भएको छ । यो संरचना बनाउँदा सामाजिक परिवेश, राजनीतिक र भौगोलिक अवस्थामा कस्तो प्रभाव पर्दै जान्छ, त्यो अध्ययनको विषय हुनेछ । विद्यमान निर्वाचन पद्धति र प्रणालीले समावेशीताको आधार बनाएर केही सकारात्मक उपलब्धि दिएको छ । तर अधिकार प्राप्त स्वशासित निकायमा उठेका र उठाइएका जनप्रतिनिधि कति योग्य, इमानदार र प्रभावशाली छन् भन्ने उनीहरूले अब कार्य क्षेत्रमा देखाउने प्रगति र उपलब्धिले स्पष्ट पार्नेछ । वर्तमान संवैधानिक व्यवस्थाअनुसार बनाइएको स्थानीय तह संरचना पहिलेको भन्दा भिन्न छ । जाति, समुदाय र क्षेत्रको समावेशीता यसको आधार मानिएको भनिए पनि त्यसले कतिसम्म सार्थक परिणाम दिन्छ, त्यो अध्ययन र विश्लेषणकै अवस्थामा छ । स्थानीय तहलाई स्वशासकीय अधिकारसम्पन्न बनाउन नयाँ संविधानको उद्देश्य भए पनि यसको व्यवस्थापनमा जटिलता देखिन थालेका छन् । उदाहरणको लागि कर्मचारीको व्यवस्थापन अहिले अहं महत्वको देखिएको छ । आर्थिक अधिकार प्रयोगको पालनामा विसंगति देखिँदैछ । सरकारको केन्द्रीकृत अधिकार निस्रित गरेर कर्मचारीलाई स्थानीय तहमा एकैचोटि पठाउँदा कठिनाइ उत्पन्न हुन्छ । त्यसो त यसै पनि सरकार, मन्त्रालय वा विभागहरूले कर्मचारी र काम सार्न आलटाल गरिरहेका छन् । लोकतन्त्रमा हाल समावेशी प्रतिनिधित्व पद्धतिलाई सघन र विस्तार गराउनेतर्फ केही प्रयास भएजस्तो देखिए पनि उत्तरदायित्वलाई साक्षात्कार गर्नेबारे कुनै ठोस ध्यान दिएको पाइँदैन । स्थानीय तह प्रतिनिधि, निकट भविष्यमा गठन हुने प्रतिनिधि सभा र प्रदेश सभाका प्रतिनिधिले व्यवस्थाको गाम्भीर्य बुझेर अघि बढ्न आवश्यक छ । स्थानीय तहमा निर्वाचित जनप्रतिनिधिले धेरै संकल्प र महत्वाकांक्षा बोकेर निर्वाचित भए पनि कार्यसञ्चालनको लागि आवश्यक कार्यालय भवन, बजेट र विकास खर्चमा अझै स्पष्टता छैन । यी संरचना जुटाउन केन्द्रीय सरकारको बढी नै क्रियाशीलता आवश्यक छ, तर त्यो भइरहेको स्थिति छैन । स्थानीय निकायले पनि सोहीअनुसार काम गरेका छैनन् । जिल्लामा रहेका प्रशासकीय अधिकार अहिले पनि यी निकायले बहन गर्न नपाएको गुनासो सुनिन थालेको छ । निर्वाचन सम्पन्न हुनुलाई मात्र क्रान्तिकारी परिवर्तन सम्झनु हुन्न, त्यसको सुसञ्चालनको विधि र प्रक्रियाले ठूलो महत्व राख्छ । त्यसैले क्रान्तिकारी परिवर्तनको नाममा भएका यी संरचनाको प्रभावकारी उपयोग र यसबाट सर्वसाधारणले पाउने उपलब्धि सुनिश्चित हुनु आवश्यक छ । निर्वाचित भइसकेपछि जनप्रतिनिधिमा पनि एक प्रकारको उत्साह, आकांक्षा र केही गरौं भन्ने भावना विकास भएको हुन्छ । जुनसुकै दलको प्रतिनिधि निर्वाचनमा विजयी भएको भए पनि आखिर जनताकै प्रतिनिधि हो । उनीहरूमा उत्साह र आकांक्षा हुनु स्वाभाविक हो । यसलाई निरुत्साही नहुने गरी सरकारले आफ्नो पूर्वतयारी गर्नुपर्ने अवस्था आएको छ, नत्र उनीहरूमा नैराश्य र काम गर्ने भावनामा चोट पुग्ने सम्भावना देखिन्छ, जसको अपजस सरकारले बेहोर्नुपर्ने हुन्छ । यतिबेला हामी संघीय र प्रादेशिक निर्वाचन गरी नयाँ सरकार गठन प्रक्रियामा अघि बढेका छौं । माघ ७ को डेडलाइनका कारण यी दुई निर्वाचन सम्पन्न गर्न निर्वाचन आयोगको लागि पनि साँघुरो अवस्था देखिएको छ । उता केन्द्रीय सरकारले यसको निमित्त गर्नैपर्ने पूर्वतयारीको पनि स्पष्ट खाका ल्याउन सकेको देखिँदैन । प्रतिनिधिसभा र प्रदेशसभाको निर्वाचन सँगसँगै हुँदा राजनीतिक दलले जारी गर्ने घोषणापत्र र उनीहरूको संगठनात्मक स्वरूपमा पनि जटिलता उत्पन्न हुने सम्भावना छ । यसतर्फ दलहरूले विशेष सतर्कता अपनाउनुपर्छ । किनभने राष्ट्रिय राजनीति र प्रादेशिक संगठन तथा यसको राजनीतिक स्वरूप एक साथ जान असजिलो हुनेछ । मुलुकले अपनाउने संघात्मक राज्यव्यवस्था र राष्ट्रिय राजनीतिलाई समन्वय गर्नुगराउनु राष्ट्रव्यापी संगठन भएका दलहरूका गम्भीर कार्य क्षेत्र हुन् । यसबाट दलहरूको संगठनात्मक स्वरूपमा कुनै पनि प्रकारका जातीय, साम्प्रदायिक र क्षेत्रीय भावनाले प्रोत्साहित हुने मौका पाउनु मुलुकको लागि घातक सिद्ध हुनेछ । प्रतिनिधिसभा र प्रदेशसभा निर्वाचनलाई तदर्थ प्रयोग मात्र नसम्झेर यसबाट मुलुकको राजनीतिक अवस्थामा पर्ने अस्वाभाविक प्रभावप्रति दलहरू संवेदनशील हुनु आवश्यक छ । जे होस्, अहिले हामी नयाँ संविधान कार्यान्वयनको प्रक्रियामा छौं, यो अत्यावश्यक पनि छ । संविधान कार्यान्वयन प्रक्रिया बिथोलियो भने संवैधानिक विकास क्रममा अर्को प्रहार हुनेछ । त्यसैले राजनीतिक नेतृत्वले जिम्मेवार, चनाखो र सचेतता अपनाउन आवश्यक छ । स्थानीय तह निर्वाचनमा निर्वाचन आयोगको भूमिका र आचारसंहिताका कुरा उठे । निर्वाचनको काममा नीतिगत तथा कार्यान्वयन पक्षमा समेत हस्तक्षेप हुन थाल्यो । संवैधानिक रूपमा स्थापित आयोग जनताका नजरमा निरिह देखिन थाल्यो भने दलहरूले लोकतन्त्रप्रतिको उनीहरूको प्रतिबद्धतालाई शंकाको दृष्टिले हेर्नुपर्ने स्थिति बन्यो । संवैधानिक भूमिका निर्वाह गर्नुपर्ने आयोगले निर्वाचन अवधिभर समाजका विभिन्न तह र तप्काका अधिकारी र सर्वसाधारणलाई उनीहरूको कामकारबाही र अधिकार प्रयोगमा प्रत्यक्ष असर पर्ने गरी प्रशासकीय नियन्त्रणको आधार खडा गर्न मिल्दैन । निर्वाचन सञ्चालनमा प्रत्यक्ष असर पर्ने गरी कर्मचारीको खटनपटनमा हस्तक्षेप हुनु, साधन स्रोतमा नियन्त्रण हुनु, सुरक्षा व्यवस्था खुकुलो हुन सक्नेमा आयोगले उत्प्रेरक भूमिका खेल्नुपर्छ । संहिता आफैंमा केवल कानुनी बन्देजको आधार मात्र भएमा आयोगले त्यसलाई कार्यान्वयन गर्न नसकी निरिह भएर बस्नुपर्ने देखिन्छ । उदाहरणको लागि प्रधानमन्त्रीउपर आयोगबाट भएको टीकाटिप्पणीलाई लिन सकिन्छ । अधिकार पृथकीकरणको सिद्धान्तलाई सबैले अनुकरण र अनुशरण गर्नुपर्छ । कसैले कसैप्रति पनि अतिक्रमण गरेको अहिलेको सचेत नागरिकले सजिलै बुझ्न सक्छन् भन्ने हेक्का राख्नुपर्छ । कर्मचारीतन्त्र र जनप्रतिनिधि भनेका स्थानीय तहका मिया हुन् । तर कर्मचारीतन्त्रमा विद्यमान विद्यमान केन्द्रीकृत मनोवृत्ति, मुलुकभरका गाउँ र नगरसम्म पुग्ने प्रवृत्ति नहुनु जनप्रतिनिधिप्रति विश्वास र आदरभावमा कमी हुनु र नकारात्मक सोच यसका अभिशाप हुन् । यसमा सुधारका निमित्त आवश्यक प्रोत्साहन, अभिमुखीकरण कार्यक्रम सञ्चालन गर्न ढिलाइ गर्नु हुन्न । स्थानीय निकायको संरचनाको लागि भएको निर्वाचनले राष्ट्रिय राजनीतिमा कस्तो प्रभाव पर्यो भन्ने कुराको पनि सही विश्लेषण र अध्ययन गर्नु आवश्यक छ । निर्वाचनको अभिमतले ठूला दलको अस्तित्वलाई नै स्वीकार गरेको छ । दुई चरणको निर्वाचन परिणाम र तेस्रो चरणको प्रारम्भिक संकेतले साना र नयाँ दलले आफूलाई स्थापित गर्न सकेको पाइएन । सचेत वर्ग बसेको ठाउँमा युवा पुस्ताका नयाँ नेतृत्व परिवर्तनको नारा दिएर विजयी नभए पनि प्रभावकारी अभिमत प्राप्त गरेको देखिएको छ । यसबाट राष्ट्रिय राजनीतिमा ठूलो प्रभाव पर्ने अवस्था सिर्जना भएको छ । अबको राजनीतिमा ठूला या साना कुनै दलले पनि केन्द्रीय नेतृत्व तहबाट डिक्टेट गरेर स्थानीय नेतृत्वको विकास गर्छु भन्ने सम्भावना निकै कम छ । स्थानीय तहमा निर्वाचित प्रतिनिधिले केन्द्रीय नेतृत्व तहमा प्रवेश र आफ्नो भनाइ राख्न पाउने अवसरको खोजी गर्नेछन् । पछाडिको ढोकाबाट गरिने राजनीति अब निरुत्साहित हुने आशा गर्न सकिन्छ । निर्वाचित स्थानीय तहबाट नागरिकले सुशासन र भ्रष्टाचारमुक्त समाजको अपेक्षा गरेका छन् । तीन चरणको निर्वाचनमा पूरा गर्न सकिनेनसकिने सबै आश्वासन बाँडिएका छन्, तर व्यावहारिक रूपमा कति सम्भव त्यो स्रोतसाधन र कार्यशैलीमा निर्भर रहन्छ । कतिपय जनप्रतिनिधिका निर्णयप्रक्रियामा प्रश्न उठेकाले व्यवस्थालाई कति दिगो र टिकाउ बनाउँछ भन्नेतर्फ ध्यान गएको पाइन्न । लामो समयपछि बनेको स्थानीय तहका क्रियाकलापमा लोकतन्त्र, विधिको शासन र विकास निर्भर रहने भएकाले दलका प्रतिनिधिले आवेशमा आएर निर्णय गर्दा त्यसले कस्तो सन्देश प्रवाह गर्ला, त्यतातर्फ पनि ध्यान दिन जरुरी छ । जनताका मन जित्न गरिएका कतिपय कामले समाज र राजनीति दिगो रूपमा चल्न सक्दैन भन्ने यथार्थ बुझ्न जरुरी छ । निर्वाचित प्रतिनिधिले कुनै पनि दलको पक्षपोषण हुने गरी काम गर्नु हुन्न । निर्वाचित प्रतिनिधि सम्बन्धित स्थानीय तहको सबै दललाई मत दिने जनताको प्रतिनिधि भएको हेक्का राख्नुपर्छ । कर्मचारीतन्त्रमा लोकतान्त्रिक आचरण, स्वभाव र मनोदशामा पनि आमूल परिवर्तन ल्याउने र उनीहरूले जनप्रतिनिधिप्रति नरम र आदरभाव व्यक्त गर्ने प्रचलन बसाउनु आवश्यक छ । यसरी मात्र जनप्रतिनिधि र कर्मचारीतन्त्रबीच बलियो सम्बन्ध स्थापित हुनेछ । लोकतान्त्रिक व्यवस्थाको थालनी भएपछि कर्मचारीतन्त्रमा अत्यधिक राजनीतीकरण भएको र विभाजनका रेखा कोरिएको अनुभवले बताउँछ । अहिलेको स्थानीय तहको निर्वाचन पनि बहुदलीय आधारमा भएकाले राजनीतिक दलहरूबाट मनोनीत व्यक्ति र स्थानीय तहमा निर्वाचित भएकाले त्यहाँ राजनीतिक विभाजनको रेखा अरू गाढा हुने सम्भावना नकार्न सकिन्न । संविधानको प्रस्तावनाले नै नेपालको स्वतन्त्रता, सार्वभौमिकता, भौगोलिक अखण्डता, राष्ट्रिय एकता, स्वाधीनता र स्वाभिमानलाई अक्षुण्ण राख्ने जनताको सार्वभौम अधिकार स्वायत्तता र स्वशासनको अधिकार आत्मासात गरेको छ । यसैलाई सर्वोपरि राखेरै मुलुकलाई तीन तहको संघात्मक स्वरूपमा ढालिएको तथ्यलाई हो । लोकतन्त्रमा हाल समावेशी प्रतिनिधित्व पद्धतिलाई सघन र विस्तार गराउनेतर्फ केही प्रयास भएजस्तो देखिए पनि उत्तरदायित्वलाई साक्षात्कार गर्नेबारे कुनै ठोस ध्यान दिएको पाइँदैन । त्यसैले स्थानीय तह प्रतिनिधि, निकट भविष्यमा गठन हुने प्रतिनिधि सभा र प्रदेश सभाका प्रतिनिधिले व्यवस्थाको गाम्भीर्य बुझेर अघि बढ्न आवश्यक छ, नत्र व्यवस्थाको स्थायित्वमा प्रश्न उठ्नेछ ।"
दसैंमा खाने पिउने कसरी ?,"चाडपर्वहरूमा खानपान र व्यायाममा बढी ध्यान दिनुपर्छ । दसैं अर्थात् शारदीय नवरात्र भनेको शरीरलाई निर्मलीकरण गर्ने र शरीरलाई दुःख दिने विकारबाट मुक्त हुन उपवास बस्नुपर्ने बेला हो । यस्तो बेला प्राकतिक, नैसर्गिक र कम खाना खानुपर्नेमा उल्टो आवश्यकभन्दा बढी मांसाहार गरिरहेका हुन्छौं । दसैं भन्नेबित्तिकै मासु खाने पर्वको रूपमा हामीले बुझ्ने गरेका छौं । हामी गरिष्ठ खाना बढी खान्छौं र व्यायाम पनि गर्दैनौं । अचेल त एकै ठाउँमा थुप्रेर तास खेल्ने र रक्सीमासु खाने गर्छौं । यसले अक्सर विपरीत असर पारिराखेको हुन्छ । हाम्रा शास्त्रीय विधान र धार्मिक ग्रन्थहरूमा भनिएको छ वसन्त ऋतुको नवरात्र (बडादसैं) र शारदीय नवरात्र (चैतेदसैं) बाट हाम्रो साधना, योग र ध्यान सुरु हुन्छ । सम्पूर्ण रूपमा जीवन बदल्ने बेलामा पच्नै कठिन हुने र हाम्रा स्वभावविरुद्धका आहार जब गर्छौं, त्यो हानिकारक हुन्छ । चाडपर्वको बेला बारम्बार खाइरहने हाम्रो संस्कार छ । श्रम पनि उति भएको हुँदैन ।आधुनिक औषधी विज्ञानका पिता हिपोक्रेट्सले समेत भनेका छन्, खाना नै औषधी हो । खानाको विज्ञानमा रिताहार, मिताहार र हिताहार भनेर उल्लेख गरिएको छ । जुन ऋतुमा जुन खाद्यफल बढी उपलब्ध छ, त्यो खाने गर्नुपर्छ । त्यही हो मात्राअनुसार खाना र हितकर खाना भनेको । चाडपर्वमा हामी यी तीनवटै नियम उल्लंघन गरिरहेका हुन्छौं । मौसमअनुसार प्राप्त हुने फलफूल, तरकारी, खाद्य आदि छोडेर मुखको मीठोको पछाडि दौडिरहेका छौं । अहिले त झनै जंकफुडको प्रचलन बढ्दो छ । त्यसैगरी प्रकृतिको चक्रमा नवरात्र अत्यन्त कोमल हुन्छ । चन्द्रमा र सूर्य र ग्रहहरूको उर्वरता कमजोर या शिथिल अवस्थामा हुन्छ । प्रकृति एक प्रकारले वि श्रामको अवस्थामा हुन्छ यस समयमा । प्रकृतिको गर्भमा हामी बस्ने भएकाले हाम्रो शरीर पनि आमाको शरीरजस्तै वि श्रामको अवस्थामा हुन्छ । वि श्राम चाहेको शरीरलाई माथिबाट गरिष्ठ भोजन हालिदियौं भने त्यसले हानि गर्छ । त्यो शरीरका लागि अहितकारी भोजन हुन गयो । चाडपर्वमात्रै होइन अन्य बेला पनि मिताहारलाई ध्यान दिनुपर्ने हुन्छ । पेटको आधा भाग ठोसले भर्ने, एक भाग पानीलाई छोडिदिने र एक भाग हावालाई छोडिदिने हो भने हाम्रो पाचन प्रक्रिया सहज हुन्छ । यसको अर्थ हामीले खाने कुराको मात्रामा एकदमै ध्यान दिनुपर्छ । विशेषगरी चाडपर्वमा घाँटीसम्म खाने हाम्रो जुन बानी छ, त्यसलाई पनि सच्याउन जरुरी छ । अर्को कुरा, आफ्नो शरीरमा रोग छ तर आफू असक्त हुँदाहुदै पनि चाडपर्वमा त्यस कुराको बेवास्ता गर्दै दसैंमा नखाए कहिले खाने भन्दै जेसुकै खान तयार हुन्छौं । यसबाट आफ्नो स्वास्थ्यमा हामी सीधै खेलबाड गरिरहेका हुन्छौं । आफ्नो रोगविरुद्ध आहार गर्नै हुँदैन । यसमा सावधानी अपनाउन आवश्यक छ । त्यसो नगर्दा पूर्णिमा कट्दानकट्दै हामीहरू अस्पताल भर्ना हुन्छौं । अनावश्यक औषधी खानुपर्छ, बेकारको व्यय हुन्छ । प्रकृतिमाथि भार हुन्छ । परिवारमाथि तनाव र समाजमाथि एक प्रकारको दबाब बढ्छ । माथि उल्लिखित तीन आहार शैलीमा अत्यन्तै ध्यान दिउँ र जीवन शैलीमा सुधार ल्याऔं । दुर्गापुजा भनेको शरीर र मनभित्रका दुर्गमभन्दा दुर्गम स्थानमा रहेका मल विकार र नकारात्मक चीज फ्याँक्ने पर्व हो । त्यसैले यो पर्वलाई नवरात्र अर्थात् दुर्गा पुजा भनिएको हो । नौ द्वारबाट शरीर र चित्तमा मल विकारहरू बसिरहेका हुन्छन् । त्यसलाई सफाइ र निर्मूलीकरण गर्न र दुर्गम स्थानमा सात्विकता, सकारात्मक भर्नको लागि दसैं मनाएका हौं । शास्त्रले यस्तै निर्देश गर्छ तर हामी त्यो बिर्सेर उल्टो देखासिकी गर्छौं, फजुल खर्च गर्छौं, जुवा खेल्छौं, जाँडरक्सी खान्छौं । शरीरलाई सात्विक, नैसर्गिक र प्राकृतिक आहार छँदैछ, जप, तप र ध्यान गरेर मनलाई समेत आहार ख्वाउने बेला हो यो । सकेसम्म उपवास बस्दा झनै राम्रो हुन्छ । जल मात्रै खाएर, सर्वत मात्रै खाएर, नुन नखाएर, अन्न मात्रै खाएर या अन्न मात्रै नखाएर कुनै पनि विधिले उपवास गर्ने मौसम हो यो । चिकित्सकीय दृष्टिले यो बेला गरेको साधना र उपवास अत्यन्तै फलदायी र प्रभावकारी हुन्छ । यस्तो बेला रसिलो र झोलीलो पदार्थ, नरम खानेकुरा, खिचडी, दलियाजस्ता खानेकुरा खायौं भने शरीरलाई भार पर्दैन । वर्षभरि कुपित भएर रहेको बात, पिक्त कपचाहिँ बाहिर आउँछ । यतिखेर बात पित्त र कपको उग्रता शरीरमा नहुने भएकाले त्यसलाई साम्य पार्न, सन्तुलित गर्न प्राकृतिक र हलुका आहारले काम गर्छ । खानाजस्तै मानसिक र शारीरिक वि श्राम पनि उत्तिकै महत्वपूर्ण हुन्छ । सोही कारण यति लामा सरकारी र निजी बिदा दिने प्रचलन भएको हो । वि श्राम मात्र होइन, सकारात्मक मनोरञ्जनमा सहभागी हुनेगर्नुपर्छ ताकि आत्मा र शरीर पनि प्रसन्न रहोस् । त्यसो गर्न सक्यौं भने दसैंको रस उत्सवलाई सार्थक पार्न सक्छौं । होइन भने हामी विकृतिको हिस्सा बन्छौं र त्यसले समाज र आफ्नो जीवनमा समेत गलत परिणाम प्राप्त हुन्छ । नेपाललाई छाडेर विश्वका पौने दुई अर्ब हिन्दुमध्ये धेरै हिन्दु यो समयमा उपवास बस्छन् र सकेसम्म अन्न त्याग्छन् । फलफूल मात्रै खान्छन् । नुन त्याग्छन् । रगतलाई अम्लीय बनाएर रोग उत्पन्न गर्ने नुन एक नियमित मन्दविष हो । हामी मात्रै त्यस्ता हिन्दु हौं, जो पशुको बलि दिएर उसको रगत र मासु सेवन गर्छौं । त्यति मात्रै होइन, त्यस मासुलाई कुहिँदा पनि उपभोग गरिरहेका हुन्छौं, खाईसक्नुपर्छ भन्ने नाममा । दक्षिण भारत, उत्तर भारत, इन्डोनेसिया र भुटानका हिन्दुहरू यतिखेर नवरात्रको साधना गरिरहेका हुन्छन् र ती प्रायः दिनको एकपटक खाना खान्छन् । हरिद्वारमा मैले अध्ययन गर्ने क्रममा पनि त्यही पाएँ । यस समयमा विश्वविद्यालयमा समेत एकपटक मात्र भोजन तयार हुन्थ्यो । बनिहाले पनि बानी परोस् भन्ने ध्येयले बेलुका नुनविनाको भोजन बनाइन्थ्यो । नुनले शरीरको विषलाई बाहिर जान रोकिदिन्छ । क्रमशः थपेको थप्यै गर्छ । जब हामी नौ दिन नुन खाँदैनौं र शान्त मनले साधना र अनुष्ठान गर्छौं, त्यसले भित्रका रोगलाई जरैदेखि निकालेर डिटक्सिफिकेसन गर्छ । यी सबै गर्न सक्दैनौं भने पनि नौ दिनसम्म एकै प्रकारको मात्रै भोजन गर्दा मात्रै पनि स्वास्थ्यको लागि राम्रो हुन्छ । मांसाहार गर्ने त परिकल्पनै नगरे हुन्छ । हाम्रा शास्त्रमा मांसाहारबारे त्यस्तो विधान कतै पनि छैन । बलि भनेको त दुष्प्रवृत्तिको बलि हो । चन्चल इन्द्रियहरूको पो बलि दिने हो त । अबोध पशुलाई बलि दिने होइन । सकिन्छ भने नवरात्रमा केही औषधीय जडीबुटीको सेवन गर्नु उचित हुन्छ । नौ दिनसम्म हामी हर्रो, बर्रो, अश्वगन्धा, शंखपुष्पी, अमला र गुर्जो, चिराइतो, करेला, घोडताप्रे, निम र साज जस्ता अमृतीय वनस्पति र फलको रस खान सक्छौं । नवरात्रमा निमको मुन्टा खानाले वर्षभर ज्वरो र भाइरललाई नियन्त्रण गर्न सहज हुन्छ । आयुर्वेद ग्रन्थमा त्यो व्यवस्था छ । वसन्त र शरद ऋतुमा तीतो खानु भन्ने आदेश नै छ शास्त्रको । शरीरमा सञ्चित विकृत रोगलाई फाल्छ तीतो पदार्थले । संसारमा माछामासु नखाने लाखौं होइन, करोडौं मान्छे छन् । कुनै पनि दृष्टिले मांस भोजन उचित छैन । वनस्पतिबाट सम्पूर्ण शरीरलाई आवश्यक तत्व प्राप्त हुन्छ । अति नै प्रतिबद्ध रूपमा माछामासु नखाने जैनहरू मात्रै ५० लाखभन्दा बढीको संख्यामा भएको अनुमान गरिन्छ । माछामासुका पक्षमा वकालत गर्ने संस्थाले गरेको प्रायोजित सोधको बेग्लै कुरो, नत्र त्यस्तो कुनै सोध छैन, जसले मांस भोजनको वकालत गरेको होस् । मानव शरीरको बनावटदेखि लिएर ३२ हात लामो हाम्रो आन्द्राले यो माछामासुका लागि उपयुक्त छैन भन्ने पुष्टि गर्छ। त्यसमाथि नवरात्रमा मासु खाने हो भने एक दिनको मासु, सधैंलाई आँसु भन्ने कहावत सिद्ध हुन जान्छ । चरक संहिता, अष्टाङ संहिता र आयुर्वेदमा कहीं पनि मासु खाने विधान छैन । प्रामाणिक ग्रन्थमा मासुको व्यवस्था छैन । आत्मवत् सर्वभुतेषु अर्थात् सबै आत्मालाई आफ्नो आत्मसमान मान भन्ने हाम्रा ग्रन्थले कसैको प्राण हरेर खाने अनुमति दिँदैन ।हाइलाइटनेपाललाई छाडेर विश्वका पौने दुई अर्ब हिन्दुमध्ये धेरै हिन्दु यो समयमा उपवास बस्छन् र सकेसम्म अन्न त्याग्छन् ।"
नेपाल आइडलका रोचक प्रसंग,"मेरो ३० वर्षको करियरमा नेपालमा यतिको स्तरीय प्रोडक्सन आजसम्म देखेको थिइनँ । नेपाली सञ्चारजगत्मा एउटा संस्था बनिसकेका सञ्चारकर्मी विजयकुमार पाण्डेको यो भनाइमा सहमत हुनेहरू धेरै छन् ।ऐतिहासिक काम भएको छ नेपालमा, तपाईंहरूलाई बधाइ अनि धन्यवाद । नेपालमा टेलिभिजन प्रसारण आरम्भअघिदेखि भिडियो प्रोडक्सन तथा त्यतिबेला स्थापनाको तयारीमा रहेको नेपाल टेलिभिजनलाई जनशक्ति तथा तालिम सहयोग गरेको संस्था वल्र्डभ्यू इन्टरनेसनल फाउन्डेसनका राजु दाहालको आशय पनि त्यस्तै पाइयो । नेपालको टेलिभिजनमा दुइटा क्रान्ति भएका छन्, एउटा नेपाल टेलिभिजन खुल्नु र अर्को नेपाल आइडल आउनु , कवि तथा रचनाकार विप्लव प्रतीकले त शोमै भन्नुभयो ।प्रशंसका यी शब्द कानमा ठोकिँदा सन्तोष लाग्नु स्वाभाविकै हो, तर यो एक रातको चटक भने अवश्य थिएन । अन्तर्राष्ट्रिय सिरिज आइडलको नेपाली संस्करण निर्माण गर्दा अनुभव यसमा कुनै कुराको सीमा छैन न जनशक्ति, न धनशक्ति, न इच्छाशक्ति न त धैर्यशक्ति नै । समयको त के कुरा गर्नु, निर्देशक लक्ष्मण, डीओपी शिवराम र प्रोजेक्ट हेड स्वयं पक्तिंकारलगायतले बेहिसाब धेरै रात कार्यालयमै बिताउनुपर्यो, अफिस नै घर र घर अफिस बन्यो ।तर किन ल्याउनु पर्यो नेपाल आइडल ? नेपालमा टेलिभिजन प्रसारण आरम्भ भएको ३२ वर्षपछि एपी वान जन्मने तर्खरमा थियो । यतिबेलासम्म नेपालमा भूउपग्रहमार्फत प्रसारण गर्ने टेलिभिजनहरूको संख्या डेढ दर्जनभन्दा बढी भइसकेको थियो । टेलिभिजनहरूको भीडमा थप एक टेलिभिजन भएर नम्बर मात्र बढाउनु कुनै उपलब्धि थिएन । दर्शकलाई केही नयाँ दिनैपर्छ भन्ने थियो, जुन आजसम्म अरू नेपाली च्यानलले दिन नसकेको होस् । तर के ? सुरेशजी, हामीले आइडल ल्यायौं भने गर्न सकिन्छ ? एकदिन अचानक प्रबन्धनिर्देशक लक्ष्मीप्रसाद पौडेलले प्रश्न गरे । टेलिभिजन कन्टेन्ट, कार्यक्रम निर्माण र प्रसारणको क्षेत्रमा नयाँ उहाँको यो प्रश्न त्यतिबेला फगत् एक शब्दबिलास जस्तो लाग्यो । नसकिने त हैन तर निकै ठूलो तयारी (भौतिक संरचना अथाह धनराशी र जनशक्ति) खोज्छ त्यस्तो कार्यक्रमले, के ती सबका लागि हामी तयार छौं ? मेरो प्रतिप्रश्न थियो, प्रश्न थप अरू पनि थिए, जस्तो किजहिले पनि सुन्दै आएको नेपाली विज्ञापन बजार सानो छ, पैसा कमाउन सकिन्न, लगानी उठ्दैन यस्तैयस्तै । के नेपाल आइडलका लागि खोजेजस्तो प्रतिभा पाउन सकिएला ? नेपाली प्रतिभा अरू देशका आइडलमा देखिएजस्ता एक्सप्रेसिभ हुनेछन् ? उनीहरूका कथाले दर्शकको मन छुन सक्ला ? के आइडलका लागि चाहेजस्ता जज भेटिएलान् ? भेटिएमा प्रतियोगीसँग निर्माणपक्षले खोजेजस्तो व्यवहार स्वस्फूर्त रूपमा गर्न सक्लान् ? के उनीहरूले वास्तविक प्रतिभा पहिचान गर्न सक्लान् ? के आइडलको लुक एन्ड फिल अन्तर्राष्ट्रियस्तरको बनाउन सकिएला ? क्यामेरा र एक्सेसरिज कस्तो, कतिसम्म प्रयोग गर्ने ? एडिटिङ मेसिन कतिवटा चाहिने ? आइडल खिच्ने सक्षम क्यामेरामेन एडिटर तथा साउन्ड रेकडिस्ट पाउन सकिएला ? आदि काम थालेपछि यी प्रश्नको उत्तर पनि आउँदै गर्ला भन्ठानेर नेपाल आइडल गर्ने निश्कर्षमा हामी पुग्यौं । तर यसमा फ्रेन्चाइज दाता फ्रिमेन्टल मिडिया पनि ढुक्क हुन बाँकी थियो, उसले आइडलको उत्पादन प्रक्रिया अवलोकनका लागि हामीलाई मुम्बई बोलायो । त्यतिबेला इन्डियन आइडल जुनियर चलिराखेको थियो । रिलायन्स स्टुडियो, फिल्मीसिटीको वातावरण ठूलो मेलाजस्तो । एउटा शोको लागि त्यति धेरै मानिसको सहभागिता हाम्रा लागि अनौठो थियो । चारवटा त मेस नै सञ्चालित । स्टुडियोमा सेट र लाइटको भव्यताको कुरा गरिसाध्य थिएन । लाइटको प्रयोग डेकोरेसन समेत रहरलाग्दो देखिन्थ्यो । स्टेजको कुनाकुनामा एलईडी डिस्प्ले । स्टेजबाहिर मास्टर कन्ट्रोलरुम लाइट कन्ट्रोलरुम, अडियो कन्ट्रोलरुम, एलईडी कन्ट्रोलरुम र सुविधासम्पन्न एडिटिङ स्वीटहरू। के हामीले सक्छौं ? हो, हामी नेपालमा आइडल गर्न पत्याइयौं । सुरुमा आइडलकै अनुसन्धानका लागि देशभर घुम्दा धेरैले पत्याउनै मानेनन्, यो आइडल सिरिजकै नेपाली संस्करण हो भनेर । जहाँ गयो त्यहीं नेपालीले पनि यस्तो गर्न सक्लान् र ? भन्ने प्रश्न ओइरिन्थ्यो । कतिले त चोर्नु त चोर्नु दुरुस्त उही लोगो उही म्युजिक त नचोर्नु नि सम्म पनि भने। महिनौंको तयारी तथा गृहकार्यपश्चात नेपाल आइडलको छायांकन आरम्भ गरियो । अडिसनको पहिलो छायांकन नेपालगन्जमा गरिए पनि त्यो पहिलो एपिसोड थिएन । मानिसहरू अपेक्षा गरिएकोभन्दा कम नै देखा परे । तर त्यसपछिका स्थलहरूमा क्रमश अडिसन दिन आउनेहरू बढ्दै गए । पोखरा राजधानीबाहिरको अन्तिम गन्तव्य थियो, पोखरामा धेरैजना आउने अपेक्षा गरिएको थियो तर भइदियो ठीक उल्टो, कम आए मानिसहरू । पछि कारण बुझियो स्थानीयस्तरमै कुनै अर्को प्रतियोगिता हँुदै रहेछ, मानिसहरूले नेपाल आइडलमा भन्दा त्यहाँ जान ठीक मानेका रहेछन् । हुन पनि त्यतिबेला टेस्ट ट्रान्समिसन मात्र गरिरहेको एपी वान न दर्शकमाझ परिचित थियो न यो आइडलमा उनीहरू विश्वस्त हुन सकेका थिए । विभिन्न उतारदढाव पार गर्दै नेपाल आइडलको अडिसनका लागि आइडल समूह देशका ६ ठाउँमा पुग्यो । राजधानीबाहिर कुनै टेलिभिजनको यतिको ठूलो प्रोडक्सन समूह हिँडेको सम्भवतः यो नै पहिलोपटक थियो । आज कतारबाट हुने ग्य्राण्डफिनालेको प्रत्यक्ष प्रसारण पनि यतिको ठूलो मात्रामा देशभित्रको टोलीले आफ्नै उपकरणसहित बाहिर गएर गरेको पनि पहिलोपटक हुनेछ । कतारमा अहिले एपी वानका करिब ६५ जनशक्ति लाइभको तयारीमा छन् । टेलिभिजनका कार्यक्रम टेलिभिजनमा भन्दा पनि युट्युबमा हेर्ने प्रचलन बढ्दै जान थालेपछि कार्यक्रमको भ्यूअरसिपमा एकप्रकारको अनुमान गर्नसकिने र त्यसको लोकप्रियता निर्धारण गर्न सकिने बलियो आधार स्थापित भयो । नेपाल आइडल युट्युबमा सर्वाधिक धेरैले प्रत्यक्ष हेर्ने गरेको पहिलो कार्यक्रम पनि बन्न पुग्यो । यसको लाइभ प्रसारण एकैपटक ७५ हजारसम्मले हेरेको पाइयो । वास्तवमा कार्यक्रमको भ्यूअरसिप निर्धारण गर्न युट्युब नेपाली विज्ञापनदाताका लागि पनि उपयुक्त संयन्त्र हुन सक्छ । एपी वानको फाइनल प्रोडक्ट भए पनि नेपाल आइडलका क्लिपहरू अन्य प्रकाशन तथा प्रसारण संस्थाका लागि गतिलो कन्टेन्ट बन्न पुगे । अनेकौं पत्रपत्रिका र विशेष गरी दर्जनौं अनलाइन र युट्युब च्यानलहरूमा आइडलका बारेमा चर्चा गरिन थालिए । तर अन्नपूर्ण मिडिया नेटवर्कका प्रकाशन र प्रसारणमा बाहेक अधिकांशले गरेका रिपोर्टिङमा टाढाटाढासम्म पनि सत्यको अंश पाइएन। त्यसो त अडिसनमा आएका हजारौ प्रतिस्पर्धीले हजारौं गीत गाए, तर थिएटर राउन्डदेखि अहिलेसम्म नेपाल आइडलमा जम्मा २१३ वटा गीत प्रतिस्पर्धीहरूले गाए जसमा १०३ पुरुष स्वरका, ३७ महिला स्वरका, ५२ युगल र २१ सामूहिक गीत थिए । यी गीतहरू ६० नेपाली चलचित्रका, ४१ एकल ट्रयाक र १०३ एल्बमहरूबाट लिइएका थिए । नेपाल आइडलको पहिलो सिजन समाप्त हुँदैछ । काम गर्दै जाँदा अनेकौं त्रुटि पनि भएकै छन् । चाहँदा चाहँदै पनि नेपाली गीतसंगीतका कयांै हस्तीलाई कार्यक्रममा बोलाउन सकिएन, तर हामीले नसम्झेको अवश्य पनि हैन । नेपाल आइडल यो नै अन्तिम पनि हैन । हामी आगामी सिजनहरूमा अवश्य पनि उहाँहरूलाई निम्तो दिएर दुःख दिनेछौं । चाहँदाचाहँदै पनि कयौंपटक कार्यक्रम समयमा प्रसारण हुन सकेन, प्राविधिक गडबडीले कयौं पटक कार्यक्रमका ब्रेक लम्ब्याउनुपर्यो । तर यति हुँदाहुँदै पनि जुनखालको साथ संसारभरका दर्शकबाट हामीले पाएका छांै त्यसका लागि जति धन्यवाद दिए पनि कम छ। त्यतिमात्र हैन दर्शकलाई थाहा नहुने हामीलाई मात्र थाहा हुने कयौं गल्ती हामीबाट भएका छन् । सामाजिक सञ्जालका प्रत्येक रचनात्मक टिप्पणी हाम्रा लागि शिरोधार्य छन् र बद्नियतपूर्ण टिप्पणीप्रति हाम्रो करुणाभाव छ । जे होस, ती सबै हाम्रा लागि पाठ हुन्, ती पाठबाट सिकेर अर्को सिजन योभन्दा राम्रो गरेर देखाउने अठोट गर्दछौं ।  पौडेल एपी वान टेलिभिजनका निर्देशक एवं नेपाल आइडलका प्रोजेक्ट प्रमुख हुन् ।"
भ्रष्टाचारमा नाटक,"सरकारले बल्लबल्ल निरन्तर भ्रष्टाचारको आरोप लागेका नेपाल आयल निगमका कार्यकारी निर्देशक गोपाल खड्कालाई बर्खास्त गरेको छ । खड्का सडक विभागमा छँदासमेत भ्रष्टाचारको आरोप लागेको थियो । खड्का प्रकरणलाई नेपाल सरकार, अख्तियार दुरुपयोग अनुसन्धान आयोग र अन्य सरकारी संस्थाले देखेनन् । नेपालका केही ठूला अखबारले आफ्नो अनुसन्धानका आधारमा खड्काका अनियमितता जनसमक्ष उदांगो पारिदिएकैले उनीविरुद्ध कारबाही हुन सक्यो । ती अखबारले आफ्ना सम्पादकीय र लेखमार्फत समेत खड्काका क्रियाकलापको आलोचना गरिरहे । सरकार र सम्बन्धित आयोगले नसुनिदिएकैले भ्रष्टाचारीहरूलाई ठूलाठूला भ्रष्टाचार गर्दै जाने हौसला मिलेको अनुमान गर्न गाह्रो छैन । लहरो तान्दा पहरो नै खस्छ भनेर होला ठूला बडा मौन बसे । यस्ता भ्रष्टाचार एउटै व्यक्ति खड्काबाट मात्र भएको होला भनेर पत्याउन सकिँदैन । एउटै व्यक्तिले त्यत्रो आँट गर्न सक्तैन । ठूला राजनीतिक दलका नेता, सम्बन्धित मन्त्रालयका मन्त्री र सरकारको शक्ति दुरुपयोग रोक्ने निकायहरूले आँखा चिम्लिदिएकाले यस्ता भ्रष्टाचारका घटना हुन पुग्छन् । यसअघिका कर फच्र्यौट आयोगका चुडामणि शर्मा प्रकरणमा पनि निकै हल्लीखल्ली भयो, तर अहिले उनी शान्तिसँग बस्न पाएका छन् । उही लहरो तान्दा, पहरो गर्जिने भनेझैं भएर होला । अरू त अरू सञ्चारमाध्यमले पनि यसलाई बिर्सेका छन् । जहाँ राजनीतिक दलका नेता र सरकारी विभाग अनि अदालतै मिलेका हुन्छन, त्यहाँ यस्ता काण्ड तुरुन्तै सेलाउँछन् । त्यो ठूलो भ्रष्टाचार थिएन भने किन उनलाई समातेर जेल नै पठाउनुपर्यो ? त्यत्रो हल्ला किन गर्नुपथ्र्यो ? यसैले नेपालीहरू भन्ने गर्छन् नेपालको कानुन दैवै जानून् ।खड्का र शर्माका भ्रष्टाचारका घटना केवल नाटक मात्र हुन् । बेलाबेलामा चटकेले नाटक देखाउँछ र कतै हिँड्छ । फेरि केही समय बितेपछि यस्तै अर्को घटना आउँछ र जनताको ध्यान अन्यत्रै मोडिन्छ । जतिसुकै आयोग गठन गरे पनि भ्रष्टाचार न्यून हुन सकेन । यसको लागि जनता नै अग्रसर हुनुपर्छ । यसपटक खड्कालाई बर्खास्त गर्दा पनि देउवा मन्त्रिमण्डलले किन हतार गर्यो, यसैबाट थाहा हुन्छ । भन्न त मन्त्रिपरिषद्को अधिकारभित्र आफूले नियुक्ति गरेको पदाधिकारीलाई बर्खास्त गर्ने अधिकार हुन्छ भनिएको छ । तर प्रक्रिया नपुर्याई अथवा कानुन हेर्दै नहेरी स्पष्टीकरण नसोधी निर्णय हुन्छ भन्नुको अर्थ हो खड्का अब अदालत जान्छन् र अदालतमा यो मुद्दा लामो समय टालिन्छ । निर्णय हुँदैन, समय लम्ब्याउने काम हुनेछ । फेरि नेपाली अदालतको विगतको इतिहास हेर्ने हो भने कर्मचारीप्रति अदालतको सफ्ट कर्नर हुन्छ । कर्मचारी हो, उसलाई पनि त परिवार पाल्नुपर्छ, केटाकेटी पढाउनुपर्छ भनेर आँखा चिम्लेर जिताइदिन्छ । यसको प्रमाण खाज्ने हो भने धेरै छन् । उनीहरूले सेटिङ मिलाएर यस्तो घटना गराउँछन् जनताका आँखामा छारो हाल्ने मात्र हो यो बर्खास्तको घटना । नत्र ८८ किलो सुन गैरकानुनी रूपमा आरामसँग नौवटा प्रहरी केन्द्रबाट पार गर्दै काठमाडौं आइपुगेपछि समातिन्छ । त्यति ठूलो मात्राको सुन समातिनु भनेको सेटिङमा कतै गडबडी हुनु मात्र हो । यसरी सेटिङ मिलाएर गर्दा मालिक देखिँदैन, तर भरिया समातिनेमा पर्छ । उसले केही वर्ष जेल नै बस्नुपरे पनि माफियाहरूले त्यसको बन्दोबस्त गरिदिन्छन् । त्यसका परिवार पालिदिन्छन् नेपालको हरेक सीमाका भन्सारमा सेटिङ मिलाएर खान्छन् भन्ने त अहिले प्रदेश ३ को चुनावताका त्यहाँबाट एभिन्युज टेलिभिजनले गरेको रिपोर्टिङबाटै थाहा हुन्छ । तिनलाई कसैले कारबाही गर्दैनन् । किनभने कारबाही गर्नेहरूले नै त्यो सेटिङ मिलाएका हुन्छन् । पंक्तिकारसँग एकपटक इलाममा आफ्नो जग्गा पास गराउँदा तीन लाख घुस मागियो । जब पंक्तिकारले घुस नदिने कुरा गर्यो, जग्गा किन्नेले त्यो घुस दिएछन् र जग्गा पास भयो । यति जग्गा पास गर्दा किन यति ठूलो घुस भनेर त्यहाँका तल्लो तहका कर्मचारीसित कुरा गर्दा तपाईंको यो घुस माथिल्लो तहदेखि नै भाग लाग्छ, यहाँकाले पाउने त एउटा सानो रकम मात्र हुन्छ भन्ने जवाफ पाइयो । यस्तो परिपाटी बसेको छ अनि भ्रष्टाचार किन मौलाउँदैन त ? भारतले लगाएको नाकाबन्दीको समयमा तेल (पेट्रोल) वितरणमा खड्काको भूमिका सहज बनाउनेभन्दा पनि कालोबजारी गर्नेहरूलाई सहयोग पुर्याउने खालको थियो । नाकाबन्दीताका खड्काले एकलौटी निर्णय गरी विराटनगरको विराट् पम्पलाई एकलौटी तेल आयातको अनुमति दिएको चर्चा त्यसबेला नेपाली प्रेसमा नउठाइएको होइन । विराटले खड्काकै भरमा प्रतिलिटर पेट्रोल बजार मूल्यमा बढाई २३० र डिजेल १९३ रुपैयाँमा निगमलाई बेच्ने प्रस्ताव गरेको थियो । चौतर्फी विरोध हुन थालेपछि विराट बजार मूल्यमै तेल बिक्री गर्न बाध्य भएको नेपालीले बिर्सेका छैनन् । उनका अनियमितताको कुरा गरेर साध्य छैन । गधालाई नुहाएर गाई हुँदैन । नेपाललाई कि त भ्रष्टाचार गर्न पाइने स्वर्गको रूपमा घोषणा गर्नुपर्यो, होइन भने जनता नै सडकमा ओर्लेर भ्रष्टाचारको विरोध गर्नुपर्यो । स्वास्थ्य क्षेत्रमा डा केसीजस्ता अभियन्ता भ्रष्टाचारको विरोधमा पनि आए अति उत्तम हुन्थ्यो । होइन भने नेपाल केही वर्षभित्रै भ्रष्टाचारमा चुर्लुम्म डुब्छ र माफियाको देश बन्छ । जतिसुकै आयोग गठन गरे पनि भ्रष्टाचार न्यून हुन सकेन । यसको लागि जनता नै अग्रसर हुनुपर्छ । जुनसुकै र जस्तोसुकै सरकार आए पनि भ्रष्टाचारविरोधी हुँदैन र ऊ भ्रष्टाचार प्रिय नै हुन्छ । यो कुरा अहिले भ्रष्टाचारका बढ्दो घटनाले नै सावित गर्छन् ।"
ज्ञानेन्द्रको शतकमा नेपालको दोस्रो जित,"काठमाडौं : उपकप्तान ज्ञानेन्द्र मल्लले शतकीय योगदान गर्दा नेपाली सिनियर राष्ट्रिय क्रिकेट टोलीले भारतको चेन्नाईमा खेलिएको दोस्रो अभ्यास खेलमा जित हात पारेको छ । बिहीबार भएको खेलमा नेपालले मिलापोल रिक्रिएसन क्लबलाई ५२ रनले पराजित गर्यो । नेपालले यसअघि गत मंगलबार भएको खेलमा दिन्दिगुल ड्रयागन्सलाई एक सय ५३ रनले पराजित गरेको थियो । मंगलबार चेन्नाईको एसआरएम विश्वविद्यालयको क्रिकेट मैदानमा टस जिती पहिले ब्याटिङ गरेको नेपालले निर्धारित ५० ओभरमा सात विकेट गुमाउँदै दुई सय ५१ रनको योगफल खडा गरेको थियो । जवाफमा आएको मिलापेललाई निर्धारित ओभरमा आठ विकेट लिँदै एक सय ९९ रनमा रोकेर नेपालले जित हात पारेको हो । नेपाललाई विजयी बनाउन सुरुवाती ब्याट्सम्यान ज्ञानेन्द्रले एक सय रनको शतकीय योगदान दिए । एक छक्का र १३ चौका प्रहार गरेका ज्ञानेन्द्रले रिटायर्ड हर्ट लिएका थिए । त्यसबाहेक तेस्रो क्रममा ब्याट्सम्यान शरद भेषावकरले ४८ रन, सुरुवाती ब्याट्सम्यान सागर पुनले २५ रन तथा कप्तान पारस खड्काले २२ रनको योगदान दिए । यस्तै करण केसीले २० रन जोड्दा सोमपाल कामी १६ रन तथा मोहम्मद आरिफ शेख ६ रनमा अविजित रहे । दीपेन्द्रसिंह ऐरी तीन रनमा आउट हुँदा विनोद भण्डारी भने शून्य रनमै आउट हुन पुगे । अल राउन्ड प्रदर्शन गरेका सागरले ब्याटिङतर्फ दुई विकेटसमेत लिए । सागरसहित सुशन भारी र दीपेन्द्रले पनि दुई विकेट लिँदा सन्दीप लामिछानेले एक विकेट लिए । नेपाली बलिङ आक्रमणसामु मिलापोलका लागि आर भिभेकले ३८ रन, सुधन सञ्जयले ३७ रन, एभीआर रत्थनम ३५ रन तथा आसिफ याले ३३ रन जोड्दा अन्य खेलाडीले भने गतिलो प्रदर्शन गर्न सकेनन् ।"
नेपालले भारतसँग अंक बाँड्यो,"काठमाडौं: एसियाली फुटबल महासंघ (एएफसी) यू१६ च्याम्पियनसिपमा नेपालले भारतसँग अंक बाँडेको छ। हल्चोकस्थित सशस्त्र प्रहरी बलको मैदानमा शुक्रबार भएको खेलमा नेपाल र भारतले २२ गोलको बराबरी खेले।एक गोलले पछि परेको अवस्थालाई उल्ट्याउँदै नेपालले भारतसँग एकएक अंक बाँडेको हो। घरेलु टोली नेपालका लागि दुवै गोल वृजेश चौधरीले गरे। पहिलो हाफ गोलरहित बराबरीमा सकिएको उक्त खेलमा चारवटै गोल दोस्रो हाफमा भएको थियो। खेलमा सुरुआती अग्रता भने नेपालले लिएको थियो। निर्धारित समयको ७६औं मिनेटमा वृजेशले गोल गर्दै नेपाललाई अग्रता दिलाएका थिए। तर, भारतले ८१औं र ८४औं मिनेटमा लगातार दुई गोल गरेपछि नेपाल २१ ले पछाडि परेको थियो। नेपालको खराब रक्षापंक्तिको फाइदा उठाउँदै भारतका मनप्रितले दुवै गोल गरेका थिए। दोस्रो खेलमा पनि पराजय नजिक पुगेको नेपाललाई दुई मिनेटको बाँकी छँदा वृजेशले गोल गर्दै सम्भावित हारबाट जोगाएका थिए। नेपालले अर्को खेल आइतबार प्यालेस्टाइनसँग खेल्नेछ। यसअघि बुधबार भएको खेलमा नेपाली टोली साबिक विजेता इराकसँग १० गोलले पराजित भएको थियो।"
