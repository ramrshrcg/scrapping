शीर्षक,विवरण
राजनीतिको फन्दामा 'न्याय',"'फेसबुक' जीवनकै अभिन्न अंग बनिसकेको छ । हालैको एक दिन 'फेसबुक' चलाउँदै गर्दा मनमस्तिष्क हल्लिने एउटा भिडियो पोस्ट भएको हेरें । काठमाडौंमा ढलको ढकनी खुला हुदा एक स्कुले बालिका त्यसमा खसेको र उद्धार गरेको भिडियो थियो, त्यो । अर्की एक बालिका पनि खेल्दै गर्दा डुबेर मारिएको समाचार पनि आयो । यो समाचार र भिडियोले स्तब्ध नबनाएको मन सायदै होला । मनमनै प्रश्न गरें, हामी नेपाली कति सहनसील ? हाम्रो सरकार कस्तो ? के यो देशमा कसैले जिम्मेवारीबोध गर्नुपर्दैन ? कानुन छैन ? जब एउटी अबोध बालिकाले अनाहकमा मृत्युवरण गर्नुपर्यो । तब मात्रै सरकारका आखा उघ्रिए । प्रधानमन्त्रीले खाल्डा पुर्ने १५ दिने अल्टिमेटम दिए । नेपालको राजधानीकै यो हविगत छ भने अरू ठाउको के होला ? त्योभन्दा पनि ठूलो प्रश्न यसमा जिम्मेवार कसको ? एउटी बालिकाले अनाहकै बाटो हिँड्दा वा खेल्दा ज्यान गुमाउनुपर्छ भने त्यसको जिम्मेवार को ? के दोषीलाई कठघरामा उभ्याइनु पर्दैन ? सजाय हुनुपर्दैन ? तर विडम्बना, यहा कसैले कसैलाई प्रश्नै गर्दैन । जसको कैफियतबाट उक्त घटना भयो, यदि जिम्मेवार हुन्थ्यो भने निजको कारबाही हुन सक्थ्यो । घटना भयो, सकियो । कसैसँग कुनै निकायले प्रश्न गरेन । कोही दोषी करार भएन । सरकारी कर्मचारी, अनुगमनकर्ता, ठेकेदार, स्थानीय निकायका पदाधिकारी कोहीसँग कसैले प्रश्न सोधिएन । कसै न कसैको त्रुटिले त उक्त घटना भएको हुन सक्छ । विकसित राष्ट्रको भूमिमा यस्तो घटना भएमा स्थानीयवासी र पीडित अदालतको ढोका ढक्ढक्याउँछन् । त्यस्ता देशमा कानुनभन्दा माथि कोही नभएको हुँदा पीडितले न्याय र दोषीलाई कारबाही हुन्छ । तर नेपालमा कोही अदालत गएको पनि देखिएन । यसबाट प्रश्न उब्जिन्छ अदालतमा लाग्ने समय, त्यसमा लाग्ने लागत र सरोकारवाला निकायप्रतिको झुकाउ र विश्वासमा कमी त आएको होइन ? राजनीतिक भागबन्डामा विभिन्न अदालतमा भएको नियुक्तिको कारणले यो विश्वास धमिराएको त होइन ? नेपालको संविधान भाग ३ मा मौलिक हकको लामै व्यवस्था छ । जबसम्म यो देशमा कानुनले राजनीतिक फन्दाबाट बाहिर निस्केर स्वतन्त्र रूपमा काम गर्न पाउँदैन, भ्रष्टाचारले संस्थागत विकास कायम गरिरहन्छ । तबसम्म नेपाली जनताको प्रतिनिधिको 'गुन्डाराज' कायमै रहन्छ । हकको तुलना गर्ने हो भने संसारको कुनै पनि संविधानमा भन्दा यहाँ बढी नै हक देखिन्छ, तर त्यसको प्रयोग र त्यसतर्फ सरकारी रबैया माथिबाटै स्पष्ट देखिएको छ । के हाम्रो देशमा संविधानको धारा २७ मा व्यवस्थित सूचनाको हकअन्तर्गत यो कार्यमा को दोषी छ भनेर माग गरिएमा सोको जानकारी पाउन सकिन्छ । यदि सक्ने भए प्रधानमन्त्री शेरबहादुर देउवाले सम्बन्धितलाई कारबाही गर्नु हुन्थ्यो होला ? उहाँ पनि लाचार भएर अब १५ दिनभित्र सबै खल्टा पुर्नु भनी पानीमाथि ओभानो हुनु हुन्थेन होला । देश र जनताप्रति अलिकति पनि जिम्मेवारी छ भने प्रधानमन्त्रीले यस प्रकारको घटनाको जिम्मेवार व्यक्ति पहिचान गरी सजाय गर्न सक्नुपथ्र्यो । तर कारबाही कसले गर्ने ? कुनै पनि कर्मचारी एउटा न एउटा राजनीतिक पार्टीको संरक्षणमा हुने गर्छ । सायद नेपालमा कानुन मात्र बलियो भई दिएको भए ती ढलमा खसेकी बालिकाको पीडित पक्ष सरकारविरुद्ध अदालत जाने साहस गर्थे, तर ठूलाबडाको मुद्दाले मात्र प्राथमिकता पाउने अदालतमा निमुखा जनताको मुद्दाले सितिमिति प्रवेश पाउँदैन । यहाँ व्यक्तिको लहडमा काम हुन्छ । कहिले जेब्रा क्रसिङमा बाटो नकाट्नेलाई जरिबाना सुरु भयो र कहिले मोटरसाइकलमा पछि बस्नेले हेलमेट लगाउनुपर्ने नियम आयो । तर ती सबै कि त सस्तो प्रचार कि त आर्थिक स्वार्थको कारण लागू भएको देखिन्छ । तसर्थ त्यस्ता कुराले निरन्तरता पाएन। हाम्रो देशमा फोहोर पानीको कारण कति मानिस बिरामी पर्दछन् र कति मर्दछन् तर कोही जिम्मेवार छैन । सर्पदंशको औषधि, एन्टिरेबिज औषधि नपाएर व्यक्तिको मृत्यु हुन्छ । कोही जिम्मेवार हुँदैनन् । सस्तो प्रचारको लागि अनसन बस्ने, नेपाल बन्द गर्ने र हडताल र जुलुस गर्ने कार्य निरन्तर चलिरहन्छ । तर जनता दिनहुँ पिल्सिनै रहेका छन् । तर देशमा सरकारले कुनै भूमिका नै खेलेको पाइँदैन । पानी फोहोर हुनुको कारण हरेक वर्ष हजारौं मानिस जन्डिसको सिकार हुन पुग्छन् तर स्वास्थ्यसँग सम्बन्धित निकायलाई कुनै वास्ता छैन । यो कहिले रोकिन्छ भन्ने प्रश्न प्रश्नमै सीमित रहन्छ । हामीसित यस्ता विसंगतिका चाङ नै छन् । धेरैधेरै यस्ता प्रश्नको उत्तर हामी नेपाली जनतासँग छैन, जसले गर्दा हामी वाक्कदिक्क भएर बिदेसिन बाध्य भएका छौं । जबसम्म यो देशमा कानुनले राजनीतिक फन्दाबाट बाहिर निस्केर स्वतन्त्र रूपमा काम गर्न पाउँदैन, भ्रष्टाचारले संस्थागत विकास कायम गरिरहन्छ । तबसम्म नेपाली जनताको प्रतिनिधिको 'गुन्डाराज' कायमै रहन्छ । जनताले कुनै पनि प्रश्नको उत्तर पाउने छैन र ढलमा स्कुले बालबालिका खस्दा फेसबुकमा छायाँ चित्र हेरेर प्रशासनलाई गाली गरेर चित्त बुझाउनुसिवाय अरू कुनै विकल्प हुने छैन। पन्त अस्ट्रेलियाको सिड्नी विश्वविद्यालयमा अध्ययनरत छन् ।"
कांग्रेसकांग्रेसबीच पानी बाराबारको स्थिति किन ?,"प्रिय साथीहरू तपाईंहरूसँग करिब चार दशकअघि मेरो विछोड भएको थियो ०३४ साल कात्तिक २४ गते । ०१७ साल पुस १ गतेको शाही 'कू' पछि पार्टी सभापति एवं प्रधानममन्त्री विश्वेश्वरप्रसाद कोइराला गिरफ्तार हुनुभए पनि भारत निर्वासित कांग्रेसी नेता तथा कार्यकर्ताहरूको भेलाले मलाई नेपाली कांग्रेसको कार्यवाहक सभापतिको जिम्मेवारी सुम्पिएको थियो । मेरै नेतृत्वमा पञ्चायती व्यवस्थाविरुद्ध सशस्त्र प्रतिरोध आन्दोलन भयो । १९६२ को भारतचीन युद्धका कारण आन्दोलन स्थगन गर्नुपर्यो । २०३४ को कात्तिक तेस्रो साता अमेरिकाबाट औषधोपचार गरेर फर्कनुभएका पार्टी सभापति बीपी कोइरालालाई कांग्रेसको नासो सुम्पिएको थिएँ । त्यसको दुईचार दिनपछि नै मेरो निधन भयो ।मैले अत्यन्त अवित भएर यो पत्र लेख्दैछु । मसमेत धेरै साथीहरूको अथक् प्रयास र सहादत अनि जेल यातना र आठ वर्षसम्मको पीडादायी निर्वासनबाट सिञ्चित कांग्रेस संगठनात्मक रूपले कमजोर, वैचारिक रूपले स्खलित नैतिक रूपले विचलित किन भइरहेको छ ? आफ्ना पूर्वजहरूको गौरवशाली इतिहासमा उभिएको आजको कांग्रेस अरूको वैशाखीमा बाँच्नुपर्ने अवस्था कसरी सिर्जना भयो ? गम्भीर समीक्षा गर्न अबेर गर्नु हुँदैन । सिद्धान्त र आदर्शका लागि मैले कांग्रेसका निमित्त के गरिनँ ? सबै साथीहरूसमक्ष केही चर्चा गर्नु सामायिक हुनेछ भन्ने ठान्छु । सुनको चम्चा र चाँदीको थालमा खाने राणा परिवारमा मेरो जन्म भएको हो । राणा प्रधानमन्त्री भीमशमशेरको नाति हिरण्यशमशेरको एकलौटी छोरा हुँ म । ऐसआराम, वैभव, श्रीसम्पत्ति सबै कुरा थिए मसँग । मलाई लाग्यो, मुलुकलाई एकतन्त्रीय निरंकुश राणाशासनबाट मुक्त गराई प्रजातन्त्र स्थापनाको लागि २००५ सालमा मेरै प्रयासले नेपाल प्रजातन्त्र कांग्रेसको स्थापना भयो । ००३ सालमा बीपी कोइरालाको नेतृत्वमा स्थापित नेपाल राष्ट्रिय कांग्रेस र प्रजातन्त्र कांग्रेस एकीकरण गरी ००६ सालमा कांग्रेसको स्थापना भयो । सत्ता आउँछ, सत्ता जान्छ । तर पार्टी निरन्तर रहनुपर्छ । प्रजातन्त्रको मियो, राष्ट्रियअन्तर्राष्ट्रिय जगत्ले समेत पत्याएको कांग्रेस किन ओरालो लाग्दैछ ? कांग्रेसको साँवा, ब्याज सत्ताको लागि अहिल्यै खाइसक्ने कि भोलिको पुस्ताको लागि मार्गप्रशस्त गर्ने । ००७ सालको सशस्त्र क्रान्तिको लागि आवश्यक हातहतियारको बन्दोबस्ती र क्रान्तिको लागि आवश्यक पर्ने करोडौं रुपैयाँ भाइ महावीर शमशेर र म भएर व्यवस्था गर्यौं । क्रान्ति सफल भयो । नेपालमा प्रजातन्त्र स्थापना भयो । ००७ साल फागुन ७ गते श्री ५ त्रिभुवनबाट संविधानसभाबाट निर्मित संविधानअनुसार संवैधानिक राजतन्त्रात्मक प्रजातान्त्रिक व्यवस्था कायम गरिने घोषणा भयो । राणाकांग्रेसको संयुक्त सरकारको अर्थमन्त्रीको हैसियतले टुँडिखेलमा तीन करोड रुपैयाँको वार्षिक बजेट प्रस्तुत गरेर जनताप्रति जवाफदेहिताको सुरुआत गरें । एकपछि अर्को सरकार गठन विघटनको शृंखला सुरु भयो । ०१४ सालको भद्र अवज्ञा आन्दोलनको कारणले ०१५ सालमा मेरै नेतृत्वमा गठित सर्वदलीय सरकारले पहिलोचोटि संसद्को लागि आम निर्वाचन सम्पन्न गर्यो । एक सय नौ निर्वाचन क्षेत्रमध्ये ७४ सिट नेपाली कांग्रेसको पक्षमा गयो । राजा महेन्द्र र भारत मेरो पक्षमा हुँदाहुँदै पनि मैले आफ्ना नेता बीपी कोइरालाको नाम प्रधानमन्त्रीमा प्रस्ताव गरें र आफू उपप्रधान र अर्थमन्त्री बनें । वीरगन्ज महाधिवेशन (२०१२ साल) मा गणेशमान सिंहसँगको प्रतिस्पर्धामा सभापति निर्वाचित भएपछि नेपाली कांग्रेस समाजवादी पार्टीको रूपमा स्थापित भएको हो । म अर्थमन्त्री हुँदा बिर्ता र राज्य रजौटा उन्मूलन, जंगल राष्ट्रियकरण भएको हो। जबकि मेरो आफ्नो हजारौं बिघा जमिन थियो पर्सा र बारामा । निर्वाचित सरकारविरुद्ध ०१७ सालको सैनिक 'कू' को दुई दिनअगाडि म कामविशेषले कलकत्ता गएको थिएँ । सायद राजालाई लाग्यो होला, सुवर्णशमशेरले उनलाई साथ दिनेछन् । त्यही भएर होला, उनले मलाई बाहिर जान स्वीकृति दिए । तर मेरो राजनीति सत्ताको लागि नभई निष्ठा र आदर्शको लागि थियो । पञ्चायती व्यवस्थाविरुद्ध सशस्त्र प्रतिरोध आन्दोलन गर्नुको विकल्प थिएन । आठ वर्ष भारतमा निर्वाचित कांग्रेसजनलाई बचाएर राख्नुपर्ने अभिभारा ममाथि थियो । त्यसनिम्ति कलकत्तास्थित कनक बिल्डिङ मैले बेच्नुपर्यो । कांग्रेस भएवापत नै वीरगन्ज र कलैया नगरपालिकाभित्रका हजारौं बिघा जमिन अधिग्रहण गरियो । बालुवाटारस्थित करिब एक हजार रोपनी मेरो जमिन सरकारले जफत गर्यो, जहाँ अहिले नेपाल राष्ट्रबैंक, प्रधानमन्त्रीनिवास र प्रधानन्यायाधीश निवास बनेको छ । मैले यो प्रसंग उठानुको कारण के हो भने, पदभन्दा सिद्धान्त ठूलो हो । अर्को कुरा, मुलुकले मलाई के दिन्छ भन्दा पनि आफूले मुलुकलाई के दिन सकिन्छ, त्यो महत्वपूर्ण हो । आज म मर्माहत भएको छु, आजको कांग्रेस सत्ताको लागि आफ्नो सैद्धान्तिक निष्ठासँग सौदाबाजी गर्दैछ ? वर्तमानमा आफ्नो आजको नेतृत्व किन संवेदनहीन बन्न पुगेको छ ? गम्भीर प्रश्न खडा भएको छ । कांग्रेसलाई जीवन्तता दिन युवा विद्यार्थीको सहभागिता आवश्यक छ । यस विषयमा बीपी र मेरो बीचमा गम्भीर छलफलपछि हामी के निष्कर्षमा पुग्यौं भने जेलबाट रिहा भएपछि बीपी भारत निर्वासनमा हुनुभएकाले तरुण दल बीपीले हेर्ने र भारत निर्वासनबाट मुलुक भित्रिएकाले विद्यार्थीहरूको क्षेत्र मैले हेर्ने । विद्यार्थी भन्नासाथ मुलुकभित्रका विश्वविद्यालय र कलेजमा अध्ययनरत पुस्तालाई कांग्रेसको मातृ संस्थाका रूपमा परिचालन गर्नुपर्ने थियो । यो अभिभारा ममाथि थियो । स्वतन्त्र विद्यार्थी युनियनको माग राखेर ०१७ सालदेखि नै प्रजातन्त्रवादी विद्यार्थीहरू आन्दोलनरत थिए । हजारौं संख्यामा गिरफ्तारी दिएका नेताहरू थिए । ०२६ को त्रिभुवन विश्वविद्यालय विद्यार्थी युनियन प्रजातन्त्रवादी समूहले विजय गर्यो । त्यतिखेर त्रिविबाट सम्बन्ध प्राप्त ६५ वटा कलेजहरू थिए । तत्कालीन विद्यार्थी नेताहरूसँगको परामर्शपछि त्रिवि विद्यार्थी युनियनको आयोजनामा प्रजातन्त्रवादी विद्यार्थीहरूको २०२७ वैशाख ६ देखि ९ गतेसम्म राष्ट्रिय सम्मेलन गर्ने निर्णय भयो । सम्मेलन तयारी समितिमा त्रिवि युनियनमा अध्यक्ष देवेन्द्रलाल नेपाली, महामन्त्री अर्जुननरसिंह केसी, विपिन कोइराला, शेरबहादुर देउवा, रामचन्द्र पौडेल, शिवबहादुर खड्का, दमननाथ ढुंगाना, मार्सल जुलुम शाक्य, वसन्त गुरुङ, चिरञ्जीवी वाग्ले, जवाहर जोशी सम्मिलित थिए । सवा नौ वर्ष बन्दी जीवनबाट रिहा हुनुभएका कृष्णप्रसाद भट्टराईले सो सम्मेलनको स्वयम्भुस्थित एउटा पाटीमा उद्घाटन गर्नुभयो । सभापतिमा विपिन कोइराला र मार्सल जुलुम शाक्यबीचको प्रतिस्पर्धामा कोइराला विजयी हुनुभयो । विद्यार्थी नेताहरूलई धरकपड सुरु भयो । राजकाजको मुद्दा लगाइयो । तीन महिनासम्म आन्दोलन भयो । सर्वोच्च अदालतको ०२७ असार १४ र २५ गतेको फैसलाबाट नेपाल विद्यार्थी संघ एउटा वैधानिक संस्था स्थापित भयो । यो सम्मेलन र आन्दोलनको लागि आर्थिक व्यय भार मैले नै बोकेको थिएँ । कार्यालय सञ्चालनको लागि मासिक तीन सय रुपैयाँ र मुखपत्र 'संक्रान्ति' निकाल्नको लागि सभापति विपिन कोइराला र प्रधानसम्पादक रामचन्द्र पौडेललाई ६ हजार रुपैयाँको व्यवस्था पनि मैले गरेको थिएँ । यी सब कुरा मैले यसनिम्ति उद्धृत गर्नुपरेको हो कि त्यही नेविसंघका नेताहरूको काँधमाथि कांग्रेस नेतृत्वको जिम्मेवारी आएको छ । पुरानो पुस्ताको अन्त्य भइसकेको छ । आज कांग्रेस नेविसंघमय भएको छ । कुन आदर्श र लक्षको लागि नेविसंघ गठन भयो ? त्यसप्रति तपाईंहरूलाई सचेत गराउनुपर्ने मेरो नैतिक दायित्व हो । हाम्रो समयमा पनि पार्टीमा गुटउपगुट थिए । तर बीपी, म, गणेशमानजी र सूर्यप्रसाद उपाध्याय मिलेर व्यवस्थापन गथ्र्यौं । पार्टीमा सामूहिक छलफल गथ्र्यौं । एकले अर्काको अस्तित्व स्विकाथ्र्यौं । एकअर्काप्रति सम्मान भाव थियो । एक ढिक्का थियो, त्यसैले त नै सबल थियो । कांग्रेसका अगाडि अन्य दल वाम पुड्का थिए । आज कांग्रेस कांग्रेसका बीच किन पानी बाराबारको स्थिति उत्पन्न भयो ? विपक्षी दलहरूसँग सत्ता साझेदार हुन सक्ने, कहिले एमालेसँग कहिले माओवादीसँग । तर आफ्नै पार्टीभित्रको द्वन्द्व व्यवस्थापन गर्न नसक्ने ? सत्ता आउँछ, सत्ता जान्छ । तर पार्टी निरन्तर रहनुपर्छ । प्रजातन्त्रको मियो, राष्ट्रिय अन्तर्राष्ट्रिय जगत्ले समेत पत्याएको कांग्रेस किन ओरालो लाग्दैछ ? कांग्रेसको साँवा, ब्याज सत्ताको लागि अहिले नै खाइसक्ने कि भोलिको पुस्ताको लागि मार्गप्रशस्त गर्ने । यो छनोट तपाईंहरूका हातमा छ ? तपाईंहरूको सुवर्णशमशेर (स्वर्गपुरीबाट)"
ऊर्जामन्त्री र जलमाफिया,"पश्चिम सेती स्नोउ माउन्टेन इन्जिनियरिङ कर्पोरेसन (स्मेक) लाई २०५४ सालमा दिनुको एउटा मुख्य कारण थियो भारतीय बजारमा नेपाली ऊर्जाको निर्यात परीक्षण । २०४९ सालमा जलविद्युत् विकास नीति बनायौं । यो नीतिले जलविद्युत्लाई आर्थिक वस्तुको रूपमा परिभाषित गर्दै बिजुली बेचेर धनी हुने सपना कोरेको थियो । उक्त सपना कार्यान्वयन हुन्छ कि हुन्न भन्नेचाहिँ नीतिनिर्माताहरूलाई थाहा थिएन । ठूलो आयोजना, त्यसमाथि जलाशययुक्त र तत्कालीन परिवेशमा सबै बिजुली नेपालमा खपत नहुने आदि कारणवश भारतीय बजारलाई पश्चिम सेतीले ताकेको थियो । स्मेकले त्यतिबेला भारतीय ऊर्जा दलाल कम्पनी (पीटीसी) सित पश्चिम सेतीको बिजुली प्रतियुनिट ४९५ अमेरिकी सेन्ट (तत्कालीन मूल्यमा तीन रुपैयाँ ५१ पैसा, जुन नेपालको प्रचलित दरभन्दा आधा सस्तो) मा विद्युत् खरिद सम्झौता (पीपीए) को लागि समझदारी पत्र (एमओयू) भएको थियो । यही दरमा स्मेकले पीटीसीलाई बिजुली दिन तयार भएको थियो । नेपाल सरकारले पनि कुल आयोजना लागतको १५ प्रतिशत लगानी गर्न तयार भयो, एडीबीसित ऋण लिएर । तर भारतले यो र त्यो बहाना खोज्दैखोज्दै पश्चिम सेतीको बिजुली लिन चाहेन, केवल झुलाइ मात्र रह्यो । यसरी यो आयोजनाको १६ वर्ष व्यतीत भयो । २०५० देखि २०६० को एक दशकको अवधिमा कुल जारी १६ हजार मेगावाट जलविद्युत् आयोजनामध्ये आधाभन्दा बढी भारतीय कम्पनीले लिएका थिए । जनआन्दोलन २०६२६३ पछि गठित सरकारले अरुण तेस्रो र माथिल्लो कर्णालीको विश्वव्यापी प्रतिस्पर्धा गरायो, जसमा यी दुवै आयोजना भारतीय कम्पनीले पाए । त्यसमध्ये माथिल्लो कर्णाली भारतीय निजी कम्पनी (जीएमआर) ले लियो भने अरुण तेस्रो सरकारी कम्पनी (सतलज) ले । अरुण तेस्रो निर्माण हुनेमा शंका छैन । तर माथिल्लो कर्णाली यसै भन्न सकिन्ने अवस्था छैन । किनभने जीएमआरले उसकै देशमा माथिल्लो कर्णालीको बिजुली बिक्री गर्न बडो हम्मे परेको अवस्था छ । भारतमै बिजुली बेच्नेमा ऊ ढुक्क नभएर बंगलादेशलाई बेच्ने प्रस्ताव गरेको छ । पछिल्लोपटक जीएमआरले नै लिएको माथिल्लो मस्र्याङ्दी २ (६५० मेगावाट) को बिजुली पनि भारतमा बिक्री हुन नसकेको छनक मिलेको छ । जीएमआरको सहायक कम्पनी हिमताल हाइड्रोले गत असारमा विद्युत् प्राधिकरणलाई आफ्नो आयोजनाको बिजुली खरिद गरिदिन औपचारिक रूपमा प्रस्ताव गरेको छ । स्वदेशी र विदेशी जलमाफियाका इशारामा हरेक ऊर्जामन्त्रीले लाइसेन्ससम्बन्धी कार्यविधि संशोधन गर्दै आइरहेका छन् । त्यसलाई पनि 'माफियानुकूल' हुने गरी संशोधन गर्नुपर्ने मन्त्री शाहीको 'बाध्यता' छ । नेपाल र भारतबीच तीन वर्षअघि विद्युत् व्यापार सम्झौता (पीटीए) भयो । यो सम्झौताको मुख्य उद्देश्य हो नेपालबाट उत्पादन हुने बिजुली भारतले पूर्ण व्यापारिक र उच्च व्यावसायिक तवरमा खरिद र बिक्री गर्ने । यो सम्झौतापछि नेपालको जलविद्युत्मा वैदेशिक लगानीको बाढी नै आउने अनुमान गरिएको थियो । पीटीए भइरहँदा नेपाल विद्युत् प्राधिकरणले निजी क्षेत्रको बिजुली खरिदमा पूर्ण रोक लगाएको थियो । अर्थात् उसले आपूले चाहेको बेला मात्र खरिद गर्ने र खरिद गरेको बिजुलीको मात्रै भुक्तानी गर्ने (टेक एन्ड पे) नीति लियो । पीटीएले मानौं भारतीय ऊर्जा बजारको ढोका ह्वात्तै खोलिदिएको प्रतीत भएको थियो । पीटीएपछि नेपालको जलविद्युत्को लाइसेन्स बजार एक प्रकारले 'गुल्जार' भएको थियो । विदेशी लगानीकर्ताले नेपालको जलविद्युत्मा चासो दिन थालेका थिए । जतिबेला नेपालमा बर्खायाममा बिजुली जडित क्षमताअनुसार उत्पादन हुन्छ, तर खपत भने कम हुन्छ । यसको ठीक उल्टो अवस्था छिमेकी भारतमा छ । गर्मीका कारण बिजुलीको माग र खपत बढी भएका बेला नेपालले आपूर्ति गर्न सक्ने र भारतमा कम माग भएको बेला उताबाट आयात गर्न सकिने । यस्तो अवस्थाबीच भएको पीटीए स्वागतयोग्य नै भयो, त्यतिबेला । पीटीए भएको दुई वर्षसम्म भारतले यसको कार्यान्वयनको नामगोत्र कतै लिएन । तर दुई वर्षपछि उसको वाणिज्य मन्त्रालयले एकाएक 'सीमापार विद्युत् व्यापारसम्बन्धी निर्देशिका' जारी गर्यो । उक्त निर्देशकाको मुख्य उद्देश्य पुनः नेपालका खोलानाला भारतीय कम्पनीका कब्जामा लिनु मात्र छ । अर्थात् शतप्रतिशत वा कम्तीमा ५१ प्रतिशत इक्विटी (पुँजी लगानी) भएको भारतीय कम्पनीले उत्पादन गरेको मात्र बिजुली उसले लिने गरी त्यो निर्देशिका बन्यो । जसले गर्दा गैरभारतीय कम्पनीका अन्य वैदेशिक लगानीलाई पूर्णरूपमा रोक लगायो । पश्चिम सेतीदेखि माथिल्लो मस्र्याङ्दी २ सम्म आइपुग्दा नेपालको लागि भारतीय ऊर्जा बजार अभै पनि पहुँचयोग्य छैन, त्यो विकट छ भन्ने प्रस्ट देखाएको छ । यताबाट उता बिजुली निकासी गर्न नदिने, बरु उताबाट जति भए पनि आयात गर्न दिने भारतको नीति रहेको छ, जुन कुरा हाम्रा नेताहरूले कहिल्यै पनि बुझेनन् । हेटौंडाबर्दघाटमा काम नगरेका कारण ठेक्का रद्द भएको उही ठेकेदारले ढल्केबरको सबस्टेसनमा एकाएक काम नगरेर आगामी डिसेम्बरको म्याद गुजार्ने प्रस्ट भएको छ । यसबाट ढल्केबरबाट थप ६० मेगावाट बिजुली नआउने पिरलो आइलागेको छ । हाम्रा ऊर्जाका नीतिनिर्माताहरू ढल्केबरबाट अबको हिउँदमा ६० मेगावाट बिजुली आयात गर्न नपाइनेमा बढी चिन्तित छन् । उनीहरूलाई बूढीगण्डकी र तमोरजस्ता जलाशययुक्त आयोजना बनाउनुपर्छ भन्ने चिन्ता छैन । गत आर्थिक वर्षमा विद्युत् प्राधिकरणले भारतबाट १७ अर्ब रुपैयाँको बिजुली खरिद गरेछ । पेट्रोलियम मात्रे एक सय १० अर्बको आयात गर्ने नेपालले ऊर्जा आयातलाई ख्यालख्याल ठान्दै आएको छ । ऊर्जा नै राष्ट्रिय सुरक्षासित जोडिएको विषय हो भन्नेमा ऊर्जामन्त्रीहरू बेखबर छन् । नौनौ महिनामा मन्त्रालय हाँक्न आउने ऊर्जा मन्त्रीहरूको एक मात्र ध्यान कसरी हुन्छ देशका खोलानाला विदेशीलाई बेच्नेमा सीमित छ । अघिल्ला ऊर्जामन्त्री जनार्दन शर्माले नारा घन्काए, 'नेपालको पानी जनताको लगानी' । यस्तो क्रान्तिकारी नारा दिने मन्त्रीले स्वदेशी लगानीको लागि कुनै समस्या नभएको बूढीगण्डकी भने विदेशीलाई अर्पण गरे । कुनै पनि ऊर्जामन्त्रीले 'म फलानो जलाशययुक्त आयोजना स्वदेशी लगानीमा बनाइछोड्छु' भनेका छैनन् । यद्यपि, नौनौ महिनामा सरकार परिवर्तन हुने नेपालमा कुनै एक ऊर्जामन्त्रीको पालामा कुनै आयोजना सम्पन्न हुने होइन । तर आधारशिला तयार गर्यो भने त्यो आयोजना पूरा हुनेछ । जस्तै माथिल्लो तामाकोसीको लाइसेन्स बिक्री गर्न तत्कालीन जलस्रोतमन्त्री ज्ञानेन्द्रबहादुर कार्कीलाई विदेशीहरूको 'राम्रै प्रस्ताव' आएको थियो । कार्कीले पनि माथिल्लो तामकोसी बेचेका भए अहिले यो आयोजना निर्माणको अन्तिम चरणमा आइपुग्दैनथ्यो । अहिले नवनियुक्त ऊर्जामन्त्री महेन्द्रबहादुर शाहीले घोषणै गरे, 'कुनै पनि जलमाफियाका पैसाले मलाई खरिद गर्न सक्ने छैन ।' माफिया भनेको भएको ऐन, कानुन र नियमलाई समेत परिवर्तन गरी उल्टाएर, उपव्याख्या गरेर निर्णय गराई अख्तियार दुरुपयोग अनुसन्धान आयोग र अन्य निकायबाट समेत बदर गराउन नसक्ने हैसियत भएको व्यक्ति वा वर्ग हो । ऊर्जा क्षेत्रको कार्यसूची हेर्दा अहिले माफियाका काम धेरै पूरा गर्नुपर्ने 'बाध्यता' देखिन्छ । ३५ अर्ब रुपैयाँ लागत रहेको तर ६० अर्ब देखाइएको माथिल्लो त्रिशूली १ (२१६ मेगावाट) को डलर पीपीएलाई ऊर्जा मन्त्रालयले उच्च प्राथमिकतामा राख्दै आएको छ । अघिल्ला ऊर्जामन्त्री शर्माल तिला १ र तिला २ (प्राधिकरणको प्रणालीभन्दा ठूलो ८६० मेगावाट) को आगामी दिनमा डलरमै पीपीए गर्ने गरी भ्याएर गइसके । कुनै पनि सरकारी कर्मचारीले कलम नचोपेको बूढीगण्डकीको कानुनी हैसियत अहिले पनि धरापमै छ । अघिल्ला प्रधानमन्त्रीसहित मुख्य विपक्षी एमाले र सत्तारुढ कांग्रेसकै उच्च नेताहरूको मिलेमतोमा बेचिएको बूढीगण्डकीलाई 'कानुनी हैसियत' दिनुपर्ने ऊर्जामन्त्री शाहीको अर्काे चुनौतीपूर्ण कार्यसूची छ । ७६२ मेगावाटको तमोर (जलाशययुक्त) आयोजना जसरी पनि 'कोल्याप्स' गरी प्राधिकरणलाई अध्ययन नै गर्न नदिने ऊर्जा मन्त्रालयको 'लिगेसी' लाई पनि निरन्तरता दिनुपर्ने मन्त्री शाहीका अर्को प्रमुख चुनौती हुन् । त्यसैगरी स्वदेशी र विदेशी जलमाफियाका इशारामा हरेक ऊर्जामन्त्रीले लाइसेन्ससम्बन्धी कार्यविधि संशोधन गर्दै आइरहेका छन् । त्यसलाई पनि 'माफियानुकूल' हुने गरी संशोधन गर्नुपर्ने मन्त्री शाहीको 'बाध्यता' छ । खोलानाला मात्र विदेशीलाई बेच्ने तर जलाशययुक्त आयोजना, त्यो पनि स्वदेशी लगानीमा कहिल्यै पनि बनाउन नदिने परिपाटीको निरन्तरता नै अहिलेको ऊर्जामन्त्रीका न्यूनतम कार्यसूची हुन् ।"
कर प्रणालीका नयाँ चुनौती र नेपाल,"सन् १९८६ पछि विश्वमा करको दायरा फराकिलो पारी करका न्यून दरहरूबाट अधिक राजस्व उठाउने अभियान सुरु गरियो । करको दायरा फराकिलो पार्ने क्रममा साविकदेखि दिइँदै आएका कर छुट र सुविधा घटाउने रवा खारेज गर्ने, साविकमा कर नलाग्ने वस्तु र आयमा न्यून दरमा कर लगाउने काम भयो । यसरी करको दायरा फराकिलो पारिँदा करका दर न्यून भए पनि बढी राजस्व परिचालित हुने विश्वास गरियो र व्यवहारमा त्यसको पुष्टि पनि भयो । सन् १९८६ मा अमेरिकी राष्ट्रपति रोनाल्ड रेगनले लागू गरेको यो कर प्रणाली सफल देखिएपछि अन्तर्राष्ट्रिय मुद्राकोष र विश्व बैंकले पनि तत्काल त्यसलाई ग्रहण गरे र सदस्य राष्ट्रहरू विशेषगरी विकासशील राष्ट्रहरूमा यो प्रणालीलाई अभियानकै रूपमा लागू गराए । मुख्यतः यो प्रणाली व्यक्तिगत र कर्पोरेट आय करसँग सम्बन्धित थियो । कर प्रणाली सुधारका क्रममा अमेरिकाको व्यक्तिगत आयकरको उच्चतम दर ५० प्रतिशतबाट २८ प्रतिशतमा र कर्पोरेट आयकरको दर ४६ प्रतिशतबाट ३४ प्रतिशतमा झारियो । यो कर कटौतीबाट घट्न जाने राजस्व दिइँदै आएका अनेकौं छुट र सुविधा घटाई करको दायरा फराकिलो पारेर र करका कानुन तथा प्रशासनिक प्रक्रिया पारदर्शी तथा सरल बनाएर पूर्ति गरियो । करको यो नयाँ मान्यताबाट अमेरिकाका करदाताहरूमा निकै उत्साह जगायो । फलस्वरूप लगानी बढ्यो, रोजगार बढ्यो र आर्थिक वृद्धि दर पनि उच्च भयो । त्यसपछि यो मान्यता अन्तर्राष्ट्रिय मुद्रा कोष र विश्व बैंकमार्फत क्रमिक रूपमा विश्वभर लागू हुँदै गयो । नेपाल पनि त्यसको अपवाद भएन । ६५ प्रतिशतसम्मको व्यक्तिगत आय करको उच्चतम दरलाई क्रमिक रूपमा घटाउँदै लगेर ३० प्रतिशत कायम गरियो । यसरी करको यो मान्यता राजस्व बढाउन, कर प्रणालीमा रहेका विकृति हटाउन र आर्थिक गतिविधि विस्तार गर्न सबैतिर सफल भयो । कहीं पनि यो मान्यता असफल भएर फिर्ता गर्नुपरेन । यसबाट निजी क्षेत्रका उद्योग, व्यापार, व्यवसायहरू उत्प्रेरित भए । यसरी फराकिलो दायराबाट करका न्यून दरमार्फत अधिक राजस्व परिचालन गर्ने प्रणाली विश्वमा स्थापित भयो । विश्वका देशहरू यो कर प्रणालीको विपरीत गएनन् । अहिले पनि विश्वमा करका यिनै मान्यता कायम छन् । किनभने यो कर प्रणालीले सरकारहरूको आर्थिक उद्देश्य हासिल गर्न भरपूर मद्दत गर्यो । सन् १९८६ देखि नै अन्तर्राष्ट्रिय मुद्रा कोष र विश्व बैंकले पनि आर्थिक उदारीकरण कार्यक्रम सुरु गरे । त्यसअन्तर्गत अन्तर्राष्ट्रिय व्यापार उदारीकरण प्रमुख एजेन्डा रह्यो । त्यतिन्जेल विश्व अर्थतन्त्रमा संरक्षणवादको वर्चस्व कायम थियो । त्यसअन्तर्गत आयातलाई निरुत्साहित पार्न अन्य अवरोधका साथै भन्सारका दरहरू निकै उच्च कायम गरिएको थियो । त्यसबाट अर्थतन्त्रमा तस्करी, बजार मूल्यभन्दा न्यून भन्सार मूल्यांकन, सामानको न्यून परिमाण घोषणा र सुनियोजित रूपमा न्यून दर प्रयोग जस्ता विकृतिहरूले जरा गाडेका थिए । फलस्वरूप भन्सार दर उच्च भएर पनि त्यसअनुरूप राजस्व परिचालन हुन सकिरहेको थिएन । अतः त्यस्तो स्थितिको सुधारको निमित्त पनि माथि उल्लिखित नयाँ कर प्रणाली नै उपयोग गरियो । अर्थात् भन्सारको कराधार फराकिलो पारियो, भन्सारका दरको संख्या व्यापक मात्रामा घटाइयो र भन्सारका उच्चतम दरहरूमा पनि व्यापक कटौती गरियो । अन्तर्राष्ट्रिय व्यापारलाई खुला र सहज पार्न अन्य गैरभन्सार अवरोधहरूलाई पनि क्रमिक रूपमा खारेज गर्दै लगियो । यो क्रम बढ्दै गएपछि अन्तर्राष्ट्रिय व्यापार संगठन (डब्लूटीओ) स्थापना गर्ने वातावरण तयार हुँदै गयो र अन्त्यमा १ जनवरी १९९५ मा सो संगठन स्थापना भयो । यो संगठनले पनि भन्सारको सीमित र न्यून दर प्रणालीलाई ग्रहण गर्यो, जुन व्यापार सहजीकरणको निमित्त पनि आवश्यक थियो । तर यति गर्दा पनि कर प्रणाली खोटरहित भने हुन सकेन । विशेषगरी व्यक्तिगत र कर्पाेरेट आयकर क्षेत्रमा नयाँनयाँ विकृति देखा परे । कर कानुन, नियम र प्रक्रियामा रहेका छिद्रहरूको उपयोग गरेर योजनाबद्ध रूपमा कर छल्ने (एभ्वाइडेन्स थु्र ट्याक्स प्लानिङ) क्रम बढ्दै गयो । यस्तो कार्य कानुनतः वैध थियो । यो माध्यमबाट राज्यहरूले थुप्रो राजस्व गुमाइरहेका थिए । गैरकानुनी रूपमा पनि कर छल्ने (ट्याक्स इभेजन) प्रवृत्ति जबर्जस्त रूपमा बढ्न थाल्यो । सँगसँगै उच्च तहको आयआर्जन गर्ने व्यक्ति, परिवार र करपोरेसनहरू करका दर न्यून भएका वा करै नलाग्ने देशहरूमा (ट्याक्स हेवेन) आफ्नो कारोबार स्थानान्तरण गर्ने प्रवृत्ति पनि बढेर गयो । साथै विदेशी लगानी आकर्षित गर्न देशहरूले करका दर घटाउन र अन्य सुविधा प्रदान गर्नमा प्रतिस्पर्धा गर्न थाले । यस्ता गतिविधिबाट राज्यहरूले ठूलो मात्रामा राजस्व गुमाउन थाले । त्यसबाट देशहरू राजस्व न्यूनताको नयाँ चुनौतीको सामुन्ने खडा हुन पुगे । यो स्थितिको निदान निकाल्न अहिले अन्तर्राष्ट्रिय मुद्रा कोष र विश्व बैंकका साथै संयुक्त राज्य अमेरिकामा अध्ययन, अनुसन्धान, बहस र छलफल चलिरहेका छन् । राष्ट्रपति रेगनले सन् १९८६ मा अमेरिकामा लागू गरेको कर प्रणालीकै दिशामा अगाडि बढ्ने हो कि भन्नेबारेमा यतिखेर अमेरिकामा बहस चलिरहेको छ (न्युयोर्क टाइम्स, जुलाई २२२३, २०१७) । त्यसैगरी अन्तर्राष्ट्रिय मुद्राकोषका उपप्रबन्ध निर्देशक मित्सुहिरो फुरुसावा अहिलेको स्थितिमा मूल्य अभिवृद्धि कर र सम्पत्ति करलाई प्रभावकारी बनाउनुको विकल्प नरहेको बताउँछन् (१२ जुलाई २०१७, जाकार्ता, इन्डोनेसिया) । उपप्रबन्ध निर्देशक फुरुसावाका अनुसार करको उद्देश्य 'कर लगाऊ र (करदातालाई) खुसी पार' हुनुपर्छ । यसको अर्थ करदाता असन्तुष्ट हुने गरी कर लगाउनु हुँदैन भन्ने हो । अर्थात् करदातालाई खुसी र सन्तुष्ट पार्ने गरी कर राजस्वको दक्षतापूर्वक (इफिसिएन्ट्ली) सदुपयोग गर्नुपर्छ भन्ने पनि यसको अर्थ हो । राज्यलाई कानुन बनाई कर लगाउने अधिकार अवश्य हुन्छ । तर त्यसो भन्दैमा करदाताको हितको बेवास्ता गरेर कर राजस्व जथाभावी खर्च गर्नु वा दुरुपयोग गर्नु उचित हुँदैन । यसरी कर प्रणालीको सन्दर्भमा अन्तर्राष्ट्रिय मुद्रा कोषको पछिल्लो दृष्टिकोण करदाता सन्तुष्ट हुने गरी कर राजस्वको सदुपयोग गर्नु हो । त्यसो हुन सकेमा मात्र कर लगाउनु र कर तिर्नुको औचित्य पुष्टि हुन्छ । त्यसैगरी उपप्रबन्धक निर्देशक फुरुसावाका अनुसार करको पहिलो उद्देश्यसँग मिल्दोजुल्दो अर्को उद्देश्य न्यूनतम कर राजस्वकुल गार्हस्थ्य उत्पादन अनुपात (मिनिमम ट्याक्स टु जीडीपी रेसियो) बाट उच्चतम आर्थिक वृद्धि दर हासिल गर्ने हुनुपर्छ । ट्याक्स टु जीडीपी रेसियो बढी र आर्थिक वृद्धि दर न्यून हुनुले कर लगाउनुको औचित्य पुष्टि गर्दैन । दक्ष, स्वस्थ र गतिशील अर्थतन्त्रमा करजीडीपीको कम रेसियोले उच्च आर्थिक वृद्धि दर हासिल हुनुपर्छ । यसले पनि कर राजस्वको दक्षतापूर्वक सदुपयोगमा जोड दिएको छ । यसरी यसले कर राजस्वको दुरुपयोगलाई अस्वीकार्य, अनुचित र आपत्तिजनक मान्दछ, जुन सर्वथा उचित हो । अतः अन्तर्राष्ट्रिय मुद्रा कोषको कर प्रणालीसम्बन्धी यो पछिल्लो मान्यता सर्वथा उचित छ तर राज्यहरूलाई भने यो मान्यताअनुरूप कर लगाउनु, राजस्व उठाउनु र त्यसरी खर्च गर्नु चुनौतीपूर्ण छ । नेपालको सन्दर्भ माथि चर्चा गरिएको विश्वको पछिल्लो कर प्रणालीका मान्यता र उद्देश्यको कसीमा नेपालको अवस्था तलको तुलनात्मक तालिकाबाट बुझ्न सकिन्छ देश कर राजस्वको अनुपात (प्रतिशतमा) (२०१५०१६ को) प्रतिव्यक्ति आय २०१६ को (अमेरिकी डलरमा) ६ बर्षको औषत आर्थिक बृद्धि दर प्रतिशतमा ( २०११०१६) यो तालिकाले दक्षिण एसियाका पाँच प्रमुख मुलुकमध्ये नेपालको कुल गार्हस्थ्य उत्पादनमा कर राजस्वको अनुपात सबैभन्दा बढी छ, तर प्रतिव्यक्ति आय र आर्थिक वृद्धि दर सबैभन्दा कम छ । यसको अर्थ सबैभन्दा कम दरमा आर्थिक वृद्धि गरी सबैभन्दा कम प्रतिव्यक्ति आय भएको नेपालले करबाट सबैभन्दा बढी राजस्व (जीडीपीको १८७ प्रतिशत) उठाइरहेको छ । जबकि सबैभन्दा बढी प्रतिव्यक्ति आय र उच्च आर्थिक वृद्धि दर भएको श्रीलंकाले उसको कुल गार्हस्थ्य उत्पादनको ११८ प्रतिशत मात्र कर राजस्व उठाइरहेको छ । यस आधारमा नेपालमा न्यूनतम कर राजस्वबाट अधिकतम आर्थिक वृद्धि दर हासिल गर्ने र करदातालाई खुसी राख्न कर लगाउने पछिल्लो कर प्रणालीका दुवै उद्देश्यको दक्षिण एसियामा नेपाल सबैभन्दा विपरीत छ । अर्थात् नेपालमा कर राजस्वको आर्थिक प्रगतिको निमित्त सदुपयोग नभई अन्य प्रयोजनमा दुरुपयोग भइरहेको छ भन्न सकिन्छ । अर्को शब्दमा नेपालमा कर उठाइएअनुरूप अर्थतन्त्रलाई प्रतिफल प्राप्त भइरहेको छैन । कर राजस्वबाट नेपालमा न आर्थिक वृद्धि दर बढाउन सकिएको छ न करदातालाई नै सन्तुष्ट पार्न । यो स्थितिले माथि चर्चा गरिएका मान्यताका आधारमा नेपालले उठाइरहेको कर राजस्वको औचित्य पुष्टि हुँदैन । यो नेपालको एउटा गम्भीर विचारणीय पक्ष हो ।"
विमान दुर्घटनामा बचेका खेलाडी मैदानमा ओर्लन आतुर,"रियो दी जेनेरियो : गत मंसिरमा भएको विमान दुर्घटनामा बाँच्न सफल भएका ब्राजिली फुटबलर एलन रस्चेल मैदानमा ओर्लन आतुर देखिएका छन् । गत मंसिर १४ गते ब्राजिली फुटबल क्लब चापाकोएन्सका खेलाडीसहित ८१ जना सवार विमान कोलम्बियाको मेडेलिन सहरनजिक दुर्घटना भएको थियो । दुर्घटनामा ६ जना यात्रुमात्रै बाँच्न सफल भएका थिए । तिनै ६ यात्रुमध्येका एक थिए, रक्षक एलान रस्चेल । उनी लामो समयसम्म उपचारमा थिए । उनी होसमै रहे पनि लामो समयसम्म टोलाएरै बसिरहन्थे । कसैसँग पनि कुरा गर्न नरुचाउने रस्चेललाई दुर्घटनाको त्रासबाट बाहिर निकाल्न उनकी पत्नी मरिना स्र्टोचीले अहम् भूमिका निर्वाह गरिन् । पत्नीको लामो र अथक प्रयासपछि रस्चेल यतिबेला दुर्घटनाको त्रासबाट बाहिर निस्किएका छन् । अकल्पनीय दुर्घटनाका साक्षी बनेका फुटबलर रस्चेल अहिले पुरानै कर्ममा फर्किएका छन् । लामो समयसम्म गुमनाम बनेका रस्चेल अहिले फुटबल मैदानमा फर्कने तयारीमा छन् । रस्चेल आठ महिनापछि स्पेनिस क्लब बार्सिलोनाविरुद्ध मैदानमा ओर्लने तयारीमा छन् । उनी अर्को महिना बार्सिलोनाविरुद्धको मैत्रीपूर्ण खेल खेल्न आतुर छन् । २७ वर्षीय रस्चेल पुरानै फर्ममा फर्कन हरेक दिन फुटबल मैदानमा पसिना बगाइरहेको अन्तर्राष्ट्रिय सञ्चारमाध्यमले जनाएका छन् । आठ महिनाअघिको बीभत्स घटनालाई बिर्सिएर चापाकोएन्सले नयाँ टोली तयार पारिसकेको छ । टिममा विमान दुर्घटनामा बाँचेका रस्चेलसँगै गोलरक्षक ज्याक्सन फोलम्यान र मार्कोस ड्यानिलो पनि चापाकोएन्समा आबद्ध भएका छन् । उक्त विमान दुर्घटनामा चापाकोएन्सले १९ जना खेलाडी र पूरै कोचिङ स्टाफ गुमाउनु परेको थियो । इन्धन सकिएर दुर्घटना भएको विमानमा २१ खेलाडी, २० भन्दा बढी पत्रकार, कोचिङ स्टाफ र अन्य यात्रु सवार थिए । दुर्घटनामा परेर पनि चापाकोएन्सका तीनजना खेलाडी, चालक दलका दुई सदस्य र एक पत्रकार बाँच्न सफल भएका थिए । चापाकोएन्स टोली एट्लेटिको नासिओनलसँग कोपा सुडामेरिकाना प्रतियोगिताको फाइनल खेल्न मेडिलिन जाँदै थियो । उक्त प्रतियोगिता दक्षिण अमेरिकाकै दोस्रो ठूलो क्लब प्रतियोगिता मानिन्छ । चापाकोएन्सले आगामी जुलाई ७ तारिखमा बार्सिलोनाको घरेलु मैदान नाउ क्याम्पमा मैत्रीपूर्ण खेल खेल्नेछ । जोआन ग्याम्पर ट्रफी नाम दिइएको मैत्रीपूर्ण खेलमा बार्सिलोनाले आफ्ना स्टार खेलाडीलाई नै मैदानमा उतार्ने सञ्चारमाध्यमले जनाएका छन् । चापाकोएन्सले शुक्रबार विज्ञप्ति निकाल्दै रस्चेलको पुनरागमन उनको स्वास्थ्य र क्लबको फुटबल टिम पुनर्निर्माणमा महत्वपूर्ण रहेको जनाएको छ । चापाकोएन्सले बार्सिलोनाजस्तो संसारकै चर्चित क्लबसँगको मैत्रीपूर्ण खेलले क्लबको पुनरागमनमा ठूलो सहयोग पुग्ने विश्वास गरिएको छ । चापाकोएन्स क्लबको स्थापना सन् १९७३ मा भएको थियो । ब्राजिलियन लिगमा यो क्लब नवौं स्थानमा छ ।"
जुडोमा नेपाललाई दुई कांस्य,काठमाडौं : थाइल्यान्डमा जारी थाइल्यान्ड इन्टरनेसनल नर्थ बैंकक युनिभर्सिटी जुडो च्याम्पियनसिप२०१७ मा नेपाली खेलाडी इन्द्रबहादुर श्रेष्ठ र उमेश मगरले कांस्य पदक प्राप्त गरेका छन् । इन्द्रले नौ राष्ट्रको सहभागिता रहेको ६६ केजी तौलसमूहमा फिलिपिन्सका मेरालेस नाथानिइललाई २२० सेकेन्डमा वाजारी र इप्पोनमा पराजित गर्दै कांस्यपदक प्राप्त गर्न सफल भएको जानकारी प्रशिक्षक सूर्यनारायण श्रेष्ठले दिए । इन्द्र पहिलो चरणमा भने आयोजक थाइल्यान्डका फुयनसुक कवेतलाई १२२ सेकेन्डमा वाजारी इपोन स्कोरमा पराजित गर्दै क्वार्टरफाइनल प्रवेश गरेका थिए । क्वार्टरफाइनलमा हङकङका खेलाडी चोइसिङ योङलाई वाजारी इप्पोनमा पराजित गरेका थिए । उनी सेमिफाइनलमा यूएईका ओक्सिवाई अलिखानसँग पूरा समय खेल्दै वाजारीको आधारमा पछि परेका थिए । यसैगरी ६० केजी तौलसमूहमा उमेशले क्यामरुनका खेलाडीसँग पराजित हुँदै कांस्य पदक जिते । उनी पहिलो चरणको खेलमा थाइल्यान्डका खेलाडी जाइवान कुराकोरनलाई वाजारी इप्पोनमा पराजित गर्दै क्वाटरफाइनल प्रवेश गरेका थिए । क्वाटरफाइनलमा भियतनामी खेलाडी न्गुयन होङसँग गोल्डेन स्कोरमा पराजित भएका उमेशले रिपाचेजमा थाई खेलाडीबाट वाकओभर पाएका थिए । यसैगरी महिला ५७ केजी तौलसमूहमा नेपालकी मनिता श्रेष्ठ प्रधान थाइल्यान्डकी खेलाडी वारासिहा युरिकोसँग इप्पोनमा पराजित भइन् । दक्षिण एसियाली खेलकुदकी स्वर्ण पदकधारी फुपूल्हामु खत्री भने पराजित भएकी छन् । महिला ६३ केजी तौलसमूहमा प्रतिस्पर्धा गरेकी फुपू आइतबार थाइल्यान्डकी खेलाडी सेनाथन ओरापिनसँग पूरा समय खेल्दै पराजित भइन् । अर्की नेपाली खेलाडी सुनिता ताम्राकार पनि ७० केजी तौलसमूहमा असफल भइन् । पहिलो चरणमा आयोजक राष्ट्रकी खेलाडी थाम्माफोरन अनोन्गनतलाई हराएर क्वार्टरफाइनलमा प्रवेश गरेकी सुनिता क्वार्टरफाइनलमा लाओसकी खेलाडी थिफाकोन सिहामोङसँग हारिन् । उनी कांस्य पदकका लागि भएको रिपाचेजमा भियतनामकी खेलाडी थ्रुओङ थी थानह थाउसँग पराजित भइन् ।
