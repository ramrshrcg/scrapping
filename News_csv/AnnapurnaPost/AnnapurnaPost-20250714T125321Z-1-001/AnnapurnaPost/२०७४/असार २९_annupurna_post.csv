शीर्षक,विवरण
सुदूरको पश्चिम,"व्यापक राजनीतिक परिवर्तन हुँदाहुँदै पनि आफ्नो भूगोल सुरक्षित राख्न सफल एक मात्र प्रदेश सुदूरपश्चिम अर्थात् प्रदेश नम्बर ७ को स्थानीय निर्वाचनको पूर्वसन्ध्यामा यात्राको अवसर मिल्यो । मोफसल र काठमाडौंको भिन्नताको खाडल ठूलै रहेछ । रन्जु दर्शना र किशोर थापाले काठमाडौंको स्थानीय निर्वाचनमा दिएको भन्दा दरिलो टक्कर धनगढी उपमहानगरपालिकाको निर्वाचनमा एक स्वतन्त्र उम्मेदवार गोपाल हमालले दिए । त्यस क्षेत्रको विकासमा महत्ववपूर्ण भूमिका निर्वाह गरेका, विकासप्रेमी पृष्ठभूमिका गोपाल मेयर पदमा सम्मानजनक दोस्रो स्थानमा रहे पनि छापा र सामाजिक सञ्जालमा रन्जु र किशोरले पाएजति ठाउँ पाएनन् । पंक्तिकारलाई पनि भेटेजति प्रायजसो सबैले एउटै प्रश्न गरे, दुई दसकसम्म विदेशमा बसेर पनि काठमाडौंमा घर किन नबनाएको ? ' मोफसल र काठमाडौंबीचको खाडल यही प्रश्नमा छ । धुवाँ र धुलोले जनजीवन कष्टकर भए पनि सेतो साबुनको फिँज नै कालो भएर बग्ने अर्थात् धेरै कालोमैलो सफा गर्ने काठमाडौंको स्नानको मज्जा बाहिर छैन । उता मोफसलमा भने राजधानीको अति आवश्यक मुकुन्डोको व्यापार नै छैन। कतिपय बेथितिहरूको अनुभूति आनन्दपूर्वक गरियो । विमान चढ्ने र ओर्लिने बेलामा अग्रपंक्तिमा रहेका यात्रुहरूले सेल्फी खिचेर पछाडिका यात्रुहरूलाई असहज पारेको सामान्य नै हो । नो पार्किङ' लेखेका ठाउँहरूको उपयोग गर्न मज्जाले मिल्दो रहेछ । पूर्वपश्चिम राजमार्गमा पर्ने सेनाको चेकपोस्ट स्थलमा सुविधाको लागि हो वा सुरक्षाको लागि हो सेनाले दुइटै लेनमा अवरोध गरेर राजमार्गमा वक्राकार रूपले गाडी चलाउनुपर्ने गरी अवरोध गरेको रहेछ । उपमहानगरपालिकाजस्तो सहरका सडकमा अवैज्ञानिक गति अवरोधकको निर्माण गरिएको छ । एसी लेखिएको १२ यात्रु क्षमता भएको धनगढीमहेन्द्रनगर रूटमा चल्ने माइक्रोबसमा १७ जना कोच्दा पनि वातानुकुलनको सुविधा पाइएन । बसहरू प्रत्येक स्टपमा निश्चित संख्यामा यात्रुहरू नआउन्जेल आरामले रोकिराख्दा रहेछन् । भारतको उत्तरप्रदेशका मुख्यमन्त्रीले सरकारी कार्यालयमा पान खाएर थुक्नेलाई जरिबानाको घोषणा गरिसक्दा पनि उनीहरूकै सिको गरेर पान चपाएर प्याच्च गर्ने फोहोरीहरूको फोहोरलाई उपमहानगर भइसकेको सहरमा निसंकोच शिरोधार्य गरिएको रहेछ । बजारमा एउटै जातका आँपका दुईखाले मूल्य तोकिएको सर्वत्र देखियो । मूल्यको भिन्नता किन भन्ने प्रश्नको उत्तरमा पसलेले भने उ इन्डियन दसरी है, व ई नेपाली दसरी है' भारतीय हुनु नै ब्रान्ड भए झैं गरी बजारमा बेचिने भारतीय दसरी आँपको मूल्य नेपालीको तुलनामा करिब ३३ प्रतिशत बढी छ । स्वदेशी उत्पादन कमसल भएको भन्ने मान्यता सर्वस्वीकार्य देखिन्छ । कांग्रेसले उम्मेदवार तय गर्न नसकेकाले निर्वाचनप्रति जनताको उत्साहबीच बुद्धिजीवीहरूमा निर्वाचन नहुनेमा आशंका व्याप्त थियो । सरकारको सुरक्षा व्यवस्था भने प्रशंसनीय थियो । पुराना मित्रहरूले स्थानीय निर्वाचनमा प्रत्यक्ष रूपले सहभागी हुनुपर्ने अनुरोधमा पंक्तिकारले आफू दुई दसकदेखि भूराजनीतिमा अज्ञान रहेको एक स्वतन्त्र नागरिक भएको भन्ने जवाफमा एकजना मित्रले भने, स्थानीय निर्वाचन पनि दुई दसकपछि नै हुँदैछ । यसबीचमा स्थानीय निकायको मतदानको अवसर नपाएका उनी र पंक्तिकारबीच कुनै भिन्नता नभएको उनको व्यंग्यात्मक तर्क यथार्थ नै हो । डोटीडडेल्धुरा राजमार्गमा पर्ने आफ्नो पैत्रिक स्थल पूर्णरूपले परिवर्तित भइसकेको रहेछ । वातानुकूलित बसको आनन्दमय यात्रामा सडकका ठाउँठाउँमा भएका खाल्डाखुल्डीले काउकुती लगाइरहेको जस्तो लाग्थ्यो । बिजुली, कालोपत्रे सडक, इन्टरनेट पुगेको पैत्रिक गाउँमा एकजना दाइका घरमा पुग्नेबित्तिकै दाइले भाउजूलाई पकाएको पानी ल्याउन अह्राएर पिउनयोग्य हुने गाउँको कन्चन पानी विकाससँगै पिउनको लागि अयोग्य भइसकेछ । उमालेको पानीलाई पकाएको पानी भनिँदो रहेछ । पकाएको पानी पिएपछि आतिथ्यको लागि चिया पिउनुपर्ने बाध्यात्मक परिस्थिति भने आएन । निर्वाचनमा मत माग्नैनपर्ने गरी प्रत्येक घरमा दलका झन्डा गाडिएका रहेछन् । एउटा घरमा कांग्रेस र माओवादी दुवैको झन्डा देखियो । के यो तालमेल भएको क्षेत्र हो भन्ने जिज्ञासाको उत्तरमा एउटा स्थानीयले भने, होइन । उनले अर्को घर देखाए जहाँ चारवटा दलका झन्डा गाडिएको रहेछ । कतिपय घरका ती झन्डाको खासै अर्थ नरहने उनले बताए । २०४८ सालको आमनिर्वाचनको प्रचारमा सँगै हिँडेका एकजना दाइको घरमा पुगियो । सूर्यअंकित झन्डा छानामा गाडेका उनलाई पंक्तिकारले आफू स्वतन्त्र नागरिक भएको स्पष्ट पारेपछि उनले भने, भाइको शिक्षाले भाइलाई स्वतन्त्र नागरिक बनायो, अज्ञानताले गर्दा हामी घरघरमा झन्डा गाड्न बाध्य छौं ।' झन्डा नगाड्नेको घरमा प्रत्येक दिन दबाब हुने र झन्डा गाडेपछि त्यो झन्झटबाट मुक्ति मिल्ने उनको तर्क थियो । छिमेकी गाउँमा एकजना वृद्धाको घरमा निर्वाचनमा भोट माग्न एक हुल मान्छे आएको विषयमा उनले आफ्नो कथा आफैं सुनाइन्, आफ्नो घरमा त जो भोट माग्न आए पनि सातवटै भोट रुखमा हालिन्छ ।' पंक्तिकारले आफ्ना एकजना असल मित्र अर्कै दलबाट उम्मेदवार भएको कुरा राखेपछि उनले भनिन्, भोट यताउता गरे बदर हुन्छ रे ।' भोट माग्न आउने सबै दललाई आफ्नो घरमा स्वागत भएको तर आफूले भने सातवटै भोट रुखमा हाल्ने उनले पुनः दोहोर्याइन् । रुख छापवाला कुनै उम्मेदवारको नाम भने उनले भन्न सकिनन्, हाँसिन् मात्र । गाउँपालिकाको भौगोलिक आकार ठूलो भएकाले स्थानीय निर्वाचन स्थानीयजस्तो नभएर यसो भएको हो । मतदाता शिक्षामा समेत भाग लिएका कतिपयको सात पदको लागि आठ चिन्ह किन भन्ने जिज्ञासा जतासुकै देखियो । धेरैलाई यसको जवाफ चित्त बुझेन । सानो सहयोग गर्ने उद्देश्यले आफूले अध्ययन गरेको विद्यालय भ्रमण गर्ने अवसर मिल्यो । हजारौं विद्यार्थीको मार्गदर्शक विद्यालयको अवस्था भने परिवर्तन नभएको रहेछ । प्रधानाध्यापकले त्यहाँ सुधारका विभिन्न कार्यक्रम लागू गरेको बताए, तर पनि समयको गतिभन्दा निकै पछि परेको विद्यालयको स्थिति यो गीतभन्दा फरक छैन । माझी दाइले जुनी भरी डुंगा तारिरहे । अरूलाई तार्दातार्दै आफूचाहिँ वारि रहे । अवसरको खोजीमा शिक्षित जनशक्ति पलायन हुने परम्परा र उचित सरकारी नीतिको अभावमा सामुदायिक विद्यालयको स्तरोन्नति हुन सकेको छैन । आर्थिक क्रान्तिको लागि चाहिने जनशक्तिको माग सम्भ्रान्त परिवारबाट मात्रै परिपूर्ति गर्ने हो भने समावेशीको नारा सार्थक हुँदैन । समावेशीलाई आरक्षणसँग जोडेर राजनीति गरिएको छ, तर समावेश गर्नुपर्ने वर्ग पूरै उपेक्षित भएको ग्रामीण विद्यालयको हालतबाट स्पष्टै देखिन्छ । उपमहानगरपालिका बनाउनुपर्ने बाध्यताले जनसंख्याको खोजीमा सीमारेखा तलमाथि गर्दा भौगोलिक रेखाहरू अवैज्ञानिक ढंगले कोरिएको धनगढी उपमहानगरपालिकामा स्पष्टै देखिन्छ । उपमहानगरपालिकामा जोडिएका ११ वटा (पूर्णरूपले ग्रामीण) वडाका बासिन्दाहरूले सहरसरह कर तिर्नुपर्नेछ, तर उनीहरूले पिउने पानी, ढल निकास, विद्यालय र स्वास्थ्यको सहजता र बाटोजस्ता सुविधा भने पाएका छैनन् । त्यहाँका बाँकी ६ वटा वडा पनि आंशिक रूपले ग्रामीण नै छन् । ६ वटा पूर्व गाउँ विकास समितिहरू मिलाएर बनाइएको डोटीको जोरायल गाउँपालिकामा एक कुनाबाट अर्को कुनासम्म पुग्न दुई दिनको पैदल यात्राको दूरी तय गर्नुपर्छ । उक्त गाउँपालिकाको नियमित बैठकको व्यवस्था भौगोलिक रूपले बीचमा पर्ने स्थानमा राखे पनि एक दिनको पैदल यात्राबिना त्यो सम्भव छैन । सरकारले अनुमति नदिएका कच्ची सडक त्यहाँ चल्तीमा भए पनि भरपर्दो यातायात भने पैदल नै हो । एकातिर देशलाई ससाना राज्यहरूमा विभाजित गरेर सामान्य जनताको अधिकार सुनिश्चित हुने भनिएको छ भने अर्कोतिर ससाना पहिलेका गाविसलाई एकीकृत गरेर ठूलो बनाएर अधिकार सम्पन्न गराउने भनिएको छ । उपमहानगरपालिकालाई महानगरपालिका बनाइदिने आश्वासन दिएर धनगढीमा पुष्पकमल दाहालले मत मागे । स्मरण रहोस्, महानगरपालिका हुन तीन लाख जनसंख्या चाहिनेमा कैलाली जिल्लाको जनसंख्या करिब पौने आठ लाख मात्र छ । महानगरपालिकामा बनाउनैपर्ने भए कैलाली जिल्लामा दुइटा महानगरपालिका हुनेछन्, के त्यो उपयुक्त होला ? आर्थिक क्रान्तिको लागि चाहिने जनशक्तिको माग सम्भ्रान्त परिवारबाट मात्रै परिपूर्ति गर्ने हो भने समावेशीको नारा सार्थक हुँदैन । समावेशीलाई आरक्षणसँग जोडेर राजनीति गरिएको छ, तर समावेश गर्नुपर्ने वर्ग पूरै उपेक्षित भएको ग्रामीण विद्यालयको हालतबाट स्पष्टै देखिन्छ । विकासको दृष्टिकोणले सुदूरपश्चिम पछि नै परेको छ । भारतसँगका धनगढी र महेन्द्रनगरका सीमा नाकाहरू देशका अन्य नाकाजस्तै सुलभ छैनन् । चीनसँग पनि यसको सुलभता छैन । भौगोलिक हिसाबले लगभग एउटै देशान्तरमा पर्ने चीनको मानसरोवर जाने भारतीय तीर्थालुलाई आकर्षित गर्ने यातायातको विकास र पर्याप्त सुविधाको अभावले त्यो पर्यटन क्षेत्र ओझेलमा परेको छ । भारतको बनबासादेखि नेपालको गड्डाचौकीसम्मको यातायात असुविधाका कारणले भारतमा काम गर्न जाने नेपाली पैदल यात्रा गरेका देखिन्छन् । पंक्तिकारले भारु एक सय प्रतिव्यक्तिको दरले गरेको बनबासामहेन्द्रनगर यात्रामा एउटा पाँचसिटे मोटरमा दसजना कोचिए । एकछिनपछि ड्राइभरले सीमा सुरक्षा बललाई दिन प्रत्येक यात्रुबाट दस रुपैयाँको हिसाबले उठाउने कुरामा पंक्तिकारले प्रतिवाद गर्यो र अन्त्यमा केही यात्रुबाट उनले पचास रुपैयाँ उठाए । त्यसपछि भारतीय पुलिसलाई दिन उनले फेरि त्यसरी नै पचास रुपैयाँ उठाए । भारतीय भन्सारमा त्यसरी नै गरे । पंक्तिकारले आफ्नो समान विधिवत् जाँच गराएर लैजान गरेको प्रयासको यात्रुहरूकै बीचमा विवाद भयो । पंक्तिकार मोटरबाट ओर्लेर आफ्नो सामान जँचाएर सीमावारि पुग्दा पनि घूस दिएर आएको मोटरभन्दा छिटो भयो । ड्राइभरले फेरि पचास रुपैयाँ उठाएर नेपाली पुलिसलाई यात्रुले नै घूस दिनुपर्ने तर्क राख्यो । नेपाली पुलिस से डरते हो क्या ? ' भन्ने पंक्तिकारको प्रश्नमा उनले भने, नेपाली पुलिस से पंगा नही लेनेका' दुइटा अरू जाँचहरू भए । कतिपय यी जाँचहरूमा मोटर छिटो जाँच गराउन उनले पैसा उठाएको यात्रुहरूलाई थाहा भएकै हुनुपर्छ । सम्पूर्ण जाँच पूरा गरेर हिँड्नै लाग्दा एउटा सामान्य नागरिकले मोटरको ड्राइभरलाई झम्ट्यो । ड्राइभरले उसको गोजीमा हात हाल्यो । पछि थाहा भयो ऊ गड्डाचौकीमहेन्द्रनगर रुटमा चल्ने विक्रम टेम्पो सिन्डिकेटको मानिस रहेछ । पंक्तिकारले घूसको सहारा नलिएरै गरेको यात्रामा उपभोक्ताको चेतनाको अभाव हो वा सरकारी बेवास्ताले हो, यात्रीहरू लुटिएका छन् । भारतबाट आउने कामदार प्रत्येकपटकको जाँचमा कुनै वर्जित समान नहुँदा पनि दस भारु दिने हिसाबले खल्तीमा तयारी अवस्थामा नै हुँदा रहेछन् । पंक्तिकारले भ्रमण गरेको बुथमा बिहान सात बजे करिब दुई हजार मतदाताको उपस्थिति हुँदाहुँदै निर्वाचनको व्यवस्थापन प्रशंसनीय थियो । दलहरूबीच निर्वाचनप्रति उत्साहबाहेक कुनै किसिमको मनमुटाव देखिएन । प्रदेश नम्बर ७ मा वैशाखको निर्वाचन स्थगित गर्नुको कुनै औचित्य पुष्टि गर्न सकिँदैन । कैलालीमै जन्मेर जीवनको महत्ववपूर्ण समय कैलालीमा बिताएको पंक्तिकार जस्तालाई मधेसी भनिँदैन । त्यसैले तराई' र मधेस' शब्दको भिन्नताको व्याख्या हुनु आवश्यक भइसकेको छ । अल्पसंख्यक कुनै समुदायका नागरिकहरू छन् भने निर्वाचन स्थगन गरेर बहुसंख्यकको अपमान गर्नु हुँदैन । पूर्वीमधेसमा उब्जेको राजनीतिक समस्याको परिणाम सम्पूर्ण तराईका जनताले भोग्नु न्यायोचित हुन्छ ? अन्त्यमा, एक व्यक्तिगत प्रसंग, डोटी भ्रमणमा सँगै भएको छोरालाई स्यानो भात खाने ? ' भनेर धेरैले हैरान गरे । छोरा असमन्जसमा परेको पर्यै भयो । पहाडतिर केटाकेटीलाई स्वागत गर्न भात दिने चलन छ । भातलाई पनि स्यानो भनिनुको कारण भने आदरणीय पाठकहरूकै जिम्मामा । फर्किंदा धनगढीकाठमाडौंको यात्रामा प्रधानमन्त्री शेरबहादुर देउवासँगको सहयात्राको प्रसंग भने यो आलेखमा अटाएन । भट्ट अमेरिकास्थित टेनिसी स्टेट युनिभर्सिटीमा एसोसिएट प्रोफेसर छन् ।"
अमूर्त सांस्कृतिक सम्पदा,"नेपालको पश्चिमाञ्चल विकास क्षेत्र, गण्डकी अञ्चल, तनहुँ जिल्लाको सदरमुकाम दमौलीदेखि उत्तरपूर्र्वमा तनहुँसुरको डाँडा अवस्थित छ । यो तनहुँसुरको डाँडा तनहुँ राज्यको राजधानी हो । तनहुँसुरको डाँडामा सँगसँगै दुइटा चुचुरा छन् । यसैगरी सदरमुकाम दमौलीदेखि पश्चिमपट्टि मानुङको डाँडा अवस्थित छ । तनहुँसुरका दुइटा र मानुङको एउटा गरी यी त्रितुंगबाट तनहुँ नाम रहेको विश्वास छ । तनहुँ राज्यको अवसानपछि तनहुँसुरदेखि पश्चिमपट्टि केहीपर छिम्केश्वरीको लेकसँगैको बन्दीपुरलाई तनहुँ जिल्लाको सदरमुकाम कायम गरियो । पूर्वपश्चिम तथा उत्तरदखिनको व्यापारिक बाटोमा पर्ने हुनाले बन्दीपुरलाई सदरमुकाम मानिएको थियो । अघि बन्दीपुरमा मूल अड्डा र पोखरामा छोटी अड्डा रहेको थियो । पछिबाट पोखराको छोटी अड्डा बन्दीपुरमा र बन्दीपुरको मूल अड्डा पोखरामा सारियो । पृथ्वी राजमार्ग बनेपछि बन्दीपुरमा रहेको सदरमुकाम दमौलीमा सारियो । तनहुँसुरको डाँडादेखि पूर्व र दखिनमा गाउँ र बेँसीको पायक परेको अति सुन्दर रमणीय चुँदीको रम्घा गाउँ अवस्थित छ । यही चुँदीरम्घामा १८७१ असार २९ गते आइतबार आषाढ कृष्णाष्टमी रेवती नक्षत्र धनु लग्न सिंह नवांशक मीन राशिमा आदिकवि भानुभक्त आचार्यको जन्म भएको थियो । पञ्चमस्थान र पञ्चमेशबाट विद्या र कवित्वभावको अध्ययन गरिन्छ । भानुभक्त आचार्यको जन्मकुण्डलीमा पञ्चमेश मंगल नीच भएर आठौं स्थानमा बसेको छ । अतः पञ्चमेश मंगल नीच भएर आठौं स्थानमा बसेको व्यक्तिमा कसरी काव्यभाव स्फुरण भयो ? यो एउटा जिज्ञासाको विषय हो । यसैगरी शुक्रलाई काव्यकारक ग्रह मानिन्छ । भानुभक्त आचार्यको जन्मकुण्डलीमा शुक्र वृष राशिमा स्वगृही भएर बसेको छ, तापनि छैटौं स्थानमा बसेको शुक्र त्यति प्रभावकारी मानिँदैन । अतः कुन ग्रहको कारणले भानुभक्त आचार्यमा कवित्वभाव स्फुरण भयो र उनी नेपालका आदिकवि बन्न सके ? यसको राम्रो पहिचान गर्न अत्यावश्यक छ । भानुभक्त आचार्यको जन्म धनु लग्न र सिंह नवांशकमा भएको कुरा यसअघि नै उल्लेख भइसकेको छ । जन्मसमयमा लग्नेश वृहस्पति नवौं स्थानमा सिंह राशिमा बसेको छ । नवौं स्थानमा बसेको वृहस्पतिले लग्नमा, तेस्रो स्थानमा र पाँचौं स्थानमा पूर्ण दृष्टिले देखेको हुँदा पञ्चमेश मंगल नीच भए पनि वृहस्पतिको दृष्टि परेको हुँदा नीचभंग राजयोग परेको छ । यसैगरी सिंह नवांशकका पति सूर्य मिथुन राशिमा केन्द्रवर्ती भएर बसेको छ र सप्तम भावमा बसेको सूर्यले लग्नमा पूर्ण दृष्टिले देखेको छ । यसरी जन्मलग्नमा सौर्यमण्डलका स्वामी सूर्य र मन्त्रपति वृहस्पतिको पूर्ण दृष्टि परेको हुँदा लग्नेश वृहस्पतिले भानुभक्त आचार्यमा कवित्व भाव स्फुरण गराई नवांशेश सूर्यले उनलाई आदिकविको उपाधि दिलाएको देखिन्छ । सप्तगण्डकीको पवित्र जलले अभिसिञ्चित गण्डकीप्रस्रवणक्षेत्र अतीतकालदेखि नै भाषासाहित्य, धर्मदर्शन एवं संस्कृति तथा कलाकौशलको क्षेत्रमा अति प्रसिद्ध छ । यस क्षेत्रमा धवलागिरि, नीलगिरि, अन्नपूर्ण, माछापुच्छ्रे, मनासलु, गणेश र लामटाङ आदि हिमालय पर्वतहरू अवस्थित छन् । यी हिमालय पर्वतहरू बाह्रै महिना हिउँले ढाकिएका हुन्छन् । यहाँ गोसाइँकुण्ड, दामोदरकुण्ड, मुक्तिक्षेत्र, रुरुक्षेत्र, देवघाट, त्रिवेणी, सिकलेस चोखोपानी आदि तीर्थस्थलहरू छन् । गण्डकी महात्म्यमा माछापुच्छ्रे हिमालको दुइटा चुचुरोलाई नरनारायणको स्वरूप मानिएको छ । भारतमा गंगा र यमुनाको बीचको भूभाग अन्तरवेदी नामबाट प्रसिद्ध छ । यसैगरी उत्तराखण्ड नेपालमा कालीगण्डकी र सेतीगण्डकीको बीचको भूभागलाई अन्तरवेदी मानिन्छ । अघि यही सेतीगण्डकी र मादीगंगाको द्वीपमा मत्स्यगन्धाको गर्भबाट पराशर ऋषिका छोरा कृष्ण जन्मेका थिए । सेतीगण्डकी र मादीगंगाको द्वीपमा जन्मेको हुनाले उनी कृष्ण द्वैपायन कहलाएका थिए । यिनै कृष्ण द्वैपायनले वेद र पुराणको व्यास गरेको हुँदा उनी भगवान् वेदव्यासको रूपमा प्रसिद्ध भए । यसरी नेपाल अधिराज्यको तनहुँले प्राचीनकालदेखि नै कवि, लेखकहरूको साधनास्थलको रूपमा प्रसिद्धि पाइआएको छ । तनहुँ एउटा उर्वरा भूमि भएको हुँदा यहाँ खान र लगाउनको लागि धेरै मेहनत गर्न नपर्ने हुनाले यहाँका वासिन्दा विद्या साधनामा लाग्न सफल भएका थिए । त्यसकारण अघि पृथ्वीनारायण शाहको समयमा गोरखामा नपाइएको मितक्षराको व्यवहराध्याय नामक ग्रन्थ तनहुँमा पाइएको थियो । जुम्लाको अचार्जबाडा पैत्रिकस्थल भएका आचार्य ब्राह्मणहरू खेतीपातीको लागि सुगम र विद्याको साधनाको लागि उचित थलोको खोजी गर्दै तनहुँको चुँदी, रम्घा आइपुगे । त्यही आचार्य ब्राह्मणको कुलमा श्रीकृष्ण आचार्य जस्ता पण्डित जन्मे । श्रीकृष्ण आचार्यको तेस्रो पुस्तामा भानुभक्त आचार्य जन्मे । भानुभक्त आचार्यले सबैले राम्ररी बुझ्न सक्ने नेपाली भाषाको माध्यमबाट लोकको हित गर्नको लागि आध्यात्मिक रामायण र रामगीतालाई नेपालीमा अनुवाद गरे । भानुभक्त आचार्यको समयभन्दा अघि पनि नेपाली भाषामा केही फुटकर कविताहरू नलेखिएका होइनन् तर भानुभक्तीय रामायणचाहिँ नेपाली भाषामा रचना गरिएको पहिलो र सग्लो ग्रन्थ हो । त्यसकारण भानुभक्त आचार्य नेपाली भाषा र साहित्यका आदिकवि हुन् । भानुभक्तीय रामायण नेपालको सहर, बजार, गाउँ, घर र गोठमा समेत अति लोकप्रिय छ । मेलापात, बनबुट, घाँसदाउरा तथा उकाली र ओरालीमा भानुभक्तीय रामायणको श्लोक फलाकेर नेपालीहरू आनन्दको सास फेर्छन् । श्रीमद्भागवत्महापुराण वाचन, श्रीसत्यनारायण स्वामीको पूजा आदि धार्मिक आयोजनहरूको अवसरमा रातभर जाग्राम बसेर खैँजडी र मुजुराको तालमा भक्तिहरूले भानुभक्तीय रामायणको विषयलाई लम्बरी भजनको रूपमा गाउँछन् । भानुभक्त केवल नेपाली भाषा र साहित्यका आदिकवि मात्र नभएर लोकहितका अभियन्ता पनि हुन् । यसैगरी मैले रोधी घरमा भानुभक्तीय रामायणको विषयवस्तुलाई लिएर लोकभाकामा दोहोरी गाएको सुनेको छु । मैले गोठालाहरूले आफ्नो गादोमा भानुभक्तीय रामायणको पुस्तक बोकेर हिँडेको पनि देखेको छु । हाम्रो गाउँ याङ्जाकोट, घ्याउजुका मुन्द्रे कामी मित दाइले फुर्सदको बेला आफ्नो आरनको डिलमा बसेर भानुभक्तीय रामायण लयबद्ध गरी वाचेर अरूलाई सुनाएको पनि मैले आफ्नै आँखाले देखेको छु । तर अहिले रेडियो, टीभी, मोबाइल आदि आधुनिक सञ्चारमाध्यम तथा आधुनिक शिक्षाको कारणले भानुभक्तीय रामायणप्रति नेपाली मानसिकता आकर्षित र प्रभावकारी हुन सकेको छैन । यसरी अहिले नेपालको एउटा महत्ववपूर्ण अमूर्त सांस्कृतिक सम्पदा लोपोन्मुख अवस्थामा छ । भानुभक्तीय रामायणले नेपाल बाहिर दार्जिलिङको चिया कमान, असामको गोठ, बर्माको कम्युन र देहरादुनको लाइन आदि प्रवासका नेपालीहरूलाई नेपाल बिर्सन दिएको छैन । यसका अतिरिक्त भानुभक्तीय रामायणले प्रवासमा नेपालीबीच आपसी सद्भाव कायम गराएको छ । त्यसकारण नेपालमा भानुभक्त आचार्य आदिकवि हुन् भने प्रवासमा चाहिँ भानुभक्त केवल आदिकवि मात्र नभएर नेपालीको भावनात्मक एकता एवं नेपाली मानसिक सम्मीलनका प्रतीक पनि हुन् । आज नेपालमा जातीय एवम् भाषिक अन्तरद्वन्द्व चर्किरहेको छ तर प्रवासका नेपालीहरू भने नेपाली भाषा र भानुभक्त आचार्यलाई माध्यम बनाएर आफ्नो जाति, भाषा, धर्म र संस्कृतिको जगेर्नाका लागि अघि बढिरहेका छन् । अतः आफूलाई रैथाने भन्न रुचाउने नेपालका नेपालीहरूले प्रवासमा बसेका नेपालीहरूबाट यो कुरा राम्ररी सिक्न सक्नुपर्छ । यसरी आदिकवि भानुभक्त र उनको कृति भानुभक्तीय रामायणको महत्वव आज पनि उत्तिकै ओजस्वीपूर्ण एवं गरिमामय छ । अहिले नेपालमा संघीय लोकतान्त्रिक गणतन्त्र स्थापना भएको छ । आदिकवि भानुभक्त जंगबहादुर राणाका समकालिक हुन् । त्यसबेला भर्खरभर्खर नेपालमा राणाहरूको जहानियाँ शासन स्थापना भएको थियो, तर त्यस अवस्थामा पनि आदिकवि भानुभक्त आचार्यमा जनता अथवा लोकको हित गर्ने भावना जागृत भइसकेको थियो । एक दिन नारद सत्यलोक पुगि गया लोकको गरूँ हित भनी भानुभक्तीय रामायणको यो पहिलो श्लोकबाट आदिकवि भानुभक्तमा अन्तरनिहित लोककल्याणको भावना स्पष्ट हुन्छ । यसकारण भानुभक्त केवल नेपाली भाषा र साहित्यका आदिकवि मात्र नभएर लोकहितका अभियन्ता पनि हुन् । पृथ्वीनारायणले नेपालको भौगोलिक एकीकरण गरेर नेपाललाई एकताबद्ध गराएका थिए । आदिकवि भानुभक्त आचार्यले भाषा र साहित्यको माध्यमबाट नेपाली मानसिकताको समीकरण गराए । यसरी एउटा शासकले गर्नुपर्ने काम पृथ्वीनारायण शाहले गरेका छन् भने एउटा प्राज्ञिक व्यक्तिले गर्नुपर्ने काम आदिकवि भानुभक्तले गरेका छन् । अतः आजका राजनीतिज्ञ र प्राज्ञिक व्यक्तिहरूले पृथ्वीनारायण र भानुभक्त आचार्यबाट पाठ सिकेर नेपाल राष्ट्रको निर्माण र नेपाली राष्ट्रियताको विकासमा अघि बढ्न सक्नुपर्छ । आदिकवि भानुभक्तको यो आदर्श र मर्यादालाई सधैँ कायम राखि राख्नु हामी सबैको परम दायित्व हो ।"
"श्रीकृष्ण, पुरन्डिही र चुँदीरम्घा","आदिकवि भानुभक्त आचार्यका बाजे श्रीकृष्ण आचार्य हुन् । उनी आफ्नो समयमा पहाडी देश तनहुँतिर खुब नाम चलेका विद्वान् थिए । यस्ता विद्वान् अग्निश्वरोपाध्याका छोरा हुन् । यस समयमा तनहुँमा त्रिविक्रम सेन (विसं १७९८१८२६) राजा थिए । तनहुँको पूर्वमा पर्ने गोरखा राज्यमा पृथ्वीनारायण शाह राजा थिए । यिनकै शासनकालमा १८१० सालतिर श्रीकृष्ण आचार्यको जन्म भएको थियो । अग्निश्वरका सन्तान हुर्कन सक्दैनथे । श्रीकृष्ण आचार्य पनि हुर्कन्न कि भन्ने पिर थियो । सानो बालक छँदा श्रीकृष्णलाई सुकेनाश भन्ने रोग लाग्यो । यस्तो रोग लागेपछि बालक सुक्दै गएर नाश हुने अवस्थामा पुग्छ अर्थात् बालकको मृत्यु हुन्छ । सुकेनाश भएकाले श्रीकृष्ण आचार्यलाई प्रचलित उपचार परम्पराअनुसार गाईको गोबरसँग जोखियो । रोगी श्रीकृष्णको तौलबराबरको गोबर घरको मूल ढोकामाथि टाँसियो । गोबर बिस्तारै सुक्यो, उनको सुकेनाश पनि सन्चो हुँदै गयो । गोबरसँग जोखेर उपचार गरेकाले श्रीकृष्णलाई जोखु पाध्या पनि भनिन्थ्यो । पुराना कागजपत्रमा जोखु पाध्या भन्ने उल्लेखसमेत भेटिन्छ ।जोखु पाध्याको बेँसीघरको पूर्वतिर पानीको कुवा भएको साउने खोल्सो र १२१२ वर्षमा पूजा गरिने कुलदेवताको स्थान थियो । दक्षिणतर्फ टारी खेत, पश्चिमतिर बग्रे खोलो र उत्तरतर्फ पानी खाने अर्को कदमे कुवा र कोल्डाँडो थियो । कोल्डाँडामा तिल र तोरी पेल्ने कोल थिए । कदमे कुवाबाट उत्तरतर्फ रम्घा गाउँ र शिखर कटेरीतिर जाने ठाडो बाटो थियो । यस चौहद्दीमा भएको डिहीलाई पुरन्डिही भन्ने चलन थियो । धनञ्जय आचार्यले पाल्पाबाट नै बन्डापत्र लेखे । बन्डापत्रअनुसार भानुभक्तका ६ भाइ बाबुहरू छुट्टिभिन्न भए । छुट्टिभिन्न हुँदा श्रीकृष्णका ठाहिँला छोरा गंगादत्त आचार्यको भागमा यो मूलघर घर परेको थियो । मूल घर भइन्जेल यसलाई साउनेपारि भनिन्थ्यो । गंगादत्तका सन्तानले मूल घर छोडेर बग्ग्रे खोलापारि र रम्घाको डाँडामा घर बनाए । तर तिनीहरूलाई साउनेपारि नै भन्न थालियो । मूलघरभन्दा पूर्वतर्फ क्रमशः श्रीकृष्ण आचार्यका कान्छा छोरा इन्द्रविलास, माहिला छोरा काशीनाथ र जेठा छोरा धनञ्जय आचार्यको भागमा परेको पाखो जमिन थियो । सबैको मूल घर साउनेपारि पर्यो । मूल घरबाट पश्चिमोत्तरपट्टि साहिँला छोरा पद्मनाथ आचार्यको भाग थियो । यी साहिँलाका निमित्त मूल घर साउनेपारि थिएन, तर पूर्वतर्फ घर बनाई बस्ने तत्कालीन आचार्य र अन्य थरका पण्डित, ढकालहरूले साउनेपारि भन्ने नाम दिए । काहिँला तुलसीरामका छोरी मात्र जन्मेकाले बन्डापत्र गर्दा भाग लागेको देखिँदैन । गंगादत्त आचार्यका पनाति विधान आचार्य काठमाडौं उपत्यकाभित्र ललितपुर जिल्लामा सातदोबाटोनेर अचेल सहरिया घर बनाई बसेका छन् । अहिले पनि उनको घरले साउनेपारि भन्ने नाम पाएको छ, पुख्र्यौली मूल घरको साउनेपारि बिम्बलाई जीवन्त बनाएको छ । बाजेसहित माथिका पुर्खालाई बुझाउँदा बाजेबराजु भन्ने गरिन्छ । भानुभक्तका कुनै एक बराजुले चुँदीखोलाको जलाधार क्षेत्रमा बिर्ता पाएका हुन् । अनि उनले तनहुँको धरम्पानी भन्ने गाउँ छोडेको हुनुपर्छ । छोडेपछि रम्घा डाँडालाई गाउँ र डाँडाको फेदी चुँदीलाई बेँसी बनाएर बसोवास गर्न थालेको बुझिन्छ । बिर्ता पाएपछि भने लामो समयसम्म जीविकाको निम्ति बिर्तावालका वंशजलाई चुँदीरम्घा छोड्नुपरेन । पछि विक्रमको बीसौं शदाब्दीको नबौं दशकतिर श्रीकृष्णका माहिला छोरा काशीनाथका केही सन्तानहरूले नेपाली कांग्रेसका नेता विश्वेश्वरप्रसाद कोइरालाका पिता कृष्णप्रसाद कोइरालाका छिमेकी हुन चुँदीरम्घा छोडेर विराटनगर पुगेको देखिन्छ । श्रीकृष्ण आचार्यकी सत्यरूपा नाम भएकी जेठी पत्नी थिइन् । यिनबाट सन्तान भएनन् । तिनैताका चुँदीरम्घामा नै बस्ने प्रद्युम्न पण्डितका छोरा गुणानन्द पण्डित थिए । उनकी श्रीकान्ता नामकी छोरी थिइन् । यिनैसँग श्रीकृष्ण आचार्यले सन्तानका निम्ति दोस्रो विवाह गरे । यी कान्छी पत्नीबाट भने धनञ्जय, काशीनाथ, पद्मनाभ, तुलसीराम, गंगादत्त र इन्द्रविलास गरी ६ जना छोरा र रूद्रप्रिया र रमा नामका दुई छोरी गरी जम्मा आठजना सन्तान जन्मिए । पुरन्डिहीमा यी आठजनाले बालक्रीडा गरे । श्रीकृष्ण आचार्य र भानुभक्तको प्राचीन विरासत धुमिल हुँदो छ । प्रतिवर्ष गरिने भानु जयन्तीले मात्र त्यो प्राचीन विरासतलाई पुनः सबैको स्मृतिमा ल्याइदिन्छ । छुट्टीभिन्न हुनुभन्दा पहिले जन्मेका भानुभक्तसहित श्रीकृष्ण आचार्यका नातिहरूको बालक्रीडा स्थल यही पुरन्डिही थियो । यता गंगादत्त र उनका छोराहरूका सन्तान अन्य भाइका सन्तान झैं फैलिएनन् । पुरन्डिहीको बसोवासलाई सन्तान नफैलिनुको कारण ठानियो । अनि, उनीहरूले मूल घर छोडे । पुरन्डिही खण्डहरमा परिणत भयो । खण्डहरसहित ठूलाठूला डाले घाँसका रूखहरू, भोगटे, ठूलो अर्चल र निबुवा, कागती, सुन्तला, केरा आदि फलपूल देख्दा पंक्तिकारलाई श्रीकृष्ण आचार्यको स्मृतिले स्वागत गरे झैं लाग्थ्यो । बेँसी पुरन्डिहीको घर बाहै्र महिना निश्चित ठाउँमा थियो । तर गाउँको घर भने निश्चित ठाउँमा थिएन । किनभने १९५० सम्म पनि तनहुँतिर कुमाल, दरै र बोटे जाति मात्र होइन, बाहुन र क्षत्री पनि बाह्रै महिना प्रायः बेँसीमा नै बस्थे रे । औलोको प्रकोप बढेर बर्खा महिनाभर बेँसीमा बस्न नसकिने भयो । बाहुन र क्षत्रीहरू औलो छल्न शिखर ठाउँ खोज्दै डाँडातिर लागे । श्रीकृष्ण आचार्य पनि औलो छल्न चुँदीरम्घातिर उक्लिए । उनी बर्खाको ४५ महिना औलो छल्न डाँडाको विभिन्न भागमा बस्थे । कुनै वर्ष तल्लोरम्घा त कुनै वर्ष उपल्लो रम्घा, कुनै वर्ष तामाकोटतिर डाँडामा औलो छल्ने बसाइ हुन्थ्यो । चुँदीरम्घा दुईवटा शब्दले बनेको छ । चुँदी खोलाको नाम हो । यसले तल्लो चुँदी र उपल्लो चुँदी भन्ने दुईवटा ठाउँलाई बुझाउँछ । भानुभक्तका पुर्खा पहिले उपल्लो चुँदी र पछि तल्लो चुँदीमा आएका हुन् भनिन्छ । रम्घा डाँडाको नाम हो । यसले तामाकोट, जारकाटे, मध्यपुर, धर्मशाला, उपल्लो रम्घा र तल्लो रम्घाका ठाउँलाई बुझाउँछ । शिखर कटेरी अर्थात् धर्मशाला भएको अधमरो ठाउँमा धनञ्जय आचार्य आफ्ना पाँच भाइहरूसँग छुट्टीभिन्न भएपछि बसोवास गर्न थालेका हुन् । त्यहाँ बस्दा रम्घा र बेलथुम्कीको पँधेरामा पानी भर्न जाने चलन थियो । २०५५ सालतिर धर्मशालामा उत्खनन गर्दा शिखर कटेरी भेटियो । हामी केटाकेटी छँदा त्यहाँ भग्नावशेष रूपमा घरहरू देखिन्थे । अहिले उत्खनन् गरेको ठाउँमा भानुभक्तको घर थियो भन्छन् । शिखर कटेरीको पूर्वीभाग बेलथुम्कीतिर पनि गुल्जार थियो । धर्मशालामा आचार्य, पौडेल र बेलथुम्कीमा ढकाल थरका बाहुनको बसोवास थियो । उपल्लो रम्घाको डाँडामा भने श्रीकृष्ण आचार्यका ससुराली पण्डितहरूको बसोवास थियो । शिखर कटेरीको पूर्वीभागको गहिरोतिर आरन थाप्ने दलितहरूको बसोवस थियो । त्यहाँ घरका भग्नावशेष, पानी खाने कुवा र फलपूलका बोट र किट (फलामको पोलेपछि आउने ठोस मैल) भेटिन्थे । भनिन्छ, त्यस ठाउँमा महामारी फैलियो । वनको डढेलोले पनि घरहरूमा आगलागी हुने डर बढ्यो । अनि शिखरकटेरी, धर्मशाला र बेलथुम्कीका दलितसहितका बासिन्दा उपल्लो रम्घा, मध्यपुर र जार्काकाटेको डाँडातिर घर बनाई बस्न थाले । २०१८ सालपछि औलाको प्रकोप हट्यो । फेरि बाह्रै महिना श्रीकृष्णका सन्तान बेँसीमा बस्न थाले । बेँसी छोडेर पुनः तितरवितर भए । अहिले श्रीकृष्ण आचार्यका पाँच भाइ छोराका नगन्य सन्ततिहरू चुँदीमा बसोवास गर्छन् । श्रीकृष्ण आचार्य र भानुभक्तको प्राचीन विरासत धुमिल हुँदो छ । प्रतिवर्ष गरिने भानु जयन्तीले मात्र त्यो प्राचीन विरासतलाई पुनः सबैको स्मृतिमा ल्याइदिन्छ ।"
भानुभक्त सबैका माली,"नदेखिने भगवान्का बारेमा भन्दा देखिने मानिसका बारेमा कुरा गर्नु बेस भन्ने चिन्तनका पक्षधर खलिल जिब्रानले भनेजस्तै नेपाली साहित्य इतिहासका सर्व श्रेष्ठ पुरुष कविवर भानुभक्त आचार्यको लेखकीय ऊर्जा पनि यही भावना र विचारबाट अभिप्रेरित छ । नेपाली साहित्यका वरद्पुत्र महाकवि लक्ष्मीप्रसाद देवकोटाले पनि भानुभक्तका बारेमा यही भावनाअनुरूपको सम्बोधन गरेका छन् । एक दिन नारद सत्यलोक पुगिगया लोकको गरूँ हित भनी अध्यात्म रामायणको पहिलो श्लोकले पनि देखिने मानव समाजको हित पक्षलाई नै आत्मसात गरेको छ । कुनै पनि स्रष्टालाई देश, काल र परिस्थितिको पीडाजन्य प्रतिकूलताबाट पृथक् रहेर अभिव्यक्ति दिन सहज थिएन । कवि भानुभक्त पनि यसका अपवाद थिएनन् । किनभने नेपाली भाषा साहित्यको माध्यमिककालीन परिस्थितिमा सामाजिक स्वरूपमा केही हदसम्म विचलन रहेको भए पनि भानुभक्तले रामायणको मौलिक अनुवाद भने देश, काल र परिस्थितिसुहाउँदो गरेका थिए । सर्वोत्तम सिर्जनाको निमित्त समय र स्रष्टा दुवैको संयोग आवश्यकता पर्छ, तर भानुभक्तको समयताका त्यो सहजता उनलाई त्यति सम्भव थिएन । समयले निर्माण गरेको इतिहासको एक कालखण्डमा ज्यादै थोरै युगपुरुषहरू जन्मिन्छन् र समकालीन युगको सफल प्रतिनिधित्व गर्दै राष्ट्र, समाज र युगयुगान्तरसम्म भावी पुस्ताको लागिसमेत प्रेरणाका अजयस्रोत बन्न पुग्छन् । यिनै महान् युगपुरुषमध्ये आफ्ना युगका सफल क्रान्तिकारी कवि भानुभक्त पनि एक हुन् । नेपाली समाजले उनको योगदानको मूल्यांकन समयनिरपेक्ष होइन, समयसापेक्ष भएर गर्नु बढी न्यायोचित ठहर्छ । कुनै पनि भाषालाई समयले बचाउने हो । आज नेपालका धेरै भाषाहरू अस्तित्वको संकटको अवस्थाबाट गुज्रिरहेका छन्, तर नेपाली भाषाले साझा र सम्पर्कसूत्र भाषाको रूपमा नेपाली समाजमा गरिमामय स्थान प्राप्त गरिरहेको छ । यो देन तिनै आदिकवि भानुभक्त आचार्यको देन हो, जुन देन त्रिशतक प्रवेशसम्म आइपुग्दा पनि झन्झन् विकसित, विस्तार र बलवान् बन्दै गइरहेको छ । आजको नेपाली भाषासाहित्यमा परेको प्रभाव र योगदान पनि यसैको विकसित र विराट् रूपस्वरूप हो । तनहुँ चुँदीरम्घामा १९७१ असार २९ गते जन्मेका भानुभक्त आज २०७४ साल असार २९ गते त्रिशतकको चौथो वर्षमा प्रवेश गर्दासम्म पनि उनी साहित्यिक लोकमा प्रख्यात छन् । नेपाली भाषा साहित्यका प्रथम कवि भानुभक्तका सरल, सरल र मधुमय नेपाली काव्यवाणीले चिरकालदेखि नै अल्पावित बनेर यस समग्र भूखण्डकै सभ्यता र संस्कृतिको सर्जन गर्नमा महत्ववपूर्ण योगदान पुगेको छ, जसलाई कालजयी कवि भानुभक्तको सिर्जनाले मलजल गरेको छ । भानुभक्त नेपाली भाषासाहित्यका आदिकवि हुन् । किनभने नेपाली भाषा र साहित्यप्रतिको योगदानको प्रसंग उठाउँदा तीनजना वाणीपुत्रका बारेमा भानुभक्तको तुलना गर्न सम्भव छ । संस्कृत साहित्यको विकासमा संस्कृतका आदिकवि वाल्मीकिको जुन स्थान छ, हिन्दी साहित्यमा सन्त तुलसीदासको जो गौरवमय गाथा भएजस्तै नेपाली भाषासाहित्यमा कवि भानुभक्तको पनि त्यही स्थान छ । भारतीय कवि सन्ततुलसीदासले युगको १६ औं शताब्दीमा रामचरितामानसको रचना गरेर पुण्यकार्य गरेका थिए । त्यसैले यस अर्थमा पनि कवि भानुभक्तलाई नेपालका सन्ततुलसीदास भनिएको हो । नेपाली भाषासाहित्यका मूर्धन्य व्यक्तित्व भानुभक्तले नेपाली भाषामा अध्यात्म रामायणको मौलिक अनुवादपश्चात् यस क्षेत्रमा नयाँ युगको क्रान्ति प्रारम्भ भएको हो । साहित्यिक श्रेष्ठताको मूल्यांकन जनतामा परेको अनन्त प्रभाव र सर्वकालीन ह्यस्पर्शतामा निर्भर रहन्छ । संस्कृत भाषाको चर्को दबदबा रहेको तत्कालीन अवस्थामा रामायणजस्तो सुन्दर महाकाव्यलाई नेपाली भाषामा मौलिक अनुवाद गरेर साझा भाषाको रूपमा भानुभक्तले गरेको योगदान अतुलनीय रहेको छ । कुनै पनि स्रष्टा द्रष्टालाई असलखराब तथा राम्रोनराम्रो भनेर परिभाषित गर्ने बलवान् आधार भनेको उसले राष्ट्रपति गरेको समग्र योगदान नै हो । यसकारण भानुभक्तको योगदानको मूल्यांकन समयनिरपेक्ष होइन, समयसापेक्ष भएर गर्नु जरुरी छ । नेपाली भाषालाई अत्यन्त सरलीकृत रूपमा नेपालीहरूको जनजिब्रोमा प्रवेश गराउने रचनात्मक कार्य भानुभक्तका समकालीन र पूर्ववर्ती कविहरूबाट सम्भव भएन । यसैकारण पनि उनको महिमागानलाई ध्यानमा राख्दै भानुभक्तलाई नेपाली साहित्यका कालजयी आदिकवि भनिएको हो । भानुभक्तका रामायण, भक्तमाला, रामगीता, वधूशिक्षा, प्रश्नोत्तरीजस्ता काव्यकृतिलगायत कैयन् फुटकर रचनाहरूले नेपाली जनजीवनमा स्पन्दनको सञ्चार प्रवाह आजसम्म पनि गरिरहेका छन् । नेपाली साहित्यमा प्रयोग र परम्पराबारे प्रसंग उठाउँदा कुनै व्यक्तिको जीवनमा विश्वास र आशंकाजस्तै कुनै देशको साहित्यको परम्परा र प्रयोगको घनिष्ट सम्बन्ध रहन्छ । विश्वका अरु साहित्यमा जस्तै नेपाली साहित्यमा पनि यस्तो कुनै उल्लेखनीय कृति पाइँदैन, जसमा प्रयोग मात्र छ, परम्परा छैन अथवा जसमा प्रयोग छैन, परम्परा मात्र छ । तर संस्कृतलाई मात्र कविताको उचित माध्यम सम्झिने साहित्यिक परम्परा भएको बेलामा कवि भानुभक्तले नेपालीलाई सफलतापूर्वक कविताको माध्यम बनाउनु कम जोखिम, क्रान्तिकारी र प्रयोगको सानो उदाहरण थिएन । हिजोको सफल र सार्थक प्रयोग आजको परम्परा बन्छ । भानुभक्तीय चर्चाको प्रसंगमा एउटा महत्ववपूर्ण पक्ष के हो भने सम, देवकोटा र सिद्धिचरणको उदयपश्चात् नेपाली साहित्यमा भानुभक्तीय योगदानको विवेचनामा आधुनिक दृष्टिकोणले प्रवेश गर्यो । यो भानुभक्तमूलक प्रभाव र जागरण क्रमशः साहित्यिक जागरणको रूपमा परिणत भयो । नेपाली साहित्य समालोचना क्षेत्रका विशिष्ट विद्वान् समालोचक प्रोफेसर यदुनाथ खनालको समालोचकीय दृष्टिकोण पनि यस परिभाषामा शाश्वत रहेको छ । यसकारण पनि कवि भानुभक्तको प्रभावकारी व्यक्तित्व नेपाली चेतनाको विकासमा गहनतम् उपलब्धि हो। संस्कृत भाषाको चर्को दबदबा रहेको तत्कालीन अवस्थामा रामायणजस्तो सुन्दर महाकाव्यलाई नेपाली भाषामा मौलिक अनुवाद गरेर साझा भाषाको रूपमा भानुभक्तले गरेको योगदान अतुलनीय रहेको छ । नेपाली भाषालाई सरलीकृत रूपमा नेपालीहरूको जनजिब्रोमा प्रवेश गराउने रचनात्मक कार्य उनका समकालीन र पूर्ववर्ती कविहरूबाट सम्भव भएन । यसैकारण भानुभक्तलाई नेपाली साहित्यका कालजयी आदिकवि भनिएको हो । नेपाली साहित्यको माध्यमिककालीन परिस्थितिमा सामाजिक स्वरूपमा केही हदसम्म विचलन रहेको भए पनि भानुभक्तले रामायणको भावानुवाद देश, काल र परिस्थितिसुहाउँदो गरेका थिए । कुनै पनि स्रष्टालाई देश, काल र परिस्थितिको पीडाजन्य प्रतिकूलताबाट पृथक रहेर अभिव्यक्ति दिन सहज थिएन । कवि भानुभक्त पनि यसका अपवाद थिएनन् । सर्वोत्तम सिर्जनाको विमित्त समय र स्रष्टा दुवैको संयोग आवश्यकता पर्दछ, तर भानुभक्तको समयताका त्यो सहजता सम्भव थिएन । कवि भानुभक्तको दार्शनिक अध्ययन, तिखारिएको कलम र महान्प्रतिभाले नेपाली भाषा र साहित्य आज यति धेरै मौलाउन सकेको हो । सगुणस्वरूप रामचन्दको पवित्र चरित्र व्याख्या भएको अध्यात्म रामायणलाई सरल नेपाली भाषामा श्लोकबद्ध गरी नेपालीहरूका घरघर र झुपडीझुपडीहरूमा रामचरित्रको गाथा धार्मिक सन्देश गायनको रूपमा भानुभक्तले पुर्याए । नेपाली काव्यवाणीअन्तर्गत रामभक्तिधारा परम्पराका कविमा पाइने युगबोध नै नेपाली काव्यजगतमा भानुभक्तीय अस्तित्व हो । त्यसैले समाजको अति साँधुरो कालखण्डमा भानुभक्तले नेपाली भाषा र साहित्यलाई जुन उच्चकोटिमा पुर्याए त्यति सिर्जनात्मक कार्य उनका समकालीन तथा पूर्ववर्ती कविहरूले कदापि गर्न सकेनन् । उनको एउटा कालजयी कविताको अंश जिउँदै मर्याको भनी नाम् छ कस्को ? उद्यम् विना बित्तछ काल जस्को । तथापि नेपालको भूराजनीतिक सीमाभन्दा पर नेपालीहरू रहेका स्थानमा पनि नेपाली जातिलाई चिनाउन भानुभक्तले खेलेको भूमिका उल्लेखनीय छ । सबै जातको साझा पूलबारीको रूपमा रहेका नेपालका धेरै मालीहरूमध्ये एक विशिष्ट माली कवि भानुभक्त नै हुन् । त्यसैले कुनै पनि स्रष्टा द्रष्टालाई असलखराब तथा राम्रोनराम्रो भनेर परिभाषित गर्ने बलवान् आधार भनेको उसले राष्ट्रपति गरेको समग्र योगदान नै हो । यसकारण भानुभक्तको योगदानको मूल्यांकन समयनिरपेक्ष होइन, समयसापेक्ष भएर गर्नु जरुरी छ । कवि भानुभक्तमा राष्ट्रिय योगदानको मर्यादा विद्यमान रहेको प्रसंगमा नेपाल र नेपालीको अस्तित्व रहेसम्म नेपाली भाषासाहित्यमा भानुभक्तीय रामायण र उनको योगदानको अमरगाथा पनि कालजयी रहिरहनेछ ।"
जापानी राजदूतबाट खेलकुद सामग्री वितरण,"काठमाडौँ : नेपालका लागि जापानी राजदूत माससी ओगावाले रु २० लाख मूल्य बराबरका स्की खेलसम्बन्धी विभिन्न सामग्री विहीबार नेपाल स्की एसोसिएसनलाई हस्ताणतरण गर्नुभउको छ । स्की एसोसिएसन जापानबाट उपलब्ध भएका बाह्र जोर स्कि, छ जोर जुत्ता, र छ वटा ज्याकेट राजदूत माससीले नेपाल स्की एसोसिएसनका अध्यक्ष जीवनराम श्रेष्ठलाई जापानी दूतावासमा एक कार्यक्रममा हस्ताणतरण गर्नुभयो । खेलकुद सामग्री हस्ताणतरण समारोहमा बोल्दै राजदूत माससीले नेपालमा स्की खेलको विकासमा टेवा पुर्याउने उद्देश्यले उक्त सामग्री वितरण गरिएको बताउनुभयो । नेपालमा स्की खेल सन् २००७ बाट सुरु भएको हो । स्की हिउँमा खेल्ने चिप्लेटी खेल हो । यो खेल जापानमा लोकप्रिय छ । नेपालमा हिउँ पर्दा मनाङ र मुस्ताङमा यो खेल खेल्न सकिन्छ । भोलिका लागि खेल भन्ने अभियानलाई सफल पार्न जापानले विश्वमा झण्डै १०० देशमा विभिन्न खेलसँग सम्बन्धी सामग्री वितरण गर्ने नीति अघि सारेको दूतावासले जानकारी दिएको छ । स्की अन्तरराष्ट्रिय खेल हो । विशेष गरी जापान र उत्तर अमेरिकामा यस खेलको महत्व बढ्दै गएको छ । रासस"
भारतीय टोलीको मुख्य प्रशिक्षकमा शास्त्री,"मुम्बई : पूर्वअलराउन्डर रवि शास्त्री भारतीय राष्ट्रिय क्रिकेट टोलीको मुख्य प्रशिक्षक नियुक्त भएका छन् । भारतीय क्रिकेट कन्ट्रोल बोर्ड (बीसीसीआई)ले सल्लाहकार समितिको सिफारिसलाई अनुमोदन गर्दै मंगलबार अबेर शास्त्रीलाई टोलीको मुख्य प्रशिक्षकको जिम्मेवारी दिने निर्णय लिएको हो । पूर्वक्रिकेटर सौरभ गांगुली, सचिन तेन्दुल्कर र भीभीएस लक्ष्मण सम्मिलित सल्लाहकार समितिले शास्त्रीको नाम मुख्य प्रशिक्षकमा सिफारिस गरेको थियो । बीसीसीआईले शास्त्रीलाई सन् २०१९ मा हुने एकदिवसीय विश्वकपसम्मका लागि नियुक्त गरिएको जनाएको छ । सल्लाहकार समितिको सिफारिसलाई अनुमोदन गर्दै बीसीसीआईले तीव्र गतिका पूर्वबलर जहिर खानलाई सोही अवधिसम्मका लागि परामर्श बलिङ प्रशिक्षकका रूपमा नियुक्त गरेको छ । यसैगरी अन्तर्राष्ट्रिय टेस्ट शृंखलाका लागि पूर्वकप्तान तथा ब्याट्सम्यान राहुल द्रभिडलाई परामर्श ब्याटिङ प्रशिक्षकमा नियुक्त गरेको छ । सल्लाहकार समितिले अन्तर्वार्ता लिएका पाँचमध्येबाट शास्त्रीलाई मुख्य प्रशिक्षकका लागि सिफारिस गरेको हो । समितिले शास्त्रीसँगै पूर्वभारतीय क्रिकेटरद्वय वीरेन्द्र सेहवाग र लालचन्द राजपुत, अस्ट्रेलियन प्रशिक्षक टम मुडी र इङ्लिस प्रशिक्षक रिचर्ड पिबससँग पनि अन्तर्वार्ता लिएको थियो । यसअघि निवर्तमान मुख्य प्रशिक्षक अनिल कुम्बलेले राजीनामा दिएपछि सो पद रिक्त बनेको थियो । हालै इङ्ल्यान्डमा भएको च्याम्पियन्स ट्रफीको फाइनलमा भारतीय टोली पाकिस्तानसँग पराजित भएपछि कप्तान विराट कोहलीसँग सम्बन्ध बिग्रिएकाले कुम्बलेले राजीनामा दिएका हुन् । शास्त्रीले रिक्त पदपूर्तिका लागि सल्लाहकार समितिले गरेको दोस्रो चरणको आह्वानमा मात्र आवेदन दिएका थिए । उनले पहिलो चरणको आह्वानमा भने आवेदन दिएका थिएनन् । भारतीय राष्ट्रिय टोलीबाट ८० टेस्ट तथा एक सय ५० एक दिवसीय क्रिकेट खेलेका ५५ वर्षीय शास्त्री एक टेस्ट शृंखलामा कप्तानसमेत बनेका थिए । चोटका कारण उनी कप्तानका रूपमा भने लामो समय टिक्न सकेनन् । सन् २००७ मा भारतीय टोलीको बंगलादेश भ्रमणमा व्यवस्थापक बनेका उनी सन् २०१४ देखि सन् २०१६ सम्म भारतीय टोलीका निर्देशक थिए । जहिरले पहिलोपटक सिनियर राष्ट्रिय टोलीमा प्रशिक्षकको हैसियतमा काम गर्ने अवसर पाएका छन् । हालैको इन्डियन प्रिमियर लिग (आईपीएल)मा दिल्ली डेयर डेभिल्सको प्रशिक्षण टोलीमा रहेका जहिरले आफ्नो पहिलो जिम्मेवारीलाई सफलताका साथ पूरा गर्ने विश्वास सल्लाहकार समितिले लिएको छ । हाल भारतीय ए' टोली र यू१९ टोलीको जिम्मेवारी समालिरहेका द्रभिडलाई राष्ट्रिय टोलीको जिम्मेवारी पनि थपिएको हो । द्रभिड पनि त्यसअघि दिल्ली डेयर डेभिल्सको मेन्टर थिए ।"
