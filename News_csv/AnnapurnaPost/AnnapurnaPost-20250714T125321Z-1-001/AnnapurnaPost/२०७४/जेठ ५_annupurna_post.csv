शीर्षक,विवरण
निर्वाचन र मुलुकको भविष्य,"मुलुकमा २० वर्षपछि भइरहेको स्थानीय तह निर्वाचन (पहिलो चरण) को परिणाम आउने क्रम जारी छ । होला, नहोला भन्ने शंकामै उम्मेदवारको मनोनयन भएपछि निर्वाचनको खास वातावरण बनेको हो । प्रचारको लागि अत्यन्त कम समय भएर पनि ७० प्रतिशतभन्दा बढी मतदान हुन पुग्यो । हतारको व्यवस्थापनबीच कतिपय पक्षमा तयारी र सोच नपुगेको देखियो । यसकारण मतगणनाले सोचिएभन्दा निकै लामो समय लाग्ने अवस्था रह्यो । यस्तोमा पनि जनताले निर्वाचनको समग्र प्रक्रियामा देखाएको चासो र सहभागिता सराहनीय छ । नयाँ संविधान बनेपछि त्यसको कार्यान्वयन गर्दै मुलुकलाई संक्रमणकालीन अवस्थाबाट स्थिरता, विकास र समृद्धितर्फ उन्मुख गराउने जिम्मा राजनीतिक शक्तिहरूको हो । उनीहरूको अगुवाइमा हुने राजनीतिक क्रियाकलापमा जनताले साथ दिने हो । वास्तवमा नेपालको राजनीति जति कमजोर र अल्पदृष्टिले ग्रसित भए पनि जनताले ऐनमौकामा दिने सहयोग समर्थन उच्चकोटीको छ । स्थानीय तह निर्वाचनमा यही जनप्रवृत्ति पुनरावृत भएको छ । सन्तुलित र समयानुकूल राजनीतिक विश्लेषण गर्दा स्थानीय तह निर्वाचनले अल्पविकसित मुलुक नेपाललाई आधारभूत रूपमै धेरै भलो गर्ने देखिन्छ । स्थानीय निकाय प्रतिनिधिविहीन भएर निस्क्रिय हुँदा मुलुकमा जनस्तरको प्रजातन्त्र नै सुषुप्त भएको थियो, छ । प्रजातन्त्र शक्तिशाली दल र केन्द्रीकृत सत्ताबीचको सम्बन्ध र अन्तरसंघर्षमा सीमित भएको छ । आधारभूत तहमा हुनुपर्ने राज्यका गतिविधि कर्मचारीतन्त्रले थेग्नुपर्दा भ्रष्टाचार बढ्यो । राजनीतिक दलहरूले जनताको लागि 'बिजनेस' नपाउँदा र जवाफदेहिताको आवश्यकता नै नपर्दा कर्मचारीतन्त्रसँग मिलेर राज्यकोषमा मात्रै आँखा लगाउने स्थिति बन्यो । यसले गर्दा अविकास चर्कंदै गयो, असन्तुष्टि चुलिँदै गयो । त्यसैबीच सशस्त्र द्वन्द्वले आम जनमानसलाई विचलित र दिग्भ्रमित बनायो । सामान्य कामकाजी मानिस गाउँमै बस्न नसक्ने अवस्था बन्यो । लाखौं युवा बिदेसिए, खेतखेलियान बाँझिए, उद्योगधन्दा सुक्यो । दसक लामो यो नियतिबीच १५ हजार नेपाली आपसी लडाइँमै मारिए । धन्न, शान्तिसम्झौताले यो क्रम त रोक्यो तर त्यसका पनि उपयुक्त विधिहरू अनुशरण गरिएनन् ।द्वन्द्वको जड अविकास हो भन्नेतिर भन्दा पनि परम्परालाई मात्र दोष दिने काम भयो । त्यसको मूल्य समयचक्रसँगै अहिले चुकाइरहनुपरेको छ । अनिश्चितताबीच विषय उठान भए पनि सौहार्दपूर्ण ढंगमा सम्पन्न भइरहेको स्थानीय तह निर्वाचनप्रति देखिएको अन्तर्राष्ट्रिय समर्थन एवं छिमेकी मुलुकहरूको सहयोग सरहानीय पक्ष हुन् । नेपालको स्थिरता र विकासमा यति नै समर्थन पर्याप्त छ । अनुहार, स्वरूपको परिवर्तनले मात्र नेपाली जनताको जीवनस्तरमा कुनै उल्लेख्य रूपान्तरण देखिएको छैन । त्यसको साटो पहिचानका नाममा द्वेष र विग्रह बढाउने काम भइरहेको छ एवं मुलुकको दीर्घकालीन भविष्यमा ठूला संकट आउन सक्ने संकेत देखिँदैछ । त्यसलाई रोक्न मुलुकको सार्वभौमसत्ता र अखण्डतालाई पहिलो प्राथमिकता बनाएर काम गर्ने परिपाटीतर्फ कमैको ध्यान छ । तात्कालिक सत्ता प्राप्तितर्फको होडले हाम्रो भूमिमा बाह्य स्वार्थ हावी बन्दै गएको छ । यी यावत् परिवेशबीच पनि नेपाली जनताले राख्ने आशावादिता गज्जबै छ । नोक्सानी, मूल्यपतन र निराशाको हरेक कालखण्डपछि आउने जुनसुकै सानाठूला प्रजातान्त्रिक अवसरमा जनता यस्तो आशावादिता प्रकट गर्छन् । यसअघि दुईपटकको संविधानसभा निर्वाचनमा समग्रमा जनताको मतादेशको 'प्याट्रन' ले आशवादिता नै झल्काएको थियो । स्थानीय तह निर्वाचन यही हिसाबमा अगाडि बढ्ने निश्चित देखिन्छ । सूचना क्रान्तिमा एकसमान मुछिएको वर्तमान दुनियाँमा संस्थापनका कमजोरी लुकिरहन सक्दैनन् र जनताले त्यसको मूल्यांकन उच्च चेतनाबाट गरेको पाइन्छ । विकसित पश्चिमा समाजमा देखिने चुनावी आश्चर्यहरू यसका उदाहरण हुन् । अल्पविकसित देशहरूमा पनि सूचना प्रविधिको पहुँच सरोबर भएका कारण त्यस्ता आश्चर्यहरूको अनुमान गर्न सकिन्छ । स्केलमा फरक पर्ला, तर सामाजिक सञ्जालबाट बढीभन्दा बढी बहुआयामिक अन्तरक्रिया गर्ने युवा पुस्ताले आफ्ना मतभिन्नता देखाइछोड्छन् । यसपटकको स्थानीय तह निर्वाचनमा यो पक्ष द्रटव्य बन्दैछ । पहिलो चरणको स्थानीय तह निर्वाचनले निर्माण गर्ने दलीय नेतृत्वको अनुपात यो लेख प्रकाशित हुँदासम्म करिब अनुमान गर्न सकिने अवस्थामा देखिएला । निर्वाचन नतिजाले सालाखाला पुरानै राजनीतिक परिपाटीकै निरन्तरतामा शक्ति बाँडफाँटको स्केललाई थोरै मात्र फरक पार्ला । सहरिया र सचेत समाजमा चलेको नयाँ लहरले राजनीतिक संस्थापनलाई चुनौती दिने काममा कसर बाँकी नराख्ला । त्यसबाट के बुझिनुपर्छ भने स्थानीय तहको अबको पाँच वर्षले राजनीतिक दलहरूको पुरानै संस्कृतिलाई स्वीकृत गर्नेवाला छैन । यस अवधिमा दलहरूले गएका १५ वर्षमा हुन नसकी खात लागेका काम र आकांक्षाहरूलाई सम्बोधन गर्ने चुनौतीको सामना गर्नुपर्नेछ । जुन कर्मचारीतन्त्रमा तहत पाएको सजिलो र लाभसँग कुनै हिसाबले दाँजिन मिल्ने छैन । स्थानीय तह निर्वाचन ०४६ यताको प्रजातन्त्रकालको राजनीतिक ग्राफमा दलहरूले पाएको केही दुर्लभ 'क्लाइमेक्स' मा पर्छ, जहाँ उनीहरूको सामथ्र्यको खास परीक्षा हुँदैछ । यतिबेला नयाँ संविधानले सर्वस्वीकार्यको हकमा अझै संघर्ष गर्नुपरेको छ । यो परिवेशमा भएको यो निर्वाचनले मुलुकमा राजनीतिक, सामाजिक तथा आर्थिक थिति बसाल्ने प्रक्रियामा समेत सार्थक भूमिका खेल्न सक्छ । आमजनता वास्तवमा यतिखेर सहभागितामूलक भूमिका र विकासका मूल्यहरूमा एकाएक हुन नपाएर बढी राजनीतिकेन्द्रित भएका छन् । त्यसले मूलधारको राजनीतिमाथि चरम मनोवैज्ञानिक दबाब पार्ने काम गरेको छ । अभावमा बढी द्वन्द्व हुनु, बेथितिमा अविश्वास बढनु र गैरजिम्मेवारीपनले प्रगति रोकिनु स्वाभाविक हो ।समाज समृद्ध र सचेत बन्नको लागि समाज स्वयंको मेहनत र राजनीतिक स्तरीकरणबीच अन्योन्याश्रित सम्बन्ध रहन्छ । स्थानीय तहका अबका पाँच वर्षलाई आर्थिक र सामाजिक विकासका आंकाक्षाहरूको नजरबाट हेर्ने पक्ष छँदैछ । ती सबैको समष्टि पाँच वर्षको अवधिले हाम्रो राष्ट्रिय चरित्र निर्माणमा पार्ने प्रभाव वा योगदान हो । स्थानीय तहदेखिको सम्पन्नताले हाम्रो राष्ट्रियता बलियो हुने ठोकुवा गर्न सकिन्छ । एक्काईसौं शताब्दीमा राष्ट्रियताको सबैभन्दा ठूलो शत्रु गरिबी र अशिक्षा हो । जनताले चुनेका प्रतिनिधिले जनताको पक्षमा पाँच वर्ष इमानदारीपूर्वक काम गर्नु भनेको रूपान्तरणको लागि काफी छ । यसै पनि नेपालजस्तो अथाह प्राकृतिक स्रोतसाधनले भरिपूर्ण देश सम्पन्न बन्न केही वर्ष लाग्ने हो । स्थानीय तह पुनर्संरचनाले यो निर्वाचनलाई निकै रोचक बनाइदिएको छ । विकेन्द्रीकरणको अत्यधिक अभ्यास स्थानीय तहमा हुने देखिन्छ । दूरदराजको एउटा गाउँपालिका सार्वभौम मुलुकको अधिकारसम्पन्न एकाइ बन्न पुगेको छ । आफ्नो भाग्य आफैं बनाउने व्यवस्थापकीय तथा कानुनी अधिकारसमेत गाउँपालिका तथा नगरपालिकालाई दिइएको छ । विकेन्द्रित विकासको यो अवसर सदुपयोग हुँदा कतिपय पहिचानजन्य अस्पष्टता र गुनासासमेत समयक्रममा हट्दै जाने देखिन्छ । हामीकहाँ विकेन्द्रीकरणको यो अभ्यास केही वर्ष पहिल्यै लागू भएको भए सायद आज मुलुक खतरनाक मापदण्डमा आधारित संघीयतातिर उन्मुख हुनुपर्ने नै थिएन । जनताले अत्यधिक रुचाएको स्थानीय तह निर्वाचनमा मुख्य दलका पार्टी नेतृत्व तहबाट गैरजिम्मेवारीको पराकाष्ठा प्रकट गर्ने काम भयो । आधारभूत सैद्धान्तिक पक्षलाई समेत नजरअन्दाज गरी तालमेलका खेलमा जनतालाई होम्दा फेरि पनि नेतृत्वप्रति नै अविश्वासको वातावरण पैदा भएको छ । नेता जनताका सेवक हुन कि ठेकेदार हुन् भन्ने प्रश्न यसले उठाएको छ । वास्तवमा निर्वाचनमा जनताले निर्विघ्न र इमानदारीपूर्वक मतदान गर्ने वातावरण बनाउने काम पनि दलहरूकै हो । त्यसो त दलभित्रकै प्रजातन्त्र कतिको बलियो छ भन्ने विषय लामो समयदेखि बहसमा छ । अनिश्चितताबीच विषय उठान भए पनि सौहार्दपूर्ण ढंगमा सम्पन्न भइरहेको स्थानीय तह निर्वाचनप्रति देखिएको अन्तर्राष्ट्रिय समर्थन एवं छिमेकी मुलुकहरूको सहयोग सरहानीय पक्ष हुन् । नेपालको स्थिरता र विकासमा यति नै समर्थन पर्याप्त छ । बाँकी सबै त हामी आफैं मिलेर गर्ने हो ।"
स्थानीय निर्वाचन र राष्ट्रवाद,"स्थानीय तह निर्वाचनको पहिलो चरणको मतगणना र त्यसका निर्णायक या आंशिक झलक आइरहँदा त्यसले केही सन्देश दिएका छन् । सामान्यतया स्थानीय निर्वाचन स्थानीय मामिलामा नै केन्द्रित हुने मानिन्छ । तर अहिलेको चुनाव तालमेल र हालसम्म जेजस्ता नतिजा र संकेत प्राप्त भएका छन्, त्यसले स्थानीय तह निर्वाचन र मतदान, स्थानीय विषय, राजनीति र मामिलालाई मात्र ध्यान राखेर भएको भन्न मिल्दैन । नेपाली मतदाताले धेरै सुझबुझका साथ आफूलाई व्यक्त गरेका छन् तर राजनीतिक नेतृत्वले त्यो सुझबुझलाई 'दोषी चस्मा' बाट हेरे भने उनीहरू सही निष्कर्षमा पुग्ने छैनन् । के हुन् त ती सन्देशहरू ? सन्देश एक हैन, अनेक छन् । पहिलो चुनावी दौडमा प्रायः दलहरू सामेल भएका छन्, यद्यपि संसद्मा उपस्थित दुई दर्जनबाहेक सबै उम्मेदवारहरू स्वतन्त्र रूपमा उठेका छन् । अर्थात् कमसेकम एकपटक निर्वाचनमा भाग लिई जनताको अभिमतको आकारबाट तदनुसारको हैसियत निर्माण गरेका दल र तिनका उम्मेदवारहरूले पहिलोपटक चुनावमा होमिएकाहरूभन्दा केही थप सुविधा पाए, जुन प्रजातन्त्रमा अस्वाभाविक मानिँदैन । किनकि त्यहाँ जनमत नै सर्वथा निर्णायक हुन्छ । नेपालका दलहरू आदर्श र सिद्धान्तबाट निर्देशित छैनन् । हालै निर्वाचनको लागि दलहरूबीच केही 'समीकरण' भएका छन्, जुन व्यक्तिको पक्षमा बढी देखियो, कुनै कार्यक्रममा साझा एजेन्डाबाट निर्देशित थिएनन् । अर्थात् नेपाली कांग्रेस र माओवादी केन्द्र अनि नेकपा एमाले र राप्रपाबीचको गठबन्धनपूर्व यस्ता कुनै कार्यक्रम या एजेन्डा तय भएनन् । त्यस्तै 'सोसल मिडिया' मार्फत ठूलो कूतुहल र होहल्ला आकर्षित गरेको साझा पार्टी, विवेकशील र नयाँ शक्ति पार्र्टीले पनि उपलब्धिका रूपमा देखाउने केही पाएनन्, यद्यपि राजधानी उपत्यकामा साझा र विवेकशील पार्टीले तेस्रो र चौथो स्थान हासिल गरेका छन् । अर्थात् मतदाताले अन्त्यमा स्थापित दलहरूलाई नै रोजेका छन्, त्यो पनि खासगरी कांग्रेस र एमाले अनि तेस्रो नम्बरमा माओवादी केन्द्रलाई नै । त्यो अभिमत पार्टीहरू रोजाइभन्दा देखा परेका विकल्पहरूले जनताको विश्वास र भरोसा कमाइ नसकेको अवस्था हो । किनकि वैकल्पिक दलहरू एकातिर राजधानीमा सीमित देखिए भने अर्कोतिर तिनमा दलहरूको सिद्धान्त र मान्यताभन्दा बढी तिनका 'व्यक्तित्व' को बन्दी बने, त्यही रूपमा प्रस्तुत गरिए । नयाँ शक्तिका बाबुराम भट्टराई माओवादीको अतीतबाट कति फरक हुन्, त्यो स्पष्ट गर्न सकेनन् उनले । अर्थात् माओवादीसँग जोडिँदाको प्रसंगबाट अनि त्योसँग विद्रोह गरी अलग्गिँदा पनि फाइदा लिने रणनीति प्रत्युत्पादक बन्यो । न माओवादीका असन्तुष्ट समर्थकबाट मत हासिल गर्न सक्यो नयाँ शक्तिले, न माओवादीइतर शक्तिले । स्पष्ट आदर्श, मान्यता र कार्यक्रमको अभावमा दलहरूलाई जनताले अपनाउलान् भन्ने आशा राजनीतिक पसल खोलेका नेताहरूले त्याग्नु उचित हुनेछ । राजनीतिक र सांस्कृतिक (पोलिटिकल कल्चरल) सम्बन्धका आयाम र त्यसमा आवश्यक विश्वासका आधार छिन्नभिन्न भएका छन् । नेपालको राजनीतिमा 'जवाफदेहीविहीन' किसिमले भारतले बाह्रबुँदेमार्फत र त्यसपछिका दिनमा हात नहालेको भए सम्भवतः आज भारत दक्षिण एसियामा एक्लिएको यो अवस्था आउने थिएन । यो प्रसंगमा राष्ट्रिय प्रजातन्त्र पार्टीलाई विशेष रूपमा केलाउनुपर्छ । दोस्रो संविधानसभामा २५ स्थान र हालैको एकीकरणपछि संसद्मा ४० स्थान ओगट्न पुगेको दलले जनतासँगको प्रत्यक्ष सम्पर्कबाट प्रभावित हुने स्थानीय निकायमा किन शून्य स्थान कमायो बुद्धिमान तामाङको प्रभाव क्षेत्र धादिङमा एक ठाउँबाहेक ? किनकि राप्रपा सिद्धान्तनिष्ठ र लामो यात्रामा निस्किएको एउटा राजनीतिक दल हो भन्ने पहिलेको सन्देशलाई यसपटक उसले फिर्ता लियो, संवैधानिक राजतन्त्र र सनातनी हिन्दु राष्ट्रको आफ्नो एजेन्डाप्रति उदासीनता देखाएर । वास्तवमा यसले भोलिका दिनमा राप्रपाको नेतृत्वमाथि नैतिक दबाब सिर्जना गर्नेछ । उक्त पार्टी या त नेकपा एमालेको सहयात्री बन्नुपर्ने हुन्छ या फेरि आफूलाई समीक्षा गरी आफ्ना राष्ट्रिय एजेन्डाबारे स्पष्ट बन्न सक्नुपर्छ । सम्भवतः एमालेलाई अब राप्रपाको आवश्यकता संसद्मा केही हदसम्म उपयोगी भए पनि हाललाई उस (एमाले) ले आफ्नै राष्ट्रियता समर्थकको छवि बनाइसकेको छ । जनताबाट उपेक्षित भइसकेको राप्रपालाई काँध थाप्ने छैन । तर माओवादी, कांग्रेस र एमालेले ग्रहण पर्ने सन्देश के त स्थानीय तह निर्वाचनबाट ? माओवादीले तेस्रो हैसियत हासिल गरेको छ, संख्या र मत प्राप्तिको हिसाबले । अर्थात् अब ०६५ को निर्वाचनमा जस्तै माओवादी कांग्रेस र एमालेभन्दा फरक दल हो भन्ने मान्यताका साथ उसलाई पहिलो स्थान दिन जनता तयार छैनन् । उसको क्रान्तिकारी 'छवि' समाप्त भइसकेको छ र अर्कोतिर ऊ राष्ट्रिय हितभन्दा बाह्य शक्तिबाट परिचालित छ भन्ने सन्देश पनि जनतामा गएको छ । तर कांग्रेस नेतृत्व कमजोर भएर पनि २० वर्षअघिको भन्दा केही हदसम्म राम्रो गर्न सक्नुले उसलाई नराम्रामध्ये केही अर्थमा बढी भरपर्दो पार्टीका रूपमा जनताले स्विकारेको देखिन्छ । ऊ 'काडर' पार्टी हैन, तर आम जनता र मुलुकका विभिन्न कुनामा उपस्थित देखियो । अर्कोतिर माओवादीले ०६३ यता आफ्नो विद्रोही, परिवर्तनकारी तथा इमानदार छविबारे जनतालाई आश्वस्त गर्न नसकेको र वैकल्पिक रूपमा प्रस्तुत दलहरू नेताकै व्यक्तित्वमा साँघुरिएको तथ्यको फाइदा पनि कांग्रेसले नै पायो । तर आगामी दिनमा कांग्रेस र माओवादीबीचको सम्बन्धको आधार केन्द्रमा सत्ता मात्र हो या आर्थिक विकास, पुनर्निर्माण, राष्ट्रिय स्वाभिमान र स्वतन्त्रता उनीहरूको प्राथमिकतामा कहाँ पर्छन्, त्यसबाट उनीहरूको हैसियत र समर्थनको आकार प्रभावित हुनेछ । केपी ओलीलाई प्रधानमन्त्री पदबाट हटाउँदा छिमेकीको प्रभावमा कांग्रेस र माओवादी एक ठाउँमा आएको भन्ने सन्देश जनताको दिमागमा गहिरोसँग बसेको छ । ओलीले प्रधानमन्त्रीका रूपमा चीनसँग गरेको प्रतिबद्धताअनुसार 'बेल्ट एन्ड रोड' प्रस्तावमा माओवादी कांग्रेस गठबन्धन सरकारले हस्ताक्षर गरे पनि भोलिका दिनमा आन्तरिक राजनीतिमा यी दुई दल कसरी अघि बढ्लान्, त्यसले उनीहरूको 'राष्ट्रियता र राष्ट्रवाद' बारे एउटा महत्वपूर्ण सन्देश दिनेछ जनतालाई । तर त्यससँगै राष्ट्रिय जनता पार्टी तथा संयुक्त लोकतान्त्रिक मधेसी मोर्चा र भारतबीचको अहिलेको सम्बन्ध र एमालेको आफ्नै 'राष्ट्रवाद' लाई यी दुई पक्षले कसरी अघि बढाउलान्, त्यसले पनि उनीहरूको भविष्यलाई निकै हदसम्म प्रभावित गर्नेछ । वास्तवमा राजपाले अहिले जे भोगेको छ, त्यो अहिलेको आम नेपाली राजनीतिक दल र तिनका नेतृत्वको भोगाइ र पीडाभन्दा फरक छैन । राजसंस्थालाई विधिविहीन जनताको अनुमोदनबिना समाप्त गर्न प्रयोग भएका गिरिजाप्रसाद कोइरालालाई राष्ट्रपति हुनबाट रोक्न माओवादीलाई कसले निर्देशित गर्यो ? यो नेपाली राजनीतिक पात्रहरू सबैले बुझेको तर कसैले भन्न नसकेको कुरा हो । अहिले राजपाको पीडा त्यही छ । संविधान स्वीकार नगर्न र नाकाबन्दीको लागि सीमा क्षेत्रमा धर्ना बस्दा समर्थन पाए पनि अहिले 'अब आन्दोलन हैन, दोस्रो चरणको स्थानीय तहको निर्वाचनमा भाग लिन' भनिएपछि त्यहाँ छटपटी सुरु भएको मात्र हैन, 'हामीले विश्वास गरेको भारतले धोखा दिएको' सन्देश गएको छ । बाहिरकै शक्तिमा राजनीति गर्ने या स्थापित भएको मान्यता राख्ने नेतृत्व जमिनसँग जोडिएको हुँदैन । त्यस अर्थमा राजपाको छटपटी बुझ्न सकिन्छ । तर दुर्भाग्य ०६३ यताको राजनीति र कुनै पनि नेतृत्व त्यस अर्थमा अर्कोभन्दा फरक छैन । हिजो मधेसी मोर्चा र एमालेबीचको मतभेद 'राष्ट्रियता' बारे उनीहरूको बुझाइ र अभ्यास या दाबीबाट निर्देशित थियो । खासगरी भारतीय नाकाबन्दीपछि आम नेपाली जनतामा (मधेसमा ज्यादा) देखिएको आम मनोभाव या भारतप्रतिको आक्रोशसँग प्रधानमन्त्रीले आफूलाई जोड्न सके । त्यस अर्थमा चीनसँग प्रधानमन्त्रीका रूपमा ओलीले गरेका व्यापार तथा पारवहन सहमति, इन्धन खरिद र 'बेल्ट एन्ड रोड' प्रस्तावमा प्रतिबद्धता चिनियाँ कार्डको प्रयोगभन्दा राष्ट्रिय स्वाभिमान तथा चुनौतीअनुरूपको कार्यका रूपमा हेरियो । खालि नेपालले सावधान हुनुपर्ने एउटै विषय हो : चीनसँगको यो सहमति र हालै सरकारले 'बेल्ट एन्ड रोड' प्रस्तावमा गरेको हस्तक्षरलाई खासगरी भारतीय पक्षले भारत विरोधका रूपमा प्रस्तुत गर्ने अवसर पाउनु हुँदैन । भारतले बाह्रबुँदेपछिको चरणमा पालोपालो गरी राजादेखि अहिले मधेसी मोर्चासम्म सँग गरेका व्यवहार र त्यसबाट उसले गुमाएको विश्वासका कारण चीनसँगको सम्बन्धमा निकटता देखिएको पक्कै हो र त्यो अस्वाभाविक हैन । खासगरी राजनीतिक र सांस्कृतिक (पोलिटिकल कल्चरल) सम्बन्धका आयाम र त्यसमा आवश्यक विश्वासका आधार छिन्नभिन्न भएका छन् । नेपालको राजनीतिमा 'जवाफदेहीविहीन' किसिमले भारतले बाह्रबुँदेमार्फत र त्यसपछिका दिनमा हात नहालेको भए सम्भवतः आज भारत दक्षिण एसियामा एक्लिएको यो अवस्था आउने थिएन । तर स्थानीय निकायको नतिजा सन्दर्भमा एमालेले २० वर्षअघिको आफ्नो स्थितिलाई यथावत् राख्न सक्नुलाई ओली राष्ट्रवादको अनुमोदनका रूपमा लिनु भूल हुनेछ । किनकि ओली राष्ट्रवादले अहिलेसम्म बाह्रबुँदेलाई र त्यसले नेपालको राजनीतिलाई सार्वभौम जनताको सामूहिक आत्मनिर्णयको अधिकारबाट बाहिर लगेको तथ्यलाई स्विकार्न र त्यसको सुधारको लागि आवाज उठाउन सकेको छैन । त्यसैले चीनसँगको निकटता भारतको २०६३ यताको नेपाल नीति, भारतीय कूटनीतिज्ञहरूको व्यवहार र यी दुईका साझा नतिजाको स्वाभाविक प्रतिक्रियाको रूपमा हेरिनु आवश्यक हुन्छ । स्थानीय तह निर्वाचन प्रथम चरणले ठूला दलहरूलाई सशर्त या चेतावनीसहित स्विकारेको छ, साझा, विवेकशील र नयाँ शक्ति जस्ता वैकल्पिक दाबीलाई बढी विश्वसनीय र स्पष्ट सिद्धान्तका साथ आग्रह गरेको छ, राप्रपालाई सिद्धान्तमा सम्झौता गरेकोमा तिरस्कार गरेको छ र राष्ट्रवाद' या राष्ट्रियतामा दलीय रणनीति तथा स्वार्थ' नमिसाउन सन्देश दिएको छ । भोलिको राजनीतिमा यो सुधार र आफूलाई सच्याउने दलहरूले नेपाली जनताको समर्थन पाउनेछन् । नेपाली जनताको समर्थनबाहेक अन्ततः दलहरूको दीर्घकालीन अस्तित्व र सम्मान सुरक्षित गर्ने अर्को कुनै शक्ति हुँदैन । बाह्य शक्तिको प्रभाव सधैं क्षणिक, परिवर्तनीय र उनीहरूको स्वार्थबाट निर्देशित हुने गर्छ ।"
"शक्ति पृथकीकरण, नियन्त्रण र सन्तुलन","राज्यको शक्तिलाई व्यवस्थापिका, कार्यपालिका र न्यायपालिकामा विभाजित गरी ती अंगबाट तोकिएको कार्य सञ्चालन गर्ने अवधारणालाई शक्ति पृथकीकरण भनिन्छ । राजनीतिशास्त्रका गुरु मानिने ग्रीक दार्शनिक अरस्तु (ईपू ३८४३२२) ले राज्यका अंग र कामको बाँडफाँटको बारेमा केही आधारभूत विषय उल्लेख गरेको भए पनि यसको आधुनिक व्याख्या र विश्लेषण फ्रान्सेली दार्शनिक मन्टेस्क्यु (सन् १६८९१७५५) ले गरेका हुन् । विधायिकी शक्ति र कार्यपालिकी शक्ति एकै ठाउँमा भए तानाशाही कानुन बन्ने र सोहीअनुरूप लागू भई वैयक्तिक स्वतन्त्रता समाप्त हुने खतरा हुन्छ । यस्तै न्यायपालिकाको कार्य विधायिकाबाट अलग नगरे जीवन र स्वतन्त्रतामाथि स्वेच्छाचारी नियन्त्रण हुने र न्यायाधीशले दमनपूर्ण र हिंसात्मक व्यवहार गर्न सक्ने सम्भावना हुन्छ । व्यवस्थापिका, न्यायपालिका र कार्यपालिकाको तीनवटै शक्ति एकै ठाउँ भए कानुनी राज्य नै समाप्त हुन्छ भन्ने मन्टेस्क्युको मत छ । पछिल्लो समय यो मान्यताले विश्वव्यापी ठाउँ लियो र आधुनिक राज्य व्यवस्था शक्ति पृथकीकरणको अवधारणाबमोजिम सञ्चालन हुन थाल्यो । राज्यको स्थापना र सञ्चालन मानव सभ्यताको अभिन्न अंग हो । मानव सभ्यताको विकाससँगै मानिसका आवश्यकता, चाहना परिपूर्तिको लागि लोककल्याणकारी राज्यको अवधारणाको विकास भएको हो । मानिस सभ्य हुँदै गएपछि शासन व्यवस्था व्यवस्थित रूपले सञ्चालन गर्न कानुनको आवश्यकता महसुस गरियो । कानुन त बन्यो, तर शासकको इच्छाबमोजिमको कानुन बन्न थाल्यो । शासकले आफ्नो स्वार्थअनुरूपको कानुन बनाउने र सदैव आफूलाई सर्वव्यापी ठान्ने गर्दा शक्तिको व्यापक दुरुपयोग हुन थाल्यो । शासकबाट शक्तिको कतिसम्म दुरुपयोग भयो भने फ्रान्सका लुई चोधौं जस्ता शासकले 'म नै राज्य हुँ' भन्नेसम्मको उद्घोष गरे । यस्ता घटनाले गर्दा शासकमा पनि कानुनद्वारा अंकुश लगाउनुपर्ने र अधिकार पनि विभिन्न ठाउँमा बाँडफाँट हुनुपर्ने महसुस भयो। शासकहरूबाट अत्याचार बढ्दै गएपछि नागरिकहरू संघर्षमा उत्रिए । परिणामतः कानुनभन्दा माथि कोही छैन र कानुनको पालना सबैले गर्नुपर्छ भन्ने अवधारणाको विकास भयो । शक्तिको प्रकृति, बाँडफाँट र प्रयोग सम्बन्धमा व्यापक बहस भयो । जोन लक, रुसो जस्ता दार्शनिकहरूले यो बहसमा महत्वपूर्ण इँट थपे । कानुन निर्माण गर्ने अंग, कानुनलाई लागू गराउने अंग र कानुनको व्याख्या गर्ने तथा कानुनको उल्लंघन रोक्ने अंगलाई क्रमशः व्यवस्थापिका, कार्यपालिका र न्यायपालिकालाई पृथक रूपमा संगठित गरी शक्तिको बाँडफाँट गर्ने काम भयो । विधायिकाले जनमतको नाममा, सरकारले शक्तिको नाममा र न्यायपालिकाले कानुनको व्याख्याताको नाममा अराजक र निरंकुश बन्न मिल्दैन । सबैले संवैधानिक सीमाभित्र रहनुपर्छ । राज्यका तीन अंगहरू कार्यपालिका, न्यायपालिका र व्यवस्थापिका एकअर्कामा पूर्ण स्वतन्त्र हुनुपर्छ, तर स्वतन्त्रताको अर्थ बेलगाम स्वतन्त्रता भने होइन । एकले अर्कोलाई सन्तुलन र नियन्त्रणमा राख्नुपर्छ । विधायिकी, कार्यकारिणी र न्यायिक शक्ति एउटै व्यक्ति वा निकायमा प्रदान गरियो वा शक्ति पृथकीकरण भए पनि नियन्त्रण र सन्तुलनबिना बेलगाम छोडियो भने त्यहाँ जतिसुकै असल व्यक्तिहरू भए पनि निरंकुश र अराजक बन्छ । शक्ति भन्ने कुरा यति बैगुनी छ कि यसले मानिसलाई कठोर, अनैतिक, भ्रष्टाचार र निरंकुशतातर्फ डोर्याउँछ । आधुनिक युगमा शक्ति पृथकीकरणको अर्थ निरपेक्ष शक्ति बाँडफाँट मात्र होइन । शक्ति पृथकीकरणको वास्तविक अर्थ र मर्म बाँडफाँट, नियन्त्रण र सन्तुलन हो । यस अर्थमा शक्ति नियन्त्रण र सन्तुलनको जननी शक्ति पृथकीकरण नै हो । राज्यका अंगहरूको सक्षमता र कार्यकुशलता बढाउन हरेक अंगलाई स्वतन्त्र रहन दिन जति आवश्यक छ, भ्रष्ट र निरंकुश हुनबाट रोक्न नियन्त्रण र सन्तुलन कायम गर्न पनि त्यत्तिकै आवश्यक छ । यही आवश्यकताको महसुस भएपछि पछिल्लो समय शक्ति पृथकीकरणको मात्र नभएर शक्ति सन्तुलन र नियन्त्रणको अवधारणा आएको हो । राज्यका अंगहरूबीच सुमधुर सम्बन्ध कायम गर्न पनि सन्तुलन र नियन्त्रण आवश्यक छ । राज्यका अंगहरू एकअर्काबीच सहकार्य, सहसम्बन्ध र अन्तरसम्बन्धित हुने अवस्था नै नियन्त्रण र सन्तुलन हो । शक्ति पृथकीकरण लोकतन्त्रको आधार पनि हो । तर आजको युगमा लोकतन्त्रको सही प्रयोगको लागि शक्ति पृथकीकरण भएर मात्र पुग्दैन, सही रूपमा सन्तुलन पनि हुनु आवश्यक छ । सन्तुलन हुन नियन्त्रण चाहिन्छ, तर यस्तो नियन्त्रण प्रत्यक्ष नभएर छायात्मक हुनुपर्छ । नेपालको संविधानमा शक्ति पृथकीकरणको व्यवस्था संविधानमै छ । एक अंगको कार्य कुनै न कुनै रूपमा अर्काे अंगसँग अन्तरसम्बन्धित गराएर नियन्त्रण र सन्तुलन कायम हुनुपर्ने मनसाय संविधानको देखिन्छ । प्रधानमन्त्री र मन्त्रीहरू व्यवस्थापिकाप्रति उत्तरदायी हुनुपर्छ । कार्यपालिकाले संसद्मा बहुमतसिद्ध गर्नुपर्छ । सरकारविरुद्ध संसद्मा अविश्वास प्रस्ताव आउन सक्छ । सरकारले गरेका सन्धिसम्झौताको अनुमोदन संसद्ले गर्दछ । संसद्मा उठेका विषयमा प्रधानमन्त्री र मन्त्रीले जवाफ दिनुपर्छ । सरकारको कामको निगरानी र लेखासमेतको अनुगमन संसद्का विभिन्न समितिहरूले गर्दछन् । सरकारले विधेयकहरू मस्यौदा गरी पारित गर्न संसद्मा पेस गर्दछ । अध्यादेश जारी गर्ने, बाधाअड्काउ फुकाउने, संकटकाल लगाउने जस्ता काम कार्यपालिकाले गर्ने भए पनि यसको अनुमोदन व्यवस्थापिकाबाट गराउनुपर्छ । न्यायपालिकामा संवैधानिक परिषद्को सिफारिसमा न्यायाधीश नियुक्ति हुन्छन् । नियुक्तिमा कार्यपालिका प्रमुख प्रधानमन्त्रीको महत्वपूर्ण भूमिका रहन्छ । न्यायपरिषद्मा कानुनमन्त्री सदस्य रहने व्यवस्था छ । यस्तै सरकारले असंवैधानिक निर्णय गर्यो भने त्यसको बदर अदालतले गर्छ । कार्यपालिकाले अदालतको निर्णय मान्नुपर्छ । कानुनको सिद्धान्तको प्रतिपादन र नजिरको स्थापना अदालतले गर्छ । सरकारद्वारा कानुनको प्रतिकूल प्रयोग भएमा बन्दी प्रत्यक्षीकरणलगायतका निर्णय अदालतले गर्छ । संसद्ले न्यायाधीशमाथि महाआभियोग लगाउन सक्छ भने संसद्ले बनाएको असंवैधानिक कानुन अदालतले खारेज गर्न सक्छ । अदालतमा विचाराधीन मुद्दा संसद्मा छलफलको विषय हुँदैन । यसरी एक अंगको कार्य अर्कोसँग अन्तरसम्बन्धित मात्र छैन, एकले अर्कोलाई सन्तुलनमा राख्न सक्ने अप्रत्यक्ष व्यवस्था संविधानमा देखिन्छ । संविधान र कानुनमा स्पष्ट रूपमा तीनवटै अंगको क्षेत्राधिकार स्पष्ट हुँदाहुँदै पनि यदाकदा समस्या देखिन्छन् । पछिल्लो समय प्रधानन्यायाधीशमाथि व्यवस्थापिकासंसद्मा दर्ता भएको महाभियोग प्रस्ताव र महाभियोगमाथि अदालतले दिएको आदेश यस्तै एउटा अनपेक्षित समस्याको उदाहरण हो । कसैले पनि कसैको पनि क्षेत्राधिकारमा हस्तक्षेप गर्नु हुँदैन । आफ्नो शक्ति प्रयोग गर्दा स्वतन्त्र रूपमा काम गर्न पाउनुपर्छ भन्ने जति महत्वपूर्ण छ, शक्तिको आडमा स्वच्छन्द हुन नहुने कुरा पनि त्यत्ति नै महत्वपूर्ण छ । तर राज्यका सबै अंग र त्यसका पदाधिकारीले सधैं बुझ्नपर्ने के हो भने नियन्त्रण र हस्तक्षेप एउटै विषय होइनन् । एउटाले अर्कोको कार्यमाथि नियन्त्रण गर्दा स्वतन्तामाथि हस्तक्षेप हुन्छ भन्ने बुझाइ नै गलत बुझाइ हो । यो नै अहिलेको मूल समस्या हो । एउटाले अर्कोमाथि नियन्त्रण राख्नु हस्तक्षेप होइन, सन्तुलन मात्र हो । तर नियन्त्रण र सन्तुलन कायम गर्न एकअर्काबीच दूरी बढाउने होइन, बरु समन्वय, समझदारी र आपसी सहयोग आवश्यक हुन्छ । जब राज्यका अंगहरूबीच दूरी बढ्छ, तब नियन्त्रणमा पनि हस्तक्षेप देखिन थाल्छ । शक्ति पृथकीकरणको सिद्धान्तबमोजिम संरचना बनाई शक्तिको बाँडफाँट नेपालको वर्तमान संविधानमा स्पष्ट छ । तर राज्यका अंगहरूको अन्तरसम्बन्ध संविधान, कानुन र राजनीतिक पद्धतिमा निर्भर भए पनि कतिपय विषय सिद्धान्तबमोजिम नभएर व्यक्तिको व्यवहारमा पनि भर पर्छ । विधायिकाले जनमतको नाममा, सरकारले शक्तिको नाममा र न्यायपालिकाले कानुनको व्याख्याताको नाममा अराजक र निरंकुश बन्न मिल्दैन । सबैले संवैधानिक सीमाभित्र रहनुपर्छ । राज्यका अंग आफैंमा सक्रिय हुँदैनन्, त्यसलाई सक्रिय गराउने त त्यसको नेतृत्वले हो । नेतृत्वले अलि उदार भएर सोच्ने हो भने समस्याको समाधान हामीसँगै छ । नियन्त्रण र सन्तुलनलाई हस्तक्षेप नबुझौं, नियन्त्रण र सन्तुलनको नाममा हस्तक्षेप पनि नगरौं । यही नै समस्याको समाधान हो ।"
निर्वाचनमा व्यवस्थापकीय त्रुटि,"तीनचार दिन बितिसक्दासमेत मतगणनाको स्थितिमा अपेक्षित सुधार देखिएन । सुस्त मतगणनाका विषयमा चौतर्फी आलोचना, टीकाटिप्पणी र आक्रोश व्यक्त हुँदासमेत राज्यले लाचार मात्र प्रदर्शन गरिरहेको छ । सिंगो राज्यसंयन्त्रलाई हदैसम्म परिचालन गर्न खोज्दासमेत मतगणनाले गति लिन सकिरहेको छैन । यस प्रसंगमा राज्य संयन्त्रको क्षमता र निर्वाचन आयोगको दूरदर्शिता छर्लंगिएको मात्र होइन, प्रस्ट रूपमै उदांगिएको छ । खसेका मत गन्नसमेत हामीलाई यतिविघ्न धौधौ हुनुको कारण के हुन सक्छ भन्ने विषयमा प्रणालीगत सुधार र व्यवस्थापकीय सुधारका विषयमा बहस गर तत्कालै सुधारका उपाय अवलम्बन गर्न आवश्यक भइसकेको छ । दोस्रो चरणको निर्वाचन मुखैमा रहेकाले प्रणाली सुधारका विषयमा केही गर्न नसकिए पनि व्यवस्थापकीय सुधारका विषयमा भने ध्यान दिन आवश्यक देखिन्छ । अत्यधिक जनसहभागिता र उल्लासमय वातावरणमा सम्पन्न निर्वाचनको परिणाम थाहा पाउन उत्साहित मतदाताको धैर्यमा विचलन आउन सक्ने आकलन पनि गर्न थालिएको छ र केही दिनभित्रै यो स्थितिमा सुधार नगर्ने हो भने यस विषयमा अनर्गल ढंगका आशंका र आरोपप्रत्यारोपले पनि स्थान लिनसक्ने देखिन्छ । विशेषगरी पराजित हुने निश्चित देखिएका दल र उम्मेदवारले निर्वाचनकै विधि र सञ्चालन प्रक्रियामा निष्पक्षताको प्रश्न पनि उठाउन सक्छन् । त्यसमा पनि पराजयलाई सहज र स्वाभाविक रूपमा स्वीकार नगर्ने संस्कारमा हुर्केका हाम्रा राजनीतिक पात्र र चरित्रका कारण निर्वाचन सम्पन्न भइसकेपश्चात् पनि निर्वाचनमा देखिएका सामान्य प्राविधिक र प्रक्रियागत त्रुटिका विषयमा पनि हदैसम्मको आरोप लगाउने गरी निर्वाचनको निष्पक्षतामै प्रश्न उठाउने गरेको पाइन्छ । खिसियानी बिल्ली खम्बा नोचे भनेजस्तै आफ्नो पराजित अनुहारलाई कभर दिने गरी अनावश्यक झमेला खडा गर्ने र यसबाट सुरक्षा चुनौतीसमेत बढ्न सक्ने र दोस्रो चरणको निर्वाचनमा पनि प्रतिकूल असर पर्न जानेसम्मका गतिविधि हुन सक्ने कुरालाई पनि यहाँ अवमूल्यन गर्न सकिन्न । यो निर्वाचन विगतका निर्वाचनको तुलनामा अत्यधिक खर्चिलो भएको बुझ्नमा आएको छ । साधन स्रोतको परिचालनमा राज्यकोषबाट प्रशस्तै धनराशि खर्चिएको छ । आमनागरिकको सहयोगी र सहभागितामूलक व्यवहार प्रदर्शन भएको छ । अनावश्यक अवरोध पन्छाउन र व्यवस्थापन गर्न अतिरिक्त कोष पनि खर्चिनुपरेको छैन, अन्य पक्षबाट गरिने सबै खालका व्यवहारअनुकूल हुँदाहुँदै पनि राज्य र आयोगबाट गरिने सेवाप्रवाह भने त्रुटिरहित हुन सकेन । प्रणालीगत सुधारको कुरा लोकतान्त्रिक प्रणालीमा अत्यधिक सहभागिताको अवसरलाई सहज र सरल बनाउने उद्देश्यका साथ हामीले जुन निर्वाचन प्रणाली अवलम्बन गरेका छौं । त्यसले निर्वाचन व्यजस्थापनका क्षेत्रमा थुप्रै चुनौती पनि थपेको छ । लोकतन्त्र मर्यादित र उत्तदायीमुखी प्रणालीमा मात्र फस्टाउन सक्छ भन्ने हेक्का नै राखिएन, जो पनि जहिले पनि जहाँ पनि दल खोल्न सक्ने, उम्मेदवार बन्न सक्ने अवस्थाको अन्त्य गरी इलेक्सनअघि सेलेक्सनको नीति लागू गरिनुपर्छ । अहिलेकै अवस्थालाई निरन्तरता दिने हो भने भविष्यमा निर्वाचन आयोगका लागि सबैभन्दा चुनौतीपूर्ण काम भनेकै दल र उम्मेदवारलाई कुन चुनाव चिन्ह दिने भन्ने समस्या हुन सक्छ । दोस्रो चरणको निर्वाचानमा प्रमुख, उपप्रमुख र अन्य पदाधिकारीको लागि छुट्टाछुट्टै मतपत्रको व्यवस्था गरिनुपर्छ र प्रमुख उपप्रमुखबाहेक अन्यको मतगणना मतदान स्थलमै गर्ने व्यवस्था मिलाउन सकेमा मात्र पनि यो ढिलाइ हट्ने देखिन्छ । उपलब्ध चिज वस्तु, पहिरन, जन्तु, जनावर सबैखालका चिन्ह दिइसक्दा पनि अपुग हुन सक्छ, तसर्थ परिस्कृत लोकतन्त्रको लागि वाञ्छित अवसर मात्र कानुनबमोजिम सुनिश्चित गर्ने गरी मापदण्डका आधारमा छनोट गर्ने निर्वाचन प्रणाली लागू गर्नु आवश्यक छ, अन्यथा लोकतन्त्र भीडतन्त्रमा परिणत हुने निश्चित छ । सेलेक्सन अर्थात् छनोट प्रणालीमा सुधार नगरी एकैपटक इलेक्सन अर्थात् निर्वाचन प्रणाली पनि छरितो बनाउन सकिन्न । यस्तो अवस्थामा राज्यकोष पनि अनावश्यक रूपमा दुरुपयोग हुन जाने देखिन्छ । यसका साथै स्थानीय स्तरका निर्वाचित पदाधिकारीका लागि निर्धारण गरिएको कार्यावधिमा पनि व्यापक रूपमा वृद्धि गरी कम्तीमा निर्वाचित पदाधिकारीलाई सात वर्षसम्म काम गर्न सक्ने अवसर दिइनुपर्छ । लोकतन्त्र बलियो बनाउनको लागि निर्वाचन आवश्यक भए पनि आर्थिक अवस्था कमजोर भएको हाम्रोजस्तो मुलुकको धरातलीय यथार्थ पनि मनन गर्न आवश्यक छ । निर्वाचन आयोगको बनोट र छनोट हाम्रो सन्दर्भमा निर्वाचन आयोगको भूमिका इभेन्ट मेनेजमेन्टमा मात्र सीमित रहेको देखिन्छ । निर्वाचनको मितिसमेत घोषणा गर्न नसक्ने, दलीय भागभन्डामा छनोट गरिएका पदाधिकारीले दललाई निर्देशित पनि गर्न नसक्ने, आचारसंहिताको ठाडो र स्पष्ट उल्लंघन हुँदासमेत मौन बस्नुपर्ने, निर्वाचन घोषणा भइसकेपछि एउटा सामान्य कर्मचारीसमेतलाई आयोगको स्वीकृतिविना सरुवा वा नियुक्त गर्न नमिल्ने कानुनी व्यवस्था भए पनि सरकारकै पुनर्गठन हुँदासमेत आयोग मूकदर्शक बसिरहनुपर्ने हो भने आयोगलाई थप अधिकारसम्पन्न बनाउनुको पनि औचित्य रहन्न तसर्थ निर्वाचन आयोगमा छनोट गरिने पदाधिकारीका विषयमा ध्यान नदिई उसको व्यवस्थापन र निर्देशनमा सञ्चालन गरिने निर्वाचनको व्यवस्थापनमा पनि यथेष्ट सुधार गर्न सकिन्न । अवकाशप्राप्त पुराना सोचका आयोगका पदाधिकारीबाट आधुनिक र छरितो व्यवस्थापनको अपेक्षा गर्नु आफैंमा निरर्थक छ । व्यवस्थापनका क्षेत्रमा उल्लेखनीय योगदान दिन सक्ने, प्राध्यापक, स्वतन्त्र विज्ञलाई निर्वाचनको नीतिनिर्माण तहमा सक्रिय गराउन आवश्यक छ । आयोग पदाधिकारीको लागि निर्धारण गरिएको विद्यमान संवैधानिक क्राइटेरियामै कम्तीमा ४५ वर्ष उमेर पुगेको हुनुपर्ने व्यवस्था गरिएको छ । व्यवस्थापन कुशलताको लागि युवालाई जिम्मेवारी दिइनुपर्ने सर्वत्र माग भइरहेको बेला हामीले हरेक आयोगमा नियुक्ति गरिने क्राइटेरियामा न्यूनतम उमेरको हद नै ४५ वर्ष तोकेर युवा सहभागितालाई संवैधानिक प्रावधानबमोजिम नै निषेध गरिएको अवस्थामा उत्कृष्ट र छरितो व्यवस्थापन कसरी सम्भव हुन सक्छ भन्ने विषयमा ध्यान दिन आवश्यक छ। व्यवस्थापकीय सुधार उपलब्ध साधन, स्रोत र अवसरको उच्चत्तम सदुपयोग गरी समयमै परिणाम अर्थात् निष्कर्षमा पुग्ने कार्य र सोको लागि अवलम्बन गरिने विधि नै व्यवस्थापन हो । तत्कालको अवस्थामा उपलब्धताबाटै उपलब्धिको नीति अख्तियार गरी मत गणनालाई तीव्रता दिन व्यापकरूपमा जनशक्ति परिचालन गर्न आवश्यक देखिन्छ, सो कार्यको लागि दलीय सहमति गरी सुरक्षाकर्मीलाई पनि सहभागी गराउन सकिन्छ सुरक्षाकर्मीमा अहोरात्र खटिई काम गर्न सक्ने धैर्य रहने गर्छ । स्थान अभाव र जनशक्ति अभाव नै प्रमुख कारण हो भने थप स्थानको छनोट गरी अन्य स्वयंसेवकलाई समेत सो कार्यमा सहाभागी गराउन सकिन्छ, तर यस कार्यको रेखदेख तथा मूल्यांकन गर्ने कार्यमा भने दलीय सहभागितालाई प्रभावकारी ढंगले परिचालन गरिनुपर्छ र गणना कार्यलाई पारदर्शी बनाउन सार्वजनिक रूपमै प्रोजेक्टरका माध्यमबाट प्रदर्शित गराउने व्यवस्थासमेत मिलाउन सकिन्छ । मतगणनाको लागि लाग्न सक्ने सम्भावित समयावधिको विषयमा समेत आयोगले पूर्वानुमान गर्न सकेको देखिएन । नीतिनिर्माण तहमा देखिएको दूरदर्शिताको अभावको परिणाम मतगणनाको व्यवस्थापनमा भोग्नु परिरहेको छ । अब गरिने दोस्रो चरणको निर्वाचानमा भने प्रमुख, उपप्रमुख र अन्य पदाधिकारीको लागि छुट्टाछुट्टै मतपत्रको व्यवस्था गरिनुपर्छ र प्रमुख उपप्रमुखबाहेक अन्यको मतगणना मतदान स्थलमै गर्ने व्यवस्था मिलाउन सकेमा मात्र पनि यो ढिलाइ हट्ने देखिन्छ । आमनागरिकले आफ्नो सुखद् भविष्यको सुनिश्चितताको अपेक्षासहित उत्साहित भएर खसालिएका मतसमेत गणना गर्न नसक्नेले हाम्रा सुन्दर र निर्दोष सपनाको पूर्ति गर्लान् भन्ने विश्वासमै प्रश्नचिन्ह खडा भएको छ, आरम्भमै । विद्यमान राज्य प्रणाली र निर्वाचन आयोगको यो हविगत उदेकलाग्दो छ । विज्ञान प्रविधि युगमा पनि हामी आदिमकालीन सोच र संयन्त्रभित्र फसेका छौं, उम्किनै नसक्ने गरी ।"
भारतलाई हराउँदै नेपाल फाइनलमा,"काठमाडौं : नेपालको छात्र टोली आईटीएफ एसियाली यू१२ टिम च्याम्पियनसिपको दक्षिण एसियाली छनोटमा फाइनलमा प्रवेश गरेको छ ।सातदोबाटोस्थित टेनिस कोर्टमा बिहीबार भएको सेमिफाइनलमा नेपालले बलियो मानिएको प्रतिद्वन्द्वी भारतलाई २१ ले पराजित गर्यो । फाइनलमा स्थान सुरक्षित गरेसँगै नेपाल काजाकिस्तानमा नोभेम्बरमा हुने आईटीएफ एसियाली यू१२ टिम च्याम्पियनसिपमा स्थान पक्का गर्न सफल भएको छ । फाइनल पुग्ने दुई राष्ट्र काजाकिस्तानमा हुने च्याम्पियनसिपलाई छनोट हुने प्रावधानअनुरूप छात्रमा बंगलादेश पनि सफल भयो । अर्को सेमिफाइनलमा बंगलादेशले भुटानलाई ३० ले हराउँदै नेपालसँगको फाइनल भेट पक्का गर्यो । पहिलो एकलमा आरभसम्राट हाडाले भारतका बालाजी निथिस लथा नल्लुसामीलाई ६२, ६३ को सोझो सेटमा पाखा लगाउँदै नेपाललाई विजयी सुरुआत दिलाए । अर्को एकलमा नेपालका आर्यन गिरी भारतका आयुष्मान अर्जेरियासँग ६१, ६० को सोझो सेटमा पराजित भएपछि खेल ११ को बराबरी स्थितिमा पुगेको थियो । निर्णायक डबल्समा भने आरभ र आर्यनको जोडीले भारतका आयुष्मान र कृषाङ रघुवंशीलाई ७५ र ६४ ले निराश पार्दै काजाकिस्तानको टिकट पक्का गरेका थिए । 'सोचेभन्दा राम्रो नतिजा आएकोमा खुसी छु । भारत बलियो प्रतिद्वन्द्वी हो । तैपनि उसलाई (भारत) कडा टक्कर दिनुपर्छ भन्नेमा थियौं । घरेलु कोर्ट र खेलाडीले राम्रो प्रदर्शन गरेकाले जित सम्भव भयो', नेपाली ब्वाइज टिमका प्रशिक्षक कृष्णराज घलेले भने, 'अब फाइनलमा हाम्रो प्रतिद्वन्द्वी बंगलादेश हो । बंगलादेश शारीरिक रूपमा बलियो भए पनि प्राविधिक पक्षमा हाम्रा खेलाडी राम्रा छन् । फाइनलमा पनि केटाहरूले राम्रो प्रदर्शन गर्नेमा विश्वस्त छु ।' छात्रातर्फ श्रीलंका र भारत फाइनलमा पुग्दै काजाकिस्तानको यात्रा पक्का गरे । श्रीलंकाले नेपाल तथा भारतले बंगलादेशलाई समान ३० ले पाखा लगाए । नेपालबाट एकलमा सर्भानी श्रेष्ठ र ईशा श्री शाह तथा डबल्समा ईशा श्री र सुभांगीलक्ष्मी शाहले प्रतिस्पर्धा गरेका थिए । तीनै स्पर्धामा नेपाली खेलाडी सोझो सेटमा पराजित भए।"
