शीर्षक,विवरण
यी हुन् अासन्न सरकारका चुनौती,"मुलुकमा वामपन्थीको शासन त झन्डै सुनिश्चित नै भइसक्यो, तर अझै पनि केही बखेडा संविधान, कानुन, कार्यकारीबीचको विवाद भने बाँकी नै छ । संविधानलाई आआफ्नै किसिमले व्याख्या गर्ने यत्नहरू पनि भएकै छन् । त्यसैगरी अहिले यो घडीमा कार्यकारी र राष्ट्रपतिका क्षेत्राधिकारलाई लिएर पनि विवाद सुरु भएको छ । प्रतिनिधिसभाले पूर्णता पाउन सकेको छैन । प्रतिनिधिसभाको पूर्णता नभएसम्म अर्थात् अर्को भाषामा भन्ने हो भने संसद्ले पूर्णता नपाउन्जेल सरकार गठन हुन सक्दैन । लोकप्रिय जनमतकै कुरा गर्ने हो भने पनि वाम गठबन्धनइतरका राजनीतिक दल या राष्ट्रिय दल हुन नसकेका नेपालीको मत पनि बलियो उपस्थिति रहेको पछिल्लो निर्वाचन परिणामले देखाएको छ । निर्वाचनका बेलामा एकअर्कालाई आरोपप्रत्यारोप गर्ने क्रममा कसैले केही पनि बोल्न चुकाएनन् । वाम गठबन्धनलाई कांग्रेसले अधिनायकवादउन्मुखका चिन्तनका रूपमा लियो । त्यो त्यसकारण स्वाभाविक थियो वाम दलका नेताहरूले नै अहिलेलाई यो गठबन्धन हो र भोलि कम्युनिस्ट शासनका लागि तयारी हो भने । यथार्थमा यो कम्युन भन्ने शब्दावलीबाट कम्युनिस्ट शासन भनिएको हो भने त्यो कुनै न कुनै प्रकृतिको अधिनायकवादको द्योतक हुन्छ । होइन, यतिकै हावामा कम्युनिस्ट भनिएको हो भने भन्न सकिँदैन । आशंकाको ठाउँ त अवश्य छ, माक्र्सवाद र लेनिनवाद भन्ने दल र आफूलाई माओवादी भन्न रुचाउने दल यी दुवै अधिनायकत्वतिर उन्मुख हुन् । उनीहरूको जितले त्यही नै भन्छ, उनीहरूको उपासना, विश्वास र उनीहरूका अहिलेसम्मका क्रियाकलापले त्यस्तै देखाउँछ । यो सबै देखिसकेपछि लोकतन्त्रमा विश्वास राख्ने जोकोहीले कम्युनिजम, कम्युनिस्ट पार्टी आदिलाई हेर्ने दृष्टिकोण स्वाभाविक अर्थमा कतै लोकतन्त्रको आधारभूत मान्यताभन्दा विपरीत चिन्तन होइन भनेर सोच्नु पनि त्यत्तिकै स्वाभाविक हो । यहाँसम्म त यो एउटा अन्तद्र्वन्द्वको विषय हुन सक्ला, तर यत्रो प्रबल बहुमतका साथ जितिसकेको दलले हामीलाई यसभन्दा पनि बलियो मत चाहिन्छ, त्यसकारण राष्ट्रिय सभालाई पनि हामीले आफ्नो कब्जामा लिनुपर्छ भन्ने मानसिकताका कारण मुलुकमा अहिले गम्भीर वैचारिक द्वन्द्वको अवस्था देखिएको छ । स्पष्ट भाषामा भन्नुपर्दा कामचलाउ सरकारले यो पनि गर्नु हुँदैन, ऊ पनि गर्नु हुँदैन भन्ने अभिव्यक्ति भोलि बन्ने उत्तराधिकार सरकारले व्यक्त गर्दै आएको छ । स्वाभाविक हो उत्तारधिकारी सरकारलाई धेरै ठूलो बोझ हुने गरी अहिलेको सरकारले निर्णयहरू लिन मिल्दैन । तर विधिविपरीत अघिल्लो सरकारले गरेका केही निर्णय उल्टाउन र सच्याउन भने यो सरकारले सक्छ । त्यसैगरी यो सरकारले गरेका निर्णय आउने सरकारले सहजताका साथ स्वीकार गर्नुपर्ने पनि हुन्छ । कम्युनिस्ट साहित्यको स्वाभाविक एउटा अहं के देखियो भने उसले कसै न कसैलाई शत्रु देख्नैपर्छ । शत्रुविनाको वामपन्थी आन्दोलन नै हुँदैन भन्ने मानसिकताबाट सिंगो कम्युनिस्ट आन्दोलन अहिले पनि ग्रस्त छ । नेपालको राजनीतिक इतिहासमा ०४७ सालको बहुदलीय संसदीय व्यवस्था पुनस्र्थापनापछि सानाठूला दक्षिणपन्थ, मध्यमार्गी या वामपन्थ सबैसितको गठबन्धनका साथ सरकार बनेकै हो । घोर दक्षिणपन्थी र घोर वामपन्थीका बीच पनि बेलाबखत मुलुकले माग्दा गठबन्धन भएकै हो । लोकतान्त्रिक शक्ति र कम्युनिस्टहरूका बीचमा पनि त्यस्तो सन्धिसम्झौता भएकै हो । हिजोसम्म नेपालको राजनीतिमा कोही कसैका लागि अछुत रहेन । तर कम्युनिस्ट साहित्यको स्वाभाविक एउटा अहं के देखियो भने उसले कसै न कसैलाई शत्रु देख्नैपर्छ । शत्रुविनाको वामपन्थी आन्दोलन नै हुँदैन भन्ने मानसिकताबाट सिंगो कम्युनिस्ट आन्दोलन ग्रसित छ । कहिले देशभित्र शत्रु खोजियो भने कहिले देशबाहिर शत्रु खोजियो । हरेक कम्युनिस्ट दलले आफ्नो प्रमुख शत्रुका रूपमा कांग्रेसलाई लिए । कथित जनयुद्धले पनि सर्वसाधारण कांग्रेसलाई नै वर्ग शत्रुका रूपमा व्यवहार गर्यो । धेरै कांग्रेसजन मारिए पनि । मालेले कांग्रेसलाई नै सबैभन्दा ठूलो शत्रु मान्यो । वर्गशत्रु सफाया गर्ने नाममा कांग्रेसीहरू नै मारिए । यी अनेक प्रकृतिका कम्युनिस्ट दलहरू कांग्रेसले जन्माएर, हुर्काएर निर्माण गर्दै आएको बहुदलीय संसदीय व्यवस्थाको अंगका रूपमा आए । तर पनि सर्वसत्तावादको मोहबाट मुक्त हुन भने सकेनन् । अहिले पनि त्यही लक्षण प्रकट हुँदैछ । संसद्का दुई सदनमै आफ्नो कब्जा जमाउने र यसपछि अकण्टक रूपमा मुलुकको शासन सत्ता चलाउने सोचका लागि जे आज राजनीतिक कसरतहरू भएका छन्, ती सर्वसत्तावादउन्मुख नै छन् । राजनीतिक रूपमा यही नै व्यवहार हो भने आर्थिक विकास र समृद्धिका नारा लिएर चुनावी मैदानमा उत्रिएका दलहरू साँच्चिकै सफल हुन्छन् भन्न सकिँदैन । समृद्धि व्यक्तिको स्वतन्त्रतासँग गाँसिएको हुन्छ । व्यक्तिको स्वतन्त्रता अक्षुण्ण रहन्छ या रहँदैन भन्नेमै प्रश्न उठ्न थाल्यो । संविधानमा व्यक्तिको अधिकारको प्रशस्त व्याख्या छ, तर त्यो अधिकार उपभोग गर्नका लागि नागरिकले त्यो अवसर पाउँछन्पाउँदैनन्, यो चिन्ताको विषय बनेको छ । समृद्धिको ढोका खोल्नु भनेको व्यक्तिसित भएको जाँगरको साँचो खोल्नु नै हो । सुनिन्छ, अब आउने बजेट १६ खर्बको हुन्छ । भन्नुको अर्थ राज्यकोषमा अझै चार खर्ब रुपैयाँ कतै न कतैबाट ल्याएर भर्नुपर्ने हुन्छ । यसको अर्थ यो चार खर्बको करबोझ नेपाली नागरिकले नै बेहोर्नुपर्ने हो । अन्तर्राष्ट्रिय जगत्को जतिसुकै सद्भाव आर्जन गर्न सके पनि राष्ट्रिय अर्थथन्त्र भनेको अर्काको कोषप्रति निर्भरता कुनै अर्थमा उचित मान्न सकिन्न । नेपालको विकास बजेटमा अन्तर्राष्ट्रिय सहयोगको ठूलो हिस्सा छ, तर साधारण खर्च पनि अन्यत्रबाट मागेर चलाउनुपर्ने अवस्था भनेको नेपालको भूराजनीतिक अवस्थितिले स्वीकार गर्दैन। स्वाभाविक रूपमा संघीयतामा गएका कारण होस् या अन्य कुनै कारण चार खर्बको राष्ट्रिय ढुकुटीमा बढोत्तरी गर्नु भनेको जनतामाथि फेरि करभार थप्नु नै हो । त्यसैगरी ठूला परियोजनाको कुरा गर्दैछौं हामी । बूढीगण्डकी जलविद्युत् परियोजना र काठमाडौंतराई द्रूतमार्ग आफंै बनाउने, निजगढ अन्तर्राष्ट्रिय विमानस्थल निर्माण, यी र यस्ता धेरै परियाजना आउन सक्छन् भोलिका दिनमा, त्यसका लागि नेपाली जनताले ठूलो ऋणभार बेहोर्नैपर्छ । त्यसमाथि पनि नेताहरूले आआफ्ना निर्वाचन क्षेत्रमा बोलेका प्रतिबद्धता पूरा गर्नका लागि पनि १६ खर्बको बजेट अपुग हुन सक्छ । यसले मुलुकभित्रै निर्वाचन क्षेत्रका माझमा ठूलो विभेद निर्माण गन सक्छ, जो भोलि गएर राजनीतिक, सामाजिक र आर्थिक रूपमै मुलुकले बेहोर्न नसक्ने अवस्था उत्पन्न हुन सक्छ । त्यसबेला शासकहरूको परनिर्भरता अझै बढ्छ । जो राष्ट्रको स्वाधीनताका लागि घोर घातक पनि हुन सक्छ । सर्वसत्तावादको चिन्तनजस्तो प्रतीत हुने जुन ढिपी अहिले नेकपा एमालेले गरेको छ, यसले उसलाई अझै बढी घातक अवस्थामा पुर्याउन सक्छ । राष्ट्रियसभा तथा प्रतिनिधिसभा दुवैतिर उसैको जबर्जस्त पकड हुने र विपक्षी दलहरू कमजोर हुने अवस्थाले उसलाई अधिनायकत्वतिर लैजान सक्छ । अधिनायकत्वमा जानु भनेकै नाक, कान र आँखा थुन्नु हो, त्यससित दृष्टि हुँदैन । त्यसले जनताको बोली सुन्न सक्दैन, सुगन्ध र दुर्गन्ध छुट्याउन पनि सक्दैन । त्यो आफैंमा रमाइमात्र रहन्छ । समाजका सबै कुरा यथावत् रहिरहलान् । अपवाद निस्किरहलान् । रेडियोले समाचार भनिरहलान्, टेलिभिजन आफ्नो काम गरिरहलान् । सबै शासनअनुकूल हुन पनि सक्छन् । नेपाली समाजले लोकतन्त्रको त्यो उचाइसम्मको अभ्यास गर्न भ्याइसकेको छैन । के ऊ पाइलैपिच्छे संस्थापनका विरुद्ध उभिन सकोस् । कुनै दलले जित्नु या हार्नु सामान्यतः आवधिक निर्वाचन पद्धतिमा धेरै ठूलो चिन्ताको विषयका रूपमा लिइनु हुँदैन, तर आवधिक निर्वाचन र वर्तमान संवैधानिक व्यवस्थाबाटै विजयको उन्मादमा अर्को बाटो लिन खोजेको हो कि भन्ने आशंका स्वाभाविक हुन्छ । कांग्रेसका धेरै प्रकृतिका कमजोरीका कारणले मत विभाजित भएका हुन्, जसको लाभ वाम गठबन्धनले लिएकै हो । तर कांग्रेसको पनि लोकप्रिय मतमा धेरै प्रतिशतले ऊ पछाडि छैन । सामान्यतः ३२ देखि ३६ प्रतिशत मत कांग्रेसले पाउने गरेको हो । मतको अंकगणितमा मात्र कांगेस पछाडि परेको हो । होइन भने कांग्रेसले वामपन्थी सरकारका विरुद्धमा त्यस्तो परिस्थिति आइपरेमा संघर्ष गर्ने आफ्नो वर्कतलाई घटाएको भने देखिँदैन, तर सर्वसत्तावादको अहिलेको चिन्तनले विस्तारै वामपन्थीहरू सरकार बन्नुअघि नै लोकतन्त्रप्रतिको आफ्नो प्रतिबद्धताबाट विस्तारै खस्किँदै गएको देखिन्छ । यस अवस्थामा संविधानको मर्मविपरीत कानुनको अवज्ञा गर्दै आआफ्नो सोच एवं अडानबाट पछाडि हटेर लोकतान्त्रिक मान्यतालाई स्वीकृति दिनु नै सबैभन्दा उत्तम उपाय हो । राष्ट्रियसभा निर्वाचन कसरी गर्ने भन्ने विषयमा अल्झिनुपर्ने कारण छैन । संविधानले परिकल्पना गरेको अर्थात् संविधानको मूल्य एवं मर्मले राष्ट्रिय सभालाई समावेशी, समानुपातिक र सर्वदलीय उपस्थितिको एउटा थलोको रूपमा हेर्न खोजेको हो । होइन भने दुई सदनात्मक व्यवस्था पनि चाहिँदैनथ्यो होला । त्यसका लागि सरकारले दुई महिनाअघि नै राष्ट्रपतिसमक्ष बुझाएको अध्यादेशको प्रस्तावलाई सहजरूपमा लिँदै सरकार गठनपछि आपस्तको छलफलबाट केकस्तो सुधारको आवश्यकता छ, त्यसो गरे हुन्छ । तर अहिलेको निर्वाचनपछिकै वातावरणलाई कुनै पनि पक्षले धुमिल पुर्याउने अवस्था उत्पन्न गर्यो भने आज त कुनै दलविशेषलाई जनताले स्वीकृतअस्वीकृत गरेका होलान् तर भोलि राजनीतिक पद्धतिलाई नै अस्वीकृत गर्ने अवस्था आयो भने त्यसलाई ढाकछोप गर्न सक्ने ताकत पनि अहिलेका दलहरूले हराइसकेको अवस्था हुनेछ । विकास हामी जसरी बुझ्छौं, त्यो अब धेरै ठूलो समस्या रहेन । संसदीय व्यवस्थाको पुनर्बहालीपछि अर्थात् ०४७ पछि अहिलेसम्म विकासका पूर्वाधारहरू निर्माण भइसकेका छन् । सडक सञ्जाल सर्वत्र पुगेको छ । अस्पताल, हेल्थपोस्ट स्कुल, कलेज प्रशस्त खुलेका छन् । साना र मध्यमस्तरका काम गर्नका लागि पुँजी र व्यवस्थापकीय सीपको पनि अभाव छैन । केही वर्षमै वाम गठबन्धनको सरकारले या अरू कुनै सरकारले यसको स्तरोन्नति गर्न सक्छ, तर एक्काईसौं शताब्दीमा त्यति मात्रैको गतिले समृद्धि प्राप्ति भइहाल्छ भन्न गाह्रो छ । कागजका पानामा र भौतिक अर्थमै पनि विकास देख्न सकिएला, तर हरेक वर्ष बीसौं लाखको संख्यामा विश्वको समुन्नत समाज देखेर आएको नेपाली मानसिकताले त्यसलाई विकासको रूपमा स्वीकार गर्छ या अझै बढी आकांक्षा राख्छ, यो परीक्षा र चुनौती जुनसुकै सरकार बने पनि अहिलेका लागि उभिएको छ । सरकार छ, बन्छ, तर यसको स्पष्ट दिशाबोध नेतृत्वमा भएजस्तो देखिँदैन ।"
सन्तुलित नीतिमै नेपालको उँचो गरिमा,"नेपालको वैदेशिक सम्बन्धमा दुई छिमेकी भारत र चीनकै सवालले प्राथमिकता पाउने गरेको छ । विश्वकै आर्थिक शक्तिको नेतृत्व गर्ने अभिलाषा बोकेर लागिपरेका चीन तथा एसियाको सर्वशक्तिमान मुलुक बन्ने ध्येय बोकेको भारत दुवैसँगको सन्तुलित सम्बन्ध कायमबाटै नेपालले आफ्नो हितरक्षा गर्न सक्छ भन्नेमा दुईमत नहोला । तर फरक दलका भिन्नाभिन्नै दलगत लगावका दृष्टिकोणले यी दुई देशबीच नेपालले निरन्तर सन्तुलित सम्बन्ध स्थापित गर्न नसकेको आलोचना बेलाबेलामा नभएका होइनन् । विशेषगरी दक्षिणपन्थी र वामपन्थीले भिन्नाभिन्नै सत्ताको नेतृत्व गर्दा दुई छिमेकी मुलुकसँगको सम्बन्धमा झुकाव र लगाव बदलिने गरेको कतिपय परराष्ट्रविद्को टिप्पणी छ । यसमा केही सत्यता पनि होला, तर दक्षिणपन्थी नेतृत्वको सरकार निर्माण हुँदा भारतसँग अनि वामपन्थीको सरकार बन्दा चीनसँग घनिष्टता बढ्छ भन्ने आकलन र चर्चा सत्तारोहणभन्दा अगावैदेखि व्याप्त हुने जुन परिपाटी छ, त्यसले पनि यस सवाललाई बढी मलजल गरेको बुझ्न सकिन्छ । केही यथार्थ र धेरै अनुमानले यस विषयवस्तुलाई तरंगित गराउने गरेको कतिपय आधार प्रस्टै देखिन्छन् । प्रतिनिधिसभा र प्रदेशसभाको चुनावी माहोल सुरु हुनेबित्तिकै नेपालका दुई ठूला वामपन्थी शक्तिले चुनावका लागि गठबन्धन र चुनावपछि पार्टी एकता गर्ने घोषणा गरे र सोहीअनुसार चुनावी परिणाम पनि हासिल भयो । वाम गठबन्धनको यही सवाललाई समेत चीनको चाहना र निर्देशनअनुरूप भएको भनेर प्रशस्तै चर्चा मात्रै गरिएन, चुनावमा वाम गठबन्धनको बहुमत आएपछि चीन एकदमै खुसी भएको प्रचार पनि गरियो । नेपालमा भन्दा बढी भारतीय मिडियामा यस चर्चाले बढी ठाउँ पायो । जसका कारण भारतका चर्चित राजनीतिक विश्लेषकले उक्त प्रचारको खण्डनस्वरूप नेपालमा साम्यवाद नभएर राष्ट्रवाद विजयी भएको धारणा नराखी सुख पाएनन् । चीन आफैं पनि यो आक्षेप मान्न तयार छैन । जसको सरकार बने पनि नेपालमा न्यूनतम पाँच वर्ष स्थिर सरकार बनोस् भन्ने मात्र आफ्नो चाहना रहेको तर अर्को देशको आन्तरिक मामिलामा हस्तक्षेप नगर्ने आफ्नो नीति यथावत् रहेकाले वाम गठबन्धनका लागि आफ्नो कुनै भूमिका नरहेको स्पष्टोक्ति चीनले दिइसकेको छ । अहिले मात्र हैन, चीनको साम्यवाद नेपालमा प्रवेश हुन्छ कि भन्ने आशंकाले भारतलगायत अन्य देशलाई धेरै अगाडिदेखि पिरोलेको थियो । २०१८ सालमा चीनसग जोड्ने कोदारी मार्ग निर्माणका लागि सम्झौता हुँदा भारतीय सञ्चारदेखि संसद्सम्म त्यसविरुद्ध बहस र आलोचना भएको थियो भने पश्चिमा देशले त्यो मार्ग निर्माणसँगै चिनियाँ साम्यवाद नेपालमा आयात हुन्छ भन्ने हौवा फिँजाएका थिए । अहिले चिनियाँले नेपालमा लगानी बढाउँदै ल्याउनु र यहाँ वाम गठबन्धनले बहुमत हासिल गर्नु अनौठो संयोग जुरेको छ । यसबाहेक अन्य कतिपय यथार्थजन्य घटना र परिस्थितिले पनि त्यस्तै किसिमको चर्चा गर्ने ठाउँ छोडेको देखिन्छ । भारतीय नाकाबन्दीपछि इन्धन आपूर्तिको निम्ति केपी ओली सरकारले चीनसँगको वार्तालाई अघि बढाए । उनैको कार्यकालमा चीनसँग १० वटा सम्झौता र पन्ध्रबुँदे संयुक्त वक्तव्य आयो । ओलीपछि पुष्पकमल दाहालको कार्यकालमा चीनको महत्वाकांक्षी योजना बेल्ट एन्ड रोड इनिसिएटिभ (बीआरआई) मा हस्ताक्षर भयो भने बूढीगण्डकी परियोजना चिनियाँ कम्पनीलाई ठेक्का दिइयो । तर त्यसपछि प्रधानमन्त्री भएका शेरबहादुर देउवाले अघिल्ला सरकारले चीनसँग गरेका सम्झौताको कार्यान्वयनमा उदासीनता मात्र देखाएनन्, सम्झौताको ६ महिनापछि प्रारम्भिक कार्य सुरु भइसकेको बूढीगण्डकी परियोजना नियमबमोजिमको म्यादसमेत नदिई चिनियाँ कम्पनीबाट फिर्ता लिए । यसविपरीत सोही समयमा माथिल्लो कर्णाली र अरुण तेस्रो निर्माण गर्न भारतीय कम्पनीको निसर्त समय थप्ने उनको कदम असन्तुलित सम्बन्धको गतिलो दृष्टान्त बन्न पुग्यो । त्यस्तै २१ वर्षअघिदेखि राष्ट्रपति तहको चिनियाँ भ्रमण नेपालमा हुन सकेको छैन । ओली सरकारको कार्यकालमा चिनियाँ राष्ट्रपतिको नेपाल भ्रमण निश्चितप्रायः भइसके पनि मुलुकभित्रकै कर्मचारीतन्त्रको दाउपेचका कारण भ्रमण अन्तिम समयमा रद्द हुन पुग्यो । त्यसयता न चिनियाँ उच्चतहको भ्रमणका लागि नेपाल सरकारले प्रयास गरेको छ, न त चीनले अपेक्षा गरेबमोजिम चिनियाँ लगानीका लागि परियोजना नै दिन सकेको छ । नेपालमा भारतीय लगानीका उद्योगधन्दा र परियोजनाको दबदबा रहेको पृष्ठभूमिमा पछिल्लो समय चिनियाँ लगानीले भारतलाई समेत उछिनिरहेको छ । सन् १९८० सम्म आफ्नो मात्र विकासमा तल्लीन रहेको चीन अहिले छिमेकी मुलुकलाई पनि समृद्ध बनाउने दिशातर्फ उन्मुख देखिन्छ । चीनको विकसित प्रविधि र त्यहाँ थुप्रिएको विश्वकै ठूलो विदेशी मुद्राको सञ्चितीलाई विकासोन्मुख मुलुकमा लगानी गर्न अहिले चीन निकै व्यग्र रहेको जानकार बताउँछन् । आफ्ना उत्पादनको बजार विस्तारका लागि समेत छिमेकी मुलुकको स्तरोन्नति नगरिनहुने बुझाइमा चीन पुगेको ठम्याउन गाह्रो छैन । नेपालको हकमा पनि चीनको यस्तै धारणा रहेको बुझिन्छ । नेपालमा लगानी बढाएर आफ्नो सशक्त उपस्थिति जनाउन लागिपरेको चीनको आकांक्षाले भारतलाई केही संशकित बनाउनु स्वाभाविकै हो । यसर्थ आफ्नो कूटनीतिक कौशलबाट दुवै देशलाई सन्तुलित र सुमधुर सम्बन्धको विश्वास दिलाउने भूमिका नेपालले निर्वाह गर्नु जरुरी छ । दुई शक्तिशाली मुलुकबीचको सानो भूगोल ओगटेको देश भए पनि नेपालले कूटनीतिक कौशललाई सर्तकतापूर्वक अवलम्बन गर्दै आएको इतिहासले बताउँछ । सन् १९६२ मा भारतचीन युद्धका बेला दुवै देशले नेपाललाई आफ्नो पक्षमा उभ्याउन भरमग्दुर प्रयत्न गरे तर नेपालले तटस्थताको नीति अपनाएर आफ्नो कूटनीतिक सवलता प्रस्तुत गरेको थियो । केही महिनाअघि चीनभारतबीचको डोक्लाम विवादमा पनि तटस्थताकै नीतिमा नेपाल अडिग रहिरह्यो । नेपाल र भारतबीच जति गाढा सम्बन्ध छ भनिन्छ, त्यति नै धेरै विवाद र अप्ठेरा पनि छन्, विशेषगरी विभिन्न सन्धिसम्झौता, बाँध तटबन्ध तथा साँधसीमालगायतका विवाद समयक्रममा सतहमा समेत आउने गरेका छन् । नेपाली भूमि कालापानीमा भारतीय सेना तैनाथले नेपालको टाउको दुखाएकै छ, तर लामो समयदेखिको कूटनीतिक प्रयासबाट पनि यो सुल्झिन सकेको छैन । चीनको हकमा त्यस्ता खाले विवाद हालसम्म देखिएका छैनन् । स्वतन्त्र एवं सार्वभौम मुलुक नेपालले आफ्नो आन्तरिक मामिलामा कुनै ठेस पुर्याउन हुन्न भन्नेतर्फ चीनको अहिलेसम्मको मान्यता देखिन्छ । तर ठूलो महत्वाकांक्षा बोकेको मुलुक हुनाले उसभित्र पनि निहित स्वार्थ हुँदैन भन्न सकिन्न । केही वर्षअघि भारतचीनबीच राम्रो सम्बन्धका दौरान दुवै मुलुकले नेपाललाई जानकारी पनि नदिई नेपालको लिपुलेक उपयोग गर्नेबारे सहमति गरेको जानकार बताउँछन् । यसर्थ अन्धो पक्षधरताभन्दा आफ्ना सरोकारका विषयमा दुवै छिमेकी देशको गतिविधिमाथि सर्तकता र निगरानी पनि त्यत्तिकै आवश्यक देखिन्छ । दुई छिमेकी मुलुकबीचको आपसी सम्बन्ध प्रगाढ भएको बेला नेपाल कम महत्वमा पर्ने र विवाद उत्पन्न भएका बेला दुवैले नेपाललाई आफ्नो प्रभावमा पार्न प्रयास गर्ने प्रचलन पटकपटक दोहोरिसकेको छ । सन् १९५५ ताका भारत र चीनबीचको आपसी सम्बन्ध सुमधुर हुँदा हिन्दीचिनी भाइभाइ नाराले खुव व्यापकता पायो । यो मेसोमा नेपाल दुवै देशबाट कम महत्वमा दर्ज भयो । तर सन् १९५९ मा भारतले दलाई लामालाई शरण दिएपछि द्विदेशीय सम्बन्धमा चिसोपन बढ्दै मात्रै बढेन, अन्त्यमा युद्धमै परिणत भयो । त्यतिबेला भने दुवै देशको ध्यान नेपालतर्फ सोझियो । नेपालको अहिलेको चुनावी सफलता र परिणामलाई अन्तर्राष्ट्रिय समुदायले समेत सराहना गरेका छन् । छिमेकी दुवै देशले पनि यसको प्रशंसा गरेका छन् । वाम गठबन्धनबाट बन्ने सरकारसँग सहकार्य गर्न प्रतीक्षारत रहेको जनाउँदै एक कदम अगाडि बढेर भारतीय प्रधानमन्त्री नरेन्द्र मोदीले सरकार बन्नासाथ भारत भ्रमणको निम्तो दिइसकेको जनाइएको छ । तर भारत र पश्चिमा मुलुक नेपालदेखि जे कुराले सशंकित थिए, सोही परिस्थिति चुनावपछि नेपालमा देखिएकाले वाम गठबन्धनको सरकारले चीनसँगको सम्बन्धलाई ज्यादा प्रगाढ बनाउँछ भन्ने आशंका ती मुलुकमा पक्कै छ र यसतर्फ उनीहरूको सूक्ष्म निगरानी अवश्य बढ्छ नै । व्यवहारमा यस्तै अवस्था देखिए उनीहरूको नेपालप्रतिको रुष्टता र असहयोग पनि नबढ्ला भन्न सकिन्न । आआफ्नैखाले गुण र दोषबाट दुवै छिमेकी देश मुक्त नभए पनि दुवैसँग सन्तुलित सम्बन्धको सुदृढीकरण नेपालका लागि अपरिहार्य विषयवस्तु हो । नयाँखाले चुनौती र फराकिलो आकांक्षा बोकेर अब बन्दै गरेको नयाँ सरकारले यसमा विशेष ध्यान दिनु जरुरी छ । जनतासँग गरिएको वाचाअनुरूप समृद्धितर्फको यात्राका लागि दुवै देशसँग सन्तुलित सहकार्य गर्ने तर आफ्नो राष्ट्रिय स्वाभिमान धरमर हुन नदिने सबल एवं प्रभावकारी नीति अवलम्बनले मात्र नेपाल र नेपालीको गरिमालाई सधैं उचो राख्नेछ । हाइलाइट जनतासँग गरिएको वाचाअनुरूप समृद्धितर्फको यात्राका लागि दुवै देशसँग सन्तुलित सहकार्य गर्ने तर आफ्नो राष्ट्रिय स्वाभिमान धरमर हुन नदिने सबल एवं प्रभावकारी नीति अवलम्बनले मात्र नेपाल र नेपालीको गरिमालाई सधैं उचो राख्नेछ ।"
"प्रिमियर लिगः म्यानचेस्टर सिटीको शानदार जित, युनाइटेड बराबरीमा रोकियो",काठमाडौँ । इङ्लिस क्लब म्यानचेस्टर सिटीले प्रिमियर लिगमा लगातार जितको श्रृंखला १९ औँ खेलसम्म पुर्याएको छ । यसअघि नै लगातार धेरै खेल जितिसकेको रेकर्ड बनाएको सिटीले बर्नमाउथमाथि शानदार ४० को जित निकालेको हो । सिटीलाई लगातार १९ औँ खेलमा जिताउने क्रममा सर्जियो एग्युएरोले खेलको २७ औँ र ७९ औँ मिनेटमा हेडबाट गोल गर्न सफल भए । त्यसैगरी खेलको ५३ औँ मिनेटमा राहिम स्टर्लिङले अर्को गोल थपे भने डिफेन्डर डानियालोले पनि खेलको ८२ औँ मिनेटमा गोल गर्दै सिटीलाई फराकिलो जित दिलाउन सफल भए । यो जितपछि सिटी १९ खेलबाट ५५ अंकसहित लिगको पहिलो स्थानमा छ । उसले लिगमा १३ अंकको अग्रता बनाएको छ । त्यसैगरी गएरातिकै खेलमा सिटीको सहरी प्रतिद्वन्द्वी म्यानचेस्टर युनाइटेड भने लेस्टर सिटीसँग २२ गोलको बराबरीमा रोकिएको छ । बराबरीपछि युनाइटेड ४२ अंकसहित लिगको दोस्रो स्थानमा छ भने ३९ अंक जोडेको चेल्सी तेस्रो स्थानमा यथावत छ ।
जब मेसीले हानेको फ्री किक रोनाल्डोको अनुहारमा लाग्यो (भिडियो),"काठमाडौँः यो सिजनको पहिलो एल क्लासिको भिडन्तमा बार्सिलोनाले रियल मड्रिडलाई ३० को लज्जास्पद हार चखायो । शनिबार साँझ भएको यो भिडन्तमा विश्व वर्ष खेलाडी क्रिस्टियानो रोनाल्डोमाथि लियोनेल मेसी पुरै हाबी भए । बार्सिलोनाले गरेका तीनमध्ये एक गोल मेसीकै नाममा रह्यो भने दुई गोलका लागि उनले अवसर समेत मिलाइदिए । उनी स्पेनिस ला लिगामा २ सय गोलको अवसर मिलाइदिने खेलाडीको रेकर्ड राख्न पनि सफल भएका छन् । रियलविरुद्ध बार्सिलोनाको सनसनी जितको जति चर्चा भएको छ, त्यति नै चर्चा अहिले मेसीले रियल मड्रिडविरुद्ध प्रहार गरेको फ्री किकको पनि भइरहेको छ । रियलविरुद्ध दोस्रो हाफमा सबै तीन गोल गरेको बार्सिलोनाका लागि पहिलो हाफको अन्तिम समयमा रियलको डी एरिया भन्दा केही फुट बाहिरबाट बार्सिलोनाले फ्री किक पाएको थियो । त्यो फ्री किक हान्ने जिम्मा मेसीले लिएका थिए भने त्यसलाई छेक्ने रियलको मानव वालमा क्रिस्टियानो रोनाल्डो पनि खडा थिए । जब मेसीले त्यो फ्री किक रियलको पोस्टको दिशामा प्रहार गरे, तब बल सिधै गएर रोनाल्डोका अनुहारमा गएर लाग्यो । त्यसपछि रोनाल्डोको अनुहारको भाव पुरै बिग्रन पुग्यो भने गोल गर्न नसकेकोमा मेसी पनि चुक्चुकाए । मेसीको यो फ्री किकलाई लिएर अहिले सामाजिक सञ्जालमा फरक फरक धारणा आइरहेका छन् । रियलका केही समर्थकले मेसीले नियतवश रोनाल्डोको अनुहारमै लाग्ने गरी फ्री किक हानेको समेत भन्न भ्याएका छन् । तर, बार्सिलोनाका समर्थकले भने मेसीले पोस्टको दिशा दिने क्रममा अग्लिएको बल मानव वालमा खडा सबैभन्दा अग्ला रोनाल्डोलाई लाग्न पुगेको टिप्पणी गरेका छन् । बार्सिलोनाले रियलको होम ग्राउन्डमा लगातार तीन खेल जितेपछिको चर्चा एकातिर छँदैछ, अर्कातिर मेसीको फ्री किकलाई लिएर दुई क्लबका समर्थक पनि सामाजिक सञ्जालमा झगडा गर्न भ्याइरहेका छन् । हेर्नुहोस भिडियो"
धामी र गौचनको जोडी फाइनलमा,"काठमाडौं : नेपाल इन्टरनेसनल सेरिज ब्याडमिन्टन प्रतियोगिताको मिक्स डबल्समा नेपाली खेलाडी दीपेश धामी र शोभा गौचनको जोडीले फाइनलमा स्थान बनाएका छन् । शनिबार भएको सेमिफाइनल खेलमा मलेसियाका इभेसगारन भासिगरन र दर्सिनी भासिगारनको जोडीलाई २१ को सेटमा पराजित गर्दै धामी र गौचनको जोडीले फाइनलमा स्थान बनाएको हो । निकै प्रतिस्पर्धात्मक खेलमा धामी र गौचनको जोडीले २११७, १६२१, २२२० को जित निकाल्यो । फाइनलमा उनीहरूले भारतका भी देवलेकर र हरिका भेलुदुर्थीको जोडीसँग आइतबार प्रतिस्पर्धा गर्नेछ । शनिबार नै भएको खेलमा भारतीय जोडीले नेपालका दिदीभाइ रत्नजित र नङ्सल तामाङको जोडीलाई २११६, २१७ को सेटमा स्तब्ध बनाए । त्रिपुरेश्वरस्थित राष्ट्रिय खेलकुद परिषद्को कभर्डहलमा जारी प्रतियोगिताको महिला एकलको उपाधिका लागि हङकङकी तङ चोय छ्वान र इरानकी अघाइहाजिअघाबीच प्रतिस्पर्धा हुने भएको छ । छ्वानले भियतनामकी थी थराङलाई २११८, २११९ को सेटमा हराइन् । यस्तै अघाइहाजिअघाले म्यानमारकी थेट हतार तुजारलाई २०२२, २११८, २५२३ को सेटमा स्तब्ध बनाइन् । पुरुष एकलमा भने दुई भारतीयबीच उपाधि भिडन्त हुने भएको छ । भारतका एल सारङ र एस जयसवालले आइतबार उपाधिका लागि प्रतिस्पर्धा गर्नेछन् । सारङले भारतकै राहुल भारद्वाज र जयसवालले भियतनामका लि डक फातलाई पराजित गरे । महिला युगलमा पनि भारतीय जोडीबीच नै प्रतिस्पर्धा हुनेछ । फाइनलमा एच भेलुदुर्थी र करिश्मा वाडकर तथा अर्पना बलान र श्रुति केपीबीच प्रतिस्पर्धा हुनेछ । उनीहरूले आफ्नै देशका प्रतिद्वन्द्वीलाई पाखा लगाए । पुरुष युगलमा भने सिंगापुरका डी क्रिसनान्ता र ही योङ काई तेरी तथा मलेसियाका जियन सर्न इयान वङ र ची तियान तानबीच उपाधि भिडन्त हुनेछ । नेपाल ब्याडमिन्टन संघको आयोजनामा सञ्चालित पाँचदिने प्रतियोगितामा विभिन्न १९ देशका दुई सय ५० खेलाडीको सहभागिता छ । प्रतियोगितामा नेपालका ३२ खेलाडीले भाग लिएका छन् ।"
भ्यालेन्सिया र यथ्लेटिको मड्रिड बार्सिलोनालाई पछ्याउन असफल,काठमाडौं : स्पेनिस ला लिगाको शीर्ष स्थानमा रहेको बार्सिलोनाले यस सिजनमा अपराजित यात्रा कामय राख्दै आएको छ । १७ खेल खेल्दा ४५ अंक जोडेको बार्सिलोनाले १४ जित र ३ मा बराबरी खेलेको छ । शनिबार चीरप्रतिद्वन्द्वी रियल मड्रिडविरुद्ध ३० सहज जित निकालेपछि बार्सिलोनाको उपाधि यात्रा थप मजबुद भएको छ । गत सिजनको विजेता रियल मड्रिड १ खेल कम खेल्दा बार्सिलोनाभन्दा १४ अंकले पछि परि चौथो स्थानमा सीमित भएको छ । बार्सिलोनालाई पछ्याइ रहेका यथ्लेटिको मड्रिड र भ्यालेन्सिया पनि पछिल्ला खेलमा बार्सिलोनासँगको अंक दूरी घटाउने अवसर उपयोग गर्न असफल रहे । शनिबार नै भएको खेलमा भिल्लारियलसँग १० को हार व्यहोर्दा ३४ अंकसहित तेस्रो स्थानमा रहेको भ्यालेन्सियाले ३ अंक जोडी दोस्रो स्थानमा उक्लने अवसर गुमायो । त्यस्तै ३६ अंकसहित दोस्रो स्थानमा रही बार्सिलोलाई पछ्याइ रहेको यथ्लेटिको मड्रिड पनि शुक्रबार स्पानिओलसँग १० ले पराजित हुदाँ बार्सिलोनासँगको अंक दूरी घटाउँने मौकाबाट चुक्यो । समान १७ खेल खेल्दा यथ्लेटिको मड्रिड र भ्यालेन्सिया शीर्ष स्थानको बार्सिलोनाभन्दा क्रमशः ९ र ११ अंकले पछाडि परेका छन् । एल क्लासिकोः घरेलु मैदानमै रियल मड्रिडको लज्जास्पद हार
तस्बिरमा हेर्नुहोस् राखेप च्याम्पियनसिप उद्घाटन,"काठमाडौं : राष्ट्रिय खेलकुद परिषद् (राखेप) द्वारा आयोजित प्रथम राखेप च्याम्पियनसिप खेलकुद प्रतियोगिताको आइतबार औपचारिक रुपमा उद्घाटन गरिएको छ। राखेपले आफ्नै नाममा आयोजना गरेको च्याम्यिनसिपको सातदोवाटोस्थित अन्तर्राष्ट्रिय खेलकुद परिषरमा राष्ट्रपति विद्यादेवी भण्डारीले उद्घाटन गरिन्। राष्ट्रपती भण्डारीले नेपालका पहिलो ओलम्पियन जितबहादुर केसीलाई ओलम्पिक टर्च र दुईजना जुनियर खेलाडीलाई नेपाली राष्ट्रिय झण्डा प्रदान गरी च्याम्पियनसिपको उद्घाटन गरिन्। एक महिनासम्म सञ्चालन हुने उक्त च्याम्पियनसिपमा पाँचवटै विकासक्षेत्र र विभागीय तीन टोलीका गरी कूल चार हजार ८२ जना खेलाडीले विभिन्न २९ वटा खेलमा प्रतिस्पर्धा गर्नेछन्। च्याम्पियनसिपअन्तर्गत पौडी, कराँते, लनटेनिस र ट्रायथलन खेल भने यसअघि नै सम्पन्न भइसकेका छन्। सहभागी खेलाडीले कुल दुई हजार एक सय २७ वटा पदकका लागि प्रतिस्पर्धा गर्नेछन्। राखेपले सम्बन्धित राष्ट्रिय खेल संघलाई ब्यवस्थापनको सम्पूर्ण जिम्मेवारी दिएर च्याम्पियनसिप सञ्चालन गर्न लागेको हो। च्याम्पियनसिपका १२ वटा खेल मोफसलमा हुनेछन्। अन्य खेल भने काठमाडौं उपत्याकामा सञ्चालन हुनेछन्। प्रतियोगिता सञ्चालनका लागि आवश्यक बजेट पनि राखेपले सम्बन्धित संघहरुलाई नै उपलब्ध गराउनेछ।"
आजबाट राखेप च्याम्पियनसिप,"काठमाडौं : राष्ट्रिय खेलकुद परिषद् (राखेप)ले पहिलोपटक आफ्नै नाममा आयोजना गर्न लागेको राखेप च्याम्पियनसिप आजदेखि सुरु हुने भएको छ । राष्ट्रपति विद्यादेवी भण्डारीले आइतबार उद्घाटन गर्ने च्याम्पियनसिपमा २९ खेलका चार हजार ८२ खेलाडीले कुल दुई हजार एक सय २७ पदकका लागि प्रतिस्पर्धा गर्नेछन् । च्याम्पियनसिपमा यसअघि गल्फ, पौडी, आर्चरी, सेपाकताक्रो, लनटेनिस, साइक्लिङ, ट्रायथलन, सुटिङ, कुस्ती, जुडो, खो खो, बक्सिङ, स्क्वास, उसु, टेबलटेनिस, ह्यान्डबल, फुटबल, भलिबल, कराँते, तेक्वान्दो, एथलेटिक्स, कबड्डी, ब्याडमिन्टन, बास्केटबल, भारोत्तोलन, हक्की र फेन्सिङ गरी २७ खेल समावेश गर्ने निर्णय गरिए पनि यसपटक राष्ट्रिय तेक्वान्दो र सफ्ट टेनिस थपेर २९ खेल पुर्याइएको छ । यसअघि च्याम्पियनसिप कात्तिक १६ गते गर्ने घोषणा गरिए पनि एथेस्ट तयारी नपुगेको भन्दै स्थगित गरिएको थियो । च्याम्पियनसिप राखेप आफैंले नगरी सम्बन्धित राष्ट्रिय संघले सञ्चालन गर्नेछन् । १२ वटा खेल उपत्यकाबाहिर मोफसलमा हुनेछ भने अन्य खेल काठमाडौंमा हुनेछ । प्रतियोगिता सञ्चालनका लागि बजेट भने परिषद्ले उपलब्ध गराउनेछ । च्याम्पियनसिपका लागि चार करोड ३१ लाख रुपैयाँ बजेट छुट्याइएको छ जसमध्ये सबैभन्दा बढी फुटबलले २२ लाख र सबैभन्दा कम र्याफ्टिङ एन्ड क्यानोइङ संघले तीन लाख बजेट पाउने छ । परिषद्ले २९ संघलाई तीन करोड ७६ लाख रुपैयाँ उपलब्ध गराउनेछ । बाँकी रकम खेलाडीको पोसाक र उद्घाटन कार्यक्रममा खर्च हुने सदस्यसचिव विष्टले जानकारी दिए । च्याम्पियनसिपमा पाँच विकास क्षेत्र र तीन विभागीय टोली गरी आठ टिमको सहभागिता रहनेछ । मुलुक संघीय संरचनामा प्रवेश गरिसके पनि राखेपको संरचना कस्तो रहने भन्ने टुंगो लाग्न नसक्दा पुरानै संरचनामा च्याम्पियनसिप आयोजना गर्नु परेको सदस्यसचिव विष्टले बताए । खेलकुदको संरचना बनेको छैन । त्यही कारण पुरानै संरचनामा च्याम्पियनसिप गर्न लागिएको हो । अर्को वर्षदेखि प्रादेशिक संरचनमा हुनेछ, विष्टले भने । आसन्न १८औं एसियाली खेलकुद र १३औं दक्षिण एसियाली खेलकुदलाई ध्यानमा राखी च्याम्पियनसिप आयोजना गर्न लागिएको राखेप सदस्यसचिव केशवकुमार विष्टले शनिबार आयोजित पत्रकार सम्मेलनमा जानकारी दिए । राखेप च्याम्पियनसिप १८औं एसियाली खेलकुद र १३औं दक्षिण एसियाली खेलकुदका लागि खेलाडी छनोट गर्न आयोजना गरिएको हो । च्याम्पियनसिपमा उत्कृष्ट प्रदर्शन गर्ने खेलाडी छनोट गरी माघ १ देखि बन्द प्रशिक्षणमा राखेर तालिम सञ्चालन गर्नेछौं, सदस्यसचिव विष्टले भने । उनले खेलाडीलाई विगतको भन्दा स्तरीय प्रशिक्षणको व्यवस्था मिलाउने प्रतिबद्धता पनि जनाए । उनले च्याम्पियनबाट छनोट भएका खेलाडीलाई बन्द प्रशिक्षणमा राखिने जानकारी दिए । च्याम्पियनसिपबाट छनोट भएका खेलाडीलाई सुरुको ६ महिना नेपालमै प्रशिक्षण दिइनेछ । त्यसपछि आवश्यकताअनुसार वैदेशिक प्रशिक्षणमा पनि पठाइनेछ । वैदेशिक प्रशिक्षणमा पठाउन नसकिएका खेलाडीलाई नेपालमै विदेशी प्रशिक्षकबाट प्रशिक्षण दिने व्यवस्था मिलाइनेछ, सदस्यसचिव विष्टले भने ।"
