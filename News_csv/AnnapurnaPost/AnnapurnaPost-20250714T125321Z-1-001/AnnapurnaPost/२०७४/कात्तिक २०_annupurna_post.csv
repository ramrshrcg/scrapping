शीर्षक,विवरण
जलविद्युत् लाइसेन्समा दलका सिन्डिकेट,"माओवादी सत्तामा हुँदा पश्चिम सेती जलविद्युत् आयोजना विनाप्रतिस्पर्धा चिनियाँ कम्पनीलाई टेबुल वार्ता का भरमा दिइयो । त्यतिखेर पनि सम्पूर्ण अध्ययन भइसकेको पश्चिम सेती विनाप्रतिस्पर्धा दिइएकोमा संसदीय समितिलगायतकाले निकै आपत्ति प्रकट गरे । जबकि माथिल्लो कर्णाली र अरुण तेस्रो प्रतिस्पर्धाका आधारमा दिइएका बेला तत्कालीन संसद्को प्राकृतिक स्रोतसाधन समितिले अध्ययन भइसकेका आयोजना प्रतिस्पर्धा गराएर मात्र दिने भनेर सरकारलाई निर्देशन दिएको थियो । त्यतिबेला यस्तो तवरले यो आयोजना होल्ड मात्र हुन्छ, कदाचित निर्माण भए पनि यसैगरी मिलिभगतमा यसको विद्युत् खरिद सम्झौता (पीपीए) लागत उच्च पारिन्छ र अन्ततः महँगो बिजुली भिडाइन्छ भन्ने तर्क प्रशस्त उठेको थियो । कानुनको परिपालना र कार्यान्वयन गर्ने निकायमा पुगेका सबैजसो दलहरूबीच नै खोला बेच्ने सिन्डिकेट प्रथा सुरु भइसकेको थियो । यसमा एमाले, कांग्रेस र माओवादी संलग्न थिए । माथिल्लो कर्णाली र अरुण तेस्रोको प्रतिस्पर्धा गराउनुको अर्थ थियो सेटिङ मिलाएर लिन खोजेको इच्छित कम्पनीले हात नपारोस्, मुलुकलाई सक्दो लाभ देओस् र सबै प्रक्रिया पारदर्शी होस् । त्यही भएर अरुण तेस्रो र माथिल्लो कर्णाली जस्ता मुलुकलाई नभइनहुने आकर्षक आयोजना विदेशीका हात पारिए । जबकि यी आयोजना स्वदेशी खपतका लागि राज्य आफैंले बनाउनुपर्थ्यो । अहिले यी दुवै आयोजना अड्केको १० वर्ष बितिसकेको छ । अझै पनि निर्माण हुन्छ नै भन्ने शतप्रतिशत विश्वास छैन । अझ यो यो मितिमा यस्तोयस्तो गर्छु भनेर आयोजना विकास सम्झौता (पीडीए), त्यो पनि दुई देशका प्रधानमन्त्रीको उपस्थितिमा भइसकेको आयोजनाको भविष्य त निश्चित छैन भने विनाप्रतिस्पर्धा दिइएको पश्चिम सेतीको अहिलेसम्म अत्तोपत्तो छैन । पश्चिम सेतीमा राज्यले नराम्रोसित मार खाएको प्रशस्त अनुभव अहिलेको ऊर्जा मन्त्रालयसित थियो । लाइसेन्स रद्द गरौं, दुई देशको सम्बन्ध बिग्रने नगरौं आयोजना होल्ड मात्र भइरहने अवस्थाबीच राज्यले कुनै निर्णय गर्न सकिरहेको छैन । भोटेकोसीमा गरिएको गल्ती खिम्तीमा दोहोर्याइयो । भनियो भोटेकोसीको पीपीए गरेको अनुभव थिएन । पछि अनुभव लिएर खिम्तीको पनि गरियो । आयातीत ऊर्जालाई विस्थापित गर्न सकिने सम्भावना र आधार प्रशस्त रहेको थाहा पाउँदापाउँदै त्यसअनुसार कर्म नगर्नु राज्य र जनताप्रति ऊर्जा सचिवको घोर बेइमानी हो । यसरी खिम्ती र भोटेकोसीमा त्यतिबेलाका नेपाली कांग्रेस, एमाले र राप्रपाको सिन्डिकेटमा सम्झौता गरियो, जसको असर अहिले सारा नेपाली भोग्न बाध्य भएका छन् । हाम्रा दलहरूले कमिसनका लागि जस्तोसुकै सम्झौता गर्न पनि पछि पर्दैनन् भन्ने ज्वलन्त उदाहरण खिम्ती र भोटेकोसी हो । यी दुई विदेशी लगानीका आयोजनामा गरिएको गल्ती सुधार्ने त कता हो, उल्टै खिम्तीकै शैलीमा ५० मेगावाटको माथिल्लो मस्र्याङ्दीको पीपीए गरियो । विदेशीले मात्र पैसा कमाउने भए, अब हामीले पनि कमाउनुपर्छ भन्ने बुद्धत्व प्राप्त गरी पीपीएबाट थला परेको विद्युत् प्राधिकरणका कर्मचारीले पनि चिलिमे बनाए । आफ्नै हात जगन्नाथको शैलीमा अर्काे खिम्ती र भोटेकोसीको शैलीमा चिलिमेको पीपीए भयो । यी सबै कुराले प्रस्ट पार्छ भने मौका मिलेपछि पैसा र कमिसनका लागि चाहे ती राजनीतिक दल हुन्, ऊर्जा र जलस्रोत मन्त्रालयका कर्मचारी हुन् वा खुद पीडित भनिएको प्राधिकरणका कर्मचारी नै, जस्तोसुकै सम्झौता गर्न पनि पछि पर्दैनन् । अहिलेको हाम्रो ऊर्जा क्षेत्र यो स्वार्थको सीमित घेराभन्दा माथि कहिल्यै उठ्न सकेन । विगतमा यसरी भएका कमीकमजोरी र गल्तीबाट झन् कसरी बढी कमिसन हात पाउन सकिन्छ भन्ने एक प्रकारको होडबाजी नै सुरु भयो । लाइसेन्स दिने र पीपीए गर्नेको नेतृत्व जसले गरे त्यसको भागशान्ति भने सबैमा पुगेपछि सिन्डिकेट प्रथाको जग बस्यो । अहिले नेपालको जलविद्युत्मा दल र सीमित कर्मचारीको सिन्डिकेट छ, जसले भोलि सन्ततिका लागि नभइनहुने खोलानाला बेच्नेदेखि गुरुयोजनाले तय गरेका रणनीतिक महत्वका आयोजना प्वाल पार्नेसम्मका काम भइरहेका छन् र आगामी दिनमा अझ बढी हुने छनक देखिएको छ । माओवादी केन्द्र सरकारबाट राजीनामा ठोकेपछि चीनको विवादास्पद कम्पनी सीजीजीसीलाई बूढीगण्डकी बेच्यो । यो प्रकरणमा एमाले र कांग्रेस मौन बसे र भित्रभित्र मिले । उनीहरूलाई बूढगण्डकी स्वदेशी लगानीबाट बन्न सक्छ भन्ने पनि थाहा छ र सीजीजीसीले बनाउन सक्दैन भन्ने पनि थाहा छ । तर स्थानीय चुनावका बेला प्राप्त भएको भागशान्तिले मुलुकको बृहत्तर हित र स्वार्थलाई तिलाञ्जलि दिए । माओवादीले बूढीगण्डकी बेच्दा कुनै पनि दलबाट विरोध भएन, सरकारी नियामक निकायहरूले पनि आँखा चिम्लिदिए र जति खोला बेचे पनि हुन्छ भन्ने उत्प्रेरणा प्राप्त गर्यो । एकपटक गलत काम गरी स्याबासी पाएको व्यक्तिले त दोहोर्याएर त्यही गलत काम गर्छ भने चुनावका बेला खोला बेच्दा प्राप्त हुने कमिसनले चुनावै टार्न सकिने सम्भावनालाई कसरी नकार्ला ? ठीक बूढीगण्डकीको शैलीमा सम्पूर्ण अध्ययन भइसकेको तामाकोसी तेस्रो पनि माओवादीले नै बेच्यो । भलै यसमा कांग्रेस र एमालेको भित्रभित्र मिलिभगत छ । नेतृत्व भने माओवादीले नै गर्न भ्यायो । तामाकोसी तेस्रोमा पनि माओवादीका तर्पबाट ऊर्जामन्त्री बनेका महेन्द्रबहादुर शाही जिम्मेवारीविहीन अवस्थामा रातारात लाइसेन्स हस्तान्तरण भयो । ऊर्जा सचिवले लाइसेन्स दिए, उसले मात्र बद्मासी गरे भन्नु जायज हुँदैन । उनले विगतको पद्धति र लिगेसी लाई अपनाएका हुन् । ऊर्जा सचिवले बूढीगण्डकी बेचबिखन हुँदा यस्तो गर्नु हुँदैन भनेर अडान लिएनन् । किनकि उनलाई ऐन, कानुन र नियम, पद्धति र परम्पराभन्दा पनि स्वामी भक्ति ठूलो लाग्यो । राजीनामा दिइसकेको प्रधानमन्त्री र ऊर्जामन्त्रीको आदेश ऊर्जा सचिवका लागि ब्रह्मवाक्य भयो । जबकि कालोलाई कालो र सेतोलाई सेतो भन्न सक्ने आँट र साहस भएकाले मात्र देशका खोलानाला बेचबिखन हुँदा विरोध गर्न सक्छन् । नियममै नभएको र नीति नै बनाउनुपर्ने भनी मन्त्रिपरिषद्ले निर्देश गर्दागर्दै ऊर्जामन्त्रीले हस्ताक्षर गरेको ठाउँमा साक्षीका रूपमा उभिन पुग्नु ऊर्जा सचिवसमेत कानुन उल्लंघनमा संलग्न भएको ज्वलन्त प्रमाण हो । त्यसैबाट हौसिएर उनले तामाकोसी तेस्रोमा पनि लगानी बोर्ड ऐनको बेवास्ता गर्न पुगे । यसभन्दा अघि ऊर्जा सचिवले नेपालको गुरुयोजनामा उल्लेख भएको कर्णाली चिसापानीलाई प्वाल पार्ने काम गरिसकेका थिए । यसरी एकपछि अर्काे गर्दै खोलानाला बेचबिखनको रफ्तार बढ्दै गइरहेको छ । कुनै विदेशी कम्पनीलाई लाइसेन्स दिन आतुर हुनुको पछाडि एउटै अदृश्य कारण रहँदै आएको छ कमिसन । उदाहरणका लागि राज्यकै निकाय विद्युत् प्राधिकरणले तमोर (जलाशययुक्त ६६२ मेगावाट) को लाइसेन्स मागेको एक वर्ष बितिसकेको छ । ऊर्जा मन्त्रालयले दिएको दुई सय मेगावाट अयोग्य भइसकेपछि हाललाई अध्ययन मात्र गर्ने भनी सर्तसहित दिन सकिन्थ्यो, चाहना भइदिएको भए । अध्ययनका लागि तमोरको जलाशय क्षेत्रभित्र पर्ने काबेली ए र तल्लो हेवासित ऊर्जा तालिका (इनर्जी ब्यालेन्स) मा पछि कुरा गर्दै गर्ने सर्त राख्न सकिन्थ्यो । यसले गर्दा यता अध्ययन हुँदै गर्थ्यो भने अर्कोतिर समय पनि बचत हुन्थ्यो । प्रारम्भिक अध्ययनले तमोर आयोजना बूढीगण्डकी मुख्य विकल्पको रूपमा देखिइसकेको छ । यसको स्वदेशी लगानीको पनि उत्तिकै सम्भावना छ । ऊर्जा आवश्यकता र उत्पादनका हिसाबले पनि अन्य आयोजनाको तुलनामा उचित देखिन्छ । झन् ऊर्जा क्षेत्रमा लामो अनुभव हासिल गरेका व्यक्तिलाई यी साधारण तथ्यप्रति साक्षात्कृत छैनन् भन्ने अविश्वास गर्न सकिँदैन । तर नियत नै सफा नभएपछि र नेतृत्व गर्नेको घैंटामा घाम नलागेपछि भारतबाट आयातीत बिजुलीमा गौरव गरिरहन पाइन्छ, अहिले जुन भइरहेको छ । ऊर्जा सचिव अनुपकुमार उपाध्यायले अघिल्लो साता बडो गर्वका साथ फेसबुकमा दुईवटा स्टाटस लेखे । पहिलो ढल्केबरबाट आउने बिजुलीको नवीकरण र अर्को टनकपुरको बिजुली आयातमा भारतीय सहमति । आगामी चार महिनाका लागि थप ३० मेगावाट बिजुली भारतबाट ल्याउने कुरामा सहमति हुँदा देशको ऊर्जा सचिव आत्मगौरवान्वित भएका छन् । त्यसमाथि ढल्केबरबाट पनि भारतले दिइरहेको बिजुलीलाई निरन्तरता दिने गरी नवीकरण गरेपछि ऊर्जा सचिव उपाध्यायले स्टाटस नै लेखी ठूलो उपलब्धि हात पारेको इंगित नै गरे । आयातीत ऊर्जालाई विस्थापित गर्न सकिने सम्भावना र आधार प्रशस्त रहेको थाहा पाउँदापाउँदै त्यसअनुसार कर्म नगर्नु राज्य र जनताप्रति घोर बेइमानी हो । तमोरको दुई सय मेगावाटको लाइसेन्स दिएको छ, बाँकी बन्दोबस्ती प्राधिकरणले नै मिलाउनुपर्छ भन्नु सर्वथा उचित हुँदैन । किनभने नेतृत्व ऊर्जा मन्त्रालयले गरेको छ । समग्र आयोजनाको विकास र ऊर्जा उत्पादनमा ऊ नै जिम्मेवार निकाय हो । जिम्मेवार भइसकेपछि कसरी हुन्छ सस्तो लागतमा छिटो ऊर्जा उत्पादन गर्ने हुटहुटी ऊर्जा मन्त्रालय हाँकेर बसेकाहरूलाई हुनुपर्ने हो । तर विडम्बना के भइदियो भने तमोर आयोजनामा कुनै विदेशीले चासोसम्म देखाएको भए तल्लो हेवा र काबेली एसँगको समन्वय स्वयं ऊर्जा मन्त्रालयले मिलाइसकेको हुन्थ्यो । ऐन कानुनका परिधि नाघेर अर्बैाँ रुपैयाँ खर्चिइसकेको आयोजना रातारात विदेशीलाई दिन सक्नेले यी दुई निजी क्षेत्र (काबेली र हेवा) का प्रवद्र्धकलाई मिलाउन नसक्ने कुरा हुँदैन । फेरि यी दुई निजी क्षेत्रका प्रवद्र्धक पनि तमोर आयोजनाप्रति सकारात्मक नै छन् । उनीहरूले उत्पादन गर्ने ऊर्जाको मूल्य पाए उनीहरूलाई आपत्ति हुँदैन । तर नीतिले दोहोरो पर्ने गरी लाइसेन्स नदिनु भनेको छ भन्ने कर्णाली चिसापानीमा चाहिँ दोहोरोतेहोरो पर्ने गरी दिने ? विदेशीले लाइसेन्स लिन्छन् तर बनाउँदैनन् । किनभने उनीहरूलाई बनाउनै पर्दैन । उनीहरूको मुख्य दाउ लाइसेन्स हात पार्नु हो । लाइसेन्स देखाएर अन्तर्राष्ट्रिय फोरममा कम्पनी प्रोफाइल उच्च बनाउनु, त्यसैलाई भजाएर अरू ठूलाठूला अन्तर्राष्ट्रिय ठेक्का हात पार्नु ती विदेशीका मुख्य उद्देश्य हुन्, जुन हासिल गरिरहेका छन् । यता आयोजना जति अड्कायो, त्यसमा भएनभएका सारा खर्च पुँजी (इक्विटी) मा जोड्न पाइन्छ । एक प्रकारले लागतरूपी मिटर घुमिरहन्छ । २०४६ सालपछि लाइसेन्स बिचबिखन गर्ने, कमिसन हात पार्ने लिगेसीलाई अझ यसपछिका कयौं सरकारहरूले जारी राख्नेमा दुईमत छैन ।"
सडकमा ट्राफिक संकेत चिह्न नहुँदा,"ट्राफिक व्यवस्थापनमा ट्राफिक संकेत चिह्न अनिवार्य छ, तर उपत्यकाका अधिकांश सडकमा यो चिह्न नहुँदा ट्राफिक व्यवस्थापन कठिन मात्र भएको छैन, सडक असुरक्षित र विदेशीहरूका अगाडि लाजमर्दो भएको छ । उपत्यका ट्राफिक महाशाखा प्रमुख डीआईजी सर्वेन्द्र खनालका अनुसार ट्राफिक संकेत चिह्न सडक यात्रुको सुरक्षासँग सम्बन्धित विषय हो । यी प्रमुख रूपमा सूचनामूलक, निर्देशनात्मक र निषेधात्मक हुन्छन् । सूचनात्मक चिह्नले सवारी चालकलाई अगाडिको ठाउँ आदिबारेमा जानकारी दिन्छ । जस्तै दुई किमि अगाडिबाट थापाथली जान दाहिने मोड्नुपर्छ । निर्देशनात्मक चिह्नले सडकबारे जानकारी दिन्छ । जस्तै प्रतिघन्टा पाँच किमिमा सवारी गतिलाई सीमित राख । हर्न बजाउन, युर्टन गर्न, पार्किङ गर्न निषेध गर्ने संकेत आदि निषेधात्मक चिह्न हुन् । सडकमा राखिएका यी तीन प्रकारका ट्राफिक चिह्न सवारी चालकले पालना गर्दा यातायात सुचारु भई ट्राफिक जाममा अधिक कमी आउँछ । ट्राफिक प्रहरीका अनुसार उपत्यकामा करिब १६ सय किमि सडक छ । ठूला सडकहरू जस्तै रिङरोड, कान्तिपथ, थापाथलीजावलाखेल रोड सडक विभागको मातहतमा छन् भने सहरका भित्री सडकहरूचाहिँ स्थानीय निकायको मातहतमा । यी दुई निकायले ट्राफिक चिह्न आफ्नो मातहतका सडकमा नराख्दा सवारी सुचारु गर्न ट्राफिक प्रहरीलाई गाह्रो भएको छ । डीआईजी खनाल भन्छन्, उपत्यकाका अधिकांश सडकमा ट्राफिक संकेत चिह्नहरू छैनन् । सवारी चालक अनुमतिपत्रको लिखित परीक्षा सबैभन्दा बढी ट्राफिक चिह्न र दण्ड जरिबानामा केन्द्रित छ । ट्राफिक एफएमले लेन अनुशासन पालना गरौं भनी जनचेतनामूलक विज्ञापन दोहोर्याउँदै बजाउने गरेको छ । यो लेखक केही दिनअगाडि काठमाडौं उपत्यकाको मुख्यमुख्य सडकमा ट्राफिक संकेत चिह्न हेर्न गयो । त्यसपछि थाहा भयो, ट्राफिक प्रहरी डीआईजी खनालले भनेजस्तै अधिकांश ठाउँमा ट्राफिक संकेत चिह्नहरू छैनन् । सडकमा लेखिएका र राखिएका चिह्नहरू पनि मेटिएर नदेखिने अवस्थामा छन् । प्रधानमन्त्रीको कार्यालय सिंहदरबार र निवास बालुवाटार जाँदा र फर्किंदा प्रयोग हुने बालुवाटार, गैरीधारा, पुतलीसडकमा ट्राफिक संकेत चिह्नहरू मेटिन लागेकै अवस्थामा छन्। ती ठाउँका जेब्राक्रस नदेखिने भइसकेका छन् । दरबारमार्ग र नारायणगोपाल चोकदेखि नयाँ बसपार्कसम्म सडक लेन संकेत र जेब्राक्रस मधुरो छन् । त्यसबाहेक अरू स्थानमा पनि ट्राफिक चिह्नहरू स्पष्टरूपमा बुझिन सक्ने गरी छैनन् । राष्ट्रपति र मन्त्रीहरू यात्रा गर्ने सडकमा पनि ट्राफिक संकेत चिह्नहरू छैनन् । उदाहरणको लागि राष्ट्रपति कार्यालयदेखि कान्तिपथसम्मको सडक र थापाथलीदेखि मन्त्री निवास पुल्चोकसम्मको सडकमा ट्राफिक चिह्नहरू छैनन् भन्दा पनि हुन्छ । डीआईजी खनाल अगाडिका ट्राफिक प्रहरी प्रमुख डीआईजी मिङमार लामाले २०७४ जेठमा जेब्राक्रसबाट सडक नकाट्ने पैदल यात्रुलाई कारबाही गर्ने अभियान चलाए । सडक दुर्घटनामध्ये ४० प्रतिशत दुर्घटना पैदल यात्रुको कारणबाट भएकाले त्यसलाई घटाउने भन्दै डीआईजी लामाले त्यो अभियान सुरु गरेका थिए । तर सबै ठाउँमा जेब्राक्रसलगायतका ट्राफिक संकेत चिह्न नभएको भन्दै त्यो अभियानको चर्को विरोध भयो । विरोधलाई थेग्न नसकेपछि तत्कालीन गृहमन्त्री जनार्दन शर्माको निर्देशनमा ट्राफिक प्रहरी अभियानबाट पछि हट्यो । त्यसबेला गृहमन्त्री शर्माले भनेका थिए, ट्राफिक संकेतहरू राखेपछि यो अभियान पुनः अगाडि बढ्छ र त्यस्ता संकेतहरू छिट्टै राखिने छन् । त्यसअगाडि डीआईजी लामाबाट २०७४ वैशाख १ बाट आरम्भ भएको हर्न निषेध अभियान भने सफल भएको छ । पाँच वर्षदेखि ट्राफिक प्रहरी प्रमुख परिवर्तन हुनासाथ केही सिर्जनशील काम गरेर देखाउन एउटा धमाका गर्ने परम्परा नै चलेको छ । यो कार्यको थालनी तत्कालीन ट्राफिक प्रमुख डीआईजी विज्ञान शर्माले सुरु गरेका थिए मापासे अभियानमार्फत । मादक पदार्थ सेवन (मापसे) गरी सवारी चलाउन प्रतिबन्ध लगाउने त्यो अभियानलाई गणेश राईले व्यापक बनाए । सवारी दुर्घटना न्यूनीकरण गर्ने उद्देश्यबाट सञ्चालित यो अभियान सफल भयो । सवारी दुर्घटनामा उल्लेख्य कमी आएको दाबी डीआईजी राईले त्यसबेला गरेका थिए । यो अभियान अहिलेसम्म पनि जारी छ । त्यसपछि अहिलेका आईजीपी प्रकाश अर्याल उपत्यका ट्राफिक प्रमुख हुँदा लेन अनुशासन अभियान आरम्भ गरे । ट्राफिक जामलाई घटाउने उद्देश्यबाट सञ्चालित यो अभियानले राम्रै परिणाम ल्यायो । यो अभियानबाट ट्राफिक जाम न्यूनीकरण गर्न सहयोग पनि पुगेको छ । लेन अनुशासन पालना नगर्ने चालकलाई ट्राफिकले ट्राफिक चिह्न र सवारी लापरबाही रूपमा चलाउँदाको परिणामबारे एक घन्टाको कक्षामा राख्नुका साथै र पाँच सय रुपैयाँ जरिवाना तिराउँछ । ट्राफिकले त्यस्तो कक्षा प्रत्येक दिन तीनपटकसम्म चलाउने गरेको छ । एक कक्षामा एक सय २५ जनासम्म सहभागीहरू हुन्छन्, तर उपत्यकामा सडक लेनहरू नभएकाले ट्राफिक प्रहरीको यो अभियानको वैधानिकतामा प्रश्न लाग्ने गरेको छ । उपत्यकाको ट्राफिक समस्या समाधान गर्ने जिम्मेवारी करिब चार महिनाअगाडि ट्राफिक प्रहरी प्रमुखमा खनाललाई आयो, उनी यो पदमा आएसँगै । जिम्मेवारी सम्हाल्नासाथ उपत्यकाका सडकमै पुगी अवलोकन गरेका आधारमा उपत्यकाको ट्राफिक समस्याको कारण पत्ता लगाउने कोसिस गरे । उनले निष्कर्ष निकालेका छन् ट्राफिक चिह्न नहुनु, सडकको निर्माण कार्य र अराजक चालक मुख्य समस्या हुन् । यी तीनमध्ये अराजक चालकलाई ठीक पार्न ट्राफिक प्रहरीले मात्र सक्छ । बाँकी दुई समस्या निराकरण गर्न सडक विभागसँग अनुरोध गर्नुबाहेकको विकल्प उनीसँग थिएन । उनले त्यसै गरे । तर उनको कुरा सुनवाइ भएन । उनी ट्राफिक प्रहरी जवानलाई सडकमा राखेरै ट्राफिक प्रणालीलाई व्यवस्थित गर्न लागिपरेका छन् । सडकमा ट्राफिक संकेत चिह्न राख्न स्रोतको कमी छैन । गत आर्थिक वर्षमा मात्र ट्राफिक प्रहरीबाट करिब १६ करोड रुपैयाँ राजस्व संकलन भएको छ । सडक विभागअन्तर्गतका सडकमा ट्राफिक संकेत चिह्न दुरुस्त राख्न वार्षिक २० करोड रुपैयाभन्दा बढी नलाग्ने प्राविधिकहरू बताउँछन् । ट्राफिक व्यवस्थापनलाई सुचारु बनाउने, सवारी दुर्घटना न्यूनीकरण गर्ने र राजधानीको सुन्दरता वृद्धि गर्ने यो संकेत चिह्नको लागि खर्च गर्न सरकार तयार हुनुपर्छ । उपत्यकाका प्रायः सडकहरू यी चिह्नविहीन हुनुमा कर्मचारीहरूको उदासीनता पनि उत्तिकै जिम्मेवार छ । कर्मचारीहरूको मानसिकताले सामान्य कार्य पनि हुँदैन भन्ने उदाहरण ट्राफिक संकेत चिह्न हो । उपत्यकाका काममा सबैका आँखा पर्ने हुँदा ट्राफिक संकेत चिह्न राख्ने विषयमा कर्मचारीहरूको चासो हुँदैन । कर्मचारीले कमिसन धेरै नपाउने भएकाले ट्राफिक समस्या उपत्यकामा समाधान नै नहुने विषय भएको हो । यसमा उनीहरूलाई पटक्कै लाज छैन। सडक सुरक्षा, ट्राफिक व्यवस्थापन र राजधानीको छविसँग सम्बन्धित अत्याधुनिक ट्राफिक संकेत चिह्न दुरुस्त राख्न नागरिक दबाबको आवश्यकता छ । अब जनप्रतिनिधिहरूले कर्मचारीलाई यसबारेमा प्रश्न गर्न थाल्नुपर्छ । सडकमा ट्राफिक संकेत चिह्न नहुँदाको अप्ठ्यारोबारे बहस हुनुपर्छ । त्यसको जिम्मेवार पक्षलाई उत्तरदायी बनाउन सार्वजनिक दबाबको थालनी हुनुपर्छ ।"
दलहरूका दास बन्नु हुँदैन नयाँ पुस्ता !,"नेपालमा पटकपटक राजनीतिक परिवर्तन भएका छन्, तर ती परिणाममुखी भएनन् । पछिल्लो ६५ वर्षमा थरीथरीका संविधान प्रयोग गरिएको हो, तर कुनैले काम गरेनन् । पुराना दलका चुनावी घोषणापत्र, विधान वा ती दलका नेताहरूको हुँकार सुन्ने र पढ्ने हो भने लाग्छ नेपालको राष्ट्रिय एकीकरण गरेका र यो देशलाई अहिलेसम्म जीवित राख्ने पनि वामपन्थीसाम्यवादी वा लोकतान्त्रिक खेमाका हुन् । राष्ट्र निर्माणलाई अस्वीकार गरेर राजनीति गर्ने नैतिक आधार यिनीहरूमा नहुनुपर्ने हो । देशै नरहे हामी कहाँ रहन्छौं ? नयाँ पुस्ताका लागि पनि यो गम्भीर भएर सोच्नुपर्ने कठिन प्रश्न हो । नेपाल र नेपाली जनताले इतिहासमा कहिल्यै पनि विदेशीको उपनिवेश हुनुपरेन । नेपालले सदैव आफ्नो स्वतन्त्र अस्तित्व, सार्वभौमिकता, राष्ट्रिय अखण्डता र स्वतन्त्रता कायम राख्दै आएको छ । विश्वकै सबैभन्दा विशाल आबादी र अर्थतन्त्र भएका चीन र भारतका बीचमा अवस्थित निर्धन राष्ट्रको राष्ट्रिय एकीकरणलाई आत्मसात गर्न नसक्नेहरूले कसरी आफूलाई देशभक्त प्रमाणित गर्न सक्छन् ? ६० वर्ष उमेर नाघेका समूहका अहिलेका नेताले नै नेपाली जनताको सदासयता र मतदाताको सोझोपनको निरन्तर फाइदा उठाइरहेका छन् । यिनले बुझ्नुपर्छ आजको पुस्ता राजनीतिक वाद र रुमानी क्रान्तिकारितामा विश्वास गर्दैन, यो नवीन पुस्ता स्वतन्त्रता, सुशासन, न्याय, सुरक्षा, अवसर, आत्मोन्नति, विकास र समृद्धिमा विश्वास गर्दछ । विभिन्न कालखण्डमा भएका परिवर्तनको उपलब्धिस्वरूप जनताद्वारा निर्मित नेपालको नयाँ संविधान जारी भएपछि नेपालको इतिहासमै पहिलोपटक संघीय राज्य प्रणालीको कार्यान्वयन हुन लागेको छ । यसकारण आसन्न मंसिर १० र २१ को आमनिर्वाचन हरेक दृष्टिले नयाँ पुस्ताका लागि महत्वपूर्ण र निर्णायक छ । यसैले राजनीतिमा युवाहरूको सशक्त हस्तक्षेप हुन जरुरी छ । विदेशी भूमिमा रगतपसिना बगाउने झन्डै ५० लाख युवायुवती र तिनका परिवारजनले जनतालाई रोजगार, सेवा र सुरक्षासमेत दिन नसक्ने दल र तिनका उम्मेदवारलाई कुन आशा र अपेक्षाका साथ अब फेरि मतदान गर्ने ? नेपालकै उदाहरण लिने हो भने पनि २००७ देखि २०४७ सम्म पहिलोपटक देशको प्रधानमन्त्री नियुक्त हुँदा अधिकांश व्यक्तिहरू ३३ देखि ३७ वर्षको उमेरका थिए । उनीहरूको कार्यक्षमता प्रशंसनीय नै थियो । जब ती मान्छे नै पटकपटक दोहोरिन थाले, त्यसपछि उनीहरूको प्रभावकारिता घट्दै गयो । २०४७ सालपश्चात् ४५ देखि ८७ वर्षको उमेरका प्रधानमन्त्री रहे । अहिले त २०१५ सालपछि जन्मेको पुस्ता राजनीतिको मुकाममा पुग्नै सक्तैनन् । यो पुस्तालाई सत्ता हस्तान्तरण गर्न नचाहने पुरानाहरूको प्रवृत्तिलाई नयाँ पुस्ताका मतदाताले स्वीकार गर्नु हुँदैन । नत्र, नयाँ पुस्ताले चाहेको प्रगति र आर्थिकसामाजिक रूपान्तरण, अहिलेको र भावी पुस्ताको जीवनकालभर सम्भव देखिँदैन । आगामी प्रतिनिधिसभा र प्रदेशसभाको निर्वाचनपछिका आगामी पाँच वर्ष नेपालका लागि अत्यधिक चुनौतीपूर्ण छन् । त्यसबेलाका चुनौतीहरूलाई सहजै अवसरमा रूपान्तरण गर्न सक्ने स्थिर र सशक्त युवा नेतृत्वको सरकार आवश्यक छ । अब राजनीतिक विवाद र कोरा नारामा समय खेर फाल्ने सुविधा नेपालीलाई छैन । यो त राष्ट्रिय समृद्धि र नवनिर्माणको स्पष्ट मार्गचित्र कार्यान्वयन गर्नुपर्ने बेला हो । नवीन पुस्ताको चाहनाबमोजिम २५० वर्षदेखिको एकात्मक राज्य प्रणालीको विधिवत् अन्त्य भई नेपाल नयाँ चरणको रूपान्तरणमा प्रवेश गर्नेछ । जुनबेला तात्कालिक चुनौतीहरू ज्यूका त्यूँ रहनेछन् भने नेपाललाई युगान्तकारी बाटो हिँडाउने जिम्मेवारी नेतृत्वकै हुनेछ । हिमाल, पहाड र तराईमधेसका नेपालीले आफ्नो जीविकोपार्जनका क्रममा देश विकासको लागि चुहाएको पसिनाको मूल्य अनमोल छ । खासगरी हाम्रा देशका किसानले बीउविजन, मलखाद र सिँचाइ अभावमा पनि दुःखकष्ट गरी खेतबारीमा उत्पादन गरेर, हाम्रा श्रमिक वर्गले पसिना चुहाएर न्यून पारि श्रमिकमा बनीबुतो गरी आफ्ना सन्ततिलाई भरणपोषण र शिक्षादीक्षा दिएकै छन् । हाम्रा सेना र प्रहरी जवानले विकट भूभागमा होस् या भूकम्पका बेला अदम्य साहसका साथ आफूलाई सुम्पेको काम गरेका छन् । तिनीहरूले देशको सिमानाको रक्षा, कठिनतम भूभागमा राजमार्ग र पूर्वाधारको निर्माण, विपद् व्यवस्थापन तथा जीउधनको रक्षा गर्दै आएका छन् । नेपालको अर्थतन्त्र र विकासको गति कमजोर भए पनि हाम्रा उद्यमी, सिल्पी, यातायात, निर्माण व्यवसायीहरू र परदेशमा बसोवास गर्ने गैरआवासीय नेपालीका साथै वैदेशिक रोजगारमा जाने युवायुवतीले मातृभूमिको अर्थतन्त्र र विकास टिकाएर राख्न ठूलै गुण लगाएका छन् । हाम्रा प्राविधिकहरूका ज्ञान र सीपबाट देश विकासको आधारशिला पाएको छ । यिनीहरूको विवेक र मेहनत नेपाललाई प्रगतिपथमा अघि बढाउने टेको बनेको छ । भ्रष्टाचारको आहालमा डुबेका, अख्तियारले डाम्न लागेका वा डाम्ने तयारी गरेका, जनताको करबाट उठेको राज्यकोषको करोडौं रुपैयाँबाट स्वास्थ्योपचार गर्ने बानी परेका, सुरक्षा थ्रेट नभई वर्षौंदेखि सुरक्षाका नाममा व्यक्तिगत सुविधा लिन पल्केका र जानीजानी मुलुकको संक्रमणकाल लम्ब्याएर राजनीतिक अस्थिरता कायम राख्नेहरूबाट मुलुकमा सकारात्मक परिवर्तनको अपेक्षा गर्न सकिँदैन । विदेशी भूमिमा रगतपसिना बगाउने झन्डै ५० लाख युवायुवती र तिनका परिवारजनले जनतालाई रोजगार, सेवा र सुरक्षासमेत दिन नसक्ने दल र तिनका उम्मेदवारलाई कुन आशा र अपेक्षाका साथ अब फेरि मतदान गर्ने ? आसन्न आमचुनावमा ६० वर्षभन्दा कम उमेर समूहका ८० प्रतिशत जनताको प्रतिनिधित्व गर्ने नयाँ पुस्ताका उम्मेदवारलाई विजयी गराउनु आवश्यक छैन र ? देशभरिका मतदाताले आफू कुनै राजनीतिक पार्टीको बधुवा मजदुर वा दास होइन, एक स्वतन्त्र नागरिक र एक निर्बन्धन मतदाता हो भन्ने मनन गर्नु आवश्यक छ । जुनसुकै पार्टीका किन नहोऊन्, नया सोच, विचार, जोस भएका नया पुस्ताका उम्मेदवारलाई विजयी गराउनेतर्फ स्वतस्फूर्त अभियान घरघरबाट सुरु गर्नैपर्छ । होइन भने घुम्दै फिर्दै रुम्जाटार ! मात्र हुन्छ ।"
वाम एकताको निरर्थक गफ,"पुष्पलाल श्रेष्ठ, मनमोहन अधिकारी, तुलसीलाल अमात्य आदिका प्रयासबाट कलकत्ताको भवानीपुरमा नेपाल कम्युनिस्ट पार्टी को पहिलो सातदिने सम्मेलन भएको थियो । त्यो सम्मेलनभन्दा पहिले पुष्पलाल श्रेष्ठले माक्र्सवादसम्बन्धी केही पुस्तक अंग्रेजीबाट नेपालीमा अनुवाद गरिसकेका थिए । त्यसैक्रममा चीनका महान् नेता माओत्से तुङका साना पुस्तकहरू पनि नेपाली भाषामा प्रकाशित भइसकेका थिए । भवानीपुर सम्मेलनले नेपाल कम्युनिस्ट पार्टी भन्ने गरे पनि पंक्तिकारले आफ्नो समग्र सम्पत्ति र सम्पदाहरू त्यो पार्टीको गठन र विस्तारमा इमानदारीका साथ समर्पित गरेको थियो । त्यसैले कम्युनिस्ट पार्टीको विभाजनलाई पंक्तिकारले रुचिपूर्वक पछ्याएको र मूल्यांकन गरेको छ । २०१० सालतिर मनमोहन अधिकारी र पुष्पलाल श्रेष्ठमध्ये को महासचिव हुने भन्ने विवाद भयो । महासचिव हुने योग्यता पुष्पलाल श्रेष्ठमा छैन भन्ने तर्कपूर्ण आग्रहको आधारमा त्यो विवाद र पछि विभाजन भएको थियो । तथापि २०१३ सालको सम्मेलनले नेकपाको महासचिवमा पुष्पलाल अथवा मनमोहनको सट्टा डा केशरजंग रायमाझीलाई नयाँ महासचिवमा नियुक्त गर्यो । काठमाडौंको फोहरा दरबार मा भएको बृहत् अधिवेशन आफैंमा निकै सफल थियो । तथापि डा केशरजंग रायमाझीले दामोदरशमशेर राणामार्फत अधिवेशनको सम्पूर्ण वक्ताहरूका लिखित अथवा मौखिक भाषणहरूका रेकर्ड गोप्य तवरले संकलन गरी राजदरबारमा बुझाए भन्ने आरोपमा पार्टी एकतामा फाटो सुरु भयो । त्यसबेला मनमोहन अधिकारी चीनमा स्वास्थ्य उपचारार्थ गएका थिए । तिनको अनुपस्थितिबारे महाधिवेशनमा बताइयो मात्र तर थप कुरा केही भएन । २०१४ सालको असारमा टंकप्रसाद आचार्य प्रधानमन्त्री हुँदा उनले अब केही महिनाभित्र देशमा महानिर्वाचन हुनेछ भनी घोषणा गरेपछि त्यो निर्वाचनमा भाग लिने कि नलिने भन्नेबारे पार्टीभित्र गम्भीर तथा विभाजन गराउन सक्ने बहस चल्यो । पुष्पलाल र रायमाझीबीच गम्भीर फाटो त्यसैबेलादेखि सुरु भएको हो । अहिले कांग्रेसमा प्रजातन्त्र र राष्ट्रियतालाई सँगै लग्न सक्ने महेश आचार्यजस्ता नेताहरू असाध्यै कम छन् । कांग्रेसमा अहिले पनि इमानदार, राष्ट्रवादी, प्रजातन्त्रवादी र आफ्ना विचारमा अडिग रहन सक्ने व्यक्तिहरू छन्, तर तिनीहरू आफैं पार्टीभित्र अल्पमतमा छन् । राष्ट्रियता र प्रजातन्त्रको मामलामा कांग्रेसमा पुनर्जागरण अनिवार्य छ । पार्टीहरूबीच आन्तरिक विवाद बढ्दै गयो, तर काठमाडौं उपत्यकाको भक्तपुरका नारायणमान बिजुक्छेले २०२१ मा नयाँ मार्ग अवलम्बन कुनै पक्षसित विवाद पनि नगर्ने तर आफ्नो निम्ति पूर्णतया भिन्न नयाँ बाटो ग्रहण गर्दै नेपाल मजदुर किसान पार्टी नामक नयाँ स्वतन्त्र पार्टी गठन गरे । नेमकिपाको त्यो विचार कुनै पनि फाटोवादी कम्युनिस्ट सिद्धान्तसित मेल खाँदैनथ्यो । तिनले कसैसित शत्रुता गरेनन् र कसैसित कुनै प्रकारको मित्रता पनि गरेनन् । आफ्नो पार्टीको काममा तिनले आपू र आफ्ना सहयोगी सदस्यहरूलाई लगाउँदै लगे । नारायणमान बिजुक्छेको त्यो जनताको स्वार्थ हेर्ने, एकताबद्ध पार्टी विधि, आज ५२ वर्षसम्म पनि जस्ताको तस्तै छ । निर्वाचनमा हार्नु र जित्नु पार्टीको नियन्त्रणबाहिरको कुरा हो । बिजुक्छेले आफ्नो पार्टीलाई दृढ र एकताबद्ध बनाएका छन् । तिनले नेमकिपा गठन गर्दाताका विश्व कम्युनिस्ट आन्दोलनमा रूस र चीनजस्ता ठूला र शक्तिशाली राष्ट्रहरूको नेतृत्व थियो । पछि गएर सोभियत समाजवादी व्यवस्था नै चकनाचुर भयो । रूस र चीनको बीचमा सुरु भएको फाटोबारे कुनै पक्षले बाँकी विश्वसित सल्लाह गरेका थिएनन् । विश्व शीतयुद्धको अवधिभित्र मुलुकमा समाजवादी व्यवस्थालाई कसरी सफल तुल्याउने भन्नेबारे गम्भीर बहस चलेको र निर्णय भएको बारे प्रत्यक्ष प्रमाण नभए पनि रूसले अमेरिकासित आधारभूत महत्वका ठूला उत्पादनको काममा प्रतिस्पर्धा गरेको थियो । पछि त्यो प्रतिस्पर्धामा रूस पराजित हुँदै गयो । चीनले पराजयको त्यो बाटोलाई छोडेर ठूलाठूला उद्योग स्थापित गर्दै गयो । चीनमा समाजवाद निर्माण गर्ने बाटो छोडेर मझौला र साना घरेलु औद्योगिक उत्पादनमा देशलाई अड्याउने र विकास गर्ने बाटो ग्रहण गरेको देखियो । आज हेर्दा अमेरिकाबाट प्रभावित रहेका ठूला उद्योगहरू युरोपमा समेत छन् । साना उद्योगमार्फत विकास गर्ने बाटोमा अमेरिका र युरोपका देशहरू विमुख भएका छन् । त्यो बाटो र त्यस्ता साना घरेलु प्रयोजनका निम्ति उत्पादन गरिएका वस्तुहरू आज संसारभरि चीनमा बनेको पाइन्छ । यो विश्व परिस्थितिलाई ध्यानमा राखेर वर्तमान नेपालका वामपन्थी, उग्रपन्थी तथा आग्रहपन्थीहरू देशका पछौटे र गरिब जनतालाई आकर्षित गर्ने उद्देश्यले आफ्नो पार्टीबारे प्रचार गर्नेहरूबीच एकता गर्नेतिर लागेका छन् । अतः समग्रमा वाम एकतातर्फ प्रयास गर्न र प्रचार हुन थालेको देखा परेको छ। यो कथित वाम एकता अर्थात् कम्युनिस्ट एकता कागजमा प्रचारको रूपमा सीमित रहने देखिन्छ । विश्व परिस्थितिको पृष्ठभूमिमा राजनीतिक र आर्थिक क्षेत्रमा माक्र्सवादको व्यावहारिक विफलतालाई देखेर आपूलाई कम्युनिस्ट हुनबाट पृथक् हुने प्रवृत्ति अहिले अत्यधिक बढेको छ । पंक्तिकारले पनि आपूलाई पनि त्यस्तै गैरमाक्सवादी बाटोमा हिँडाइरहेको छ २०४१ सालदेखि । त्यसबेला कम्युनिस्ट नेताहरूमा पंक्तिकारले देखेका अनुशासनहीनता, दूराचार, भ्रष्टाचार, खुला वा गोप्य तवरमा कार्यकर्तालाई आद्योपान्त धोका दिने प्रवृत्ति देखेर पंक्तिकारले माक्र्सवादी पार्टी छोडेको थियो । यसो भनेर कांग्रेस नै देशको एकमात्र प्रबुद्ध र प्रजातान्त्रिक राष्ट्रवादी शक्ति हो र सबै त्यो पार्टीको शरणमा जानुपर्छ र त्यसलाई निर्वाचनमा जिताउनुपर्छ भन्न खोजिएको होइन । सन् १९४६ पछि राजनीतिमा प्रवेश गरेर पंक्तिकारले बुझेसम्म बीपी र गिरिजाप्रसाद कोइराला प्रभावकारी राष्ट्रवादी तथा प्रजातन्त्रवादी नेता थिए । महेन्द्रनारायण निधि पनि कोइराला बन्धुहरू जस्तै इमानदार थिए । त्यसपछिका शेरबहादुर देउवा, रामचन्द्र पौडेल आदि जनतालाई झुक्याउने र आफू आफ्नो कुनै पनि वचनमा नअड्ने प्रवृत्तिका छन् । यिनीहरूले आफ्नो पार्टीलाई आफ्नो तत्कालीन इच्छाका आधारमा चलाउने गरेका छन् र राष्ट्रलाई ठीक बाटोमा अग्रसर बनाउन विफल भएका छन् । तिनका इमानदारीलाई इन्कार गर्न नसकिए पनि इमानदार हुन यथार्थ बाटो छोड्न हुँदैन । त्यस्तो सत्मार्ग त्याग्नु कांग्रेसका नेताहरूको कमजोरी हो । अहिले कांग्रेसमा प्रजातन्त्र र राष्ट्रियतालाई सँगै लग्न सक्ने महेश आचार्यजस्ता नेताहरू असाध्यै कम छन् । कांग्रेसमा अहिले पनि इमानदार, राष्ट्रवादी, प्रजातन्त्रवादी र आफ्ना विचारमा अडिग रहन सक्ने व्यक्तिहरू छन्, तर तिनीहरू आफैं पार्टीभित्र अल्पमतमा छन् र पार्टीभित्रैबाट कोपभाजनमा परेका छन् । राष्ट्रियता र प्रजातन्त्रको मामलामा कांग्रेसमा पुनर्जागरण हुन अनिवार्य छ । नेपालमा एमाले, माओवादी केन्द्र र नयाँ शक्ति पार्टी आदिबीच आउँदो महानिर्वाचनमा एकताबद्ध भएर भाग लिने र निर्वाचनपछि पार्टीगत वाम एकता गर्ने भन्ने चर्चा सुनिएको थियो । नयाँ शक्ति पार्टी अहिले त्यो प्रक्रियाबाट बाहिर गइसकेको छ । पंक्तिकारको नजरमा पार्टी कार्यकर्तालाई सिद्धान्त र व्यवहारका आधारमा झुक्याएर र तिनका सामु झुट बोलेर आफू र आफ्नो सानो पक्ष ठूलो शक्तिको रूपमा प्रकट हुने र केही समयपछि आफू विभिन्न किसिमले नांगिएर निस्क्रिय हुने प्रवृत्ति नेपालमा पटकपटक दोहोरिएको हो । यो असत्य र अप्राकृतिक मेलमिलाप र गठबन्धन प्रयास हो । पंक्तिकारको आफ्नो गम्भीर विश्वास र ५० वर्ष लामो अनुभवका आधारमा भन्नुपर्दा नेपालका वाम गुटहरू केही समय प्रचारका निम्ति एकता गर्लान्, तर व्यावहारिक रूपमा भने वाम एकताको विषय निरर्थकको गफ मात्र ठहरिनेछ ।"
बंगलादेशसँगको तेस्रो खेलमा नेपाल विजयी,"काठमाडौं : नेपाली यू१९ राष्ट्रिय क्रिकेट टोली बंगलादेशविरुद्धको तेस्रो तथा अन्तिम अभ्यास खेलमा नेपाल ६ विकेटले विजयी भएको छ । अघिल्ला दुई खेलमा भने नेपाली टोली पराजित भएको थियो । पहिलो र दोस्रो खेलमा कमजोर रहेको ब्याटिङलाई नेपालले तेस्रो खेलमा केही सुधार गरेको छ । टस जितेर पहिले ब्याटिङ गरेको बंगलादेशले निर्धारित ५० ओभरमा सात विकेटको क्षतिमा दुई सय २५ रन बनाएको थियो । नेपालले ४६३ ओभरमा केवल चार विकेट गुमाएर दुई सय २९ रन बनाउँदै लक्ष्य पार गरेको थियो । नेपालको जितमा असिफले शेख सर्वाधिक ९० रनको योगदान गरे । सैफ हसनको बलमा एलबीडब्लू आउट भएका असिफले ८८ बलको सामना गरी तीन छक्का र नौ चौका प्रहार गरे । जितेन्द्र सिंहले पनि ४५ रनको योगदान गरे । एक सय नौ बलमा उक्त रन जोडेका जितेन्द्रले एक छक्का र तीन चौका हाने । यसैगरी रोहितकुमार पौडेलले २५ र अनिलकुमार शाहले १५ रन बनाए । कप्तान दीपेन्द्रसिंह ऐरीले अविजित २७ रन बनाए । भीम सार्कीले १३ रन जोडे । बंगलादेशी टोलीका बलर रोनी हुसेन, काजी अनिक इस्लाम, सकावत हुसेन र सइत हसनले एकएक विकेट लिएका थिए । यसअघि बंगलदेशका लागि अमिनुल इस्लामले सर्वाधिक ८० रन बनाएका थिए । ८७ बलमा उक्त रन जोडेका अमिनुलले आठ चौका हानेका थिए । बंगलादेशका लागि महमद रकिबले ३९, पिनाक घोष २३ र रोसिउल हकले अविजित २१ रन बनाए । कप्तान सैफ हसनले १७ र अफिफ हुसेनले १८ रन बटुले । अन्य ब्याट्सम्यानले भने दोहोरो संख्यामा रन बनाउन सकेनन् । नेपालका बलर साहव आलमले तीन विकेट लिए । अनिलकुमार शाहले दुई र कप्तान दीपेन्द्रसिंह ऐरीले एक विकेट लिए । नेपालका असिफ शेख म्यान अफ दि म्याच घोषित भए । नेपाल पहिलो खेलमा तीन विकेटले पराजित भएको थियो । दोस्रो खेलमा पनि नेपाल एक सय २३ रनले पराजित भएको थियो । अर्को साताबाट मलेसियामा आयोजना हुने एसियाली क्रिकेट काउन्सिल (एसीसी) यू१९ युथ एसिया कप क्रिकेटको तयारीस्वरूप नेपाली टोलीले बंगलादेशसँग अभ्यास खेल खेलेको हो । नेपाल युथ एसिया कपमा पनि बंगलादेश रहेकै समूह ए मा परेको छ । नेपालको समूहमा टेस्ट मान्यता पाएको भारत र आयोजक मलेसियाको युवा टोली पनि छ ।"
