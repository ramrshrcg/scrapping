शीर्षक,विवरण
आशाका किरण,"अन्ततः नेकपा एमाले र माओवादी केन्द्रले संयुक्त सरकार बनाए। ती पार्टी एकीकरणको दिशामा गम्भीरतापूर्वक लागिरहेका छन्। यो शुभसंकेत मात्र होइन, उनीहरूलाई इतिहासले सिकाएको पाठ पनि हो। भारतमा सन् १९७० को दशकमा त्यहाँका विपक्षी दल आपसमा विभाजित थिए र त्यही विभाजनको फाइदा उठाएर तत्कालीन प्रधानमन्त्री इन्दिरा गान्धी शक्तिशाली हुँदै गइन्। फलस्वरूप उनले सन् १९७५ मा आपत्कालीन स्थिति लागू गरी भारतीय संविधानको मर्मविपरीत काम गरेकी थिइन्। उनको त्यो कदमलाई भारतमा सुप्रसिद्ध संविधानविद् नानी पालखीवालालगायतका विद्वान्ले आलोचना गरेका थिए। पछि उनले जनता र अन्तर्राष्ट्रिय दबाबका कारण सन् १९७७ मा आपत्कालीन स्थितिको अन्त्य गराइन् र आम चुनाव घोषणा गरिन्। उक्त चुनावमा उनको दलले नराम्रो पराजय सामना गर्नुपयो। भारतीय जनताले त्यहाँका विपक्षी दललाई एउटा मौका दिए र फलस्वरूप उनीहरूले एउटा सशक्त पार्टी जन्माए। त्यसो नगरेको भए उनीहरूले भारतीय जनताबाट अर्को मौका पाउने थिएनन्। पछि त्यो पार्टीमा फुट आई विभिन्न पार्टी बने। त्यसमध्येकै एउटा पार्टी हो अहिलेको सत्तासीन भारतीय जनता पार्टी। सन् १९७७ मा जनता पार्टीको रूपमा विपक्षी दल एक भएपछि मात्रै इन्दिरा गान्धीले नेतृत्व गरेको कांग्रेसको पतन सुरु भएको थियो। सन् १९८० को आम चुनावमा इन्दिरा गान्धीको विजय त भयो, तर विपक्षी दल पनि पहिलाभन्दा धेरै सशक्त भइसकेका थिए। भारतीय कांग्रेस पार्टीको एकछत्र राजमा जसरी अहिले ह्रास आएको छ, नेपालमा कांग्रेसको अवस्था पनि त्यस्तै देखिएको छ। वामपन्थी पार्टीहरूबीच एकता भई नेपाललाई समृद्धिको दिशामा लैजान कठोर पहलकदमी भयो भने लोकतन्त्रका नाममा तानाशाही व्यवस्था थोपरिने प्रवृत्तिलाई पनि यसले रोक्नेछ। भारतीय कांग्रेसले सबैभन्दा ठूलो इतिहास बोकेको प्रजातान्त्रिक पार्टी भनेर गर्व गरिरहे पनि जनताका आधारभूत आवश्यकता परिपूर्ति गर्न नसक्दा त्यहाँका जनताले वैकल्पिक शक्तिको आवश्यकता अनुभूति गरेर भारतीय स्वतन्त्रतापछि विपक्षी पार्टीका रूपमा रहेका पार्टीलाई सत्तामा पुयाए। तर यसको अर्थ भारतको अहिलेको सत्तासीन पार्टी बढी जनमुखी छ भन्ने होइन। अझै पनि भारतमा भीषण वर्गीय असमानता र सामाजिक भेदभाव विद्यमान छ। गरिबी, कुपोषण र बेरोजगारले पीडित जनताको संख्या ठूलो छ। त्यसैले केवल एउटा दल अथवा गठबन्धनको ठाउँमा अर्को दल अथवा गठबन्धन आउँदैमा जनताका चाहना पूरा हुन सक्दैनन्। खाँचो त समाजमा रहेका सामाजिक शक्तिका बीचमा नयाँ गठबन्धनको हो, जसले गर्दा नयाँ सामाजिक शक्तिले पुराना शक्तिले बनाएका पर्खाल भत्काएर सामाजिक न्याय र समानताका नयाँ जग खडा गर्न सकून्। नेपालमा अझैसम्म पुरानै शक्तिले निर्माण गरेका जग विद्यमान छन्, तिनलाई यथावत् राख्दासम्म नयाँ गठबन्धनको सत्तारोहणबाट मात्र समाज रूपान्तरण हुन सक्दैन। दुइटा बलिया राजनीतिक दल सत्तासीन हुँदैमा पनि सामाजिक रूपान्तरण सम्भव छैन। उदाहरणका लागि अमेरिकामा लामो समयदेखि रिपब्लिकन एवं डेमोक्रेटिक पार्टी पालैपालो सत्तामा छन्, तर अमेरिकी जनता अहिले पनि सामाजिक न्याय र समानताका लागि तड्पिइरहेका छन्। पुराना शक्ति कति धेरै बलवान् छन् भने नयाँ शक्तिलाई उनीहरूले बनाएको संरचना भत्काउन सोचेजस्तो सहज छैन। बहुसंख्यक अमेरिकी जनताले त्यहाँका दुवै पार्टीको आर्थिक एवं विदेश नीति मन नपराउँदानपराउँदै पनि कहिले रिपब्लिकन त कहिले डेमोक्रेटिक पार्टी सत्तामा आएका छन्। अमेरिकाले इराक, अफागानिस्तान, एवं मध्यपूर्वका देशमा अपनाएको नीतिलाई बहुसंख्यक अमेरिकी जनताले मन पराउँदैनन्। तर उनीहरू असहाय छन्, यी दुई पार्टीको सनातनी शक्तिको अगाडि। वास्तविक परिवर्तन त अमेरिकी जनताले पनि खोजका छन्, तर पुराना शक्तिहरूले जनतामा यति धेरै विभाजन ल्याइदिएका छन् कि त्यहाँका बहुसंख्यक जनताले चाहेको व्यवस्था स्थापित हुन सकेको छैन। यस्तै उदाहरण देखेर ब्रिटेनका विद्वान् लेखक जर्ज वर्नाड शा संसदीय राजनीतिमा देखिएका विकृति देखेर धेरै चिन्तित थिए। उनी भन्ने गर्थे, संसदीय व्यवस्थामा जनतालाई खराब पार्टीहरूमध्ये कुनै एक खराब पार्टीलाई रोज्ने स्वतन्त्रता हुन्छ, तर वास्तविक रूपमा जनमुखी पार्टी भने सत्तामा पुगेको हुँदैन। तैपनि उनले यस्तो व्यवस्थाको विकल्प नदेखेर यही व्यवस्थालाई स्वीकार गरेका थिए। उनको यो भनाइको पछाडि संसदीय व्यवस्थामा दलहरू सत्तामा गएपछि कसरी निरंकुश र अप्रजातान्त्रिक हुन्छन् र प्रजातन्त्रको रूपमा दलीय तानाशाही व्यवस्था चलाउँछन् भन्ने थियो। उनलाई यस सन्दर्भमा दुःख थियो कि आफूले चुनेर पठाएका प्रतिनिधि जनताको अधीनभन्दा बाहिर जान्छन् र जनता केवल निरीह र मूकदर्शक बन्न पुग्छन्। यही कारणले होला आफ्नो अन्तर्वार्तामा बीबीसीका पूर्व संवाददाता मार्क तलीले भनेका थिए भारतमा अंग्रेज शासनको अन्त्य भएपछि परिवर्तन त आयो, तर त्यो परिवर्तन केवल सेता रङका शासकहरूका ठाउँमा काला रङका शासकको सत्तामा आसीन हुनुमा सीमित हुन पुग्यो। नेपालको सन्दर्भमा पनि वामपन्थी गठबन्धन आएर सामाजिक रूपान्तरण भएन भने जनताले अर्को परिवर्तनको चाहना राख्नेछन्। उदाहरणका लागि भारतको पश्चिम बंगाल प्रान्तमा धेरै समयसम्म वामपन्थी गठबन्धन सरकारमा रह्यो, तर त्यही सरकारको पालामा त्यो प्रान्तमा अनेकौं आन्दोलन भए, सामाजिक परिवर्तनका लागि। स्मरणीय छ, वामपन्थी गठबन्धन सरकारका पालामा जनताको जग्गा बलपूर्वक पुँजीपतिहरूका लागि मोटर बनाउने उद्योगको लागि खोसिएको थियो। त्यस्तो उद्योगले केही मानिसलाई रोजगार त उपलब्ध हुन सक्थ्यो होला, तर त्यस्तो उद्योगको स्थापना जनताको भन्दा पुँजीपतिको हितमा बढी थियो। यही प्रश्नलाई प्रमुख चुनावी मुद्दा बनाएकी पश्चिम बंगालकी वर्तमान मुख्यमन्त्री ममता बनर्जीले चुनावमा सफलता पाएकी थिइन्। अहिले पश्चिम बंगालमा वामपन्थी सरकार छैन र त्यहाँका जनताले नामले होइन कि कामले गर्दा नै सरकार जनमुखी भएनभएको मूल्यांकन हुनुपर्छ भन्ने बुझेका छन्। खाँचो समाजमा रहेका सामाजिक शक्तिका बीचमा नयाँ गठबन्धनको हो, जसले गर्दा नयाँ सामाजिक शक्तिले पुराना शक्तिले बनाएका पर्खाल भत्काएर सामाजिक न्याय र समानताका नयाँ जग खडा गर्न सकून्। अहिले सत्तामा रहेको वामपन्थी गठबन्धनका सरकारले पुराना संरचना अर्थात् सामन्ती एवं विशेष वर्गको हितमा रहेका सबै कानुनी, सामाजिक एवं आर्थिक संरचना भत्काउँदै नयाँ संरचना निर्माण गर्न सक्नुपर्छ। यसका लागि बलियो कानुनी व्यवस्थाको सुनिश्चितता गरी सत्ताको शिखरदेखि तल्लो तहका कर्मचारीसम्म रहेका भ्रष्टाचारको जालोलाई चिर्न सक्नुपर्छ। निर्मम किसिमले कानुनी व्यवस्था स्थापना गरी यो भ्रष्टाचारको जालो फाँड्न नसकेमा जनताले केही पाउने छैनन्। शैलजा आचार्यले आफू कृषिमन्त्री भएपछि संसद्मा बोल्दै भनेकी थिइन्, महिनौंसम्म कृषिमन्त्री हुँदा पनि उक्त मन्त्रालयभित्र रहेको भ्रष्टाचारको जालो छिचोल्न सकिएन। वास्तवमा शैलजाले सामाजिक परिवर्तनका पक्षमा भएर त्यस्तो भनेकी थिइनन्। उनले त झुक्किएर भ्रष्टाचारको कुरा गरेकी थिइन् र पछि तत्कालीन प्रधानमन्त्री गिरिजाप्रसाद कोइरालाले शैलजालाई मन्त्री भएर पनि भ्रष्टाचारको कुरा संसद्मा उठाएको भन्दै बर्खास्त गरिदिएका थिए। यो उदाहरणबाट देशको शासन व्यवस्थामा भ्रष्टाचारको जरो कति गहिरोसम्म पुगेको रहेछ भन्ने अनुमान गर्न सकिन्थ्यो। भारतमा राजीव गान्धी प्रधानमन्त्री हुँदा विश्वनाथ प्रताप सिंह अर्थमन्त्री थिए। उनी त्यही व्यवस्थाअन्तर्गतका तुलनात्मक रूपमा बढी भ्रष्टाचारतन्त्रको विरोधी थिए र उनले अर्थमन्त्रीको रूपमा धेरै सुधारका कदम उठाएका थिए। तर उनको त्यही भ्रष्टाचारविरोधी छविका कारण उनी राजीव गान्धीको आँखाका कसिंगर बन्न पुगे र उनलाई मन्त्रिमण्डलबाट बर्खास्त गरिएको थियो। पछि उनी त्यही भ्रष्टाचारविरोधी छविका कारण भारतका प्रधानमन्त्री पनि भए, तर पुराना सामन्ती एवं भ्रष्टाचारी शक्तिहरूविरुद्धको लडाइँका क्रममा उनी पुनः सत्ताबाट बाहिरिए। यो उदाहरणबाट पनि पुरानो भ्रष्टाचारी शासन भत्काउन निर्मम कदम नउठाएसम्म कठिन हुन्छ भन्ने बुझिन्छ। नेपालमा पनि केही स्वच्छ छवि भएका राजनीतिक नेता छन् र त्यस्ता नेतामध्येमा पर्दथे कांग्रेसका भीमबहादुर तामाङ भने अहिले नेकपा एमालेमा लालबाबु पण्डित त्यस्तै देखिएका छन्। हिजो सत्तामा भएको बेलामा लालबाबु पण्डितले साहसिक कदम उठाएका थिए र अहिलेसम्म पनि उनले आफ्ना वक्तव्य र कदमबाट शुभसंकेत दिइरहेका छन्। तर एउटा भीमबहादुर तामाङ अथवा लालबाबु पण्डित जस्ता व्यक्तिले मात्र समाज रूपान्तरण सम्भव छैन। त्यसैले अहिलेको वामपन्थी गठबन्धनको सरकारले निर्भयतापूर्वक सर्वप्रथम भ्रष्टाचारको जरो उखेल्नुपर्छ। त्यसपछि मात्र स्वदेशमै रोजगारका अवसर खोलेर कहालीलाग्दो गरिबी, बेरोजगारलाई विस्तारै समाधान गर्न सक्नुपर्छ। देश कहिल्यै पनि विदेशी शक्तिको अधीनमा रहेन भनेर गर्व गरे पनि वास्तविक अर्थमा नेपालमा सधैं विदेशी शक्तिको हस्तक्षेप र थिचोमिचो रहँदै आएको छ। यही कारणले नेपालले आफूलाई गर्वपूर्वक विश्वमञ्चमा स्वतन्त्र देशको रूपमा पहिचान दिन सकेको छैन। अहिले बनेको वामपन्थी गठबन्धन सरकारले पनि पूर्ववत् रूपमा विदेशी हस्तक्षेपको विरुद्धमा निर्भयतापूर्वक कदम उठाउन सकेन भने नेपालको अर्धसामन्ती रूपमा अर्धऔपनिवेशिक अवस्था अझै लम्बिँदै जानेछ। हाम्रोजस्तै सानो देश उत्तरकोरियाले विदेशी हस्तक्षेपको विरुद्धमा लिएको अडानलाई हामीले एउटा उदाहरणका रूपमा लिनुपर्छ। हामी त्यो देशको शासन व्यवस्थासँग असहमत हुन सकौंला, तर राष्ट्रिय स्वतन्त्रता र सार्वभौमिकता रक्षाका लागि उक्त देशले लिएको सम्झौताहीन अडानले साना राष्ट्रहरूमा पनि देशभक्तिको भावना प्रचुर भएमा विश्वका जुनसुकै शक्तिसँग पनि समानताका आधारमा वार्ता र व्यवहार गर्न सकिन्छ भन्ने कुरा सिक्न सकिन्छ। देशको नेतृत्व निष्कलंक र शंकाको घेराभन्दा माथि रहेमा मात्र कर्मचारीतन्त्रलाई राष्ट्रिय हितमा काम गर्न प्रेरित गर्न सकिन्छ। आजसम्मको इतिहासले देखाएको छ समस्या यहाँको राजनीतिक नेतृत्वमा छ, जनतामा होइन। उच्च पदस्थ सरकारी नेताहरू भ्रष्ट भए भने त्यसले सुशासनको जग हाल्न दिँदैन। अहिले देशमा राजनीतिलाई व्यवसायीकरण गरिएको अवस्थामा पहिलो सुधार राजनीतिक नेतृत्व तहबाटै हुनुपर्छ र त्यसैका आधारमा समृद्ध नेपाल बन्ने कि नबन्ने भन्ने कुराको टुंगो लाग्नेछ। हामीमध्ये कतिपयले राजनीतिलाई मन नपराउँला तर देशका सबै क्षेत्रको सुधारको सुरुआत राजनीतिबाटै हुनुपर्छ र राजनीति सुध्रनेबित्तिकै शिक्षा, स्वास्थ्यजस्ता जनसरोकारका क्षेत्रमा जनपक्षीय सुधार हुन सक्छन्। सम्पूर्णरूपमा भ्रष्टाचारमुक्त देश संसारमा विरलै होलान्, तर नेपालको सन्दर्भमा यो पहिलो समस्या बनेको छ। अहिले पनि सत्ताको स्वाद हुनेखानेले मात्रै गर्दै आएका छन्। नेपालका ऐनकानुन पनि कमजोर वर्गकै विरुद्धमा बढी लक्षित छन्। राष्ट्रप्रमुख र प्रधानमन्त्रीदेखि लिएर सबै अन्य ओहोदाका व्यक्तिहरूलाई कानुनी दायरामा ल्याउने नयाँ युगको थालनी गर्नुपर्छ। यी कदम जनताले देख्ने र अनुभूत गर्ने गरी व्यवहारमा ल्याइएन भने अहिले देखिएको सकारात्मक परिवर्तन पुनः निराशामा परिणत हुनेछ। अहिले पनि सत्तासीन व्यक्तिहरूको पहिलो ध्यान व्यक्तिगत र पारिवारिक हित परिपूर्ति गर्नमा केन्द्रित देखिन्छ। तर यस्तो अवस्था लामो समयसम्म रहन सक्ने छैन र अहिलेको वामपन्थी गठबन्धनको सरकारले यो कुरा समयमै बुझ्नुपर्छ। अबको पाँच वर्षभित्रमा देशमा अर्धसामन्ती र अर्धऔपनिवेशिक अवस्थामा केकस्तो परिपर्तन आउँछ र कसरी नयाँ सामाजिक शक्तिहरूको ध्रुवीकरण हुन्छ भन्ने आधारमा देशको भाग्यरेखा कोरिन्छ। कतिपय शीर्षस्थ नेता सन्तान नभएका पनि हुन सक्छन् र लामो जेलजीवन बिताएका पनि हुन सक्छन्। तर त्यसकै आधारमा उनीहरूलाई इमानदार प्रमाणित गर्न सकिन्न। उनीहरूको चिन्तनमनन सामान्ती र अर्धऔपनिवेशिक दासताले ग्रसित छ भने त्यस्ता नेताबाट देशको हितमा कदम उठाइन्छन् भन्ने आशा गर्ने सकिन्न। राजनीतिक नेताहरूको मूल्यांकन हिजोको कसले कति जेलनेल भोगेका थिए र को कसले कस्तो क्रान्तिको नारा दिएका थिए भन्ने आधारमा नभई उनीहरूको प्रवृत्तिमा केकस्तो परिवर्तन आएको छ र उनीहरूले लिएका कदमले केकस्तो देशभक्तिको भावना बोकेका छन् भन्ने आधारमा हुनुपर्छ। त्यसैले आजको आवश्यकता शासनशैलीमा आधारभूत परिवर्तनको हो र अब हिजोकै संरचनामा केवल लिपपोत गरेर मात्र स्वतन्त्र र समृद्ध नेपाल निर्माण हुन सक्दैन। आधारभूत रूपमा संरचनागत परिवर्तनतर्फ अहिलेको सरकार अगाडि बढेमा अहिले देखिएको राजनीतिक परिवर्तनले नेपालको काँचुली फेर्न सक्नेछ।"
"चिकित्सा पेसा : सेवा हो, व्यापार होइन","पेसागत हकहितका लागि चिकित्सकहरूको सेवा सुरक्षा मात्र होइन, त्यसका साथसाथै जनस्वास्थ्यका सवालहरू र चिकित्सकले पालना गर्नुपर्ने आचारसंहिताका विषय पनि महत्वपूर्ण छन्। यी विषयमा ध्यान दिन सके मात्र पेसा र जनताप्रतिको दायित्वप्रति पनि संवेदनशील हुनुपर्छ। यी पक्षका बारेमा यथार्थ उजागर हुन जरुरी छ। अहिले समाज पनि कमजोर र विकृत बन्दै गएको छ। किन डाक्टर हुनुपर्छ ? भन्ने प्रश्नमा विशुद्ध भावले सेवा गर्ने पेसाका रूपमा लिन छोडिएको छ। व्यक्तिको सफलताको आयतन भनेको पैसा भएको छ। कति पैसा कमाउन सक्यो ? कस्तो गाडीमा चढेको छ ? कस्तो घरमा बस्छ ? छोराछोरीलाई कस्तो खालको स्कुलमा पढाइरहेको छ ? समाजले यी कुरामा ध्यान दिने गरेको छ। यो एक खालको सामाजिक विकृति हो। विदेशमा कतिपटक घुम्न जाने गरेकोे छ ? कुनकुन कम्पनीबाट महँगा उपहार लिन सक्छ ? घरमा विभिन्न कम्पनीले दिएको कति उपहार राख्न सकेको छ ? यी कुरालाई आधार बनाएर सफलताको मापन गर्ने प्रचलन बस्न थालेको छ। राजनीतिक व्यवस्थामा आएको परिवर्तनसँगै बढेका सामाजिक विकृतिका रूपमा यसलाई लिन सकिन्छ। चिकित्सा शिक्षा अध्ययन गर्दा अरूले ठिक्क पारेपछि गएर अप्रेसन गर्ने अथवा किताब पढेको भरमा जाँच गरी औषधि लेख्ने मात्र चिकित्सकको दायित्व होइन। चिकित्सकमा मानवीय संवेदना पनि उत्तिकै रहनुपर्दछ। मानवीय र सामाजिक पक्ष पनि हेर्नुपर्छ। राम्रो चिकित्सक हुनका लागि समाजका हरेक पक्षसँग परिचित पनि हुनुपर्छ। मनोवैज्ञानिक रूपमा पनि डिल गर्न सक्ने क्षमता हुनुपर्छ। डाक्टरले रोगको उपचार होइन कि बिरामीको उपचार गर्ने हो। आध्यात्मिक पक्षसँग पनि जानकार हुनुपर्यो। शारीरिक, मानसिक, आध्यात्मिक पक्ष रूपमा पनि हेर्नुपर्ने हुन्छ। बिरामीका विभिन्न पाटाहरू पनि संवदनशील भएर हेर्नुपर्छ। चिकित्सकले ज्ञान, सीप र विवेकको पनि प्रयोग गर्नुपर्छ। चिकित्सामा नयाँनयाँ कुरा आइरहेका हुन्छन्। त्यसमा अपडेट हुनुपर्छ। अपडेट हुन नसके आउटडेट भइने कुरा स्वीकार गर्नुपर्छ। चिकित्सकलाई केही बाध्यता पनि छन्। जीवनलाई सहज व्यवस्थित बनाउन दस ठाउँमा दौड्ने प्रवृत्ति पनि छ। जति सकिन्छ कमाउने, सुविधायुक्त गाडी फेरीफेरी चढ्ने प्रवृत्ति देखियो। समाजले सम्मान नै गरेन भन्दै यस्तो कार्यप्रति अग्रसर हुनेहरू पनि छन्। स्वपरिचालितभन्दा पनि अरूबाट परिचालित हुने क्रम बढेको छ। घरेलु र स्कुलिङ अंग्रेजीमय वातावरणमा हुर्केबढेका चिकित्सकहरू विदेशमा काम लाग्ला। तर नेपालमा भने बिरामीसँग गर्ने व्यवहारमा फरक देखिन सक्छ। डाक्टर र बिरामीबीच सञ्चारमा ग्याप देखिएको छ। सञ्चारमा व्यारियर देखा परेको छ। भाषाको अनभिज्ञता, धैर्यको कमी, मानवीय संवेदनहीनतालगायतका कारणले बिरामी र चिकित्सकबीच आपसी सञ्चार प्रभावकारी हुन सकेको छैन। सामाजिक परिस्थिति र मनोवैज्ञानिक पक्षलाई मिहीन ढंगले विश्लेषण गर्न नसक्ने ज्ञानको अभाव छ। आचारसंहिताको पालना गर्दै स्वच्छ छवि कायम राख्नु महत्वपूर्ण पक्ष हो। दुर्भाग्यपूर्ण पक्ष, निजी अस्पताल तथा नर्सिङ होमहरूमा चिकित्सकलाई दबाब दिने गरिएको छ। बढीभन्दा बढी बिरामी हेर्न र परीक्षण गर्नसमेत दबाब दिने गरेको सुन्न पाइन्छ। विदेशमा यस खालको मानसिकता अस्पतालका सञ्चालकहरूमा हुँदैन। तर नेपालमा अस्पताल सञ्चालकहरूले चिकित्सकलाई उद्वेलितसमेत बनाउने गरेका छन्। चिकित्सकलाई शोषण पनि गरिएको छ। यस्ता कुरा भन्नमा हिच्किचाहट मान्नु हुँदैन। रोग नलागोस्, लागिहाल्यो भने मकहाँ उपचार गर्न आऊन् भनेर सोच्नु स्वाभाविक हो। तर बढीभन्दा बढी रोग लागोस् भन्ने सोच्नुभएन। तस्कर, घुस्याहा व्यक्तिले कमाएजस्तो डाक्टरी पेसाबाट कमाउन सकिँदैन। डाक्टरका वैयक्तिक समस्या त छँदैछन्, त्यसका अलवा नैतिकताको पक्षबाट अरू असफल भइदिए वा खत्तम भयो भने आफ्नो बढी चल्छ भन्ने मानसिकता पनि कायमै देखिन्छ। प्रोपोगन्डा मच्चाउने गलत प्रवृत्ति पनि छ। अरूको अवनतिमा आफ्नो उन्नति देख्ने प्रवृत्ति सुधार गर्नुपर्ने खाँचो छ। डाक्टरको मक्सद भनेको बिरामीलाई खुसी बनाउने हो। बिरामीको सन्तुष्टिमै सफलता निहित छ। अनावश्यक औषधि प्रेस्क्राइब गर्ने, कमिसनमा उत्प्रेरित हुने, बढी परीक्षण गराउने प्रवृत्तिबाट पन्छिनुपर्छ। औषधि कम्पनीले दिने प्रलोभनमा पर्दा अन्ततः बाध्यता पनि सिर्जना हुन सक्छ। नैतिकता, मूल्य, मान्यता ह्रास हुँदै गएको छ। सेवा बिक्री गर्छु र धेरैभन्दा धेरै कमाउँछु भन्ने मानसिकता व्यापारिक प्रवृत्ति हो। तर चिकित्सा पेसा सेवा हो, व्यापार होइन। अहिले चिकित्सकहरूको संख्या बढिरहेको छ। संख्या धेरै भएपछि त्यही अनुपातमा खराब प्रवृत्ति भएका पनि देखिन सक्ने सम्भावना हुन्छ। विश्वव्यापी मान्यता के हो भने खराब कार्य छिटो उजागर हुन्छ। चिकित्सा शिक्षामा निजीकरण भएपछि चिकित्सकको संख्या बढ्न गयो। चिकित्सक बन्न योग्य र क्षमता नभएका व्यक्ति स्वदेशमा नाम निकाल्न नसकेपछि विदेश पठाउने देखिन्छ। चिकित्सकको संख्या बढेसँगै उनीहरूबाट हुने त्रुटि र लापरबाहीका घटना पनि बढ्न गएका हुन्। चिकित्सकलाई आचारसंहिता पालना गर्न आग्रह गर्ने काम चिकित्सक संघले गर्दै आएको छ। आचारसंहिता पालना नगर्ने, लापरबाही गर्ने प्रवृत्ति भएका चिकित्सकलाई चिकित्सक संघले संरक्षण गर्दैन। अन्धभक्त भएर चिकित्सकलाई जोगाउनेतिर लाग्ने काम चिकित्सक संघबाट हुँदैन। चिकित्सा शिक्षा प्रणालीमा पनि कमजोरी छन्। रोग पत्ता लगाएर औषधि दिने र अप्रेसन गरी फाल भन्ने खालको मात्र जानकारी दिएर हुँदैन। बिरामीको समग्र पक्ष मनन गरी पाठ्यक्रम परिमार्जन गर्नुपर्ने आवश्यकता छ। व्यक्तिका साथै समाज र राष्ट्रका पद्धतिबारे पनि जानकारी गराउनुपर्छ। विश्व स्वास्थ्य संगठनले एक दिनमा तीसजना बिरामी मात्र जाँच गर्नुपर्ने बताएको छ। तर नेपालमा त त्योभन्दा धेरै बिरामीको स्वास्थ्य जाँच गर्नुपर्ने बाध्यता छ। सरकारी अस्पतालमा त निकै भीड हुने गरेको छ। बिरामी र डाक्टरबीचको रेसियो मिल्न सकेको छैन। चिकित्सकलाई पर्याप्त सुविधा पनि दिनुपर्छ। आशा र त्रासबाट मान्छे निर्देशित भइरहेको हुन्छ। राम्रो सेवा दिने चिकित्सकलाई पुरस्कृत गर्ने र लापरबाही गर्नेलाई दण्ड दिने व्यवस्था कार्यान्वयन हुनुपर्छ। नियमनकारी निकाय पनि सक्रिय हुनुपर्छ। यसमा राज्य, नियमनकारी निकाय, पेसागत संगठन, चिकित्सक, बिरामी सञ्चारमाध्यमलगायत सरोकारवाला निकाय सबै उत्तिकै जिम्मेवार छन्। नेपाल चिकित्सक संघका वरिष्ठ उपाध्यक्ष पौडेलसँग दिनेश गौतमले गरेको कुराकानीमा आधारित।"
विश्वकप छनोट : कठिन बन्दै नेपालको सम्भावना,"काठमाडौं : लगातार तेस्रो पराजय बेहोरेपछि एकदिवसीय विश्वकप छनोट प्रतियोगितामा नेपाली टोलीको सुपर सिक्स चरणमा प्रवेशको सम्भावना कठिन बनेको छ। शनिबार अफगानिस्तानसँग पराजित भएसँगै विश्वकप छनोट र एकदिवसीय टोलीको मान्यता पाउने लक्ष्यमा पनि ठूलो धक्का लागेको छ। नेपाल शनिबार भएको खेलमा अफगानिस्तानसँग ६ विकेटले पराजित हुन पुग्यो। अब नेपाली टोलीसामु सुपर सिक्स चरणमा प्रवेश गर्दै विश्वकप छनोट र एकदिवसीय टोलीको मान्यता पाउने सम्भावना जीवितै राख्ने झिनो सम्भावना छ, त्यसका लागि नेपाललाई समूहगत चरणमा बाँकी रहेको हङकङविरुद्धको आफ्नो अन्तिम खेलमा जित हात पारेर मात्रै पुग्नेछैन, रन रेट पनि निकै राम्रो हुनुपर्नेछ। शनिबारको खेलपछि समूह बीबाट स्कटल्यान्डसँगै आयोजक जिम्बावेले सुपर सिक्स चरणमा आफ्नो यात्रा पक्का गरिसकेको छ। तेस्रो टोलीको रूपमा समूह बीबाट सुपर सिक्स चरणमा पुग्ने सम्भावना अफगानिस्तान, हङकङ र नेपाल तीनै टोलीको रहेको छ। तर, हङकङ र अफगानिस्तानको दुईदुई अंक हुँदा नेपाल अंकविहीन छ। समूहगत चरणमा अफगानिस्तानले सबै खेल खेलिसक्दा नेपाल र हङकङले अन्तिम चरणको खेलमा प्रतिस्पर्धा गर्दैछन्। यही प्रतिस्पर्धामा हङकङलाई ठूलो अन्तरले पराजित गरेको अवस्थामा नेपालसामु सुपर सिक्स चरणमा पुग्ने झिनो सम्भावना रहेको छ, जसले कम्तीमा नेपाललाई आगामी चार वर्ष सम्मका लागि एकदिवसीय टोलीको मान्यता पक्का दिलाउनेछ। जिम्बावेको बुलाबायोस्थित मैदानमा टस जितेर पहिले ब्याटिङ गरेको नेपालले निर्धारित ५० ओभरको अन्तिम एक बल बाँकी रहँदा सबै विकेट गुमाउँदै एक सय ९४ रनको योगफल खडा गरेको थियो। जवाफी ब्याटिङमा आएको अफगानिस्तानले ३८४ ओभरमा मात्र चार विकेट गुमाउँदै एक सय ९५ रन बनाएर जित पक्का गरेको थियो। नेपालको पराजयमा अफगानिस्तानविरुद्धको खेलमा समेत ब्याटिङ प्रदर्शन कमजोर देखियो। कप्तान पारस खड्काले ७५ रन जोड्नुबाहेक अन्य कुनै पनि खेलाडीले महत्वपूर्ण योगदान गर्न सकेनन्। कप्तान पारसले ८२ बलमा एक छक्का र १० चौका प्रहार गरेका थिए। उनीबाहेक दीपेन्द्रसिंह ऐरीले ३२ रन जोड्दा सुरुआती ब्याट्सम्यान ज्ञानेन्द्र मल्ल र आरिफ सेखले २३२३ रन जोडेका थिए। दिलीप नाथको स्थानमा अवसर पाएका सुरुआती ब्याट्सम्यान अनिलकुमार साह सात रनमै आउट हँुदा रोहितकुमार पौडेल एक रन, सोमपाल कामी नौ र करण केसी ६ रनमा आउट हुँदा वसन्त रेग्मी नौ रनमा अविजित रहे। सन्दीप लामिछाने र ललितनारायण राजवंशीले खाता खोल्न सकेनन्। अफगानिस्तानका मोहम्मद नाभी एक्लैले चार तथा कप्तान रसिद खानले तीन विकेट लिएपछि नेपाल सस्तो योगफलमै समेटिन पुगेको थियो। अफगानिस्तानलाई विजयी बनाउन ब्याटिङतर्फ नजिबुल्लाह जद्रानले अविजित ५२ रनको योगदान गरे भने रहमत शाहले ४६ रन, मोहम्मद नाबीले ३४, जाभेद अहमादीले २६ तथा रसिद खानले २१ रनको योगदान दिए। नेपालका दीपेन्द्रसिंह ऐरीले दुई विकेट लिए भने सन्दीप लामिछाने र करण केसीले एकएक विकेट हात पारे। टोलीको जितमा बल र ब्याटबाट उत्कृष्ट प्रदर्शन गरेका अफगानिस्तानका नाबी म्यान अफ दी म्याच चुनिए।"
तिलोत्तमा गोल्डकप : रूपन्देही सेमिफाइनलमा,बुटवल : बुटवलमा जारी तिलोत्तमा गोल्डकप फुटबल प्रतियोगितामा रूपन्देही११ सेमिफाइनलमा प्रवेश गरेको छ। शनिबार भएको क्वार्टरफाइनलमा नवलपरासीलाई ३१ गोलले पराजित गर्दै रूपन्देही सेमिफाइनलमा पुगेको हो। रूपन्देहीको जितमा अशोक थापाले २३औं मिनेटमा गोल गर्दै टोलीलाई अग्रता दिलाएका थिए। दोस्रो हाफको ५१औं मिनेटमा निशान लिम्बूले गोल गर्दै अग्रता दोब्बर पारे। खेलको अन्तिम समयमा रूपन्देहीका अशोक थापाले नै व्यक्तिगत दोस्रो गोल गर्दै टोलीको जित सुनिश्चित गरेका थिए। नवलपरासीका विदेशी खेलाडी कोलीले सान्त्वना गोल फर्काए। खेलमा रूपन्देहीले आधा दर्जन अवसर प्राप्त गरे पनि सदुपयोग गर्न सकेन। विपक्षी टोली उपस्थित नभएपछि क्वार्टरफाइनल खेल्ने मौका पाएको नवलपरासीले तीन वटा मात्रै सुनौलो अवसर पाए पनि रूपन्देहीका गोलरक्षक साजन श्रेष्ठ बाधक बनेका थिए। प्रतियोगितामा रूपन्देहीका गौरव बुढाथोकी म्यान अफ दी म्याच घोषित भए। प्रतियोगिताअन्तर्गत आइतबार दुई विभागीय टोली एपीएफ र नेपाल प्रहरीबीच खेल हुनेछ। देवीनगरस्थित एन्फा टेक्निकल सेन्टरमा भइरहेको प्रतियोगिताको विजेताले सात लाख ७७ हजार सात सय ७७ रुपैयाँ प्राप्त गर्नेछ। यसैगरी उपविजेताले चार लाख ४४ हजार चार सय ४४ रुपैयाँ पाउनेछ। प्रतियोगिताको उत्कृष्ट खेलाडीले एक थान मोटरसाइकल प्राप्त गर्नेछन्। विधागत उत्कृष्ट हुने खेलाडीले पनि आकर्षक नगद पुरस्कार प्राप्त गर्नेछन्।
प्रदेशस्तरीय क्रिकेटको उपाधि सुर्खेतलाई,सुर्खेतः वीरेन्द्रनगरमा सम्पन्न कर्णाली प्रदेशस्तरीय टि२० क्रिकेट प्रतियोगिताको उपाधि सुर्खेतले हात पारेको छ। शनिबार भएको फाइनल खेलमा तीन विकेटले सुर्खेत विजयी भएको हो। पहिलो पटक भएको कर्णाली प्रदेशस्तरीय क्रिकेट प्रतियोगितामा रुकुमलाई पराजित गर्दै सुर्खेतले उपाधि हात पारेको हो। फाइनल खेलमा टस जितेर रुकुमले पहिले ब्याटिंग गर्दै एक सय १२ रन जोड्यो। जसमा दिनेश पुनले सर्वाधिक ५७ र महेश विष्टले १८ रनको योगदान गरेका थिए। बलिंगतर्फ सुर्खेतका ललित प्याकुरेलले चार विकेट लिन सफल भए। एक सय १३ रनको लक्ष्य सुर्खेतले १८ औं ओभरमा सात विकेट गुमाएर भेटाएको थियो। सुर्खेतका लागि निश्चल रावलले २९ र सन्देश रावतले २४ रनको योगदान दिए। उक्त खेलको म्यान अफ दि म्याच सुर्खेतका ललित प्याकुरेल भएका छन्। यस्तै प्रतियोगिताको म्यान अफ दी सिरिज सुर्खेतका रविन्द्रजंग शाही भए। त्यसैगरी उत्कृष्ट बलर रुकुमका विवश गिरी र उत्कृष्ट ब्याटस्म्यान सुर्खेतका निश्चल रावल भएको सुर्खेत जिल्ला क्रिकेट संघका अध्यक्ष श्रीधर केसीले जानकारी दिए। सुर्खेत जिल्ला क्रिकेट संघले आयोजना गरेको पहिलोपटक आयोजना गरिएको प्रदेशस्तरीय प्रतियोगितामा कर्णाली प्रदेशका ६ जिल्लाको सहभागिता रहेको थियो। एक सातासम्म संचालन भएको प्रतियोगिताले कर्णालीमा नयाँ खेलाडी उत्पादनमा सहयोग पुग्ने अपेक्षा गरिएको छ। पहिलो पटक भएको प्रदेशस्तरीय क्रिकेट प्रतियोगिताले यो क्षेत्रमा क्रिकेटको विकासमा टेवा पुग्ने खेलाडीहरुको भनाइ छ।
बुद्ध क्लासिकको उपाधि सुमितलाई,"भैरहवा : प्रथम बुद्ध क्लासिक लुम्बिनी अञ्चल स्तरीय बडीबिल्डिङ तथा मेन्स फिजिक प्रतियोगिताको उपाधि बुटवलका सुमित रानाले हात पारेका छन्।बडीबिल्डींग तथा फिटनेस एशोसियसन रुपन्देहीको आयोजनामा भैरहवामा सम्पन्न प्रतियोगितामा कृष्ण जिम बुटवलका खेलाडी रानाले ओभरअल टाईटलको उपाधि तौल समूहका बिजेता ५ खेलाडीलाई पछि पार्दै रानाले उपाधि हात पारेका हुन्। उनले उपाधिसँगै नगद ३५ हजार पुरस्कार समेत प्राप्त गरेका छन्।प्रतियोगितामा बुटवल फिटनेस आठ पदक जित्दै उत्कृष्ट टीम घोषित भएको छ।यस्तै काठमाडौं बाहिर पहिलोपल्ट आयोजना भएको महिला स्क्वार्टको उपाधि ए एण्ड ए हेल्थ क्लबका बिष्णुमाया पुनले चुमेकी छिन्। उनले एक सय एक केजी तौल उचाल्दै उपाधि चुमेकी हुन्। उपाधिसँगै उनले नगद ५ हजार प्राप्त गरेकी छिन्। प्रतियोगितामा कोटिहवाको पावर एण्ड मसल जिमकी सुनिता थापाले ९१ किलो तौल उचाल्दै दोस्रो र बुटवल निर्बोध एरोबिककी रंजिता शेरचन ८६ केजी तौल उचाल्दै तेस्रो भएकी छिन्।पुरुष फिजिक्सतर्फको प्रतियोगिता बुटवल फिटनेसका राजन श्रेष्ठ प्रथम, भैरहवाको एसएस फिटनेसका सुबिन विक दोस्रो तथा भलबारी जिमका अमित पंगेनी तेस्रो भएका छन्। त्यस्तै बडीबिल्डिङ्गतर्फ ५५ केजी तौल समूहमा निर्बोधका कृष्ण राना प्रथम भएका छन्। ए एण्ड ए हेल्थ क्लबका कृष्ण रणपाल दोस्रो तथा बुटवल जिमका राजन श्रेष्ठ तेस्रो भएका छन्। ६० केजी तौल समूहमा बुटवल फिटनेसका नबिन विक प्रथम भएका छन्। उनी प्रतियोगिताकै उत्कृष्ट पोजर बन्दै समेत घोषित भएका छन्। उनी नगद १० हजारबाट पुरस्कृत भए। यस्तै द जिमका अर्जुन श्रेष्ठ दोस्रो तथा बुटवल जिमका कोशिस गुरुङ्ग तेस्रो भएका छन्। ६५ केजी तौल समूहमा कृष्ण जिमका सुमित राना प्रथम, बुटवल जिमका सुनिल आले दोस्रो तथा एसएस फिटनेशका बिनोद बुढाथोकी तेस्रो भएका छन।७० केजी तौल समूहमा बुटवल फिटनेसका सुभाषमान श्रेष्ठ प्रथम भएका छन्। बुटवल फिटनेसकै सुरज थापा दोस्रो भए भने निर्बोधका रबिबहादुर गाहा तेस्रो भएका छन्। ७० प्लस तौल समूहमा एसएस फिटनेसका विष्णुकुमार निसाध प्रथम भएका छन्। बुटवल फिटनेसका अमर विक दोस्रो तथा बुटवल फिटनेसका बसन्तबहादुर थापा तेस्रो भएका छन्।प्रतियोगितामा बेष्ट पोजरबाट बुटवल फिटनेसका नबिन विक पुरस्कृत भए।तौल समूहको प्रत्येक बिजेता तथा उत्कृष्ट खेलाडी नगद ५ हजार तथा मेडल, प्रमाणपत्रबाट पुरस्कृत भएका छन्।"
मनाङलाई पन्छाउँदै आर्मी फाइनलमा,बिर्तामोड : विभागीय टोली त्रिभुवन आर्मी क्लब झापा गोल्डकपको फाइनलमा प्रवेश गरेको छ। डोमालाल रंगशालामा जारी प्रतियोगितामा शनिबार आर्मीले चर्चित प्रतिद्वन्द्वी मनाङ मस्र्याङ्दी क्लबलाई १० गोलले हरायो। उपाधिका लागि आर्मीले घरेलु टोली झापा११ को सामना गर्नेछ। आर्मीको जितमा नेपाली राष्ट्रिय टोलीका स्ट्राइकर नवयुग श्रेष्ठ नायक बने। श्रेष्ठले खेल सुरु भएको दोस्रो मिनेटमा गरेको गोलको मद्दतले आर्मीको फाइनल यात्रा सम्भव बनेको थियो। श्रेष्ठले पोस्टको दायाँ बार च्याप्दै गरेको बलले जाली चुमेको थियो। आर्मीसँगको हारसँगै साविक विजेत मनाङ घर फर्कन बाध्य बन्यो। ४५औं मिनेटमा मनाङका सबै खेलाडी बिट भइसकेको अवस्थामा आर्मीका टंक बस्नेतले गोल गर्न सकेनन्। मनाङका खेलाडीले अफसाइड अपिल गर्दै छोडेको बललाई रेफ्री श्याम दनुवारले सिट्ठी नबजाएपछि पनि उनले गोल गर्न सकेनन्। गोलकिपर दिनेश थापामगरलाई क्रस गरेर गरेको प्रहार पोस्ट नजिकैबाट बाहिरिएको थियो। तीन विदेशी खेलाडीसहित मैदानमा उत्रिएको मनाङका लागि खेलको १० मिनेटमा भिक्टोरले गरेको प्रहार पोस्टमा लागेर फर्किएको थियो। अञ्जन विष्टको फ्री किकमा भिक्टोरले गरेको कडा प्रहार बारमा लागेर फर्किएको थियो। २४औं मिनेटमा सुजल श्रेष्ठले गरेको क्रस पासमा विमल रानाले डी बक्समा पाएको बललाई फितलो प्रहार गरेका थिए। ५९औं मिनेटमा विशाल राईको क्रस पासमा अञ्जन विष्टले गरेको हेड आर्मीका गोलरक्षक बिकेश कुथुले पन्च गरेर बाहिर फ्याँकिदिएका थिए। खेलको म्यान अफ दी म्याच त्रिभुवन आर्मीका गोलरक्षक बिकेश कुथु घोषित भए। उनले २५ हजार रुपैयाँ पुरस्कार पाए। प्रतियोगिताको विजेताले १२ लाख ५१ हजार र उपविजेताले ६ लाख रुपैयाँ पुरस्कार पाउनेछन्।
