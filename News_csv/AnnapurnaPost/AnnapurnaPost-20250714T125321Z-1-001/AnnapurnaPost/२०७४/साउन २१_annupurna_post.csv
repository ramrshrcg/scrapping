शीर्षक,विवरण
रामझुपडीका धनी बलदेव,"करिब २०४१४२ सालतिरको कुरा हो । बलदेव रामलाई जनकपुर गएको बेला कुवा छोएको आरोप लागेछ । उनले कुवा नछोएको जिकिर गरे तर स्थानीय उच्च' हरूले के मान्थे । पञ्चायती डाके । चर्काचर्की भयो । बलदेवले आफूले कुवा छुँदै नछोएको तर्क गर्दै भने, मैले कुवा छोएकै छैन । छोएको भए पानीको रङ किन उस्तै रह्यो ? खोइ रङ फेरिएको ? ठूलो भीडको बीचमा एक्लै भए पनि कड्केँ । मेरो तर्कसँग उनीहरू हारे र छाडिदिए ।' २०६० सालको मंसिरमा पहिलोपल्ट भेट हुँदा बलदेव रामले आफ्नो दुई दशक पुरानो उक्त घाउ कोट्याएका थिए । फाटेको गञ्जी र धोतीको पहिरनमा देहातमा भेटिएका एकजना दुब्ला चमार आन्दोलनका नेता बलदेवजीको प्रस्तुति यति प्रभावशाली थियो, जुन अद्यपि स्मृतिमा ताजै छ । अरू अधिकारकर्मी' हरू आफ्नो लाभहानि हेरेर मुखले मात्र बोल्थे बनावटी । तर, विभेद, अन्याय र अत्याचारले पुस्तौंसम्म पेलिएको दह्रो जगमा उभिएका बलदेवजीका प्रत्येक भनाइ जीवनका भोगाइ हुन्थे । अनि उनी प्रत्येक वाक्य मन र आत्मादेखि व्यक्त गर्थे । त्यहाँ न कुनै छलकपट न कुनै बनावटी आडम्बर । कक्षा सातमात्र पढेका थिए उनले । उनी कुनै कवि, कथाकार वा साहित्यानुरागी पनि थिएनन् । तर, उनका बिम्ब कोही आख्यानकारको भन्दा कम हुँदैनथे । कौवा जहाँको पनि कालै हुन्छ । त्यस्तै, सामन्त जहाँको भए पनि सामन्तै हो चाहे हिमालपहाड होस् वा तराईमधेस । त्यसले दलित, गरिबमाथि शोषण नै गर्छ', उनले भनेका थिए । जातीय क्षेत्रीय विभेदको अन्त्य हुनुपर्ने र वर्गीय हिसाबले असमानता घटाउनुपर्नेमा उनी प्रष्ट थिए । मधेसका गिरहत (जग्गाधनी)बाट पुस्तौंदेखि दमित मधेसी दलित समुदायका यी अभियन्ता भन्थे, हिमाल, पहाड र तराई सबै ठाउँका शोषक शोषक नै हुन्, दलित शोषित शोषित नै हुन् ।' एउटा रोचक संयोग । २०६० सालको मंसिर अन्तिम साता । देश माओवादी सशस्त्र द्वन्द्वमा फसेको थियो । ओखलढुंगा, खोटाङ, उदयपुर हुँदै पूर्वी पहाडको भ्रमण सकेर म सिराहासप्तरी पुगेको थिएँ । सिराहाका अधिकारकर्मी मित्र अर्जुन थपलियाको साथ जुट्यो । हामी सप्तरीको कनकपुरस्थित बलदेव रामको घर पुगेका थियौं बिहानै । बलदेवजीलाई सिनो बहिष्कार आन्दोलनको अगुवाका रूपमा भेट्न पुगेको थिए, त्यसबेला । घरमा पुगेर अर्जुनजीले शायद उनको छोरीलाई खबर पठाए, काठमाडौंबाट एकजना पत्रकारजी आउनुभएको छ । बुवालाई बोलाएर आऊ !' ती छोरी (बालिका) खबर लिएर गइन् तर उल्टै पिताले पठाएको खबर लिएर आइन्, यत्ति खनिसकेर मात्र आउँछु, घरमा बस्दै गर्न भन ।' करिब डेढदुई घन्टापछि पसिनाले असिनपसिन भएका पातलो शरीरका बलदेवजी आए, काँधमा कोदार हालेर । पसिनाले निथ्रुक्क भिजेको उनले लगाएको गञ्जी फाटेर प्वालैप्वाल भएको थियो । तल सेतो धोती लगाएका थिए । नाकको टुप्पोबाट तप्तप पसिना चुहिएको थियो । काठमाडौंबाट पत्रकार आएको खबरले पनि काम छाडेर नआएकोमा मभित्र चाहिँ उनीप्रति बेग्लै सम्मान जागेको थियो । कालो, दुब्लो तर खारिएको संघर्षशील चेहरामा चमक थियो । चाउरीले शायद सयभन्दा बढी मुजा परेका थिए मुहारमा । कालोपाटीमा सेतो चकले लेखेजस्तै देखियो उनी हाँसेर मेरो नमस्कारमा नमस्कार फर्काए । चाउरीबीच सेता दाँत देखिए । भर्खर खेतमा गएको थिएँ, अलिकति खनिसकेर आऊँ भनेर', मैले सोचेभन्दा प्रष्टसँग नेपाली भाषामा भने । उनले आफूले पर्खाउनुपरेको कारण बताए । मैले भनेँ, हामी आयौं भन्दैमा काम छाडेर आउनु जरुरी थिएन, ठीक गर्नु भो । हामी फुर्सदिलो थियौं, कुरिहालेँ नि !' हार्दिकता साटासाट भयो । मैले उमेर सोधेँ । भने, २००७ सालको जन्म ।' म छक्क परेँ, ५३ वर्षमै यत्ति धेरै चाउरी । यसो हेरेँ, कपाल चाहिँ कालै थियो । शायद भोगाइले चाउरी परेको रहेछ उनको अनुहार । अनुहारका प्रत्येक रेखाभित्र लेखिएको संघर्षको कथा पढ्न सक्ने सामथ्र्य मसँग हुने कुरै थिएन । किनभने, उनको अनुहारका रेखाबाट लेखिएको उपन्यास त केवल उनको मुखबाट मात्रै सुन्न सकिन्थ्यो । जोकोहीले पनि त्यो उपन्यासभित्रको प्लट' सुनेपछि सहानुभूतिमा आँसुसम्म त खसाउन सक्ला । त्यसको मर्म त भोग्नेले मात्र महसुस गर्न सक्छ ! सीडीओले दलितलाई छुट्टै मन्दिर बनाइदिए हुँदैन भन्नुभयो । मैले भनेत्यसो गर्दा हुने भए दलितका लागि सीडीयो पनि अर्कै राखिदिए भइगो नि! बलदेव राम भावमा रत्तिभर छलकपट थिएन न त अनुहारमा व्यक्तिगत स्वार्थ नै झल्कन्थ्यो । च्यातिएर धुजाधुजा भएको गञ्जी र धोती लगाएर रामझुपडीमा बस्ने बलदेव राममा त्यस्तो आत्मविश्वास थियो जुन मयलपोस पहिरिएर महलमा बस्नेमा पाइँदैनथ्यो । प्रजातन्त्रसँगै उनको जन्म भएको थियो, २००७ सालमा । सप्तरीको मधुपट्टी गाविस कनकपुरको एक गरिब चमारको रामझुपडीमा । त्यसबेला चमारहरूमाथि उच्च जात' का का गिरहत' (बाली कमाएको मालिक) को अत्याचार थियो । चमारले गिरहत' हरू कहाँ पशु मर्दा त्यसको मासुसमेत खानुपथ्र्यो । चमारलाई वार्षिक १० किलो धान दिएपछि सिनो फ्याक्ने काम पुरुष र सुत्केरीलाई तेल लगाउने काम महिलाले गर्नुपथ्र्यो । यो चमार परिवारको कर्तव्य' हुन्थ्यो । पुरुषहरूले माल (सिनो) फ्याक्नुपर्ने चलन २०५६ सालको सिनो आन्दोलनले अन्त्य गर्यो तर चमार महिलाले सुढिनीको काम गर्ने चलन अद्यपि छ । प्रजातन्त्रसँगै जन्मेका बलदेवले चमारहरूको प्रजातन्त्रका लागि जीवनभर संघर्ष गरे तर अझै त्यो पूरा गर्न भ्याएनन् । झन्डै दुई तिहाइ दलित बसोबास रहेको उनकै गाउँ कनकपुरमा उनले उच्च जात' का शोषकहरूबाट जीवनमा बेहिसाब सास्ती भोगे । २०५६ सालको सिनो बहिष्कार आन्दोलनका एकजना नेता बलदेवजीले पहिलो भेटमै आफ्नो भोगाइ सुनाएका थिए, घरमा पाहुना आएको भए पनि यादव, चौधरी वा क्षत्रीहरूको पशु मर्यो एकछिनपछि भन्न पनि पाइन्नथ्यो । फ्याँक्न तत्काल जानैपथ्र्यो । हामीले नयाँ लुगा लगाएको देख्दासमेत उनीहरूले गिज्याउँथे ।' सात कक्षा पढेका थिए बलदेवजीले । पाँचछ कक्षा पढ्दा सुनेको एउटा गीतकविताले समानताको निम्ति लड्न प्रेरित गरेको थियो, उनलाई । हामी बढे देश बढ्छ,  युग फेर्नुपर्छ  ।' उनी यो कविता मुखाग्र सुनाउँथे । यो नै उनको जीवनआदर्श बन्न थियो । निमुखा चमारहरूले खाएको मार सुनाए, मरेका पशुको छाला चमारले काड्नुपथ्र्यो । काढेको छाला सुकाउँदा कुकुरले खाएमा वा अरू कारण तलमाथि भएमा चमारले मार खान्थे ।' जीवनमा आफूले पनि पटकपटक कुटाइ खाएको प्रसंग उनले पटकपटकका भेटमा सुनाएका थिए । बलदेवजीले गोबध मुद्दा पनि व्यहोरे । उनले एउटा भोगाइ सुनाएका थिए, फागु चौधरी भन्ने एकजना गिरहतको घरमा बाच्छी मरेछ । फागुले खबर गरे । मैले गएर फ्याकिदिएँ । उनीहरूको दाजुभाइबीच झगडा रहेछ । भाइले दाजुलाई मुद्दा हालेछ । बाच्छी फाल्न गएकाले मैलेसमेत गोबधको मुद्दा खेप्नुपर्यो ।' पितापुर्खादेखि बलदेव रामले सपरिवार जीवनभर गिरहत' को सेवा गरे । मरेका पशु फाले, बाँझो खेत उर्बर बनाए, लहलह बाली फलाए । छोराछोरीले मालिककै बस्तुबाख्रा चराए । हलिया बने, हरुवाचरुवा बसे । चमार नारीहरूले सुत्केरीलाई तेल लगाए । सिंगो परिवारको जीवन नै उच्च'हरूको सेवामा समर्पित गरे । न जीवनमा कहिल्यै पेटभरि र मीठोमसिनो खाए; न आफू त के, आफ्ना ससाना नानीलाई मीठो खान राम्रो लाउन दिन खोजे । तर, आफैंले सेवा गरेको त्यो समाज कहिल्यै बलदेव रामहरूका लागि आफ्नो हुन सकेन । बलदेवजीले जीवनमा २४ वटा मुद्दा खेपे । मुद्दा तिनैले हाले, जसको लागि उनको सिंगो परिवारले २४ घन्टा योगदान गथ्र्यो । ज्यान मुद्दा व्यहोरे, गोबध मुद्दा खेपे । यतिसम्म कि उनीमाथि गर्भपतनको समेत अभियोग लगाइयो । आफूले सेवा गरेको समाज कहिल्यै आफ्नो नभएकोमा बलदेव दुःखी हुन्थे । हामीले जत्ति सेवा गरे पनि उनीहरूमा कहिल्यै भाइचाराको भावना विकास भएन', बलदेव विद्रोह गर्नुको कारण बताएका थिए, पुरानो प्रथाले जमाएको ठूलो पीडा थियो हामीमा । त्यसैले हेपिएर दास बन्ने हैन, अरू नै काम खोज्नुपर्छ भन्ने भावनाको विकास भयो । हामी संगठित भएर लाग्यौं । केही हदसम्म पुरानो प्रथा तोड्न सफल पनि भयौं ।' साधारण पहिरनमा हिँड्ने बलदेवजीसँग अनेक भोगाइ थिए । एकपटक राजविराजको एक जना भूमिसुधार अधिकारीले उनीसँग घूस मागेछन् । बलदेवजीले कोदाको रोटी र भन्टाको चटनी बनाएर कपडामा पोको पारेर दिँदै भनेछन्, यो पनि दैनिक मजदुरी गरेर कमाएको, यसबाहेक दिन सक्ने मसँग हैसियत छैन ।' दलितले मन्दिर प्रवेश गरेको विषयमा विवाद भएपछि एक प्रमुख जिल्ला अधिकारीसँगको सवालजवाफ उनले सुनाएका थिए, सीडीओले दलितलाई छुट्टै मन्दिर बनाइदिए हुँदैन भन्नुभो । मैले भने त्यसो गर्दा हुने भए दलितका लागि सीडीओ पनि अर्कै राखिदिए भइगो नि !' बलदेव चमार मुक्ति आन्दोलनका अगुवामध्ये थिए । दिनभरि अधियाँ कमाएको खेतमा खट्थे । तथापि उनमा राजनीतिक आकांक्षा कहिल्यै जागेन । त्यसै आन्दोलनबाट नेता बन्न केहीले पार्टी खोले तर उनले त्यसप्रति रुचि देखाएनन् । बलदेवका छोरा इन्द्रप्रसादले २०५१ सालमा एसएलसी उत्तीर्ण गरे तापनि तत्काल पढाउन पठाउन नसकेकोमा उनी दुःखी थिए । भलै पछि उनले स्नातकोत्तर गरे । स्कुल पढ्ने छोराछोरीले वनबाट दाउरा ल्याएर बेच्थे । तीन छोरी र दुई छोराका पिता बलदेवलाई करिब ६ महिनाअघि नाति र बुहारीको दुर्घटनामा मृत्यु भएको घटनाले ठूलो चोट परेको थियो । कान्छा छोरा गणेशको व्यवहारप्रति उनी बढी चिन्तित थिए । बलदेवजी खेतमा काम गर्थे । उनलाई तारे होटेलमा बस्दा पीडा हुन्थ्यो । कयौंपटक आयोजकलाई मञ्चबाटै प्रश्न गर्थे, गरिबदलितको नामको पैसाबाट तारे होटेलमा बस्ने ? उनीहरूको जीवनस्तर पनि यस्तै छ ? ' कुनै कार्यक्रममा आएको निम्ताबाहेक गफ गरेर उनी हिँड्दैनथे । मेहनत र प्रतिबद्धता नै सबै थोक हो भन्ने उनको जीवनमा झल्कन्थ्यो । शिक्षाले नै समाजमा परिवर्तन ल्याउँछ भन्ने उनको ठहर थियो । दुई पुस्ताअघिसम्म सिनो खानेसम्म चलन रहेको त्यस दलित बस्तीमा चेतनाको विकास गर्न लागि परे । बलदेवहरूको आन्दोलनले समाजका उच्च जातिमा पनि केही हदसम्म परिवर्तन ल्यायो । बलदेव बारम्बार भन्थे, हाम्रा बाआमा मर्दा चाहिँ चमारलाई नलगाएर आफैं सत्गत गर्छौं, आफूले पालेको पशु मरेपछि त्यसलाई फ्याँक्दा जात जान्छ ? के बाउआमाको सत्गत गर्न पनि चमार बोलाउने ? बलदेव रामले भन्थे, मरेका बस्तु खान हुन्न भनेर बाजेहरूले बन्द गरेकाले हामीलाई केही सजिलो भयो । तर, अन्याय अझै बाँकी छ । त्यसैले हाम्रा भावी पुस्ताले हामीजस्तै समानताको लागि लड्नु नपरोस् भन्ने चाहना हो ।' कोदार, छैटी र गराँसीसँगै दिन बित्थ्यो उनको । पचासौं हालो र फाली खियाइसकेका थिए उनले । कुनै कलमजीवीभन्दा कमजोर थिएनन् । भेट्नेबित्तिकै महसुस भयो उनी खारिएका एकजना सामाजिक अभियन्ता हुन् । उनको क्षितिज निकै टाढा थियो । सामाजिक विभेद, उत्पीडन र असमानता अन्त्य गर्ने यात्रामा तीव्र गतिमा क्षितिजसम्म पुग्न प्रयत्नशील थिए । तर, आफशोच ! जीवनभर उनको स्प्रिन्ट' गतिको म्याराथन यात्रा पनि गन्तव्यमा पुग्नसकेन । २०७४ साउन १६ गते बिहानै उनले सदासदाका लागि आफ्नो पाइला बिसाए यो धर्तीमा । बलदेवजीप्रति हार्दिक श्रद्धाञ्जलि !"
मासिँदै बागमती सभ्यता,"कुनै बेला पानी पिउन योग्य स्वच्छ बागमती नदी यति बेला समस्याको सञ्जालमा छ । नदीमात्र होइन, हिन्दु सभ्यताको इतिहास जोडिएको राजधानीको बीच भागबाट बग्ने बागमती सभ्यता बोकेको यो नदीमा करोडौंको योजना र कार्यक्रम सञ्चालन भए । तर समस्या घट्नुको सट्टा बढ्दै गएको छ । झन्डै तीन करोड नेपाली र हिन्दुको आस्था एवं विश्वासको केन्द्रबिन्दु बागमती नदीसभ्यताको उद्गम स्थल शिवपुरी जलाधार क्षेत्रको बाग्द्वार सफा भए पनि राजधानीको बढ्दो जनसंख्या, अस्वस्थकर एवं अनियन्त्रित सहरीकरण र अव्यवस्थित ढल एवं फोहोरमैलाले नदीसभ्यता झन्डै तीन दशकयता प्रदूषित छ । पछिल्ला वर्षमा नदीको बहाव घट्दै गएको छ । जलमार्ग साँघुरिँदै र गहिरिँदै गएको छ । अतिक्रमण बढेको छ । नदीको पानीका साथै जलाधार क्षेत्रको गुणस्तर घट्दै जानु र सांस्कृतिक तथा कलात्मक सौन्दर्यको मान्यतासमेत हराउँदै जानु पनि बागमती नदीको समस्या हो । नेपालभित्र दुई सय र काठमाडौं उपत्यकाभित्र ४४ किलोमिटर लम्बाइको नदी किनारको भूमिको दुरुपयोग भएको छ । जलजन्य जैविक विविधता सखाप भएका छन् । नदीको कुल जलाधार क्षेत्र तीन हजार सात सय ५० वर्गकिलोमिटर छ । २०६६ सालमा मन्त्रिपरिषद्को साउन २७ गतेको निर्णयमा स्वीकृत पाँचवर्षे बागमती एक्सन प्लान' कार्यान्वयनमा आयो । बागमती बचाउ अभियान पनि चल्यो । तर, समस्या ज्यूँका त्यूँ रहे । पाँचवर्षे एक्सन प्लानको मिति सकिएको तीन वर्ष भयो । बागमती जस्ताको त्यस्तै छ । बागमती सभ्यता बचाउन र यसको समग्र विकासका लागि सरकारले २०५१ सालमा पशुपति क्षेत्र वातावरण सुधार कार्यान्वयन तथा अनुगमन समिति गठन गर्यो । लगत्तै अर्को वर्ष केही परिमार्जन गरी अधिकारसम्पन्न पशुपति क्षेत्र ढल निर्माण सुधार कार्यान्वयन तथा अनुगमन समिति बनायो । यसले लक्ष्यअनुसार काम गर्न नसकेको भन्दै २०६४ सालमा अधिकारसम्पन्न बागमती सभ्यता एकीकृत विकास समिति बनाएर काम गर्दै आएको छ । समितिका सदस्यसचिव ज्योतिकुमार श्रेष्ठ भने अधिकारसम्पन्न भनेर नामकरण गरिए पनि कानुनी अधिकार पर्याप्त नहुँदा लक्ष्यअनुरूपको काम गर्न नसकिएको बताउँछन् । सुकुमवासी बस्तीहरूका कारण नदी अतिक्रमण भएको छ, नदी आसपासका क्षेत्रहरू विभिन्न किसिमले अतिक्रमित भएकाले नदीको सीमांकन गर्न कठिन भएको उनको बुझाइ छ । श्रेष्ठले नदी प्रदूषण भएकाले एकैपटक त्यसलाई घटाउने उपायको खोजी गर्न सहरी विकासका सचिव र मन्त्रीलाई आग्रह गरेका छन् । उनी भन्छन्, ढल सम्पन्न गर्न र सम्पन्न भएका ढल तथा सडक सञ्चालन गर्न, मर्मत तथा सम्भार गर्न पनि समितिलाई चुनौती छ । प्राविधिक जनशक्तिमा कमी छ । धेरै निकाय संलग्न हुने भएकाले समन्वयमा जटिलता छ ।' अधिवक्ता प्रकाशमणि शर्माले प्रधानमन्त्री तथा मन्त्रिपरिषद्को कार्यालय समेतलाई विपक्षी बनाएर २०६७ सालमै बागमती नदीको पानीमा प्रदूषण भएको भन्दै सर्वोच्च अदालतमा रिट हालेका थिए । अदालतको संयुक्त इजलासले २०७० फागुन ११ गते बागमती नदीको पानीमा रहेको प्रदूषण हटाउने र सफाइ कायम राख्न आदेश दिएको र चारचार महिनामा एकीकृत प्रगति प्रतिवेदन चौमासिक रूपमा पेस गर्ने गराउने व्यवस्था गर्नु भनी महान्यायाधिवक्ताको कार्यालयमार्फत प्रधानमन्त्री तथा मन्त्रिपरिषद्को कार्यालय समेतका विपक्षीलाई आदेश दिएको थियो । बागमती नदीमा विष्णुमती, टुकुचा, धोबीखोला, मनहरा, हनुमन्ते, कोड्कु, बल्खु र नख्खु खोला मिसिएका छन् । ढल सीधै नदीमा मिसाइएका कारण कुनै बेलाको स्वच्छ बागमती अहिले प्रदूषित बनेको हो । पूर्वमुख्यसचिव लीलामणि पौड्यालको नेतृत्वमा सञ्चालित बागमती सफाइ महाअभियान' अहिले पनि प्रत्येक शनिबार सञ्चालनमा छ । महाअभियानले बामगती विगतको तुलनामा आधाभन्दा बढी प्रदूषणमुक्त भएको छ । समितिले २०६६ सालमै अघि बढाएको बागमती सभ्यता एकीकृत विकास समिति ऐनको प्रस्ताव अघि सारे पनि अझै यसले पूर्णता पाउन सकेको छैन । ऐनको अभावमा बागमती नदीसँगै सभ्यताका लागि गर्नुपर्ने कामहरूमा बाधाव्यवधान भइरहेको छ । एउटा ऐन नौनौ वर्ष अड्किनुले थप समस्या भएको छ । बागमती नदीसँगै जोडिएको सभ्यताबारे देशका नागरिकदेखि मन्त्री, प्रधानमन्त्री र राष्ट्रपतिसम्म अनभिज्ञ छैनन् । बागमती सफाइ महाअभियान एक सय ५० सातामा प्रवेश गर्ने क्रममा गुहेश्वरीमा बागमती महोत्सव' उद्घाटन गर्दै राष्ट्रपति विद्यादेवी भण्डारीले जन्मदेखि मृत्युसम्म सम्बन्ध राख्ने बागमतीसँग भावनात्मक सम्बन्ध गाँसिएको र भावी सन्ततीलाई पनि बागमती सभ्यताबारे जानकारी दिँदै हस्तान्तरण गर्नु परेकाले नदीलाई स्वच्छ राख्नुपर्ने बताएकी थिइन् । ९४ वर्षमा संसारबाट बिदा भएका हुतरामले जीवनभर बागमती बचाउ अभियानलाई निरन्तरता दिएका थिए । बागमती सभ्यताले पुनः यस्तै दर्जनौं हुतराम खोजिरहेको छ । उनले पनि उच्च सांस्कृतिक, धार्मिक र सभ्यताको धरोहर बागमती नदीको अस्तित्व संकटमा परेकाले जीवन्त बनाउन सबैलाई आग्रह गरेकी थिइन् । बागमती सभ्यता बुझ्ने जोकोहीलाई पीडाको विषय बनेको छ नदीको दुर्दशा । चुनौती सबैलाई छ, विगतमा पुर्खाले सुम्पिएकै स्वच्छ र हराभरा बागमतीलाई उसकै स्वरूपमा फर्काउने । चुनौती भोगिरहेका हाम्रै अदूरदर्शी क्रियाकलापले धरहराजस्तै उचाइ बोकेको बागमतीमा राजधानीको ढल मिसाइँदा बागमती ढलमतीमा परिणत भएको यथार्थ कसैबाट छुपेको छैन । पूर्वसहरी विकासमन्त्री अर्जुननरसिंह केसीले तत्कालीन समयमा बागमती सभ्यता संरक्षण गर्नु अपरिहार्य काम भएको भन्दै निरीक्षण गर्दा यससँग जोडिएका सबै समस्या निराकरण गर्न कुनै कसर बाँकी नराख्ने प्रतिबद्धता व्यक्त गरेका थिए । उनको प्रतिबद्धता शब्दमै सीमित भयो । अर्कोतिर बजेटको अभावमा संरक्षण र विकास गर्न नसकेको भन्दै छट्पटिएको समितिले आफ्नै सम्पत्ति पनि चलाउन पाएको छैन । सरकारले आर्थिक वर्ष २०६५६६ को बजेट वक्तव्यबाट काठमाडौं उपत्यकाका मालपोत कार्यालयमा हुने रजिस्ट्रेसनबापत उठ्ने रकमको ००५ प्रतिशत रकम बागमती सभ्यता एकीकृत विकासका लागि उपलब्ध गराउने निर्णय पनि अझै कार्यान्वयन हुन सकेको छैन । यसअघि अर्बौं रकम उठाइसकेको मालपोतले एक अर्ब ९३ करोड दिने भने पनि अझै प्राप्त हुन सकेको छैन । बजेट के कति छ वा छैन, सचिव, मन्त्री हुँदै राष्ट्रपतिले के बोल्छन् अनि कति गर्छन्, यी कुराका अर्थ पनि एकातिर होलान् तर समस्या छन् भनेर बागमतीको अलौकिक सभ्यतामा आँच आउन दिनु हुँदैन । नदी र नदीले चर्चेको जग्गामै सरकार स्पष्ट छैन । नदीको पानी हिँड्ने बाटो कति ? जति छ त्यो पर्याप्त त छँदैछैन । वैज्ञानिक तर्कमा हालको तीन गुणा बढी हुनुपर्छ भन्ने छ । नदीको दायाँबायाँ २० मिटर भनिएको छ तर हाल पाँच मिटर पनि छैन । नदी किनारमा दर्जनौं संघसंस्थालाई क्षेत्र छुट्याएर दिइएको हरियाली आकर्षक बगैंचा बनाउने कामले पनि पूर्णता पाएको छैन । भएका काम पनि प्रतिबद्धताअनुरूप देखिँदैनन् । जे जति बने, बनाइए तिनको उचित संरक्षण नहुँदा नदीले गर्व गर्न पाएको छैन । नदी अतिक्रमित गर्ने थुप्रै सुकुम्बासी बस्तीलाई सरकारले सम्बोधन गर्न सकेको छैन । अरू त अरू सिंहदरबारले पनि ढललाई पूर्ण र दिगो व्यवस्थित गर्न सकेको छैन । बागमतीमा आसपासमा रहेका दर्जनौं ऐतिहासिक, सांस्कृतिक एवं पुरातात्विवक सम्पदामा ध्यान पुर्याउन सरकार असमर्थ भइरहेको छ । सभ्यतासँग जोडिएका मूर्त एवं अमूर्त सम्पदाको जोहोमा कसैको ध्यान पुग्न सकिरहेको छैन । नदी प्रणाली प्रदूषणमुक्त गरेर संरक्षण र संवद्र्धन गरी समग्र उपत्यकाकै वातावरणीय स्वच्छता, पवित्रता र सुन्दरता कायम गर्न पुनः बागमती बचाउ अभियन्ता हुतराम वैद्यको खाँचो महसुस भइरहेको छ । ९४ वर्षमा संसारबाट बिदा भएका हुतरामले जीवनभर बागमती बचाउ अभियानलाई निरन्तरता दिएका थिए । बागमती सभ्यताले पुनः यस्तै दर्जनौं हुतराम खोजिरहेको छ । सँगै होस्टेमा हैंसे' गर्न अर्थात् बागमती बचाउन र यसको बाल्यपन फर्काउन स्थानीय बासिन्दा र राजनेताको प्रतिबद्धता अनिवार्य देखिन्छ ।"
हरेक जीवात्मामा परमात्मा,"सम्पूर्ण ब्रह्माण्ड र सबै प्राणीका सृष्टिकर्ता महाप्रभुलाई परमेश्वर नामकरणबाट विश्वमानवले पुकारेको छ । त्यो परमात्माबाट वियोग भएर यी सर्वप्राणीहरू जीवात्माका स्वरूपमा प्रकट भए । यी जीवात्माहरूमा पनि पूर्ण परमात्माको गुण हुन्छ । जीवात्मामा जब अहंकार उत्पन्न हुन्छ, तब शरीर धारण गर्छ । सात्विक प्रबलता, राजसी प्रबल तथा तामसी प्रबलता तीन गुणयुक्त शरीर जीवले धारण गर्छ । सत्वगुण ज्ञानस्वरूप, रजोगुण ज्ञान र अज्ञान दुवैको मिश्रित रूप हो । तमोगुण अज्ञानस्वरूप छ । बुद्धिको विषमताबाट गुणहरूका पनि वैषम्य हुन्छ । यस्ता विद्वान्हरू भन्छन् । सात्विक : सात्विक पुरुष सबै मानवका श्रद्धानुसार उसको अन्तस्करणको अनुरूप हुन्छ । त्यो पुरुष श्रद्धामयका कारण देवताहरूको पूजन गर्छ । उसको यज्ञ, तप र दान कार्य नै जीवनको लक्ष्य हुन्छ । त्यस पुरुषले आयु, बुद्धि, बल, आरोग्य, सुख र प्रीतिलाई प्राप्त हुने आहार अर्थात् भोजन गर्छ । उसमा भयको सर्वथा अभाव, अन्तस्करणको पूर्ण निर्मलता, तत्ववज्ञानका लागि ध्यानयोगमा निरन्तर दृढ स्थिति र सात्विक दान, इन्द्रियहरूका दमन, भगवान्, देवता र गुजनका पूजा तथा अग्निहोत्र आदि उत्तम कार्यहरूका आचरण हुन्छ । वेदशास्त्रहरूका पठनपाठन तथा भगवान्को नाम र गुणहरूका कीर्तन, स्वधर्मपालनका लागि कष्टसहन र शरीर तथा इन्द्रियसहित अन्तस्करणको सरलता, मन, वाणी र शरीरबाट कुनै पनि प्रकारको कष्ट अरूलाई दिँदैन । यथार्थप्रिय भाषण, क्रोधरहित, निन्दारहित, सम्पूर्ण प्राणीमा दया, कोमलता, लोक र शास्त्रविरुद्ध आचरण चेष्टा गर्दैन । तेज, क्षेमा, धैर्य, बाहिरी शुद्धि एवं कसैमा पनि शत्रुभाव राख्दैन । आफूमा पूज्यताको अभिमानको अभाव सात्विक पुरुषको लक्ष्यण हुन्छ। रजोगुण : राजस पुरुष यक्ष र राक्षसहरूलाई पूजन गर्ने हुन्छन् । अमिलो, पिरो, लवणयुक्त, धेरै तातो, दाहकारक र दु:ख चिन्ता तथा रोगहरूलाई उत्पन्न गर्ने खालका आहार अर्थात् भोजन राजस पुरुषलाई प्रिय लाग्छ । कर्मफल प्राप्तिलाई दृष्टिमा राखेर जुन यज्ञ हुन्छ त्यो राजस यज्ञ हो । जुन तप, सत्कार, मान र पूजाका लागि तथा अन्य कुनै स्वार्थका लागि क्षणिक फल दिने तपलाई राजस भनिन्छ । जुन दान क्लेशपूर्वक तथा प्रत्युपकारको प्रयोजनबाट अथवा फलको दृष्टि राखेर दिन्छ, त्यो राजस दान हो । तमोगुण : तामसी पुरुष प्रेत र भूतगणहरूलाई पूजन गर्छन् । जुन शरीररूपबाट स्थित भूतसमुदायलाई पनि कृश गर्छ, ती अज्ञानीहरूलाई असुर स्वभाव भएको मान्नुपर्छ । जुन भोजन आधी पाकेको, रसरहित, दुर्गन्धयुक्त बासी र उच्छिष्ट तथा अपवित्र पनि छ, त्यो भोजन तामस पुरुषलाई प्रिय हुन्छ । शास्त्रविधिबाट हीन, अन्नदानबाट रहित, बिनामन्त्रहरूको, बिनादक्षिणाको र बिना श्रद्धाको कार्य गर्ने यज्ञलाई तामस यज्ञ भनिएको छ । ईश्वर भन्नुहुन्छ जुन आत्मा अद्वितीय, स्वस्थ, शान्त, सूक्ष्म, सनातन, सबैको भित्र, साक्षात, चिन्मात्र र तीन गुणभन्दा पर छ, त्यही अन्तर्यामी छ । ईश्वर भन्नुहुन्छ जुन आत्मा अद्वितीय, स्वस्थ, शान्त, सूक्ष्म, सनातन, सबैको भित्र, साक्षात, चिन्मात्र र तीन गुणभन्दा पर छ, त्यही (आत्मा) अन्तर्यामी छ । त्यहीँ पुरुष छ, त्यहीँ प्राण छ, त्यहीँ महेश्वर छ, त्यहीँ काल तथा अग्नि छ र त्यहीँ अव्यक्त छ । यस्तो श्रुतिका वचन छ । ईश्वर भन्नुहुन्छ तिमी सबै परमेष्ठीको प्रभावलाई सुन, जसलाई जानेर पुरुष मुक्त हुन्छ र फेरि संसारमा गिर्दैन । जुन परभन्दा परत्तर शाश्वत निष्कल, नित्यानन्द, निर्विकल्प, ब्रह्म छ, त्यो ईश्वरको परम धाम हो । संसारमा रहने सबै जीवलाई पशु भनिन्छ । म ईश्वर तिनका पति हुन्, यसकारण विद्वान्हरूद्वारा उहाँलाई पशुपति भनेको हो । ईश्वरको मायारूपी पाशद्वारा आफ्नै लीलाबाट कार्य हुन्छ । मायारूपी पाशद्वारा ईश्वरको लीलाबाट यिनी पशु (जीव)हरूलाई बन्धनमा बाँधिएको छ । वेदज्ञ पुरुष पशुपतिबाट नै पशुहरूलाई मुक्त गर्ने मोचक हो भन्दछन् । प्रकृति, अहंकार आदि चौबीस तत्वव, माया, कर्म तथा गुण पशुपतिको पाश र पशु (जीव) हरूलाई बन्धनमा राख्ने क्लेश हुन् । मन, बुद्धि, अहंकार, पृथ्वी र जल, अग्नि, वायु, आकाश यी प्रकृति हुन् । कान, छाला, आँखा, जिब्रो, नाक, गुदा, लिंग, हात, खुट्टा, वाणी, शब्द, स्पर्श, रूप, रस, गन्ध यी तेइस तत्वव प्रकृति अर्थात् प्रकृतिबाट उत्पन्न हुन्छन् । चौबीस तत्वव अव्यक्त प्रधान छन् । ती गुणहरूबाट लक्षित हुने आदि, मध्य तथा अन्तबाट रहित जगत्का परम कारण छ । सत्व, रज र तम यी तीन गुण छन् । यी तीन गुणको समतावस्थालाई अव्यक्त प्रकृति भनिन्छ । बन्ध नाम दुई पशलाई धर्म र अधर्म भनेको छ । ईश्वरमा अर्पित गर्दै गरेको कर्म बन्धनबाट मुक्तिका लागि हुन्छ । मूल प्रकृति, प्रधान, पुरुष, महत्वव, अहंकार आदि विकारयुक्त तत्वव सबै देवादिदेव सनातनका नै रूप हुन् । यही सनातन पुरुष बन्धन हो, यही बन्धनमा राख्ने हो । यही पाश र यही पशु हो । यही सबै जान्दछ । तर, त्यसलाई जान्ने कोही छैन । त्यसलाई नै आदि पुराण पुरुष भनिन्छ । त्यस परम पुरुषमा न सूर्य प्रकाशित हुन्छ, न चन्द्रमा, न नक्षत्र, न अग्नि र न नै विद्युत् ! त्यसैको प्रकाशबाट सम्पूर्ण विश्व प्रकाशित हुन्छ । यो विशुद्ध अविनाशी साक्षात् परम ज्योति हो । सर्वेश्वर शिव पशुपतिको पाशुपतयोगमा निश्चय गरेका पुरुष ॐ यस प्रणवको नित्य ध्यान गर्छन् । परम आकाशको मध्यमा एकमात्र अद्वितीय परम ज्योतिलाई प्राप्त गर्छन् । त्यहाँ न भूमि छ, न जल छ, न मन छ, न अग्नि नै छ, यसैप्रकार प्राण, वायु, आकाश, बुद्धि तथा अन्य कुनै चेतन तत्वव त्यहाँ छैन । त्यो परम स्थान पशुपतिको ईश हो ।"
आइटिएफ एसियन च्याम्पियनसीपमा सस्मनले नेपाललाई दिलाए स्वर्ण पदक,काठमाडौं: आइटीएफ करियन ओपन इन्टरनेशनल फेस्टिबल तथा चौथो एसीयन च्याम्पियनशीपको अन्तिम दिन नेपालले स्वर्ण पदक जितेको छ। खेलाडी सस्मन बसनेतले नेपालीलाई गोल्ड मेडल दिलाएका हुन्। उनले एसियन च्याम्पियनशीप अन्तर्गत जुनियर ब्ल्याक्बेल्ट स्पारिङतर्फ ७० केजीको तौल समूहमा अमेरिकाका खेलाडी ७ प्वाइन्टको फरकमा पराजित गर्दै मेडल हात पारेका हुन्। यसअघि उनले शुक्रबार कोरियन सेमिफाइनलमा चिनियाँ खेलाडीलाई गरेर रजत र कास्य पदक जितेका थिए।
अन्तरविद्यालय फुटसलमा १६ विद्यालय,"काठमाडौं : शैक्षिक परामर्शदाता संस्था ग्लोवल रिच नेपालको आयोजनामा साउन २८ गते एकदिने अन्तरविद्यालय फुटसल प्रतियोगिता आयोजना हुने भएको छ। सामाखुसीस्थित सामाखुसी फुटसलमा हुने उक्त प्रतियोगितामा काठमाडौं उपत्यकाका १६ विद्यालयको सहभागिता रहनेछ। प्रतियोगिताको खेलतालिका पनि शुक्रबार सार्वजनिक गरिएको छ। प्रतियोगितामा सहभागी १६ वटै विद्यालयका प्रतिनिधिको रोहबरमा खेलतालिका सार्वजनिक गरिएको हो। प्रतियोगिताको समूह ए' मा मल्पी इन्स्टिच्युट, एस ए लेभल एकेडेमी, साइपाल एकेडेमी र रातो बंगला स्कुल रहेका छन्। समूह बी' मा ओरियन्ट कलेज, चेल्सी इन्टरनेसनल एकेडेमी, क्याम्पियन एकेडेमी र काष्ठमण्डप ए लेभल एकेडेमी रहेका छन्। यसैगरी समूह सी' मा लिटल एन्जल्स स्कुल, रुपिज इन्टरनेसनल स्कुल, नामी कलेज कलेज र ग्लोवल कलेज रहेका छन् । समूह डी' मा भने एन्ड्यु जे वाइल्ड इन्स्टिच्युट, जेम्स स्कुल अफ हायर एजुकेसन, ब्रिजवाटर इन्टरनेसनल एकेडेमी र बूढानीलकण्ठ एकेडेमी परेका छन्। प्रतियोगिताका खेलहरू लिग कम नकआउटका आधारमा सञ्चालन हुनेछन्। प्रतियोगिताको अघिल्लो संस्करण बूढानीलकण्ठ स्कुलले जितेको थियो। प्रतियोगिताको विजेताले आकर्षक ट्रफी र प्रमाणपत्र प्राप्त गर्नेछ। उपविजेतालाई पनि ट्रफी र प्रमाणपत्र दिइने ग्लोवल रिचका नेपाल प्रमुख नारायण बजाजले जानकारी दिए। यसैगरी प्रतियोगिताको उत्कृष्ट खेलाडी र अन्य विधागत उत्कृष्ट खेलाडीलाई पनि आकर्षक पुरस्कार प्रदान गरिनेछ। प्रतियोगितालाई अस्ट्रेलियाका सात कलेजले पनि सहयोग गर्ने जानकारी पनि बजाजले दिए। उनले प्रतियोगिताको विजेता र आयोजक टोलीबीच सोही दिन मैत्रीपूर्ण खेल खेलिने बताए। उनले अर्को वर्षदेखि प्रतियोगितालाई रनिङ सिल्डका रूपमा सुरु गर्ने र उपत्यका बाहिरका विद्यालयलाई पनि सहभागी गराउने प्रतिबद्धता जनाए। ग्लोवल रिच नेपालले विगत २६ वर्षदेखि अस्ट्रेलिया, न्युजिल्यान्ड, अमेरिका, बेलायत, फ्रान्सलगायतका मुलुकमा अध्ययन गर्न जाने नेपाली विद्यार्थीलाई शैक्षिक परामर्श दिँदै आएको छ। विद्यालयमा अध्ययनरत विद्यार्थीले आफ्नो कौशल देखाउन र उनीहरूलाई स्वस्थ्य राख्न प्रतियोगिता आयोजना गरिएको आयोजकले जनाएको छ।"
डोपिङ नरोकिए एथलेटिक्स समाप्त',"लन्डन : विश्वका दिग्गज धावक उसेन बोल्टले प्रतिबन्धित शक्तिवर्द्धक औषधिको प्रयोग (डोपिङ) बन्द नभए एथलेटिक्स खेल नै समाप्त हुने चेतावनी दिएका छन्। लन्डनमा शुक्रबारदेखि सुरु भएको वल्र्ड एथलेटिक्स च्याम्पियनसिपमा आफ्नो जीवनको अन्तिम दौड दौड्न लागेका बोल्टले प्रतिबन्धित शक्तिवर्द्धक औषधिको प्रयोगमा संलग्न खेलाडीलाई कडाभन्दा कडा सजाय गर्नुका साथै डोपिङ रोक्ने उपाय नखोजिए एथलेटिक्स खेल नै समाप्त हुने चिन्ता व्यक्त गरेका हुन्। म्याकलरेनको रिपोर्टअनुसार रुसमा डोपिङ कार्यक्रम सञ्चालन गरिएको प्रति प्रतिक्रिया दिँदै ३० वर्षीय जमैकन धावक बोल्टले खेलकुदमा लागूऔषधको प्रयोगलाई रोक्ने उपाय नखोजिए समग्र विश्व खेलकुद नै खतरामा पर्ने बताए। रुसमा भएको यस किसिमको घटना खेलकुदका लागि दुःखद् छ। लागूऔषधको प्रयोग सधैं खराब चिज हो, यसले कहिले पनि सुखद नतिजा दिएको छैन। विश्व खेल जगत्मा उत्कृष्ट नतिजा ल्याउन कडा मेहनत गर्नु आवश्यक छ, शक्तिवद्र्धक औषधिको प्रयोग ठगी हो', अन्तिमपटक ट्र्याकमा दौड्न लागेका बोल्टले भन्छन्, अहिले विश्वभरका खेलाडी हेरिरहेका छन् कि खेलकुदमा चाँडै नै सुधार आउनेछ । नत्र डोपिङकै कारण खेलकुद समाप्त हुनेछ ।' छोटो दूरीको दौडमा एकछत्र राज गर्दै आएका बोल्ट लन्डनमा एक सय मिटर र चार गुणा एक सय मिटर दौडमा दौड्ने तयारीमा छन्। विश्व खेलकुदको कुम्भमेला ओलम्पिकबाट यसअघि नै सन्न्यास लिइसकेका बोल्टले पहिलोपटक सन् २०१२ मा आफूले जितेको एक सय मिटर दौडको ओलम्पिक पदक जोगाएका थिए। त्यही कारण यस च्याम्पियनसिपमा उनले त्यो विरासत थाम्न सक्छन् कि सक्तैनन् भनेर सारा विश्वले हेरिरहेको छ। आठ पटकको ओलम्पिक च्याम्पियन बोल्टले आफू अहिले पनि विश्वको तेज धावक रहेको बताएका छन्। उनले शनिबार पुरुषको एक सय मिटर र चार गुणा चार सय मिटर रिले दौडमा भाग लिनेछन्, जुन उनको करियरको अन्तिम दौड हुनेछ। उनले ओलम्पिक खेलकुदमा एक सय मिटर, दुई सय मिटर र चार गुणा एक सय मिटर रिले दौडमा लगातार तीन पटक उपाधि जितेका थिए। एक सय र दुई सय मिटर दौडमा उनले विश्व कीर्तिमान पनि बनाएका छन्। वल्र्ड च्याम्पियनसिप शुक्रबारदेखि सुरु भएको छ। लामो विवादका बीच उक्त प्रतियोगितामा रुसी खेलाडीलाई सहभागी हुन दिइएको छ तर, यसका लागि एउटा सर्त राखिएको छ। रुसी खेलाडीले न रुसको राष्ट्रिय जर्सी लगाएर खेल्न पाउनेछन् न त राष्ट्रिय झन्डा नै बोक्न पाउनेछन्। यसैगरी उपाधि जितेपछि पनि रुसी खेलाडीको सम्मानमा रुसको राष्ट्रिय धुन पनि बजाइने छैन। पछिल्लो समय प्रतिबन्धित शक्तिवद्र्धक औषधि प्रयोगमा रुसका खेलाडीको संलग्नतालाई लिएर विश्वभर आवाज उठ्न थालेपछि अन्तर्राष्ट्रिय एथलेटिक्स महासंघ (आईएएएफ) ले यस्तो निर्णय गरेको हो।"
टुंगियो क्रिकेटको तलबसम्बन्धी विवाद,"मेलवर्न : अस्ट्रेलियाको क्रिकेट बोर्ड र सिनियर खेलाडीबीच लामो समयदेखि चल्दै आएको पारि श्रमिकसम्बन्धी विवाद समाप्त भएको छ । अस्ट्रेलियन क्रिकेट बोर्डका प्रमुख कार्यकारी अधिकृत जेम्स सन्डरल्यान्ड र अस्ट्रेलियन क्रिकेटर्स एसोसिएसन (एसीए) का प्रमुख कार्यकारी अधिकृत एलिस्टर निकोलसबीच नयाँ करार सम्झौताको विषयमा सहमति भएपछि विवादले निकास पाएको हो । यो सहमतिसँगै अस्ट्रेलियाको पाकिस्तान भ्रमण पनि निश्चित भएको छ। सहमतिसँगै राष्ट्रिय तथा अन्तर्राष्ट्रिय खेलाडीसँग नयाँ सम्झौता हुने भएको छ । यो सहमति अस्ट्रेलियन क्रिकेटका लागि महत्वपूर्ण रहेको छ । यसले नयाँ खेलाडी अनुबन्ध गर्ने मार्ग प्रशस्त गरेको छ, क्रिकेट अस्ट्रेलियाका प्रमुख कार्यकारी सन्डरल्यान्डले भने। अस्ट्रेलियन टेस्ट टोलीको बंगलादेश भ्रमणका लागि पनि सम्झौता महत्वपूर्ण रहेको उनले बताए । बंगलादेश भ्रमणमा अस्ट्रेलियाले घरेलु टोलीसँग दुईवटा टेस्ट खेल्नेछ । पहिलो टेस्ट अगस्ट २७ तारिखमा ढाकामा सुरु हुनेछ भने दोस्रो टेस्ट सेप्टेम्बर ४ तारिखदेखि चटगाउँमा सुरु हुनेछ। सन्डरल्यान्डका अनुसार यो सहमति प्रक्रिया त्यति सहज थिएन । यसले अस्ट्रेलियन क्रिकेटको मूल्य र मान्यतालाई तोडेको छ । त्यसैले यो सम्झौता सही थियो कि थिएन भन्ने कुरा इतिहासले नै बताउनेछ, सन्डरल्यान्डले भने, यो यस्तो सहमति हो, जुन सहमतिले विवादित दुवै पक्षलाई एकै सूत्रमा बाँधेको छ । यस्तो सम्झौता अस्ट्रेलियन क्रिकेट र खेलाडीका लागि निकै जरुरी पनि थियो। सहमतिपछि दुई सय ३० जना अस्ट्रेलियन क्रिकेट खेलाडीले राहतको अनुभव गरेका छन्। क्रिकेट अस्ट्रेलिया र खेलाडीहरूको संघबीच सहमति जुट्न नसक्दा जुन ३० तारिखदेखि खेलाडी बेरोजगार बनेका थिए । सहमतिपछि पुरुष र महिला खेलाडीको अनुबन्धन प्रक्रिया अघि बढाउन बाटो खुला भएको विश्वास एसीएका एलिस्टर निकोलसले व्यक्त गरे। खेलाडीले नयाँ करारनामा हेर्नेछन्। यो करारनामा ठीक छ कि छैन भनेर खेलाडीबीच मतदान हुनेछ, निकोलसले भने, मलाई विश्वास छ, त्यसको परिणाम पनि सकारात्मक आउनेछ।"
