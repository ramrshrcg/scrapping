शीर्षक,विवरण
गठबन्धन र सरकारका चुनौती,"एमाले र माओवादी केन्द्रबीचको एकता जटिल विषय हो। नेपालमा वामपन्थीहरूको एकता हुन जरुरी छ तर त्यो अर्गानिक हुनुपर्छ। एकता हुँदा टाउको र शरीर दुवै राम्रोसँग मिल्नुपर्छ। वैचारिक आधारमा यिनीहरू फरक छन्। एमालेले जनताको बहुदलीय जनवादलाई मार्गनिर्देशक सिद्धान्त मान्छ भने माओवादी केन्द्रले माओवादी विचारधारालाई। माओवादी केन्द्र सशस्त्र संघर्ष (जनयुद्ध) लाई गौरवशाली भन्छ भने एमालेले त्यो युद्धलाई निन्दनीय भन्दै आइरहेको छ। एमाले सारमा पुँजीवादी दल भइसकेको छ भने माओवादी केन्द्र आफूलाई अझै पनि समाजवादी भन्न रुचाउँछ। पार्टी एकताको सैद्धान्तिक, राजनीतिक र सांगठनिक आधार हुन्छ। त्यसैले यो गाह्रो कुरा हो, गठबन्धन बनाएजस्तो सजिलो होइन। एमाले र माओवादी केन्द्रले गठबन्धनलाई सफल बनाए। प्रतिनिधिसभा, प्रदेशसभा र राष्ट्रियसभाको निर्वाचन र संघीय र प्रदेश सरकार निर्माणसम्मलाई उनीहरूले सफलतापूर्वक अगाडि बढाएका छन्। तर एकता भइहालेको छैन। किनकि उनीहरूका बीचमा अहिले पनि केही मतभिन्नता छन्। एकतामा उनीहरूले सैद्धान्तिक, वैचारिक र सांगठनिक पक्षलाई प्राथमिकतामा राख्नुपथ्र्यो। नेताहरूको व्यवस्थापन पनि एकतामा महत्वपूर्ण विषय हो तर यो मात्रै सबैथोक होइन। उनीहरू अहिले करिब दुईतीन सयजति नेताहरूको व्यवस्थापनमा मात्रै केन्द्रित छन्। अझ कहिलेकाहीं त उनीहरू ओली र प्रचण्डको व्यवस्थापनमा मात्रै केन्द्रित भएको जस्तो देखिन्छ। यसरी पार्टी एकता भइहाल्यो भने पनि त्यो टिकाउ हुँदैन। सैद्धान्तिक, वैचारिक र राजनीतिक रूपमा एकमत भएपछिको पार्टी एकतामात्रै टिकाउ हुन्छ। अहिलेको पार्टी एकता हतारोमा गर्न खोजेको जस्तो देखिएको छ। पछि पार्टी फुटेर जनताको विश्वास गुम्ने अवस्था नआउन राम्रो हुन्छ। एमाले र माओवादी केन्द्रका समानता एमाले र माओवादी केन्द्रमा केही विषयमा सहमति र एकरूपता पाइन्छ भने केही विषयमा विमति पाइन्छ। उनीहरूबीचको एकरूपता उनीहरूले स्विकारेको भन्दा पनि बाहिरबाट हेर्दा प्रस्ट हुन्छ। पहिलो उनीहरू दुवै शुद्ध कम्युनिस्ट पार्टी होइनन्। माओवादी केन्द्रमा कम्युनिजमको रातो रङ खुइलिएर खैरो भएजस्तो अवस्था छ भने एमाले त झन् खैरोबाट पनि खुइलिएर कैलोकैलो अवस्थामा पुगिसकेको छ। यी दुवैमा रातो रङ नखुइलिएको भए उनीहरूबीचको एकता सम्भव पनि थिएन। उनीहरूले संविधानमा भएका बहुदलीय प्रतिस्पर्धा र आवधिक निर्वाचन पनि स्विकारेका छन्। पैसा खर्च गरेर जितिने अहिलेको चुनावी प्रणालीलाई पनि उनीहरूले स्विकारेका छन्। अहिलेको चुनाव पैसा नभएका पार्टीका कार्यकर्ताले जित्न गाह्रो छ। उनीहरू समाजवादउन्मुख राज्यसत्ता बनाउनेमा पनि सहमत छन्। तर उनीहरूले भनेको समाजवादउन्मुख राज्यसत्तामा राज्यले गाँस, वास, स्वास्थ्य, शिक्षा र रोजगारमा जिम्मेवारी लिइदिने र नागरिकलाई वृद्धवस्था र बालककालमा सामाजिक सुरक्षा दिने कुरामा सीमित छ। यस्तो समाजवाद स्क्यान्डेनेभियन देशहरूको अभ्याससँग नजिकको अभ्यास हो। उनीहरू व्यक्तिगत सम्पत्तिमाथि राज्यले हस्तक्षेप नगर्ने र बजारलाई अनियन्त्रित छोड्ने कुरामा पनि सहमत छन्। यस्तो खुला र अनियन्त्रित बजार समाजवादउन्मुख व्यवस्थामा स्वीकार्य नहुनुपर्ने हो। समाजवाद समुदायकेन्द्रित हुन्छ भने पुँजीवाद व्यक्ति र व्यक्तिगत सम्पत्ति केन्द्रित हुन्छ। यस्तो अनियन्त्रित पुँजीवाद पुँजीवादी भनेर घोषित गरिएका देशहरूमा पनि हुँदैन। अमेरिका र स्विट्जरल्यान्डजस्ता पुँजीवादी देशहरूमा पनि बजारमाथि सरकारको नियन्त्रण हुन्छ र त्यसका लागि संवैधानिक प्रावधानहरू नै छन्। नेपालमा भने व्यक्तिगत सम्पत्ति जति पनि राख्न दिने र बजारमा नियन्त्रण नगर्ने किसिमको समाजवाद भनिएको छ। यी विसंगतिपूर्ण कुरा हुन्। विवादका विषय यिनीहरूका बीचमा विवाद ल्याउन सक्ने विषयहरू पनि छन्। जस्तो सैद्धान्तिक आधारमा माओवादी केन्द्रले सशस्त्र संघर्ष (जनयुद्ध) लाई गौरवशाली ठान्छ भने एमालेले निन्दनीय भन्छ। एमालेले मदन भण्डारीको बहुदलीय जनवादलाई मान्छ भने माओवादी केन्द्रले एक्काइसौं शताब्दीको जनवाद। यिनीहरू यसरी इतिहासको विवादमा रुमल्लिए भने एकता नहुन पनि सक्छ। इतिहासलाई बहसको विषय बनाउने, वर्तमानमा विषयमा सहमति हुने र भविष्यमा लिने मार्गका बारेमा एकमत हुने भने यिनीहरूबीच बलियो एकता हुन सक्छ। यसका लागि सैद्धान्तिक विषयमा समायोजन हुनुपर्छ। तर उनीहरू आआफ्ना सैद्धान्तिक पक्षमा टिकेर बस्ने हो भने पार्टी एकता नहुन पनि सक्छ। माओवादीले सशस्त्र संघर्षका कारण संविधानसभा, गणतन्त्र, संघीयता आएको उपलब्धिमा आफ्नो योगदान भएको दाबी गर्न सक्छ भने एमालेले आफूले सशस्त्र संघर्ष २०२८ तिरै त्यागेकाले माओवादी जनयुद्ध आवश्यक थिएन भन्छ। चुनौती पार्टी एकतामा विभिन्न किसिमका चुनौती छन्। उनीहरूबीच सैद्धान्तिक पक्षमा सहमति हुन जरुरी छ। एमालेले जनताको बहुदलीय जनवाद र माओवादी केन्द्रले एक्काइसौं शताब्दीको जनवादमा अडान लिइराखे भने अप्ठेरो हुन्छ। यसका लागि घनश्याम भुसालले ल्याएको विचार मिलनविन्दु हुन सक्छ। अनि भविष्यका बारेमा सहमति गर्न सक्ने हो भने पनि उनीहरूबीच एकता हुन सक्छ। सांगठनिक एकीकरणको चुनौती पनि छ। माथि केन्द्रीय समितिदेखि तल जनवर्गीय संगठनहरूसम्म एकता गर्न गाह्रो हुन सक्छ। पार्टी एकता भएको खण्डमा गठबन्धनको संघीय सरकार र सातमध्ये ६ प्रदेश सरकारमा आरामदायी बहुमत हुनेछ। त्यस्तै ७५३ मध्ये करिब चार सयवटा स्थानीय तहमा पनि उनीहरूको बहुमत छ। यस्तो बेला उनीहरूलाई आफ्ना कार्यक्रम लागू गर्न सजिलो हुनेछ। एमाले र माओवादी केन्द्र दुवै नेता धेरै भएका पार्टीहरू हुन्। उनीहरूको नेतृत्व व्यवस्थापन पनि चुनौती हुन सक्छ। दुवै पार्टीका विभिन्न तहमा एक से एक नेता छन्। उनीहरूको एकता नचाहने देशभित्र र बाहिरका शक्तिबाट हुन सक्छ। नेपाली कांग्रेसले प्रचण्डलाई पाँच वर्ष सरकारको नेतृत्व गर्न दिने प्रस्ताव गरिसकेको छ। यी दुवै पार्टी मिल्दा यो कम्युनिस्ट पार्टी चीन, भियतनाम र लाओसपछि चौथो ठूलो पार्टी बन्नेछ। नेपालमा त्यस्तो ठूलो कम्युनिस्ट पार्टी बन्न नदिन अन्तर्राष्टिय शक्तिहरू पनि लाग्न सक्छन्। यस्ता शक्तिहरूको प्रयासलाई विफल बनाउनु पनि उनीहरूलाई चुनौती हुनेछ। उनीहरूलाई सबैभन्दा ठूलो चुनौती भने आफ्नै घोषणापत्रका कारण हुनेछ। उनीहरूको घोषणापत्र महत्वाकांक्षी छ। समाजवादउन्मुख कार्यक्रमबाहेक उनीहरूले दुई वर्षमा मुलुकलाई खाद्यान्नमा आत्मनिर्भर बनाउने भनेका छन्, यस्तो काम १२ वर्षमा गर्न सके पनि राम्रो हुन्छ। उनीहरूले तीन वर्षमा निरक्षरता उन्मूलन गर्ने भनेका छन्, जुन १३ वर्षमा गर्न सके पनि ठूलो उपलब्धि हुनेछ। उनीहरूले पाँच वर्षमा मुलुकका सबै क्षेत्रमा विद्युतीकरण गर्ने भनेका छन्। उनीहरूले त्यस्तो १० देखि १५ वर्षमा गर्न सकेमा पनि राम्रो हुन्छ। उनीहरूको व्यावहारिक चरित्र उनीहरूलाई समाजवादउन्मुख राज्यसत्ता बनाउन बाधक हुनेछ। खैरो भएको माओवादी र कैलो भइसकेको एमाले पुनः रातो हुन असम्भव त छैन तर त्यस्तो हुन गाह्रो छ। एकबारको जुनीमा एकपल्ट पाएको अवसरलाई नछोडौं भन्ने मानसिकताले समाजवादउन्मुख राज्यसत्ता बनाउन गाह्रो छ। पद, पैसा र पावरप्रतिको लोभले सायद रातो बन्न नदेला। सिंहदरबारभित्रको कर्मचारीतन्त्र र न्यायालय दुवै भ्रष्ट छन्। यी दलहरूले विगतमा यिनलाई बदल्नेभन्दा यिनको तालमा आफैं बदलिएका छन्। त्यसैले यो सरकारबाट धेरै आशा गर्न गाह्रो छ। भर्खर सरकार बन्ने क्रममा छ। त्यसैले धेरै नकारात्मक कुरा गर्नु बेठीक होला। तर विगतको व्यवहारले आशावादी हुने अवसर पनि खासै दिँदैन। चुनौतीबीचका अवसर उनीहरूलाई अवसर पनि छ। पार्टी एकता भएको खण्डमा उनीहरूको संघीय सरकार र सातमध्ये ६ वटा प्रदेश सरकारमा आरामदायी बहुमत हुनेछ। त्यस्तै ७५३ मध्ये करिब चार सयवटा स्थानीय तहमा पनि उनीहरूको बहुमत छ। यस्तो बेला उनीहरूलाई आफ्ना कार्यक्रम लागू गर्न सजिलो हुनेछ। तर यसलाई बलियो इच्छाशक्ति चाहिन्छ। चाहने हो भने सकिने रहेछ भन्ने दुई उदाहरणले देखाउँछन् लोडसेडिङ हटाउने काम र चीनसँगको पारवहन सन्धि। सरकारमा आएको केही महिनामै माओवादी केन्द्र लोडसेडिङ हटाउन सफल भयो। चीनसँग पारवहन सन्धि गर्न एमाले नेतृत्वको सरकार सफल भयो। ओली नेतृत्वको सरकारले भारतसँग टक्कर पनि लिन सक्यो, भारत पछाडि हट्न बाध्य हुने गरी। अडान लिन सक्यो भने त हुने रहेछ भन्ने देखियो। यो सरकारले मुलुकमा सबैतिर सडक पुयाउन, विद्युतीकरण गर्न र प्रत्येक स्थानीय तहमा प्राविधिक शिक्षालय खोल्न सक्यो भने मुलुकका लागि ठूलो उपलब्धि हुनेछ। प्राविधिक शिक्षालय खोल्ने विषय सरकारले घोषणा गरिसकेको छ। त्यस्तो भयो भने विदेशमा रहेका ४० लाख नेपाली नागरिक नेपाल फर्किए भने पनि उनीहरूले अवसर पाउन सक्छन्। नेपाल असाध्यै परनिर्भर भएको छ। अहिलेको हाम्रो आयातनिर्यातको तुलनामा १३ गुणा बढी छ। दस वर्षअगाडि अनुपात जम्मा दुई गुणा थियो। अहिले नेपालले पाँच अर्बको फलफूल, १० अर्बजतिको तरकारी र ३६ अर्बको खाद्यान्न आयात गर्छ। ४० वर्षअगाडि नेपालमा एसियामै पाँचौं ठूलो खाद्यान्न निर्यात गर्ने मुलुक थियो। अब कृषि क्रान्ति गरेर घोषणापत्रमा भनेजस्तो दुई वर्षमा होइन अझै धेरै समय लिएर र कृषि क्रान्तिमा ध्यान दिएर भए पनि खाद्यान्नमा आत्मनिर्भर बनाउन सक्यो भने ठूलो उपलब्धि हुनेछ। नेपालका ८५ प्रतिशतभन्दा बढी गाउँमा बस्ने हुँदा खाने गरिबहरूलाई सरकारले सहयोग गर्न सकेको छैन। सरकार ती जनताकहाँ पुग्न सक्नुपर्छ। नेपालमा पद्धतिअनुरूपको विकास हुन सकेको छैन र भ्रष्टाचार व्याप्त छ। पैसा र पहुँच हुनेहरूले गैरकानुनी काम पनि गर्न सक्छन्। तर गरिब र शक्तिहीनहरू अन्याय सहेर बस्न पनि विवश हुन्छन्। पद्धति स्थापित गर्ने हो भने एउटा ढाक्रे र पहुँचवालालाई समान अवसर हुन सक्छ। यस्तो गर्न सक्ने हो भने बीसौं वर्ष यिनीहरूले जनताको मत पाइरहनेछन्। तर वाम गठबन्धनका दलका नेताहरूको पुँजीवादी चरित्र हेर्दा उनीहरूले यस्तो गर्लान् भन्ने आशा गर्न गाह्रो छ। छैन अधिनायकवादको डर यो सरकार शेरबहादुर देउवा र उनको दलले चुनावमा भनेजस्तो अधिनायकवादी बन्ने सम्भावना छैन। यी दलका नेताहरूको विगतका व्यवहार, प्रविधिको विकास, हाम्रो लोकतान्त्रिक व्यवस्था र संविधान र लोकतान्त्रिक संस्कारले पनि दल र नेताहरूलाई अधिनायकवादी बन्न दिँदैन। चुनावका बेला यो प्रचारले खासै असर पार्न पनि सकेन, बरु जनादेश आएपछि पनि सरकार नछोड्ने र कामचलाउ सरकारको नेतृत्व गरिरहँदा जथाभावी निर्णय गर्ने देउवा नै अधिनायकवादी चरित्रका हुन्।"
लालबाबुको दोस्रो अवतार,"केपी शर्मा ओलीको प्रधानमन्त्री पदको शपथ ग्रहण कार्यक्रममा पुगेका एमाले सेलिब्रिटी नेता लालबाबु पण्डितलाई ओलीले सरप्राइज दिएर जनसंख्या तथा वातावरणमन्त्री बनाइदिए। नवप्रधानमन्त्री ओलीबाट दुनियाँले अपेक्षाका पोका उन्दै गर्दा असली राष्ट्रवादी छवि बनाएका पण्डितबारे झनै बढी अपेक्षा सुनिन थालेका छन्। नेपालको सरकारी जागिर खाँदै अमेरिका र युरोपमा स्थायी बसोवासको दोहोरो हैसियत बनाउनेहरू स्वतः सरकारी कर्मचारीबाट बर्खास्त हुने गरी कानुन बनाउने काममा सफलता पाएका पूर्वसामान्य प्रशासनमन्त्री लालबाबु पण्डित सोही लोकप्रिय भए। आफ्नै पार्टीका कतिपय राष्ट्रवादी र युवा नेताले त्यस्तो कानुन नबनाउन दबाब दिँदा पनि उनी डेग चलेनन्। लालबाबुको आत्मकथा सिंहदरबार बदल्ने कथा पढेपछि लालबाबुको नियतबारे धेरै कुरो बुझिन्छ। किताब पढ्दा यस्तो लाग्छ, नैतिक रूपमा बलशाली मान्छेका अघि बडेबडेको समेत केही लाग्दैन। लालबाबुविरुद्ध अन्य दलका बाबुसाहेबहरू त लागे नै, एमाले, युवासंघ र महिला संघका बडे हरू पनि लागेका कथा किताबभित्र आएका छन्। ऐनविरुद्ध लवि गर्नेहरूको एकएक नाम किताबमा निर्भीकताका साथ उनले उल्लेख गरेका छन्। लालबाबुको इमानदार मिसन पुस्तकबाटै प्रस्टिन्छ। मधेसमा जन्मेर पहाडी स्कुल पढेका लालबाबु एमालेभित्रका वैचारिक नेता हुन्। मजदुर फाँटबाट आएका उनी पहाडपर्वतहिमाल र मधेसको मर्म राम्ररी बुझ्छन्। मदनकुमार भण्डारीसँगै पञ्चायतकालीन संघर्षबाट खारिएर आएका उनले पार्टी, सरकार र समाजमा हुने विभेद, अर्घेल्याईं र षड्यन्त्रका कथा राम्ररी बुझेका छन्। जीवनभर नेपालको जागिर खाएर मर्नेबेलामा सुकिलो देशतिर गएर मर्ने रहर गर्ने सरकारी कर्मचारीबाट देशको विकासको अलिकति पनि अपेक्षा गर्न सकिँदैनथ्यो। नेपालको जागिर खाने, जागिरकै सिलसिलामा अकूत सम्पत्ति कमाएर बालबच्चा विदेश एक्सपोर्ट गर्ने अनि पेन्सन पाकेपछि विदेश जाने, पेन्सन झिक्न र बेलाबेला ट्रेकिङ जानका लागि नेपाल आउने ! यो रोगले नेपाल आक्रान्त थियो र एउटा इमानदार नेताले गरेको पहलकदमीले कमसेकम त्यो बेथिती आज रोकिएको छ। मान्छेहरू भन्छन्, तानाशाही शासनमा मात्रै हो व्यक्तिले समाजमा ठूला परिवर्तन गर्न सक्ने, हाम्रोमा प्रणाली नै बर्बाद छ, एउटा मान्छेले के नै गर्न सक्छ ? लोकतन्त्रमा अनेक जञ्जाल र सञ्जालको हस्तक्षेप र प्रभाव चर्को हुन्छ। कानुन, थिति, रीति, ऐन, विधिविधान र प्रक्रियाजस्ता कुराले आमूल सुधारको बाटो रोक्छ। तर पण्डितले सबै व्यवधान पाखा लगाएर मन्त्रीकालमा अहम् काम गरे। उनको पुस्तकका सबै कथन मान्ने हो भने उनी लाखौंकरोडौंमा बिकेनन्। इमानका अघि पैसाका बिटा कायल भए। गत चुनावमै पनि पण्डितको इमानदारी झल्कियो। पैसा नकमाएका आम आद्मी उनले कांग्रेसको गढ मानिने मोरङमै कोइराला परिवारका शेखर कोइरालालाई हराइदिए। ठेकेदार, जग्गा दलाल र म्यानपावरका पैसावालाहरूका पैसा र डोनेसनमा चुनाव लड्ने नेतालाई चुनौती बन्दै उनले चुनावी अभियानमा जनतासँग चन्दा मागेर चुनाव लडे। पण्डितलाई विदेश बस्ने व्यक्तिहरूले समेत केही सहयोग पठाइदिए। इमानदार भएर बाँच्न कठिन हुँदै गएको समयमा पण्डितको इमानदारीले सबैलाई कायल पार्यो। चुनावपछि उनले आफ्नो चुनाव खर्च पनि सार्वजनिक गरे। चुनावी प्रचारका क्रममा उनी पत्रकारहरूसँग भनिरहेका थिए, मन्त्री हुँदा मैले गर्न खोजेको कामलाई सकारात्मक रूपमा चर्चा गरिदिएर मलाई सहयोग गर्नुभयो, अब चुनाव सयपचास पैसा रुपैयाँ दिएर सहयोग गर्नुहोस्। चुनावमा उनलाई लक्षित गरेर बमसमेत फ्याँकियो, तर बलले उडाएन लाल सपना। वाम सरकारको घोषणापत्रमा विद्युतीय सवारीमा शतप्रतिशत कर छुटको कुरा उल्लेख छ। यतिमात्रै कार्यान्वयन गराउन सके भने स्वच्छ हावाको जस पण्डितले पाउनेछन्। राष्ट्रपति भवनमा ओलीको शपथ कार्यक्रममा पुगेका पण्डितलाई ओलीले मन्त्रीमा नियुक्त गर्नुपछाडिको मूल कारण पण्डितको नैतिक बल नै हो। आलोेपालोका नाममा प्रधानमन्त्री र पार्टी अध्यक्ष दुवैबाट नहट्ने योजनाका साथ अघि बढेका ओलीलाई आफूले चुनेका अनुहार विवादरहित मात्रै होइन, लोकप्रिय पनि चाहिएको थियो। पण्डितको नियुक्तिमा कसैले विरोध गर्न सक्दैनन् भन्ने ओलीले बुझेका छन्। पार्टीभित्र अर्को पक्षको आवाज सुन्नेभन्दा पनि तिनलाई कमजोर तुल्याउनेतिर अग्रसर भएका ओलीसमेत पण्डितको लोकप्रियताबाट नतमस्तक भए। प्रदेश ३ को मुख्यमन्त्रीमा अष्टलक्ष्मीलाई जिल्याइदिने ओलीले नत्र घनश्याम भुसालको वैचारिक स्कुलका पण्डितलाई अनौठो सरप्राइज दिने थिएनन्। हाम्रोमा फलानो मन्त्रालय बलियो र ढिस्कानो कमजोर भन्ने मान्यता छ। शक्तिको अभ्यासमा त्यस्तो हुन्छ पनि। बुझिल्याउँदा अहिले पण्डितलाई थमाइएको मन्त्रालय शक्ति र जिम्मेवारीका हिसाबले मालदार होइन। उसो त अघिल्लोपटक पण्डितले सम्हालेको मान्त्रालय धन्दा र कमाइ का हिसाबले खासै चर्चित र मालदार थिएन। कामै गरेरै उनले आफ्नो र मन्त्रालयको नाम उजिल्याएका हुन्। तर झन्डा हल्लाउन मात्र मन्त्री नभएका उनलाई यहाँ अवसर उत्तिकै देखिन्छ। बीस वर्षअघिका हाम्रा खोलानाला, पहाड, पर्वत र फाँट हेरे मात्र पनि हामीले कति वातावरण विनाश गर्यौं थाहा हुन्छ। सडक, बजार र राजमार्गमा कालो धुवाँको मुस्लो उडाउँदै हिँडेका गाडी हेर्दा हाम्रो वातावरण र स्वास्थ्य कति खतरामा छ भन्ने देखिन्छ। सडक र सार्वजनिक स्थानमा ठालु पल्टेर चुरोट पिउँदै बुङबुङ्ती धुवाँ उडाउनेहरू देख्दा हाम्रो कानुन उल्लंघन भएको बुझिन्छ। क्यान्सरका कारण अस्पतालका बेडमा किमोथेरापी लिँदै जीवनसँग संघर्ष गरिरहेका बच्चाहरू देख्दा हामी वायु प्रदूषणको कति भयावह अवस्थामा छौं भन्ने थाहा हुन्छ। इँटाभट्टाबाट निस्केको धुलो र धुवाँका कारण घुर्मैलो बनेको आकाशबाट हाम्रो वातावरणको वास्ताविकता देखिन्छ। काला धुवाँ उडाउने सवारी चालक र धनीलाई गम्भीर कारबाही गर्ने हो भने कालो धुवाँ रोक्न कठिन छैन। विद्यमान कानुनलाई कडा कार्यान्वयन गरे मात्रै पनि सार्वजनिक स्थानमा निकोटिनका धुवाँ उडाउनेहरू नियन्त्रित हुनेछन्। पोलिथिन, गुट्खा, चाउचाउ र टफी (साना चक्लेट) का कागजले हाम्रो माटो भरिएका छन्। त्यस्ता उत्पादनमा नियन्त्रण र पोलिथिन ब्याग नियन्त्रणसम्बन्धी विद्यमान कानुन लागू गर्ने हो भने परिवर्तन देखिनेछन्। खोलामा ढल मिसाइएका कारण र खोलामा मनलाग्दी करेन्ट लगाएर र विषादी हालेर माछा मार्ने कामले समग्र पर्यावरण सखाप भएको छ। हाम्रा जलचर लोप भएका छन्। यस्तोमा पनि कानुन र कडा कारबाही आवश्यक छ। पण्डितले पहिले बनाएको छविका कारण पनि मन्त्रालयले ल्याएका नयाँ कार्यक्रम लागू गर्न सहज हुनेछ। वाम सरकारको घोषणापत्रमा विद्युतीय सवारीमा शतप्रतिशत कर छुटको कुरा छ। यसैमा पण्डितले डिल गरे भने पनि भोलि स्वच्छ हावाको जस उनले पाउनेछन्। चुनाव पहिले पण्डितका प्रतिस्पर्धी उम्मेदवार शेखर कोइरालाले कुनै मन्तव्यमा आफूले लालबाबुलाई नचिनेको बताए। लालबाबुले यो कुरा थाहा पाएपछि ठट्यौली पारामा प्रतिक्रिया दिए, डा सापले मलाई चिन्नुभएको रहेनछ, अब चुनाव जितेपछि कोइराला निवासमा साइकल चढेरै पुग्छु र उहाँलाई लड्डु खुवाउँछु। उनले चढ्ने साइकल सादगीको त प्रतीक हो नै, सँगै विश्वभर कार्बन उत्सर्जन नगर्ने सफा सवारीसाधनको प्रतीक पनि हो। दिगो, विकास, मानव स्वास्थ्य, पर्यावरण संरक्षण र जनसंख्या नियन्त्रणजस्ता विषयमा चट्टानी अडानी लिएर लालबाबुले आफूलाई फेरि प्रमाणित गरून्। डीभी प्रकरणमा धेरै नेपालीले चिनेका उनलाई यति गर्न सके विश्वले चिन्नेछ, वातावरणसम्बन्धी ठूलाठूला अन्तर्राष्ट्रिय संस्थाले चिन्नेछन्। उनको दोस्रो अवतार हेर्ने रहर छ।"
मालदिभ्सको राजनीतिक संकट,"दक्षिण कोरियामा आयोजित शीतकालीन ओलम्पिकका कारण उत्तर कोरियाले आणविक परीक्षणको गतिविधि सञ्चालनमा ल्याएको छैन। दक्षिण कोरिया र अमेरिकाले पनि संयुक्त सैन्य अभ्यासलाई केही समयका लागि स्थगित गरेका छन्। यसैबीच उत्तर र दक्षिण कोरियाका बीचमा वार्ताका पहलहरू पनि भइरहेका छन्। सधैं चर्चामा आइरहने उत्तर कोरिया केही समय शान्ता भइरहेको बेला विश्वको ध्यान दक्षिण एसियाली मुलुक मालदिभ्समा उत्पन्न राजनीतिक संकटतर्फ केन्द्रित छ। विश्वको ध्यान संकटमा भन्दा पनि संकटले ल्याएको भूराजनीतिक हलचलतर्फ केन्द्रित छ। गत फेब्रुवरी १ मा सर्वोच्च अदालतले बेलायतमा निर्वासन जीवन बिताइरहेका पूर्वराष्ट्रपति मोहम्मद नासिदलगायत अन्य नौजना विपक्षी नेताहरूविरुद्ध लगाइएको आतंकवादको आरोप खारेज गर्न र विपक्षी दलसँग मिलेको आरोपमा बर्खास्त गरिएका सत्तारुढ दलकै १२ जना सासदहरूको संसद् सदस्यता पुनस्र्थपित गर्न आदेश दिएको थियो। सर्वोच्च अदालतको आदेश स्वीकार गर्दा पुनस्र्थापित सांसद्हरूका कारण संसद्मा विपक्षीहरूको बहुमत हुने र माहभियोगको सामना गर्नुपर्ने डर तथा विपक्ष नेताहरूको रिहाइले यसै सालको अन्त्यतिर हुने भनिएको राष्ट्रपतीय निर्वाचनमा आफू हार्ने त्रासले राष्ट्रपति अब्दुल्ला यामिनले फरक निर्णय लिए। उनले संकटकाल घोषणा गर्दै प्रधानन्यायाधीश अब्दुल्ला सइद, अर्का न्यायाधीश अली हमिद र न्याय प्रशासक हसन सइदलाई पक्राउ गर्ने आदेश दिए। न्यायपालिका र कार्यपालिकाबीचको शक्ति संघर्ष नै हालको राजनीतिक संकटको कारक हो। विकसित राजनीतिक संकटका सम्बन्धमा अमेरिका, भारत र संयुक्त राष्ट्रसंघले राष्ट्रपति यामिनको कदमको विरोध गर्दै अदालतको निर्णयको सम्मान गर्न आह्वान गरेका छन् भने चीनले यसलाई मालदिभ्सको आन्तरिक मामला भएको जनाएको छ। चिनियाँ विदेश मन्त्रालयका प्रवक्ता ग्याङ सुवाङले पत्रकारहरूसँग कुरा गर्दै अन्तर्राष्ट्रिय समुदायले मालदिभ्सको सार्वभौमिकता र भौगोलिक अखण्डताको सम्मान गर्दै उनीहरूको भूमिका रचनात्मक हुनुपर्ने प्रतिक्रिया दिएका छन्। बेलायतमा निर्वासनमा रहेका पूर्व राष्ट्रपति मोहम्मद नासिदले भारतलाई सेनासहितको दूत पठाएर विद्यमान राजनीतिक संकटलाई हस्तक्षेप गरिदिन आह्वान गरेका छन्। अर्कोतर्फ आफ्नो कदमको बचाउ गर्दै राष्ट्रपति अब्दुल्ला यामिनले चीन, पाकिस्तान र साउदी अरबमा आफ्ना विशेष दूत पठाएर सहयोगको याचना गरेका छन्। सन् १९६६ मा ब्रिटिस उपनिवेशबाट स्वतन्त्र भएपछि मालदिभ्सलाई स्वतन्त्र राष्ट्रको रूपमा समर्थन गर्ने पहिलो राष्ट्र भारत हो। रणनीतिक, आर्थिक र सैन्य सहकार्य गर्दै आएको भारत मालदिभ्सको सबैभन्दा घनिष्ट मित्र पनि हो। तीन दशक सत्ता सम्हालेका वर्तमान राष्ट्रपतिका सौतेला भाइ मौमुन अब्दुल गयुम र प्रजातान्त्रिक प्रणालीबाट निर्वाचत पहिलो राष्ट्रपति माहेम्मद नासिद दुवै प्रोइन्डियन राष्ट्रपति थिए। सन् १९८८ मा मालदिभ्सका व्यापारी अब्दुल्ला लुथुपीको संलग्नता रहेको भनिएको सत्ता कूको प्रयासमा श्रीलंकाली पृथकतावादी समूह लिबरेसन टाइगर्स अफ तमिल इलमका गुरिल्लाहरूद्वारा माले एयरपोर्ट, संसद् भवन तथा राष्ट्रपति भवन कब्जा गरिएको थियो। भारतका तत्कालीन प्रधानमन्त्री राजीव गान्धीले १२ घन्टाभित्र सेनाका १६ सय विशेष दस्ता पठाएर सत्ता कू को योजनालाई विफल पारिदिएका थिए। अपरेसन क्याक्टस नाम दिइएको उक्त मिसनको छिमेकी राष्ट्रहरू नेपाल र बंगलादेश तथा शक्तिशाली राष्ट्रहरू अमेरिका, बेलायत र सोभियत संघले समर्थन गरेका थिए। चीनलाई कसरी रोक्ने र आफ्नो प्रभुत्व पुनस्र्थापित गर्ने भन्ने चिन्ता भइरहेको बेला मालदिभ्समा हाल विकसित संकट भारतका लागि चुनौती बनेको छ। मालदिभ्समा जारी राजनीतिक संकटले भारत सबैभन्दा अप्ठ्यारो परिस्थितिमा छ। भारतीय विदेश मन्त्रालयले राष्ट्रपति यामिनको कदमले निम्त्याएको राजनीतिक संकटले आफूहरू चिन्तित भएको जनाएको छ, तर समस्या समाधानका लागि के गर्ने भन्ने आधिकारिक धारणा सार्वजनिक गरेको छैन। राष्ट्रपति यामिनले आफ्ना विदेशमन्त्रीलाई विशेष दूतका रूपमा भारत पठाउन चाहेका थिए, तर उक्त प्रस्तावलाई भारतले हालसम्म स्विकारेको छैन। भारतले सफ्ट र कोर्सिभ दुवैखाले डिप्लोमेसीको लेखाजोखा गर्दैछ। पहिलो प्रधानमन्त्रीको विशेष दूत पठाएर भारतको स्पष्ट धारणा राख्ने र राष्ट्रपाति यामिनलाई कोर्स करेक्सन गर्न लगाउने। दोस्रो पूर्वराष्ट्रपति मोहम्मद नासिदले भनेजस्तै सैन्य दस्तासहितको विशेष दूत पठाउने र बलपूर्वक राष्ट्रपति अब्दुल्ला यामिनलाई दबाब दिने। पहिलो विकल्पअनुसार विशेष दूत पठाएर गरिने पहलमा यामिनले आफ्नो निर्णयमा बदलाब ल्याउलान् भन्नेमा भारत ढुक्क हुन सकेको छैन। दोस्रो विकल्पका लागि पनि हालको परिस्थिति सन् १९८८ को भन्दा विल्कुल फरक छ। त्यतिबेलाको संकटको कारक श्रीलंकाली पृथकतावादी समूह थियो र सरकारले भारतलाई गुहारेको थियो। तर हालको संकटको कारक सरकार आफैं हो र हस्तक्षेपका लागि विपक्षले आह्वान गरेको छ। त्यतिबेला भारत मालदिभ्स मामलाको एक्लो सरोकारवाला राष्ट्र थियो तर हाल चीन र साउदी अरेबिया पनि छन्। तसर्थ भारत केही समय पर्ख र हेरको अवस्थामा देखिन्छ। भारतीय विदेश मामलाका जानकार सी राजामोहनले इन्डियन एक्सप्रेसको एक आलेखमार्फत दुई विकल्प प्रस्तुत गरेका छन्। पहिलो डु नथिङ, केही नगरी राष्ट्रपति यामिनले चालेको कदमलाई समर्थन गर्ने। दोस्रो डु समथिङ, सत्तापक्ष र विपक्षबीचको मध्यस्थता गर्ने, दबाबको कूटनीतिक प्रयोग गर्ने र अन्त्यमा बल प्रयोग गरी कानुनी शासनको पुनर्बहली गर्ने। तर उनले प्रस्तुत गरेका विकल्पमध्ये पहिलो विकल्पअनुसार प्रो चाइनिज राष्ट्रपतिको कदमलाई स्वीकार गर्दा भारतले मालदिभ्समा झन् आफ्नो प्रभाव गुमाउनेछ। दोस्रो विकल्पको प्रयोग गर्दा मालदिभ्समा विद्यमान चीनको बलियो उपस्थितिलाई नजरअन्दाज गर्न सक्ने छैन। यसै क्रममा सरकारको स्वामित्वको ग्लोबल टाइम्सको चिनियाँ अनलाइन पत्रिकाको फेब्रुअरी ६ मा प्रकाशित सम्पादकीयमा भारतले मालदिभ्सप्रतिको हस्तक्षेप रोक्नुपर्ने भन्दै चीनले स्पष्ट चेतावनी दिएको छ। मालदिभ्समा एकल वर्चस्व कायम गर्दै आएको भारत सन् २०१३ देखि सत्ता सम्हालेका वर्तमान राष्ट्रपति अब्दुल्ला यामिन चीनपरस्त हुँदै गएपछि झस्किएको हो। मोहम्मद नासिदको कार्यकालमा सन् २०१२ मा माले एयरपोर्ट विस्तारका निम्ति भारतीय कम्पनी जीएमआरलाई ठेक्का दिने सम्झौता भएको थियो, तर उनले सत्ता छोडेलगत्तै उक्त सम्झौता खारेज भयो। सन् २०१४ को सेप्टेम्बरमा चिनियाँ राष्ट्रपति सी जिनपिङले मालदिभ्सको भ्रमण गरे। उनको भ्रमणका क्रममा राष्ट्रपति यामिनले माले एयरपोर्टको विस्तारसहित ठूला भौतिक पूर्वाधार निर्माणको जिम्मा चिनियाँ कम्पनीलाई दिए। गत अगस्तमा तीनवटा चिनियाँ नौसैनिक जहाज मालेको बन्दरगाहमा उत्रिए र चिनियाँ सैनिक अधिकारीहरूले मालदिभ्सका सैनिक तालिम केन्द्रहरूको निरीक्षण गरे। गत डिसेम्बरमा चीन र मालदिभ्सबीच खुला व्यापार सम्झौता भयो। यसरी एकपछि अर्को गर्दै चीनसँग सम्झौता गर्दै मालदिभ्स भारत पहिलो नीतिबाट चीन पहिलो नीतिमा ढल्किँदै गएपछि भारत चिन्तित बनेको हो। मालदिभ्समा बन्दरगाह निर्माण गरी मध्य एसियासँगको व्यापारिक सम्बन्धलाई आक्रामक ढंगले अगाडि बढाउने र नौसैनिक बेस खडा गरी हिन्द महासागरलाई आफ्नो आर्थिक र सामरिक प्रभाव क्षेत्र बनाउने चनिको दीर्घकालीन रणनीतिप्रति पनि भारत अन्जान छैन। श्रीलंकाको हबनटोटा बन्दरगाह र पाकिस्तानको ग्वादरमा निर्माणाधीन बन्दरगाहलाई हेर्ने हो भने चीनको नियतमाथि भारतले शंका गर्ने ठाउँ छ। चीनलाई कसरी रोक्ने र आफ्नो प्रभुत्व पुनस्र्थापित गर्ने भन्ने चिन्ता भइरहेको बेला मालदिभ्समा हाल विकसित संकट भारतका लागि चुनौती बनेको छ। मालदिभ्सका नेता नासिद र राष्ट्रपति ब्दुल्ला यामिनको आआफ्नो राष्ट्रिय स्वार्थ सुरक्षित गर्ने रणनीतिक चालले विश्वकै ध्यान तानेको छ। एसिया टाइम्समा गत फेब्रुवरी ७ मा एमके भद्रकुमारको मालदिभ्स संकट र भारत, अमेरिकी गठबन्धन निर्माण शीर्षकमा एक आलेख प्रकाशित भएको छ। उनले वासिंटन र नयाँदिल्ली प्रोचाइनिज बिल्ला भिरेका अब्दुल्ला यामिनबाट छुटकारा पाउन चाहन्छन् र हालको मालदिभ्स समस्याको मुख्य जड भूराजनीति नै हो भन्ने निचोड निकालेका छन्। मालदिभ्सको भूमिमा आफ्नो सैन्य गतिविधि गर्न पाउने र दुई देशबीचको सैनिक सहकार्यका लागि स्टाटस अफ फोर्स एग्रिमेन्ट (सोफा) सम्बन्धमा राष्ट्रपति ओबामाकै कार्यकालमा छलफल भएको तर अब्दुल्ला यामिन सत्तामा आएपछि अगाडि बढ्न सकेको छैन। पूर्व राष्ट्रपति नासिदलाई सत्तामा ल्याएर अमेरिका सोफा वार्तालाई अगाडि बढाउन चाहन्छ। भद्रकुमारका अनुसार, अमेरिका र भारतको असली गेम प्लान डिएगो ग्रासिया र सेसल्स टापुहरूलाई मालदिभ्ससँग जोडेर दोस्रो द्वीपशृंखला निर्माण गरी चिनियाँ पन्डुब्बी जहाज र हिन्द महासागर भएर चीनले गर्ने वैदेशिक व्यापार नियन्त्रण गर्ने हो। माल्दिभ्स संकट सम्बन्धमा भारतीय प्रधानमन्त्री नरेन्द्र मोदी र अमेरिकी राष्ट्रपति डोनाल्ड ट्रम्पका बीचमा टेलिफोन वार्ता भएको छ। कोलम्बोस्थित अमेरिकी राजदूतावास दिल्लीसँग निकट रहेर काम गरिरहेको कुरा सञ्चारमाध्यममा आएका छन्। विश्व भूराजनीति एटलान्टिक महासागरबाट हिन्द प्रशान्त महासागरमा केन्द्रित भइरहेको अवस्थामा भारत र चीन यसको महŒवपूर्ण पक्ष बनिरहेका छन्। भारतले गरेको प्रगति र हासिल गरेको सफलतालाई चीनले मान्यता नदिने, भारतको क्षेत्रीय प्रभुत्व सन्तुलनमा ल्याउन पाकिस्तानसँग सहकार्य गर्ने र आफ्ना छिमेकी देशहरूमा आक्रामक ढंगले प्रभुत्व जमाउँदै गएपछि भारत बाध्य भएर अमेरिकासँग गठबन्धन गर्न पुगेको हो। चीनको बढ्दो दबदबा रोक्न अमेरिकाका लागि पनि भारतको विकल्प थिएन। चीनलाई क्षेत्रीय शक्तिका रूपमा सन्तुलनमा राख्ने भारतीय प्राथमिकता र चीनको विश्वव्यापी प्रभाव खुम्च्याउनुपर्ने अमेरिकी बाध्यताले दुई राष्ट्रबीचको गठबन्धन बन्यो। भारतसँगको गठबन्धनले अमेरिकाले हिन्द प्रशान्त महासागरको अवधारणालाई अघि सारेको हो। यसैबीच गत जनवरी १७ मा भारतले परमाणु अस्त्रसहित अन्तरमहादेशीय मार हान्न सक्ने अग्नि ५ नामक लामो दूरीको ब्यालेस्टिक मिसाइलको सफल परीक्षण गर्यो। भारतले गरेको परीक्षणमा अमेरिकाले विरोध गरेन, तर राज्यको स्वामित्वमा रहेको चिनियाँ पत्रिका ग्लोबल टाइम्सको अनलाइन संस्करणले भारतले गरेको मिसाइल परीक्षण चीनका लागि खतरा भन्दै भारतलाई आफ्नो तागतको बढ्ता अन्दाज नलगाउन चेतावनी दिएको थियो। डोक्लाम विवादपछिको चिसिँदै गएको चीन र भारत सम्बन्धमा अग्नि ५ को परीक्षणले भारतले चीनलाई चेतावनी दिएको वासिंटन पोस्ट्ले जनाएको थियो। मालदिभ्सको हालको राजनीतिक संकट भारतका निम्ति अग्नि ५ परीक्षणपछिको कूटनीतिक अग्निपरीक्षा हो। भारतीय थिंकट्यांक, अवकाश प्राप्त ब्रिग्रेडिएर तथा इन्स्टिच्युट फर डिफेन्स स्टडिज एन्ड एनालिसिसका पूर्व सहनिर्देशक रुमाल दहियाले, फेब्रुवरी ९ मा मालदिभ्सलाई मद्दत चाहिएको छ र त्यो मद्दत भारत एक्लैले दिन सक्ने शीर्षकमा आफ्नो टिप्पणी प्रकाशित गरेका छन्। उनले लेखेका छन्, मालदिभ्स मामलामा अन्तर्राष्ट्रिय समुदायको सीमित सरोकार छ, तर उनीहरूले आफ्नो नजिकको छिमेकमा विकसित घटनाक्रमप्रति भारतले कस्तो प्रतिक्रिया दिन्छ भनी उत्सुकताका साथ हेरिरहेका छन्। यदि भारतले आफ्नो भूमिनजिकै आफ्नो प्राथमिक हितको सुरक्षा गर्न सक्तैन भने बृहत् क्षेत्रको सुरक्षा प्रदाता हुनेछ भनेर विश्वास गर्न कठिन हुनेछ। रुमेल दहियाले भनेजस्तै भारतले मालदिभ्सको संकट समाधानमा चाल्ने कदमले उसको हितको सुरक्षा गर्दै चीनलाई सवक र अमेरिकालाई सन्देश दिँदै क्षेत्रीय सरोकारवाला राष्ट्रहरूलाई विश्वास दिलाउनुपर्नेछ। नेपाल र माल्दिभ्ससँग सम्बन्ध बिग्रँदै गएको कुरा भारत स्वयंले स्विकारेको हो। नेपालसँगको सम्बन्धमा परेको प्वाल त सुष्मा स्वराजको प्रोएक्टिभ डिप्लोमेसीले केही हदसम्म टाल्ने कोसिस गरेको छ, तर मालदिभ्ससँगको सम्बन्धमा भ्वाङ परेको छ जुन टाल्न भारतलाई हम्मेहम्मे पर्नेछ। समग्रमा मालदिभ्समा अहिले देखिएको राजनीतिक संकट भारत र चीनबीचको भूराजनीतिक चेस खेल हो। हिन्द महासागरमा आक्रामक रूपमा बढेको चिनियाँ उपस्थितिलाई भारत चेक गर्न चाहन्छ र यहाँको जलक्षेत्रमा एकल अधिकार जमाउन खोज्ने भारतलाई चीन ब्यालेन्स गर्न चाहन्छ। सत्तामा रहेका वर्तमान राष्ट्रपति अब्दुल्ला यामिनलाई चीन टिकाउन चाहन्छ र भारत उनलाई हटाएर नासिदलाई ल्याउन चाहन्छ। अर्को शब्दमा यो आआफ्नो राष्ट्रिय स्वार्थ सुरक्षित गर्ने रणनीतिक चाल हो र यी दुईबीचको चाललाई सारा विश्वले रोमाञ्चक मानेर हेरिरहेको छ।"
"यथ्लेटिको मड्रिडको जित, बार्सिलोनालाई दबाब",काठमाडौं : स्पेनिस ला लिगाको दोस्रो स्थानमा रहेको यथ्लेटिको मड्रिडले सहज जित निकाली शीर्ष स्थानको बार्सिलोनामाथि दबाब कायमै राखेको छ। आइतबारको खेलमा यथ्लेटिक विल्बाओमाथि २० को जित हात पार्दै उपाधि होडमा शीर्ष स्थानको बार्सिलोनामाथि दबाब बनाएको छ। यथ्लेटिको मडिड्रको घरेलु मैदानमा भएको खेलमा पहिलो हाफ भने गोलरहित बराबरीमा सकिएको थियो। यथ्लेटिको मड्रिडका लागि ५९ औं मिनेटमा मैदान छिरेका केभिन गामेइरोले गोल गरेका थिए भने ८० औं मिनेटमा डियगो कोस्टाले गोल गरे। २४ खेलबाट ५५ अंक बनाएको यथ्लेटिको मड्रिड दोस्रो स्थान यथावत रहेको छ । शीर्ष स्थानको बार्सिलोनाभन्दा ७ अंकले पछि रहेका यथ्लेटिको मड्रिड तेस्रो स्थानका भ्यालेन्सिया भन्दा ९ र चौथो स्थानको रियल मड्रिडभन्दा १० अंकले अगाडी रहेको छ । यस अघिका लगातार दुई खेलमा बार्सिलोना बराबरीमा रोकिदा यथ्लेटिको मड्रिड दबाब बनाउन सफल भएको हो ।
पुलिसको सहज जित,"हेटौंडा : तेस्रो टुबोर्ग हेटौंडा गोल्डकपमा नेपाल पुलिस क्लबले प्रभावशाली जित निकालेको छ। वनविज्ञान खेलमैदानमा आइतबार भएको खेलमा पुलिसले घरेलु टोली विजय युथ क्लबलाई ३० गोलले हराउँदै सेमिफाइनलमा स्थान बनायो। पुलिसको जितमा अभिषेक रिजालले दुई तथा रवि पासवानले एक गोल गरे। अभिषेकले ११ र ४०औं मिनेटमा गोल गर्दै पहिलो हाफमै पुलिसको अग्रता दोब्बर बनाए। रविले ५९औं मिनेटमा गोल गरेका थिए। ८१औं मिनेटमा विजय युथका रक्षक मनोज विष्ट रातो कार्ड पाउँदै बाहिरिएपछि टोलीले थप दबाब झेलेको थियो। पुलिसका खेलाडीलाई हातपात गर्न खोजेपछि मनोजलाई रेफ्रीले रातो कार्ड देखाएका थिए। सुमन भोम्जन स्मृति खेलकुद प्रतिष्ठानको आयोजनामा सञ्चालित प्रतियोगितामा पुलिसले फाइनल प्रवेशका लागि थ्रीस्टार र संकटाबीचका विजेतासँग प्रतिस्पर्धा गर्नेछ। खेलपछि पुलिसका प्रशिक्षक अनन्तराज थापाले राम्रो टिमवर्कको कारण जित सम्भव भएको बताए। हेटौंडाका प्रशिक्षक सुविन घिमिरेले रक्षकको कमजोरीले हार खेपेको बताए। सोमबार त्रिभुवन आर्मी र सुदूरपश्चिम११ बीच प्रतिस्पर्धा हुनेछ। प्रतियोगिताको विजेताले पाँच लाख र उपविजेताले तीन लाख रुपैयाँ पुरस्कार प्राप्त गर्नेछन्। उत्कृष्ट विधाका गोलरक्षक, रक्षक, मिडफिल्डर, स्ट्राइकर र प्रशिक्षकले जनही १५ हजार रुपैयाँ प्राप्त गर्नेछन्। प्रतियोगिताको सर्वोत्कृष्ट खेलाडीलाई ५० हजार रुपैयाँ प्रदान गरिने आयोजकले जनाएको छ। फागुन १२ गतेसम्म सञ्चालन हुने प्रतियोगितामा तीन विभागीयसहित आठ टोलीको सहभागिता रहेको छ।"
एपीएफले उचाल्यो प्रधानमन्त्रीकप अन्तराष्ट्रिय महिला भलिबलको उपाधि,"नेपालगन्ज : पाँचौं प्रधानमन्त्रीकप अन्तराष्ट्रिय महिला भलिबल प्रतियोगिताको उपाधि शसस्त्र प्रहरीको एपीएफ क्लबले उचालेको छ । गतवर्ष उपाधिका लागि भारतको रेलवेसँग हाल बेहोरेको एपीएफले यसवर्ष भने उपाधि चुम्न सफल भएको छ । बाँके जिल्ला भलिबल संघको आयोजनामा भएको लिग कम नकआउट प्रतियोगिताको सुरुवातदेखि नै विजय यात्रा सुरु गरेको एपीएफले घरेलु टोली शिवम् न्यु डायमण्डलाई हराउँदै उपाधि जितेको हो । सोमबार नेपालगन्जको महेन्द्र रंगशालाको कभर्ट हलमा भएको फाइनल खेलमा एपीएफले न्यु डायमण्डमाथि कठिन जित निकालेको छ । सुरुमा एपीएफमाथि नै हावी भएको न्यु डायमण्डले प्रदर्शनलाई निरन्तरता दिन नसक्दा उपाधिको लक्ष्यबाट चुकेको हो । उपाधि भिडन्तमा एपीएफले शिवम् न्यु डायमण्ड एकेडेमीमाथी ३२ को कठिन जित निकालेको छ । शिवम् न्यु डायमण्डले पहिलो सेटमा २५१२ सहज जित निकाल्दै राम्रो सुरुवात गरेको थियो । तर दोश्रो र तेश्रो सेटमा खेलमा फर्कदै एपीएफले २५२१ र २५१६ को जित निकाल्दै २१ को अग्रता बनाएको थियो । चौथो सेटमा शिवम् न्यु डायमण्डले पुनरागमन गदैे २५२१ ले आफनो नाममा गर्दै खेललाई २२ को बराबरीको अवस्थामा पुर्याएको थियो । निकै प्रतिस्पर्धात्मक र रोमाञ्चक बनेको अन्तिम सेटमा भने दुइ पटक शिवम न्यु डायमन्ड म्याच प्वाइन्टमा पुगेर चुकेपछि खेल एपिएफले १९१७ ले जित्यो । रोमाञ्चक बनेको फाइनलमा शिवम न्यु डायमन्डकी प्रतिभा मालीले एक्लैले ५४ अंक जोडेकी थिइन । तर टिमले भने उपाधि जित्न सकेन । त्यसै गरी मञ्जु गुरुडले १८ अंक बनाइन् । एपिएफकी सरस्वती चौधरीले ३६ अंक जोड्दा नेबिका चौधरीले २१ अंकको योगदान दिएकी थिइन् । प्रतियोगितामा एपिएफकी सरस्वती चौधरी उत्कृष्ट खेलाडी, प्रतिभा उत्कृष्ट स्पाइकर, न्यु डायमन्डकी सलिना श्रेष्ठ उत्कृष्ट लिबेरो, उत्कृष्ट सटर न्यु डायमन्डकै कृपा अधिकारी, उत्कृष्ट सर्भर एपिएफकी नेबिका चौधरी र उत्कृष्ट ब्लगरमा एपिएफकी हिरा केसी पुरस्कृत भएकी छन् । प्रतियोगिताको विजेता टोली एपिएफले सम्मान सहित नगद दुई लाख रुपैयाँ प्राप्त गरेको छ । यस्तै, उपविजेता न्यु डायमन्डले एक लाख र तेस्रो भएको नेपाल पुलिस क्लबले ५० हजार रुपैयाँ प्राप्त गरेको छ । बाँके जिल्ला भलिबल संघले आयोजना गरेको प्रतियोगिताको विजयी टोलीलाई राष्ट्रिय खेलकुद परिषदका सदस्य सचिव केशबकुमार विष्ट, नेपाल भलिबल संघका उपाध्यक्ष यामबहादुर गुरुङ, महासचिव जितेन्द्रबहादुर चन्द्, नेपालगन्ज नगरपालिका उपमेयर उमा थापा, सुशील कोइराला स्मृती प्रतिष्ठानका सदस्य सचिव अतुल कोइराला लगायतले पुरस्कारप्रदान गरेका थिए । फागुनको तीनदेखी सुरु भएको प्रतियोगिताको पहिलो टोलीको पुरस्कार शुसील कोइराला प्रतिष्ठानले प्रायोजन गरेको थियो । प्रतियोगितामा दुई विदेशी टोली सहित ६ टोलीले लिग कम नकआउटका आधारमा प्रतिस्पर्धा गरेका थिए । प्रतियोगितामा नेपाल एपीएफ, शिवम न्यु डायमन्ड, नेपाल पुलिस क्लब, आयोजक न्यु इन्द्रेणी बागेश्वरी युथ क्लव, भारत देहरादुनको स्पोर्टस ट्रेनिज र बंगलादेशको इफाद गु्रप अफ महिला भलिबल टोलीले प्रतिस्पर्धा गरेका थिए । दुई पटकको विजेता रेलवेले भने आन्तरिक प्रतिस्पर्धाका कारण आफ्नो सहभागिता जनाउन सकेको थिएन । यस्तै, आयोजकले आगामी वर्षदेखि प्रतियोगिताको क्षेत्र विस्तार गर्ने बताएको छ । महिला भलिबललाई स्थापीत गर्नमा महत्वपूर्ण भूमिका खेलेको प्रधानमन्त्रीकप पूर्व प्रधानमन्त्री स्वर्गिय शुशिल कोइरालालको सम्मानमा स्थापना भएको थियो ।"
मुख्यमन्त्रीको भलिबल साइनो,"विराटनगर : धेरैलाई थाहा नहुन सक्छ, प्रदेश नम्बर १ को मुख्यमन्त्री बनेका नेकपा एमाले पोलिटब्युरो सदस्य ४७ वर्षीय शेरधन राई भलिबलका पूर्वखेलाडी पनि हुन्। विद्यार्थी जीवनदेखि भलिबल खेल्न थालेका उनी २८ वर्षअघि भोजपुर जिल्लाकै सर्वोत्कृष्ट खेलाडी बनेका थिए। खेलकुद गतिविधिमा रुचि राख्ने उनीसँग क्षेत्रीयस्तरका भलिबल खेलेका धेरै अनुभव छन्। उनीसँग खेल र राजनीतिक क्षेत्र दुवैको अनुभव छ। ब्रिटिस आर्मीमा रहेका मामा ढोलकसिंह राईले जापानिज मिकासा बल हङकङबाट ल्याइदिएपछि आफ्नो खेलयात्रा सुरु भएको शेरधनले बताए। मामाले बल ल्याइदिएपछि खेल क्षेत्रमा लाग्ने प्रेरणा र हौसला मिल्यो। यो क्षेत्रमा पनि मैले निक्कै उचाइ लिइसकेको थिए। मामाले ल्याइदिएको त्यही बलले भलिबलमा निखारिन आफूलाई सहयोग गरेको बताए। बल बोकेर स्कुल जान्थे। दिनहँु अभ्यास गर्न थालेपछि बिस्तारै भलिबलको राम्रो खेलाडी भएँ। मलाई मामाले ल्याइदिएको बलले नै भलिबल खेलाडी बनायो, शेरधनले विगत सम्झिए। उनको त्यो बल पाँच वर्ष टिकेको थियो। १० वर्षको उमेरदेखि भलिबल खेल्न थालेका उनले २४ वर्ष निरन्तर भलिबल कोर्टमा बिताए। उनका अनुसार त्यतिबेला प्रत्येक जिल्लामा रजतजयन्ती कपका नाममा भलिबल प्रतियोगिता आयोजना हुन्थ्यो। त्यही क्रममा २८ वर्षअघि अर्थात् २०४६ सालमा आफू भोजपुर जिल्लाको सर्वोत्कृष्ट खेलाडी घोषित भएको शेरधनले बताए। भने, म सधंै टिममा पहिलो सटरको भूमिकामा रहन्थेँ। साढे चार फुटसम्म उफ्रिएर सट प्रहार गर्थे। उनले २०४३ सालबाट भने जिल्लामा भलिबलको कप्तानी पनि सम्हाल्ने अवसर पाए। आफ्नो कप्तानीमा धेरै प्रतियोगिता जितेको अनुभव शेरधनसँग छन्। मेरै कप्तानीमा दर्जनौं पटक क्षेत्रीय प्रतियोगितामा सहभागी हुने अवसर पाइयो, उनले भने, यो मेरा लागि एउटा अवसर र चुनौती पनि थियो। तर आफ्नो कप्तानीमा भएको टिमले सधैं सम्मानजनक रूपमा जित हात पार्ने गरेको उनले बताए। भने, त्यतिबेला कलेज पढ्दा भलिबल खेलेरै गोजी खर्च चलाउने गरिन्थ्यो। उनी २०४३ देखि २०५१ सालसम्म निरन्तर भोजपुर भलिबल टिमको कप्तानको भूमिकामा रहे। २०५१ सालबाट भने उनको खेल क्षेत्रमा पूर्णविराम लाग्यो। राजनैतिक क्षेत्रमा व्यस्तता बढेका कारण खेल क्षेत्रलाई निरन्तरता दिन नसकिएको उनले बताए। २०५१ सम्म आइपुग्दा राजनैतिक क्षेत्रमा धेरै व्यस्त भइयो, शेरधनले भने, त्यसपछि खेलले निरन्तरता पाउन सकेन। उनी भलिबलसँगै तेक्वान्दो र टेबुलटेनिसका खेलाडी पनि हुन्। उनले भने, म विशेष गरेर भलिबल खेल्ने गर्थे। त्यसका अलवा तेक्वान्दो र टेलिसको पनि खेलेँ। शेरधनका भलिबल प्रशिक्षक भोजपुर टक्सारका केदार श्रेष्ठ हुन्। श्रेष्ठले छोटै समयमा शेरधनले भलिबलमा प्रगति गरेको जानकारी दिए। शेरधन प्रतिभावान् खेलाडी हुन्। भलिबलमा पनि उनको भविष्य राम्रो थियो, श्रेष्ठले भने, खेल क्षेत्रमा सम्भावना हुँदाहुँदै छाडेर राजनीतिमा लाग्दा त्यहाँबाट पनि राम्रै गरे। झन् अहिले त राजनैतिक क्षेत्रबाट राम्रो हुँदै गएको छ। उनका अनुसार आफू प्रवेश गरेको जुनसुकै क्षेत्रमा पनि मेहनत गर्ने भएका कारण शेरधन सबै ठाउँमा सफल हुँदै गएका हुन्। खेल क्षेत्रमा लामो समय योगदान दिएर संघीय संरचनामा गएको मुलुकको प्रदेश नम्बर १ को पहिलो मुख्यमन्त्री हुने अवसर शेरधनले पाउनु भोजपुरे जनताका लागि गौरवको कुरा भएको उनले बताए। खेलदेखि राजनैतिक क्षेत्रसम्मको अनुभव शेरधनमा छ। छोटै समयमा राजनीतिमा पनि फड्को मार्ने नेताको पहिचान बनाउन सक्नु पनि एउटा सफलता हो, श्रेष्ठ भन्छन्।"
रियल मड्रिडको प्रभावशाली जित,"काठमाडौं : स्पेनिस ला लिगा अन्तरगत आइतबारको रोमाञ्चक खेलमा डिफेन्डिङ च्याम्पियन रियल मड्रिड जित निकाल्न सफल भएको छ । सिजनको सुरुदेखि नै राम्रो प्रदर्शन गर्न नसक्दा उपाधि होडमा पछिपरिरहेको रियल मड्रिडले रियल बेटिसलाई ५३ ले हराएको हो । रियल बेटिसको घरेलु मैदानमा भएको खेलमा रियलको जितकालागि मार्को एसेन्सिओले २ गोल गरे, भने क्रिस्यिानो रोनाल्डो, रामोस र करिम बेन्जिमाले एकएक गोल गरे । रियल बेटिसका लागि सर्जियो लियोन र एइसा मान्डीले एकएक गोल गरे । एक गोल भने रियल मड्रिडका डिफेन्डर नाचोले आत्मधाती गोल गर्दा उपहारस्वरुप पाएको थियो । ११ मिनेटमा एसेन्सिओको गोलबाट रियल मड्रिलले खेलमा अग्रता बनाएकोमा बेटिसका लागि ३३ औं मिनेटमा मान्डीले बराबरी गोल गरेका थिए। ३७ मिनेटमा नाचोले आत्मधाती गोल गरेपछि बेटिसले २१ को अग्रता बनाएको थियो । पहिलो हाफमा १ गोलले पछि परेको रियल मड्रिडलाई ५० मिनेटमा रोमोसले गोल गरी बराबरीमा पुर्याए । ५९ मिनेटमा एसेन्सिओले व्यक्तिगत दोस्रो गोल गरी पुन रियल मड्रिडलाई अग्रता दिलाए । ६५ औं मिनेटमा रोनाल्डोले गोल गरी अग्रता दोब्बर बनाए । रियल बेटिसका लागि ८५ मिनेटमा लियोनले गोल गरे पनि खेलमा फर्कन भने सकेन । अतिरिक्त समयमा रियल मड्रिडका करिम बेन्जिमाले गोल गरी टोलीका लागि ५३ जित पक्का गरे । जितपछि पनि रियल मड्रिड २३ खेलबाट ४५ अंकसहित चौथो स्थानमै सीमित भएको छ । समान २४ खेलबाट ६२ अंक रहेका बार्सिलोना, ५५ अंक रहेको यथ्लेटिको मड्रिड र ४६ अंक रहेको भ्यालेन्सिया क्रमशः पहिलो, दास्रो र तेस्रो स्थानमा रहेका छन् । ला लिगाका आइतबारका अन्य खेलमा रियल सोसिडाडले लेभान्टेमाथि ३० र यथ्लेटिको मड्रिडले यथ्लेटिक बिल्बाओमाथि २० को जित निकाले भने स्पानियोल र भिल्लारियलले ११ को बरारबी खेले"
