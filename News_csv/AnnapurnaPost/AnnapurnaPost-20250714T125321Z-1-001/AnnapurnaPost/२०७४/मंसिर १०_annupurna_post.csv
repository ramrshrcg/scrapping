शीर्षक,विवरण
चुनावबाट युद्ध र शान्ति नियाल्दा,"शान्ति सम्झौताको ११ वर्ष बित्यो । इतिहासलाई गम्दै वर्तमानसँग बात मार्दैछु, तर युद्ध र शान्ति बीचमा मौसम भने चुनावको छ । मेरा अनन्य मित्र कमरेड केपीले भने छोड्दिनुस् इतिहासका गन्थन । प्रचण्डपुत्र प्रकाशको मृत्यु सहज हो भन्ने मलाई अझै लागेको छैन, त्यसका दूरगामी र छुट्टै सन्देश छन् । शक्ति केन्द्रमा भनिएकाभन्दा नभनिएका, देखिएकाभन्दा नदेखिएका धेरै रहस्य हुन्छन् । आग्रह, भावना र प्रदर्शन छोड्ने हो भने पक्ष र विपक्षमा आएका खुसी र पीडाहरू प्रचण्डसँग जोडिएका र वर्ग संघर्षकै अर्का रूप हुन् । प्रकाशको मृत्यु त एक बहाना हो, मलामी र सहानुभूति प्रचण्डसँगै हो । तरंगितहरूलाई नियालौं बजार मिडिया, दिइएका समवेदनाका अर्थ, शक्ति केन्द्रसँग नजिकिने अवसर, स्वविज्ञापन, जनयुद्ध संस्कृति, नेता र चतुरेहरूका चर्तिकला, भावमय आवेगी नेपाली मानसिकता । भावनामा बग्ने मात्र छुट हुँदैन । इतिहास निर्मम हुन्छ । पीडाको मार्केटिङ हुनु हुँदैन । प्रचण्ड प्रकाशका पिता मात्रै नभई ११ हजार सहिद र आश्रितहरूका अभिभावक हुनुपर्छ । पुष्पकमल दाहाल साकार दाहालका पिता हुन् भने प्रचण्ड जनयुद्धका सुप्रिम कमान्डर । पुत्रशोक पक्कै महाशोक हो । दुःखका खबरहरू लस्करै पो आउन थाले । खुसीराम पाख्रिन गीत गाउँदागाउँदै ढले । सम्झन्छु २०४० मा चितवन भण्डारा रामजी बर्तैालाको घर । डायरी पल्टायौं । अक्षरमा सजिएका जनगीतिमाला । प्रकाशनको सल्लाह गर्यौं । थप दुई गीत मामाजीकी रहली बडबिडी कोठियाँ र दुःखमा त्याग्जी तै ला ला भण्डारामै लेखिए । पुस्तकको नाम आँसुको भाका जुराइयो । नरेन्द्र आरडीका नाममा प्रकाशकीय लेख्दै प्रकाशनको जिम्मेवारी लिएँ । गोरखपुर भारतबाट छापिएको आँसुको भाका उनको पहिलो प्रकाशन बन्यो । जनयुद्धलाई भावमय बनाउँदै पाख्रिनले गाउँबस्ती चहारे । सांस्कृतिक ब्रिगेड नै तयार गरे । जनगीतिमाला आँसुका भाका बनेर गाउँदागाउँदै सहिद पिता खुसीराम पाख्रिन मञ्चैमा ढले, जिन्दगानी बित्यो । उनको मृत्युको खबर प्रकाशको झैं मिडियामा भाइरल हुने छैन, न पार्टीको एजेन्डा नै त्यस्तो बन्नेछ । मृत्यु र शक्ति पात्रबीच पनि साइनो हुन्छ । एउटा अविरल यात्री, एउटा जनकलाकार मर्यो कालजयी गीत रचेर स्वरलिपि छोड्दै ढल्यो । चुनाव नियाल्दै जनयुद्धको मचानबाट इतिहासकै दुर्बिनले उत्तरतर्फ नियाल्दै गर्दा आफैंले छिचलेका चुरे, पार गरेका नाका, गजधम्म रहेका महाभारत, चुम्न खोजिएका हिमाल चुचुरा, हिस्स परेका गोली, झुक्किएका बम गोला, चिहानबाट कुर्लिएका सगोत्रीका चिच्याहटले अझै केही सोधिरहे झैं जिस्काइरहे झैं लाग्छ । हो, कमरेड केपीइतिहास मुर्दाको कथा हैन्, जसलाई तपाईं, म र ऊ वर्तमानलाई उपभोग गरिरहेका छौं । बरु चुनावी याममा इतिहास काउसो बनेर सन्दर्भहीन मानिन्छ । इतिहास सम्झनुको अर्थ अर्काले गरेका गल्तीबाट उम्कने र अर्काले पाएका अनुभूतिलाई सित्तै हासिल गर्ने हुन्थ्यो । बाँकेमा कांगे्रस गाईको पुच्छर समातेर बैतर्नी तर्दै छ । वाम गठबन्धनलाई शान्ति सम्झौतामा गिरिजाबाबुका मूल सहयोगी कृष्ण सिटौलालाई हराएर बैतर्नी तर्न त्यही गाईपुच्छर मुक्ति मार्ग बनेको छ । अब इतिहास, युद्ध र शान्ति का बात मारौं । नेपालगन्ज विद्रोही भूमिको फेदी र प्रवेश द्वार थियो । जनयुद्धको अध्ययनअनुसन्धान, नयाँ प्रयोग गर्न चाहानेको मूल द्वार बन्थ्यो । देशीविदेशी र विभिन्न उद्देश्यका अध्येता र उपदेशकहरूको घुइँचो नै लाग्थ्यो । शान्ति सम्झौतालगत्तै भएको एउटा अन्तक्र्रिया कार्यक्रममा भारतीय सर्वोच्च अदालतका वरिष्ठ वकिल कोलिन गोन्जालेजले अहिलेको अवस्थाको पूर्वसंकेत गर्दै त्यहाँ एउटा कार्यक्रममा भनेका थिए, जति नेपालको नयाँ संविधान बन्न समय लम्बिँदै जानेछ, त्यति नै सत्ता गुमेका शक्तिहरू विभिन्न बहानामा सक्रिय हुनेछन् र त्यो सत्ताको टकराहटमा देखिनेछ । नेपाली जनताले बगाएको त्यही रगतले लेखिएको संक्षिप्त संविधान नै लेखेमा युगान्तकारी दस्ताबेज बन्न सक्नेछ, तर त्यो लक्षण भने म देख्दिनँ । जति ढिलाइ गर्यो, सबै प्रवृत्ति सल्बलाउनेछन् र परिवर्तन उपहास बन्न सक्नेछ । त्यसबेलासम्म राजतन्त्र भए पनि गणतन्त्र र सुधारवादीहरूबीच सहकार्य बढ्दै थियो । परिवर्तनका आवेग तीव्र थिए । विद्रोहीहरूमा चौतर्फी महत्वाकांक्षा र उपभोक्तावादको आक्रमण सुरु भएर सिंहदरबारको म्याराथुन थेग्नै नसक्ने आकांक्षाले पीडित मात्र थिएनन्, गुरिल्ला, जनसेना र कमिसारहरूमा छूतका रोग प्रस्ट देखिन्थे । मध्यमखाले नेतामा ह्याङओभर र दम्भ छताछुल्ल भइरहेका थिए । द्वन्द्व पर्यटनको विदेश सयरले क्रान्तिकारी ऊर्जा र आदर्श गलित पारिँदै थियो । नाफाका जिन्दगी बिताएर आएकाहरू नै अर्को परीक्षा उपभोक्तावादको सामना गर्दै थिए । सत्ता सोचका टकराहटले परिस्थितिमा जटिलता थप्दै जाँदा कोलिनको ११ वर्षअघिको भनाइ परिवर्तनलाई कसरी स्विकार्ने भन्ने र पक्षधारिताको प्रश्न त्यसैबेला गम्भीर विषय बनेकै थियो भन्ने हुन्छ । मंसिर ५ मा शान्ति सम्झौताका ११ वर्ष पूरा भयो । नेपाली राजनीतिका हुने र देखिने सबै कुरा अब छर्लंग भइसके । सरकार र सत्ताबीचको बुझाइ अन्तर छुट्ट्याउन र खुट्ट्याउन माओवादी त्यसबेला चुकेकै हो । यो अवधि द्वन्द्वको अग्रगामी व्यवस्थापनभन्दा पनि शक्तिहरूबीच शीतयुद्ध र मौन टकराहटमै बित्यो । विगतमा भएको समग्र हस्तक्षेपले देशलाई नयाँ अवस्थामा पुर्यायो । त्यो हस्तक्षेप यति जोडदार थियो कि त्यसले कसैलाई यस्थास्थितिमा रहन दिएन । पुराना सम्बन्धहरू तोडिए, नयाँ शक्तिको उदय भयो । परिवर्तनको वेगसामुन्ने पुराना शक्ति र सोचलाई प्रगतिशील देखिनु बाध्यता थियो, तर तत्कालीन विचार फेर्न सक्नेहरूले नयाँ अवस्थाको राजनीतिक चरित्र र संस्कृति भने स्विकार्न सकेनन् । बरु जसले सत्ता चरित्र फेर्न बाध्यकारी अवस्था सिर्जना गरेका थिए, तिनीहरू नै फेरिए । सनातनी सत्ताको अहम्मा चोट नपुगेसम्म जोसुकैको नेतृत्वमा सरकार बने पनि पाच्य भयो । जब सत्ताको चुरोमा प्रहार हुन थाल्यो तब पुरानो राजनीतिले सहेन । सोच फेर्न नसक्ने बरु, प्राप्त उपलब्धि गुमोस्, अधिनायकवाद लागोस्, तर सत्ता चरित्र फेरबदल नहोस् भन्नेमा शक्ति संघर्ष केन्द्रित भयो । यो वर्ग संघर्षकै अर्को रूप थियो । नयाँदिल्लीबाट प्रकाशित हार्डन्युज म्यागजिनसँग २०६५ साउनको अंकमा भनेको रहेछु समग्र देश, पार्टी र माओवादी नेता र कार्यकर्तामा पलाएको, बढेको महत्वाकांक्षाको सकारात्मक व्यवस्थापन माओवादीका लागि आउँदा दिनमा सबभन्दा ठूला चुनौती रहनेछन्, तिनै परिवर्तनका लागि महत्वपूर्ण कार्य हुन् भनेर । त्यो अगस्ति महत्वाकांक्षाको सकारात्मक व्यवस्थापन गर्न नसक्दा शान्ति सम्झौता प्रभावित त बन्यो नै, पार्टी पनि चार टुक्रा भयो । जनयुद्ध छिचोले पनि मनोयुद्ध छिचोल्न भने सकेनन्। त्यसले शान्ति सम्झौताको स्वामित्व लिन होस् चुनावमा समेत असर देखा पर्योथकित क्रान्तिकारीहरू पनि सरकार फेरबदलको खेलमा मात्र सामेल भएर सत्ता चरित्रको ध्यान अन्यत्र मोड्न चाहेनन् । भय र भ्रम छर्दै यथास्थितिमै सत्ता कब्जा गरेर प्रगतिशील एजेन्डा सकभर खारेज गर्ने, नसके ओझेल पार्ने भरमग्दुर प्रयास भए । सत्ताको चुरो भनेको कालाकोटे र खैराकोटे जर्नेलहरूको वास्तविक भूमिकामा रहन्छ । शान्ति सम्झौतासँग सरोकार राख्ने विषयहरूमा देखिएको न्यायालयको दोहोरो मापदण्ड र मध्यम वर्गलाई भ्रममा पार्ने मिडिया अभियान, धार्मिक, सामाजिक र सांस्कृतिक आवरणमा भइराखेका चलखेलहरू सबै सत्ता परिवर्तन विरोधमा नै केन्द्रित थिए । उनीहरूको मुख्य आशय कति, कसलाई उत्तेजना र भ्रम फैलाउन सकिन्छ भन्ने रह्यो । परिवर्तन सित्तै आएको हो भनेर मिथ्या इतिहासको व्यवस्थापन गर्ने खेल पनि खेलिए । सम्पूर्ण क्रान्तिलाई प्रस्थान विन्दु बनाएको शक्तिले कलामय भूमिका खेल्न, सहज, नरम र सम्झौताकारी बन्न सक्थ्यो । त्यस्तो चातुर्य देखाउँदै सचेत भएर जोगिन सकेन । विपक्षद्वारा गाल्ने, पगाल्ने र तोडफोड गर्ने कोसिस भए । आफ्नै अहम्को व्यवस्थापन गर्न सकिएन । कलामय भूमिका निभाउन नसक्दा जालमा पर्दै आक्रमणको शीर्षक दिँदै आफ्नै आदर्शभन्दा क्रान्तिको क्षतिपूर्ति भाव उर्लदै गयो। यसको उत्कर्ष अहिलेका चुनावसम्म पुग्दा देखा परे । अझै सरकार र सत्ता बुझ्ने र त्यसको चरित्रै फेर्ने वा सनातनमै रहन दिनेबीचको अन्तर्संघर्ष र निकास सहज र सरल रेखामा देखिँदैन । शान्तिपूर्ण निकास दिने भनेको प्रगतिशील चरित्र किटान गर्ने संविधानले नै हो । अहिले सरकार मैमत्त भएको छ, टेको ककसले लगाएका छन् प्रस्टिँदै छ । संविधानको मर्म र दिशानिर्देशको ख्याल चुनावसम्म पुग्दा र गठबन्धनको नयाँ अभ्याससम्म नियाल्दा यो ऐतिहासिक दस्ताबेज महत्वहीन भएको छ । शान्ति सम्झौताको ११ वर्ष बित्दा अवस्था यस्तो छ कि एकले अर्कोलाई निषेध गरेर जान पनि नसक्ने निकास पनि दिन नसक्ने भएर अझ अन्योल भएको छ । त्यसैले कोलीन गोन्जालेजको ११ वर्ष पहिलाको कथन अहिले पनि झलभली याद आइरहेको छ । चुनावमा देखिएका अनेकौं पक्ष नियाल्दा गम्भीर सामाजिक टकराहट संसदीय व्यवस्थामै फेरि सैद्धान्तिक बहसमा पुग्यो । के परम्परागत संसदीय व्यवस्थाले अग्रगमनको वास्तविक नेतृत्व गर्न सक्षम छ ? संसदीय प्रजातन्त्रका सीमा, समस्या र बाध्यता के हुन् ? संसद् प्रगतिशील हुन्छ कि यथास्थितिको रक्षक ? कि नयाँ चुनौतीको हल गर्न व्यवस्थामै नयाँ तरिकाले सोच्नुपर्छ ? कि भगवान् भरोसे मान्दै जाँदा यसैगरी सुध्रिएला ? सबै प्रश्नको विश्वसनीय जवाफ दिनु अब कसैको चासोको विषय रहेन । अन्त्यमा न काल आएको छ, न गोली दाग्या छ ! कति साथी जिउँदै ढल्दैछन् । म भने एक मचानमा बसेर इतिहास केलाउँदै युद्ध र शान्तिको चस्मा लगाएर चुनाव नियाल्दै छु । दुस्मन खित्खिताएर चुनाव बनेर हाँस्दै छ । यो सुविधाको राजनीतिको मौसम हो । मेरो र सुशील कोइरालाको सहरमा कांगे्रस गाईको पुच्छर समातेर बैतर्नी तर्दैछ । वाम गठबन्धनलाई शान्ति सम्झौतामा गिरिजाबाबुका मूल सहयोगी कृष्ण सिटौलालाई हराएर बैतर्नी तर्न त्यही गाईपुच्छर मुक्ति मार्ग बनेको छ । जनयुद्धका दोस्रा कमान्डर डा बाबुरामलाई भवसागर तार्ने सत्कर्म कांग्रेसी काँध बनेको छ । अज्ञात समूह बम पड्काउँदै छ । त्यसको औचित्य पुष्टि गर्न कसैले जिम्मा नलिएर आफैंलाई अविश्वसनीय शक्ति सावित गर्दैछ । फेरि साहित्यकार सरला रेग्मी र खेम थपलियाको गिरफ्तारी सुन्दैछु, रिपोर्टिङमा गएको पत्रकार समाचार छाप्न नपाई गिरफ्तार पर्यो भन्ने सुनिन्छ । चुनावी मञ्चबाटै कमरेड प्रकाशको श्रद्धाञ्जली सभामा गीत गाउँदागाउँदै जनकलाकार पाख्रिन ढलेछन् । अन्तिम गीत जाग युवा भन्ने रहेछ । उनले संसदीय मञ्चमा गाएको युवा जागरण गीत कस्तो हो कुन्नि !"
कसरी रोक्ने हिंसाको राजनीति ?,"विगत सातदशकको नेपाली इतिहासको विशेषता भनेको हरेक १० वर्षमा मुलुकमा राजनीतिक संकट दोहोरिने गरेको छ । पछिल्लो समयमा राजनीतिक शक्तिबीच बढ्दै गएको ध्रुवीकरण, उक्त ध्रुवीकरणमा अन्तर्निहित भूराजनीतिक आयाम र आम चुनाव बहिस्कारको आह्वान गरेको समूहले तीव्र पारेको हिंसात्मक गतिविधिले मुलुक अब नयाँ संकटतर्फ अगाडि बढ्ने संकेत गर्छ । नेत्रविक्रम चन्द विप्लव को नेतृत्वमा रहेको नेपाल कम्युनिस्ट पार्टीका गतिविधिले मुलुक फेरि अर्को आन्तरिक कलहमा फस्ने त होइन भन्ने गम्भीर प्रश्न खडा भएको छ । देशमा शान्ति, स्थिरता र समृद्धि चाहने हरेक नागरिक चनाखो हुन ढिलाइ भइसकेको छ । जर्मन समाजशास्त्री म्याक्स वेबरका शब्दमा राज्य भनेको हिंसाको वैधानिक एकत्रीकरण हो । उक्त परिभाषाअनुसार हिंसामाथि राज्यको एकाधिकारलाई नागरिकले वैधानिकता दिन्छन् । किनकि त्यसरी मात्र आन्तरिक र बाह्य चुनौतीबाट नागरिकको जीउधनको सुरक्षा हुन सक्छ । नागरिकले आफ्नो सुरक्षा आफैंले गर्नुपर्ने आदिम अवस्था (हबेसियन स्टेट अफ वार) बाट मुक्त भएर दैनिक जीवनका आर्थिक एवं सामाजिक क्रियाकलापमा सक्रिय हुन पाउँछन् । उदार लोकतन्त्रमा सहभागिता र प्रतिनिधित्वको लोकतन्त्रीकरण हुन्छ । अनि कानुनअन्तर्गत नागरिक स्वतन्त्रताको व्यवस्था हुन्छ, तर आममानिसलाई आफ्नो सुरक्षा या अन्य उद्देश्यका लागि हिंसाको सहारा लिने अधिकार हुँदैन । जब गैरराज्यकर्ताले हिंसामाथि राज्यको एकाधिकार तोडेर आफैं हिंसात्मक क्रियाकलापमा संलग्न हुन्छन्, त्यस्तो अवस्थालाई भारतीय मूलका अमेरिकी विद्वान् फरिद जाकरियाले हिंसाको लोकतन्त्रीकरण भनेका हुन् । बीसौं शताब्दीमा असफल भएको साम्यवादी प्रोजेक्ट र चीनमा समेत खासगरी सर्वहारा सांस्कृतिक क्रान्तिकालको अतिवादका कारण बद्नाम भएको माओवाद नेपालमा सफल हुन सक्ने कुनै आधार भूमि थिएन र छैन । हिंसाको लोकतन्त्रीकरण हुँदा राजनीतिक र आपराधिक क्रियाकलाप, सार्वजनिक र निजी क्रियाकलाप, लडाकु र नागरिकबीचको विभाजन रेखा निकै पातलो हुन पुग्छ । विप्लव समूहका गतिविधिमा पनि ती भेद छुट्याउन गाह्रो भएको छ । विप्लव समूहका गतिविधिले नेपाली राज्यको प्रभावकारिता र हिंसामा एकाधिकार कायम गर्ने उसको क्षमतामाथि गम्भीर प्रश्न उब्जाइदिएका छन् । संविधान निर्माणको लामो संक्रमणकालमा राज्यका विभिन्न निकायको प्रभावकारितामा ह्रास आएको घटनाक्रमले देखएका छन् । बम पड्काउन वा विस्फोटक पदार्थ बिछ्याएर एम्बुस थाप्न एउटा लामो प्रक्रिया अपनाउनुपर्छ । त्यो क्रम विस्फोटक पदार्थ बनाउने सामग्री खरिदबाट सुरु हुन्छ । त्यसपछि बम र माइन बनाउनेदेखि थाप्नेसम्मको बीचमा धेरै मानिसको सक्रियता हुन्छ । यी कुनै पनि क्रियाकलापबारे पहिल्यै सुराकी प्राप्त गरेर यस्ता क्रियाकलापलाई सुरुमै रोकथाम गर्न नसक्नु नेपालका सुरक्षा निकायका अनुसन्धानसम्बन्धी निकायको कमजोरी हो। के प्रस्ट हुन जरुरी छ भने बलियो राज्यको अभावमा समृद्धिको सपना बाँड्नु जनतालाई ढाँट्नु बराबर हो । छिमेकी चीनको आर्थिक समृद्धिका धेरैमध्ये एउटा कारण चिनियाँ समाजमा राज्यको बलियो पकड पनि हो । नेपालमा पनि देशलाई समृद्धिको बाटोमा हिँडाउने हो भने सबभन्दा पहिले राज्यलाई सुदृढ र प्रभावकारी बनाउनुपर्छ । समाजमा राज्यको बलियो पकड हुनुपर्छ । छिटोभन्दा छिटो नागरिकले विभिन्न बहानामा हिंसाको साहरा लिने स्थिति (हबेसियन स्टेट अफ वार) को अन्त्य हुनैपर्छ। यसका लागि राज्यले सुरक्षात्मक, राजनीतिक, आर्थिक र सामाजिक सबै उपायको अवलम्बन गर्न जरुरी छ । विप्लव समूहका क्रियाकलाप वितण्डताका पर्याय हुँदाहुँदै पनि तिनमा गहिरा राजनीतिक, आर्थिक र सामाजिक जराहरू प्नि छन् । सबभन्दा पहिले त यो समूह नेपालमा माओवादी आन्दोलनको आन्तरिक राजनीतिको बाइप्रोडक्ट हो । खासगरी शान्तिप्रक्रियामा आइसकेपछि माओवादीको मूल नेतृत्वले बाध्यतावश लिएको रणनीतिक छल को परिणति हो । माओवादीको मूल नेतृत्व संविधानसभाको बाटोबाट शान्ति र संविधानका लागि भनेरै शान्तिप्रक्रियामा आएको थियो, तर पार्टीमा संगठनात्मक पकड अति क्रान्तिकारी समूहको थियो । त्यसकारण मुखले आमविद्रोहद्वारा सत्ता कब्जाको नारा दिएर भित्रभित्र उक्त अति क्रान्तिकारी समूहका जरा काट्दै शान्ति र संविधानको बाटोमा पार्टीलाई अगाडि बढाउने अन्तरविरोधपूर्ण एवम् बाध्यात्मक नीति माओवादीको मूल नेतृत्वले लियो । पार्टी नेतृत्वले आमपंक्तिलाई सुरुदेखि नै सही ढंगले शान्ति र संविधानको लागि प्रशिक्षित गर्ने बाटोको सट्टा असल नियतले नै सही रणनीतिक छल को सजिलो बाटो अपनाउन पुग्दा विप्लव समूहका लागि वैचारिक आधारभूमि तयार हुन गयो। दोस्रो माओवादी आन्दोलनमा विगत एक दशकमा अस्वाभाविक प्रकारको विशृंखलता, विकृति र विघटन देखा पर्यो । खासगरी लाभका पदको बाँडफाँटदेखि पार्टीभित्रको आन्तरिक अर्थ व्यवस्थापनसम्ममा माओवादी पार्टीपंक्ति वितरणको चरम असमानताबाट गुज्रियो । एउटा सानो तप्का अस्वाभाविक रूपमा वैभवशाली बन्यो । लाभका पदमा घुमिफिरी केही सीमित व्यक्ति आसीन हुने र पार्टीको बहुसंख्यक हिस्सा सडक छाप बन्ने स्थिति पैदा भयो । बहुसंख्यकको लागि सार्वजनिक राजनीतिक र निजी आर्थिक जीवन दुवै टाट पल्टियो । राज्यका तर्फबाट गरिएको पूर्व लडाकुहरूको पुनस्र्थापनाको प्रभावकारिता शून्य रह्यो । बालकृष्ण ढुंगेल प्रकरणसम्म आइपुग्दा त युद्धको नेतृत्व गर्नेहरू पालैपालो सत्तामा जाने, दिनदिनै गलामा फूलमाला पहिरिएर हिँड्ने तर तिनका आदेश पालना गर्ने सामान्य कार्यकर्ता भने हातमा हत्कडी भिरेर जेल चलान हुने विचित्र स्थिति पैदा भयो । त्यसबाट सिर्जित असन्तोषको आगोको उपज पनि हो विप्लव समूह । तेस्रो गणतन्त्र र पूर्ण लोकतन्त्रको स्थापना भएको एक दशक पुग्दा राजनीतिक परिवर्तनका क्षेत्रमा ठूला उपलब्धि हासिल भए पनि खासगरी जनताको आर्थिक जीवनमा खासै परिवर्तन आएन । मुक्तिका लागि भन्दै लडेका माओवादी योद्धाहरू नै रोजगारको खोजीमा खाडीको मरुभूमिमा भासिनुपर्ने विडम्बनापूर्ण स्थिति सिर्जना भयो। विप्लव समूहले देशव्यापी बनाएको आक्रमण माओवादी सशस्त्र युद्ध भाग २ को पूर्वाभ्यास हो भने पनि त्यसका लागि उक्त समूहसित सामाजिक र आर्थिक मुद्दा हुन सक्लान्, तर राजनीतिक मुद्दा भने छँदै छैनन् । दसबर्से माओवादी युद्ध सफल हुनुको मूल कारण माओवादको वैज्ञानिकता होइन, पार्टीको नेतृत्वले पछिल्लो चरणमा आन्दोलनलाई प्रदान गरेको राजतन्त्रविरोधी चरित्र वा गणतन्त्रको माग थियो । बीसौं शताब्दीमा असफल भएको साम्यवादी प्रोजेक्ट र चीनमा समेत खासगरी सर्वहारा सांस्कृतिक क्रान्तिकालको अतिवादका कारण बद्नाम भएको माओवाद नेपालमा सफल हुन सक्ने कुनै आधारभूमि थिएन र छैन । तर पनि खासगरी पछिल्लो समयमा बढ्दै गएको घरेलु राजनीतिक एवम् भूराजनीतिक धु्रवीकरण र खाडी मुलुकहरूमा बढ्दै गएको राजनीतिक संकटलाई विप्लव समूहले अवलोकन गरिरहेको हुन सक्छ । वैदेशिक रोजगारमा गएकाहरू कुनै दिन ठूलो संख्यामा नेपाल फर्कनुपर्ने हदसम्मको संकटको सम्भावनालाई समेत आकलन गरेर विप्लव समूहले फेरि युद्ध सञ्चालन गर्नेे रणनीति लिएको हुन सक्छ । देशव्यापी बम आक्रमण त्यसैको पूर्वाभ्यास हुन सक्छ । ती बम आक्रमण सैन्य कार्यनीतिका दृष्टिकोणबाट प्रभावकारी देखिएका छन् । एम्बुसहरू देशको कुनै एउटा भूगोलमा मात्र सीमित छैनन् । आक्रमणको व्यापकताबाट सैन्य तालिम प्राप्त उल्लेख्य पंक्ति विप्लव समूहसित छ भन्ने नै संकेत गर्दछ । ती आक्रमण यसरी नै सफल हुँदै गए भने समयक्रममा राज्यको लागि ठूलै चुनौती बन्न सक्छन् । त्यसकारण, पूर्वाभ्यासकै क्रममा विप्लव समूहलाई असफल बनाउनु नै माओवादी युद्ध भाग २ रोक्ने सबभन्दा राम्रो राणनीति हुन सक्छ ।"
जटिल निर्वाचन प्रक्रिया,"निर्वाचन आयोगले पहिलो संविधानसभा निर्वाचनका बेला काठमाडौं १ मा विद्युतीय मेसिनबाट नमुना मतदान गरायो । समयको चाप, प्राविधिक समस्या र विश्वासको कमी भन्दै आयोगले उक्त क्षेत्रमा मात्र विद्युतीय मेसिन प्रयोग गर्यो । विद्युतीय मेसिनको प्रयोगले मतदान प्रक्रिया मात्र छिटो र सरल भएन कि त्यस क्षेत्रको नजिता पनि सबैभन्दा अगाडि प्रकाशित भयो । काठमाडौं १ मा विद्युतीय मेसिन प्रयोगबाट हौसिएको आयोगले उपनिर्वाचन भएका चारवटै क्षेत्रमा विद्युतीय मेसिनको प्रयोग गर्यो। तर १० वर्षपछि हुन लागेको प्रतिनिधिसभा र प्रदेशसभा निर्वाचनमा विद्युतीय मेसिन एकादेशको कथाजस्तै बन्न पुग्यो । आजको प्रविधिको युगमा आयोग पुरानै कागजी मतपत्रको सहारामा बाक्स थाप्दैछ । विज्ञान र प्रविधिको आजको युगमा हातहातमा मोबाइल र इन्टरनेटले विश्वलाई मुठीमा कैद गरिरहेको बेला आयोग भने सरलभन्दा जटिल निर्वाचन प्रक्रियाबाट माथि उठ्न सकेन । स्थानीय तहको निर्वाचनको पूर्वसन्ध्यामा केही विदेशी कम्पनीका विद्युतीय मेसिनको निःशुल्क विज्ञापन गरेको आयोगले प्रतिनिधिसभाप्रदेशसभाको निर्वाचनसम्म आइपुग्दा विद्युतीय मेसिन प्रयोगको बहससम्म गराउने जाँगर चलाएन। सूचना प्रविधिको क्षेत्रमा आएको चात्मकारिक विकास र विस्तारले निर्वाचन आयोगलाई छुनसम्म सकेन । उसले कागजी चुनावी मतपत्रकै भर गरिरहेको छ । हुँदाहुँदा चुनावी प्रक्रियासमेत यति झन्झटिलो छ, कि एउटै निर्वाचनमा तीनवटा मतपत्रमा चारवटा छाप लगाउनुपर्ने अवस्था छ । आयोगले सुरुमा प्रतिनिधिसभा र प्रदेशसभाको प्रत्यक्षतर्फको एक पानामा र दुवै तहको समानुपातिकको मतपत्र अर्को पानामा बनाएको थियो । एउटै पानामा माथि पनि छाप लगाउनुपर्ने, तल पनि छाप लगाउनुपर्ने झन्झटका बीच सर्वोच्चको आदेशपछि प्रत्यक्षतर्फ त अलगअलग मतपत्र बनायो, तर समानुपातितर्फको मतपत्र भने पुरानै डिजाइनमा तयार पारिएको छ । एकैपटक तीनवटा मतपत्रमा छाप लगाउनुपर्ने भएपछि सर्वसाधारण मतदाता झुक्किने र अलमलमा पर्ने निश्चित छ । यो निर्वाचनको सबैभन्दा जटिल र झन्झटिलो पक्ष भनेकै मतपत्र हो । स्थानीय तहको निर्वाचनमा एउटा मात्र मतपत्र थियो । तर सात ठाउँमा छाप लगाउनुपर्दा ठूलो संख्यामा मत बदर भए । अहिले त तीनवटा मतपत्र छन् । पहिलो प्रतिनिधिसभाको प्रत्यक्ष, त्यसपछि प्रदेशको प्रत्यक्ष र अन्तिममा एउटै पानामा माथि प्रतिनिधिसभा र तल प्रदेशसभाका समानुपातिकका उम्मेदवारलाई भोट दिनुपर्ने । एकैपटक तीनवटा मतपत्रको प्रयोग आफैंमा झन्झटिलो हो । त्यसमाथि उस्ता उस्तै चिन्ह भएको अन्तिम मतपत्रमा तल र माथि दुवै स्थानमा मत दिनुपर्ने सर्वसाधारणलाई बुझाउन गाह्रो छ । त्यसैले मतदाता झुक्किएर एउटामा मात्र मत दिएर अर्को खाली राख्ने सम्भावना पनि उत्तिकै छ ।निर्वाचन प्रक्रिया झन्झटिलो बन्नुको प्रमुख कारण प्रतिनिधिसभा र प्रदेशसभाको निर्वाचन एकैपटक गर्नु हो । दुवै निर्वाचन एकैपटक गर्दा मतदान प्रक्रिया कसरी सरल र प्रविधिमैत्री बनाउने भन्नेमा पर्याप्त छलफल र उपाय खोज्नुपथ्र्यो । प्रतिनिधिसभा र प्रदेशसभा अलगअलग भन्दै सर्वोच्च अदालतले व्याख्या गर्नुअगावै ऐन, नियममा मतपत्रसम्बन्धी स्पष्ट व्यवस्था गर्न सकेको भए अन्तिम समयमा निर्वाचन आयोगले मतपत्र अलगअलग छाप्नु पर्दैनथ्यो । निर्वाचनसम्बन्धी ऐन बनाउँदा नै प्रतिनिधिसभा र प्रदेशसभाको समानुपातिकतर्फको मतपत्र एउटा मात्र बनाउन सकेको भए पनि निर्वाचन प्रक्रिया यति धेरै झन्झटिलो हुने थिएन । प्रतिनिधिसभा र प्रदेशसभाको प्रत्यक्षतर्फ अलगअलग उम्मेदवार चयन गर्ने सुविधा मतदातालाई दिनु तर्कसंगत होला, तर प्रदेशको समानुपातिकमा एउटा दल र केन्द्रको समानुपातिकमा अर्को दललाई मत हाल्ने मतदाता सायदै होलान् । त्यसैले समानुपातिकतर्फ प्रदेश र प्रतिनिधिसभाको मतपत्र अलगअलग बनाइनु मतदान प्रक्रिया झन्झटिलो बनाउनु मात्र हो भन्दा दुईमत नहोला। निर्वाचन आयोगले प्रदेश र प्रतिनिधिसभाको चुनाव दुई चरणमा गराउनु अर्को झन्झटिलो प्रक्रियामा लैजानु हो । स्थानीय निर्वाचन चरणबद्ध रूपमा हुनु नौलो होइन, तर राष्ट्रिय निर्वाचन दुई चरणमा गर्नुले मतगणना टाउको दुखाइको विषय बन्दैछ । ११ दिनसम्म मतपेटिकाको भरपर्दो, पारदर्शितासहितको विश्वासिलो सुरक्षा व्यवस्था प्रबन्ध गर्नु कम चुनौतीपूर्ण छैन । विगतमा निर्वाचनकै दिन मतगणना गर्दा त मतपेटिका साटिएको, अदृश्य एवं सूक्ष्म धाँधली भएको जस्ता आरोप आउने गर्थे । हार्छु भन्ने पक्षले चुनावको बेला अनेकखाले अफवाह फैलाउने, आरोप लगाउने र निर्वाचनप्रति वितृष्णा र सनसनी मच्चाउने हाम्रो परम्परा नै बनेको छ । दोस्रो संविधानसभा निर्वाचनका दिन शान्तिपूर्ण र निष्पक्ष मतदान भएको भन्दै मतदातालाई धन्यवाद दिएको तत्कालीन माओवादीले मत गन्दै जाँदा परिणाम आफ्नो पक्षमा नआउने पक्का भएपछि धाँधलीको आरोप लगाएर मतगणना बहिस्कार गरेको कसैले पनि बिर्सेका छैनन् । त्यो बेला राजधानीमा मतपेटिका बोकेको एउटा गाडी दुर्घटनामा परेको खबरसँगै मतपेटिका साटिएको तथा पुराना मतपेटिका राखिएका प्रहरी कार्यालयमा छापा हानेर मतपेटिका साटने काम सुरक्षाकर्मीले गरेको जस्ता अनेकौं अफवाह फैलाइएका थिए । पुराना आधा मात्र जलेका मतपत्रका फोटो सार्वजनिक गरेर धाँधली भएको पुष्टि गराउने अनेक षड्यन्त्र रचिएका थिए । यसपटक त्योभन्दा ठूलो चुनौती र आरोप निर्वाचन आयोग र सरकारलाई लाग्न सक्छ । यसतर्फ सम्बन्धित पक्षले बेलैमा आवश्यक तयारी गर्नुपर्छ । पहिलो चरण निर्वाचन सम्पन्न भएको करिब ११ दिनसम्म मतदाताले आफूले दिएको मतको परिणाम पर्खिनुपर्ने अवस्था छ । उम्मेदवार र दलका प्रतिनिधि मात्र होइन, सर्वसाधारणलाई यतिका दिनसम्म पर्खाइमा राख्नु सम्बन्धित पक्षको कमजोरी नै हो । दुई चरणमा निर्वाचन गर्दा आयोगले प्राविधिक र भौतिक रूपमा आफूलाई जति सहज ठानेको छ, तर निर्वाचन थप पेचिलो बन्ने खतरा उत्तिकै छ । पहिलो चरणको निर्वाचनमा सक्रिय नेता दोस्रो चरणको निर्वाचनमा थोपरिँदा निर्वाचन प्रक्रिया थप चुनौतीपूर्ण हुने देखिन्छ । आयोगले पर्याप्त ध्यान दिन नसक्दा निर्वाचन प्रक्रिया सरलबाट जटिल बन्दै गएको छ । प्रविधिलाई आत्मसात गर्दै आयोगले चुनावी प्रक्रिया र मतगणनालाई सरल र सहज बनाउने उपायको खोजी गर्नुपर्छ ।"
निर्वाचनको सन्देश,"आज ३२ जिल्लामा प्रतिनिधिसभा र प्रदेशसभाको निर्वाचन हुँदैछ । नयाँ संविधान कार्यान्वयनको मुख्य खुट्किलो भएकाले यो निर्वाचनको विशेष महत्व छ । निर्वाचन स्वतन्त्र तथा शान्तिपूर्ण रूपमा सम्पन्न हुन सकेमा संविधानको स्वीकार्यता मात्र बढ्दैन, नागरिक अधिकारको पनि पूर्ण सम्मान हुनेछ । आफ्नो अधिकार रक्षाका लागि सचेत र सजग भई निर्विघ्नतापूर्वक आफूले रोजेको उम्मेदवारलाई मतदान गर्नु नागरिकको कर्तव्य हो । निर्वाचनमा कसैको करबल वा पैसामा बिकेर मतदान गर्ने अवस्था उत्पन्न भयो भने त्यसले प्राप्त अधिकार गुम्नेतर्फ उम्मेदवार र मतदाता सचेत हुनैपर्छ ।जनतामाफ परीक्षणको घडीमा रहेका राजनीतिक दलका उम्मेदवारले पनि वर्षौंको संक्रमणबाट गुज्रिएको मुलुकलाई समृद्धिको यात्रामा लैजान आआफ्नो ठाउँबाट सकारात्मक भूमिका निर्वाह गर्नुपर्छ। अहिले देखिएजस्तो जसरी भए पनि आफू र आफ्नो दलले निर्वाचन जित्नैपर्छ भन्ने मानसिकता छोड्न सकिएन भने त्यसको मूल्य महँगो पर्नेछ । जनमत हासिल गर्नु माला लगाएर तस्बिर खिच्नको लागि मात्र होइन, विजयी व्यक्ति समाज निर्माणको रोल मोडेल हो भन्ने विश्वास पनि दिलाउन सक्नुपर्छ । निर्वाचन लोकतन्त्रको गहना मात्र नभई लोकतन्त्र स्थापित गर्ने सार्थक अभ्यास र परिवर्तन संस्थागत गर्ने माध्यम पनि हो । दलीय व्यवस्थाको शुद्धीकरण निर्वाचनबाट मात्र हुन्छ । कुनै पनि मुलुकका लागि निर्वाचन आवश्यक मात्र होइन, अनिवार्य हुन्छ । जनताका इच्छा र आकांक्षाको सम्बोधन पनि निर्वाचनबाट बनेको उत्तरदायी सरकारबाटै हुने भएकाले उनीहरू सधैं निर्वाचनका पक्षमा हुन्छन् । जनता स्थानीय निर्वाचनमा जति उत्साही थिए अहिले हुँदै गरेको प्रतिनिधिसभा तथा प्रदेशसभा निर्वाचनमा पनि त्यत्तिकै उत्साही देखिएका छन् । निर्वाचनले मात्र आफ्नो सार्वभौम अधिकार सुनिश्चित हुनेछ भन्ने विश्वास उनीहरूमा छ, तर नेतृत्व जवाफदेही र उत्तरदायी नहुँदा निराशा कायमै छ । निराशामा आशा जगाउने काम नेतृत्वबाट हुन सकेन भने आगामी दिन निकै कष्टकर हुनेछन् । सुरक्षा संवेदनशीलता निर्वाचन सुरक्षाको विषयमा सरकारले आम जनतालाई आश्वस्त पारे पनि ढुक्क हुने अवस्था छैन । देशका कतिपय ठाउँका मतदानस्थललाई संवेदनशील मानिएको छ । सरकारले भनेर मात्रै सुरक्षा व्यवस्था कायम हुने होइन । सुरक्षामा संलग्न अंगहरूबीच सक्रिय, समन्वयात्मक र प्रभावकारी भूमिका निर्वाह हुने गरी निर्देशन दिन सक्नुपर्छ । सुरक्षा अंगहरूबीच समन्वय भएमा नागरिक तहको सहयोगबाट निर्वाचन ढुक्कसँग हुनेछ । सरकारको दृढतापछि निर्वाचन आयोगले पनि सुरक्षा व्यवस्था चुस्त भएको दाबी गरेको छ, तर यदाकदा विस्फोटका घटना भइरहेका छन् । घटना व्यक्ति वा भौतिक सम्पत्ति नोक्सान पुर्याउन नभई मतदाता आतंकित पार्ने खालका देखिन्छन् । मतदातालाई ढुक्कसँग मतदान गर्न सरकारले आश्वस्त पार्नुपर्छ । उम्मेदवार, निर्वाचनमा खटिएका कर्मचारी र नागरिकको जीउधनको सुरक्षाप्रति झनै संवेदनशील बन्नुपर्छ । पहिलो चरणमा हिमाली र उच्चपहाडी जिल्लामा मात्र भएकाले थोरै सहजजस्तो देखिए पनि दोस्रो चरणको निर्वाचनप्रति विशेष चनाखो हुनुपर्छ । मतदाता शिक्षा प्रभावकारी भएन निर्वाचन आयोगले मतदाता शिक्षाप्रति खासै चासो दिएको छैन । निर्वाचनको एकदुई दिनअघि सचेतनाका कार्यक्रम चलाउँदा प्रभावकारी हुँदैन । मतदाता शिक्षा कार्यक्रम निर्वाचनको सुनिश्चिततापछि थालिहाल्नुपर्छ । एक साताअघि मात्र तदारुकता देखाउँदा त्यसको प्रभावकारितामा प्रश्न उठ्छ नै । मतदाता शिक्षामा विशेष ध्यान नदिए धेरै मत बदर हुनेछन् । स्थानीय तह निर्वाचनमा राजधानीमै धेरै मत बदर भएको समाचार आए । निर्वाचनबाट सही प्रतिनिधि चुनिन सके भने भोलिको संसद् बलियो हुन्छ । संसद् बलियो भयो भने सरकारमा पनि त्यसको प्रभाव पर्छ । राज्यलाई जवाफदेही बन्न कर लाग्छ । पहिलो चरणको निर्वाचन सकिए पनि दोस्रो चरणमा हुने निर्वाचनमा विशेष ध्यान पुर्याउनुपर्छ । प्रतिनिधि चुन्न हरेक मतदाताले दिएको मतको सम्मान हुनुपर्छ । यसमा आयोग समयमै गम्भीर बन्नुपर्छ । मतदाताको सचेतनाको स्तर पनि बढेकाले बदर संख्या कम हुनेमा शंका छैन । त्यसो भनेर आयोग कर्तव्यबाट विमुख हुनु हुँदैन । निर्वाचन खर्चको पारदर्शिता निर्वाचन खर्चका बारेमा पनि जटिल टीकाटिप्पणी भइरहेका छन् । निर्वाचनमा केकति खर्च भयो, कसरी खर्च भयो भन्ने उम्मेदवारकै पारदर्शिताबाट स्पष्ट हुने हो । खर्चमा मितव्यायी बन्नैपर्छ । लोकतान्त्रिक पद्धति, प्रणाली र प्रक्रियालाई हामीले मितव्यायी बनाउन सकिएन भने मुलुकले आर्थिक भार मात्र होइन, राजनीतिक भारको समेत सामना गर्नुपर्छ । तसर्थ सरकार, निर्वाचन आयोग, राजनीतिक दल र प्रत्येक उम्मेदवारले गर्ने खर्च पनि नियन्त्रण हुनु आवश्यक छ । मौन अवधिको समेत दुरुपयोग भएको यसअघिका घटना नदोहोरिऊन् । सबै दलका उम्मेदवार पारदर्शी बन्ने हो भने पैसाको चलखेल हुँदैन । स्थानीय तह निर्वाचनमा २० अर्ब रुपैयाँ खर्च गरियो । आसन्न निर्वाचनमा पनि त्यति नै खर्च विनियोजित छ । यसले पनि निर्वाचन पद्धति महँगो हुँदै गएको देखिन्छ । तोकिएभन्दा चारपाँच गुना बढी खर्च नगरी कुनै पनि उम्मेदवारले निर्वाचनमा विजयी हुने अवस्था छैन । स्थानीय तह निर्वाचन जित्न वडाध्यक्षले २५ लाख खर्च गरेको समाचार सार्वजनिक भए । त्यही हिसाबले खर्चको सीमा बढ्ने हो भने सांसद हुन कति खर्च गर्नुपर्ला ? पैसाको प्रतिस्पर्धाबाट व्यवस्थाकै बद्नाम हुनेछ । चेतनशील मतदाता भएको ठाउँमा पनि पैसाको खेलो गर्ने प्रचलनले निर्वाचनलाई झनै फितलो बनाइदिएको छ। सरकारले पनि निर्वाचन खर्चको मूल्यांकन गर्नुपर्छ । निकासा दिएकै भरमा दायित्वबाट पन्छिनु हुँदैन । आयोगले पनि निर्वाचनका बहानामा सरकारले जति पनि खर्च गर्छ र गर्नुपर्छ भन्ने मान्यता राख्नु हुन्न । उसले पनि हिसाबकिताब पारदर्शी रूपमा सार्वजनिक गर्नुपर्छ । कम खर्चमा स्वच्छ, स्वतन्त्र र धाँधलीरहित निर्वाचनको राष्ट्रिय तथा अन्तर्राष्ट्रिय मापदण्डअनुसार सञ्चालन गर्नु आयोगको दक्षता हो। दलहरू बहुदलीय प्रक्रियाका प्रतिस्पर्धी भएकाले त्यो प्रतिस्पर्धालाई स्वच्छ र स्वस्थ तरिकाले सञ्चालन गर्नका लागि कम खर्चिलो बनाइनु आवश्यक छ । प्रतिस्पर्धामा शक्ति प्रदर्शन र बाहुबल प्रदर्शनलाई पनि निरुत्साहित गर्नुपर्छ । निर्वाचन पर्व निर्वाचन पर्वजस्तै देखिएको छ । विद्यार्थी, युवकयुवती, समाजको सचेत वर्गसमेत निर्वाचनलाई चासोको साथ हेरिरहेको छ । महिला, मजदुर, किसान, उद्योगी, व्यापारी सबैले यो अवसरमा आफ्नो व्यवसाय र कामलाई भन्दा निर्वाचनलाई प्राथमिकता दिएका छन् । यस्तो पर्वलाई सामान्यीकरण र सरलीकरण गर्नुपर्छ भन्न त सजिलो छ, तर यसप्रतिको उत्साह, उमंग र सहभागिता सराहनीय छ । प्रत्येक नेपाली नागरिकको एउटै आशा र विश्वास तथा दलप्रतिको भरोसाको विन्दु भनेको जनताप्रति जिम्मेवार र उत्तरदायी बनोस् भन्ने हो । त्यसैले पनि निर्वाचनलाई पर्वकै रूपमा हेरिएको छ । आयोग र आचारसंहिता निर्वाचन आयोगले आचारसंहिता निविघ्नतापूर्वक पालना गर्नुगराउनु आवश्यक छ । केवल सामान्य औपचारिकता निर्वाह गर्दा आचारसंहिताको अर्थ रहन्न । पहिलो चरणको निर्वाचनमा उम्मेदवारले आचारसंहिता उल्लंघन गरेको घटना सार्वजनिक भए तर कारबाहीका समाचार आएनन् । तसर्थ आचारसंहिता सही अर्थमा पालना गर्नेगराउने हो भने कारबाहीको उदाहरण जनसाधारणले महसुस गर्न सक्ने गरी देखाउन सक्नुपर्छ । ठूला दलका ठूला नेता उम्मेदवार र अन्य उम्मेदवारलाई हेर्ने दृष्टिकोण फरकफरक भयो भने आयोगप्रतिको दृष्टिकोण संकुचित हुनेछ । निर्वाचनको ठेक्का लिएर बसेको आयोगले बोल्न जानेको छ, तर गर्न केही सक्दैन भन्ने टिप्पणी पनि आएका छन् । वजनदार व्यक्तिले संहिता उल्लंघन गर्दा आयोग मौन बस्छ भन्ने सन्देश जानु राम्रो होइन । आयोग ठूला दल र व्यक्तिको प्रभावमा पर्दैन भन्ने सन्देश दिन सकिएन भने निर्वाचन फितलो बन्दै जान्छ । अन्त्यमा, निर्वाचनबाट सही प्रतिनिधि चुनिन सके भने भोलिको संसद् बलियो हुन्छ । संसद् बलियो भयो भने सरकारमा पनि त्यसको प्रभाव पर्छ । राज्यलाई जवाफदेही बन्न कर लाग्छ । अहिले व्यवस्था वदनाम गराउन सहयोगी बनेका भ्रष्टाचार निर्मूल भएर जान्छ । जनतामा प्रजातन्त्र र सरकारप्रति विश्वास बढ्छ । संविधानद्वारा व्यवस्था गरिएको राजनीतिक स्वतन्त्रताको सदुपयोगबाट मात्र राष्ट्रिय हित र एकताको संरक्षण हुन सक्छ । त्यसैले निर्वाचन सफल बनाउनुपर्छ । निर्वाचनको दुरुपयोग गरिँदा मुलुक र बाहिर सकारात्मक सन्देश जाँदैन भन्ने सबैमा हुनुपर्छ । मुलुकले अपनाउँदै गरेको संघात्मक राज्यव्यवस्था र राष्ट्रिय राजनीतिलाई समन्वय गर्नुगराउनु ठूला दलका गम्भीर कार्य क्षेत्र हुन् । प्रतिनिधिसभा र प्रदेशसभा निर्वाचनलाई तदर्थ प्रयोग मात्र नसम्झेर यसबाट मुलुकको राजनीतिक अवस्थामा पर्ने अस्वाभाविक प्रभावप्रति दलहरू संवेदनशील हुन आवश्यक छ । यतिबेला निर्वाचनमा बाधा उत्पन्न भई संविधान कार्यान्वयन प्रक्रिया बिथोलियो भने संवैधानिक विकासक्रम पनि रोकिनेछ । निर्वाचन सत्तामा जानका लागि मात्रै गरिएको हो भन्ने पुरानो सन्देशलाई यसपटक मेट्न सक्नुपर्छ । निर्वाचन गरेर मात्रै मुलुकको हित हुँदैन । त्यसो त प्रदेशका सांसद र भोलि हुने मन्त्रीको काम कर्तव्य र अधिकारबारे हामी मौन छौं । प्रदेशको राजधानीका बारेमा पनि अझै टुंगो लागेको छैन । त्यसैले निर्वाचन प्रक्रियादेखि नै धैर्य र संयम अपनाएर अघि बढ्न सकियो भने भोलि आईपर्ने सबै समस्याको समाधान पहिल्याउन सकिन्छ । त्यसका लागि ठूला भनिएका दलले निर्वाचनका क्रममा देखाएको विरोधी संस्कृति भोलिदेखि नै सुरु हुने दोस्रो चरणको निर्वाचन प्रचारप्रसारका क्रममा नदोहोरिऊन् ।"
महिला विश्वकप छनोट : नेपाललाई भाग्यको साथ चाहिने,काठमाडौं : थाइल्यान्डमा जारी अन्तर्राष्ट्रिय क्रिकेट काउन्सिल (आईसीसी) महिला टीट्वेन्टी विश्वकपको एसियाली छनोटअन्तर्गत राउन्ड रोविनको आफ्नो पाँचौं तथा अन्तिम खेलमा नेपालले आइतबार छिमेकी प्रतिद्वन्द्वी चीनको सामना गर्दैछ। आइतबारको खेलमा नेपालले चीनलाई हराउन सके विश्वकपमा छनोट हुने सम्भावनालाई कायमै राख्नेछ। यसका लागि आइतबार नै हुने अर्को खेलमा हङकङ र यूएई पराजित हुनुपर्नेछ। हङकङले थाइल्यान्ड र यूएईले मलेसियाको सामना गर्दैछ। ६ टोली सहभागी यस प्रतियोगितामा राउन्ड रोविन लिगपछि शीर्ष दुईमा रहने टोली विश्वकपको ग्लोबल छनोट प्रतियोगिताका लागि चयन हुने प्रावधान छ। अहिलेसम्मको अंकतालिकामा थाइल्यान्ड चार खेलबाट सात अंक जोड्दै शीर्ष स्थानमा छ। दोस्रो स्थानमा रहेको यूएईले चार खेलबाट ६ अंक जोडेको छ। चार खेलबाट पाँच अंक जोडेको हङकङ तेस्रो स्थानमा छ। नेपाल भने चार अंकसहित चौथो स्थानमा छ। यस्तै मलेसियाको दुई अंक छ भने चीनले खाता खोल्न सकेको छैन। सुरुवाती दुई खेलमा थाइल्यान्ड र हङकङसँग वर्षाले खेल रद्द भएपछि अंक बाँडेको नेपालले तेस्रो खेलमा यूएईसँग अप्रत्याशित हार व्यहोरेको थियो। नेपालले चौथो खेलमा मलेसियालाई हराएर प्रतियोगितामा पहिलो जित हात पार्न सफल भयो। अन्तर्राष्ट्रिय महिला क्रिकेटमा यूएई पहिलो पटक खेलिरहेकाले यही टोलीसँग व्यहोरेको पाँच रनको हारले नेपालको छनोट होड कठिन बनेको थियो। चीन यसअघि भएका दुवै एसियाली छनोट संस्करणमा शीर्ष दुईमा रहेर ग्लोबल छनोटमा पुगेको थियो। तर यस पटक भने चीनले राम्रो प्रदर्शन गर्न सकेको छैन। उसले पहिलो खेलमै यूएईसँग हार व्यहोरेको थियो। नेदरल्यान्ड्समा आगामी जुनमा आयोजना हुने ग्लोबल छनोटमा विश्वभरका आठवटा टोलीको सहभागिता रहनेछ। नेपाल हालसम्म ग्लोबल छनोटमा छानिन सकेको छैन। अघिल्ला दुवै प्रतियोगितामा एसियाबाट चीन र थाइल्यान्डले सहभागिता जनाएका थिए।
