शीर्षक,विवरण
नेपाल नीतिमा कोर्स करेक्सन गर्दै छ भारत ?,"प्रधानमन्त्री शेरबहादुर देउवा पाँचदिने भारत भ्रमण सकेर स्वेदश फर्केपछि भ्रमणको सफलता र असफलताबारे राष्ट्रिय बहस सुरु भएको छ । प्रमुख प्रतिपक्षी एमालेले भ्रमण लज्जास्पद भन्दै संसद्मा प्रधानमन्त्रीसँग जवाफै माग्यो । एमालेसँग स्वर मिलाउँदै राप्रपाले पनि प्रधानमन्त्री भ्रमणको आलोचना गर्यो । ओलीको बोलीमा लोली मिलाउँदै सुरुमा प्रचण्डले पनि विरोध गरेका थिए, तर पछि सच्याए । अन्य साना दलले पनि प्रधानमन्त्री भ्रमणको आलोचना गरे । मूलधारका पत्रिकाले सम्पादकीय लेखेरै प्रधानमन्त्री भनाइको आलोचना गरे । आफ्नो भ्रमण क्रममा प्रधानमन्त्रीले के त्यस्तो बोले वा के काम गरे, जसलाई लिएर एमालेले राष्ट्रिय लज्जा भएको प्रतिक्रिया दियो ? समकक्षी भारतीय प्रधानमन्त्री नरेन्द्र मोदीसँगको संयुक्त पत्रकार सम्मेलनमा आफूले नेपालको संविधान सर्वस्वीकार्य बनाउन संसद्मा पेस गरेको प्रस्ताव दुईतिहाइ नपुगेर असफल भयो, भविष्यमा दुईतिहाइ पुर्याएर संविधान सबैको लागि स्वीकार्य बनाइनेछ भनेर प्रधानमन्त्रीले नभनेको भए राम्रो हुन्थ्यो । प्रधानमन्त्रीको त्यो भनाइको यतिबेला कुनै अर्थ यसकारण छैन कि यही संसद्ले अब फेरि संविधान संशोधन गर्ने भन्ने प्रश्नै रहँदैन । आगामी माघ ७ गतेपछि बन्ने नयाँ संसद् कस्तो हुन्छ, संशोधन गर्नेनगर्ने अधिकार उसैमा रहनेछ । ओलीले राष्ट्रिय लज्जाबोध भयो भन्नु र कमल थापाले त्यसैमा स्वर मिलाउनुको अर्थ छैन । जनताको स्मरण शक्ति क्षीण हुन्छ भन्ने राजनीतिक संस्कारमा हुर्केका ओली र थापाले आफ्नो पालामा के गरेका थिए ? ओलीका उपप्रधानमन्त्री कमल थापाले भारतीय विदेशी मन्त्री सुषमा स्वराजलाई चारबुँदे ननपेपर बुझाएको होइन ? आजसम्म नेपाली जनतालाई गुमराहमा राखेको त्यो चार बुँदामा के थियो ? त्यो चार बुँदा बुझाउँदा ओलीको शिर उचो भएको थियो ? संविधान संशोधनसम्बन्धी प्रधानमन्त्रीको विवादास्पद भनाइबाहेक भ्रमणमा अन्य नकारात्मक कुरा केही भएन । भारत र चीनबीच हाल भइरहेको डोक्लाम विवादमा नेपाल फस्ने हो कि भन्ने धेरैको आशंका थियो । डोक्लाममा हाम्रो भूमिका तटस्थ रह्यो । प्रधानमन्त्री भ्रमणमा देखा परेका अन्य दुईतीन कुरा नेपालको पक्षमा छन् । यसले राष्ट्रिय स्वाभिमान र अडानमा दूरगामी असर पर्नेछ । प्रधानमन्त्रीको स्वागतमा दिल्लीमा आयोजित समारोहमा भारतका केन्द्रीय खाद्यमन्त्री रामविलास पासवानले नेपाललाई फसाउने उद्देश्यले विनाप्रसंग चीनले नेपालमाथि हमला गर्यो भने भारत चुप लागेर बस्ने छैन । नेपाली जनताको भावनामा पुर्याएको चोटलाई सच्याउन भारतले कोर्स करेक्सन गर्न थालेको हो भने प्रधानमन्त्री देउवाको भारत भ्रमणकै ठूलो उपलब्धि यही हुनेछ । त्यतिबेला नेपालले के गर्छ ? भनी सोधेको प्रश्नमा प्रधानमन्त्रीले सम्पूर्ण नेपाली जनताको भावनाको प्रतिनिधित्व गर्दै जवाफ दिनुभयो, चीनले नेपालमाथि किन हमला गर्छ ? चीनसँग हाम्रो कुनै सीमा विवाद छैन र सौहार्दपूर्ण सम्बन्ध रहिआएको छ । चीनले नेपालमाथि हमला गर्छ भन्ने नेपाली जनताले विश्वास गर्दैनन् केन्द्रीय मन्त्रीसमेत रहेका पासवान प्रधानमन्त्रीको भ्रमणलाई जता मोड्न खोज्दैथे, प्रधानमन्त्रीले तत्कालै दिएको जवाफले उनको प्रश्नको मूलधार भुत्ते भयो । उनी आपैं हास्यका पात्र बने । प्रधानमन्त्री देउवाको भ्रमण अवसरमा केही कुरा प्रधानमन्त्रीले स्पष्ट रूपमा राखेको र केही विषय भारतले सधैं अल्झाएर राख्ने प्रवृत्तिले गर्दा अब त्यसमा विचार गरेर स्पष्ट राष्ट्रिय अडान लिनुपर्ने संकेत दिएको छ । प्रधानमन्त्रीसँगको भेटमा भारतीय प्रधानमन्त्री मोदीले भारत र नेपाली सेनाको सहकार्य थप सुदृढ गर्नुपर्ने प्रस्ताव गरे । डोक्लाममा चीनसँगको विवादमा फसेको भारतको यो प्रस्ताव निकै चलाखीपूर्ण थियो । त्यसमा प्रधानमन्त्रीले कुनै जवाफ दिनुभएन । नेपाली सेनाले भारतसँग खरिद गरेका हातहतियारको बाँकी रकम मिनाहा गरिदिन प्रधानमन्त्री देउवाले गरेको अनुरोधलाई मोदीले स्पष्ट जवाफ दिएनन् । नेपाली सेनाले सन् २००६ यता पटकपटक भारतसँग खरिद गरेको हातहतियारको तिर्नुपर्ने दुई अर्ब ४८ करोड ८० लाख बाँकी रकम मिनाहा गरिदिन यसअघिका प्रधानमन्त्री सुशील कोइराला, केपी ओली र पुष्पकमल दाहाल प्रचण्डले पनि अनुरोध गरेका थिए, त्यतिबेला पनि भारतले वास्ता गरेको थिएन । त्यही कुरा शेरबहादुर देउवाले दोहोर्याए तर मोदीले स्पष्ट जवाफ दिएनन् । वार्षिक तीन खर्ब बजेट परिचालन गर्ने नेपालका प्रधानमन्त्रीले समकक्षी भारतीय प्रधानमन्त्रीसँग भेट हुँदा जाबो दुई अर्ब ४८ करोड मिनाहा दिन पटकपटक अनुरोध गर्नु राष्ट्रिय लज्जा हुनुपर्ने हो । भारतको यो बेवास्ताको प्रकारान्तरले दिएको सन्देश हो हामी तेस्रो मुलुकबाट हतियार खरिद गर्न अब सक्छौं, अहिलेसम्म उसले सन् १९५० को सन्धि देखाएर तेस्रो देशबाट नेपालले हातहतियार खरिद गर्न पाउँदैन र खरिद गर्दा भारतलाई पूर्व जानकारी दिनुपर्ने भन्ने अडानप्रति अब हामीले ध्यान दिनु जरुरी छैन । नेपाल सार्वभौमसत्तासम्पन्न राष्ट्र हो र सार्वभौम मुलुक भएकाले हामीसँग सेना रहन्छ र सेनालाई आवश्यक पर्ने हतियार खरिदमा भारतले कुनै सुविधा दिने पक्षमा छैन भने हामीलाई आवश्यक पर्ने हतियार हामी जहाँबाट पनि खरिद गर्न सक्छौं । सन् ०६ देखि ०१७ सम्म ११ वर्ष भयो तीनजना प्रधानमन्त्रीले अनुरोध गरे, तैपनि भारत मिनाहा दिन तयार छैन । सेनाको निम्ति हातहतियार र गोलीगठ्ठा तेस्रो मुलुकबाट खरिद गर्न हिच्किचाउनुपर्ने अवस्था रहेन । उसले कबुल गरेअनुसार हातहतियार सहुलियतमा दिँदैन भने अन्य राष्ट्रबाट किन्न बाटो खोलिदिएको मान्नुपर्छ । वीर बलभद्र कुँवर र भक्ति थापाको सौर्य र त्यागबाट अनुप्राणीत नेपाली सेनाले आफ्नो स्वाभिमान राख्दै अब भन्न सक्नुपर्छ हामीलाई चाहिने हतियार सस्तोमा दिन अन्य मित्रराष्ट्र तयार छन्, उनीहरूसँग नै हतियार खरिद गर्नुपर्छ । २०४५ सालमा भारतले भन्दा सस्तोमा चीनले हतियार दिएकोमा राजा वीरेन्द्रले २० करोडको हतियार चीनसँग खरिद गरेका उदाहरण हामीसँग छ । २०४६ सालमा जनआन्दोलन भयो र किसुनजी प्रधानमन्त्री हुनुभयो । भारत भ्रमणमा जाँदा भारतीय प्रेसले सन् १९५० को सन्धिको प्रसंग उठाउँदै नेपालले चीनसँग खरिद गरेको हतियार सम्बन्धमा गरेको प्रश्नको जवाफमा किसुनजीले भन्नुभएको थियो, मैले हतियार खरिद गर्ने निर्णय हेरें, भारतको भन्दा सस्तोमा चीनले हतियार दिने प्रस्ताव गरेको रहेछ । हामी खरिदकर्ता हौं । जसले सस्तोमा दिन्छ उसैसँग खरिद गर्ने हो, भारतको भन्दा सस्तो हतियार दिन चीनले प्रस्ताव गरेको रहेछ । चीनसँग हतियार खरिद गर्नु कुनै अनुचित भएन । शेरबहादुरको यसअघिको तेस्रो प्रधानमन्त्री कालमा अमेरिकासँग एम १६ हतियार खरिद गरेको थियो । हामीले अमेरिकालगायत विभिन्न देशका सेना र नेपाली सेनाबीच संयुक्त सैन्यअभ्यासबाटै स्वतन्त्र रणनीति अपनाउँदै आएका छौं । हालै चीनसँगको संयुक्त सैन्य अभ्यास गरेर नेपाली सेनाले आफ्नो संयुक्त सैन्य अभ्यासमा एउटा नयाँ आयाम थप गरेको छ । प्रधानमन्त्रीको पाँचदिने भारत भ्रमणमा कुनै नयाँ सन्धिसम्झौता भएनन् । नयाँ सम्झौताको पक्षमा नेपाल थिएन । यसअघि भारतसँग भएका सन्धिसम्झौता यति धेरै छन्, ती मात्र कार्यान्वयन भए भने नेपाल र भारतबीचको सम्बन्धमा नयाँ आयाम थप हुनेछ । २२ वर्षअघि भएको टनकपुर सन्धि अघि बढ्न सकेको छैन । प्रधानमन्त्रीको यसपटकको भ्रमणमा एक महिनाभित्र त्यसको विस्तृत परियोजना प्रतिवेदन डीपीआर तयार गर्ने भनिएको छ । पञ्चेश्वरका बारेमा धेरैपटक यस्तो भनियो, तर यसमा भारतको असहयोगले ठोस प्रगति भएको छैन । नेपालले पटकपटक जोड दिएको नेपाल र भारतबीच धेरै चरणमा भएको विद्युत् विकास परियोजनाको यसपटक संयुक्त प्रेस विज्ञप्तिमा उल्लेखै भएन । नेपालको ऊर्जा विकासमा निकै महत्वपूर्ण हुने ऊर्जा विकासमा भारतले जुन तगारो लगाउन खोजेको छ, त्यसलाई मान्नु नेपालले आफ्नो खुट्टामा आफैंले बञ्चरो हान्नुबराबर हुनेछ । प्रधानमन्त्री भारत भ्रमणमा जाने अघिल्लो दिन राति १० बजेसम्म नेपाल र भारतका उच्च अधिकारीबीच छलफल भयो, तर भारत आफ्नो प्रस्तावमा परिमार्जन गर्न तयार भएन । भारतले प्रस्तुत गरेको प्रस्ताव मान्नु नेपालको ऊर्जा विकासको ढोका सदाको लागि बन्द गर्नु हो । भारतको पूर्ण लगानी वा ५१ प्रतिशत वा त्योभन्दा बढी भारतीय लगानी भएका परियोजनाबाट उत्पादन हुने विद्युत् मात्र आयात गर्ने उसको नीति मान्ने हो भने नेपालको अवस्था पनि भुटानको समकक्षमा पुग्नेछ । भारतले पटकपटक प्रतिबद्धता जनाएको अर्को आयोजना हो पनौतीमा बनाउने भनिएको नेपाल प्रहरी प्रशिक्षण प्रतिष्ठानका बारेमा पनि प्रधानमन्त्रीको भ्रमणमा चर्चासम्म भएन । नेपाल प्रहरीको भन्दा पछि सशस्त्र प्रहरी प्रशिक्षण प्रतिष्ठान चीनले बनाइदियो । भारतले आयोजना लिने, ओगटेर राख्ने तर नबनाउने उसको नीति नै देखिन्छ । भारतसँग रोटीबेटीको सम्बन्धमा रहेका तराईका जनताले बाढी नियन्त्रणमा भारतबाट ठोस सहयोगको अपेक्षा राखेका थिए, ठोस प्रतिबद्धता नआउँदा सबभन्दा बढी निराश तराईका जनता भएका छन् । बर्सेनि हुने डुबानबाट नेपालको जमिन मात्र प्रभावित हुने होइन, नेपालसँग सीमा जोडिएका विहार र उत्तर प्रदेशसमेत प्रभावित हुन्छन् । यसैपालि पनि नेपालमा भन्दा बढी क्षति विहारमा भयो । यसप्रति भारतको ठोस प्रतिबद्धता आएन । प्रधानमन्त्रीको भ्रमणमा अधिकांश पहिले भएका सहमति र सम्झौतालाई खण्डित गरेर छयालीसबुँदे बनाइयो । भूकम्पपीडितको निम्ति ५० हजार निजी घर बनाइदिने प्रस्ताव सुन्दा आकर्षक छ, त्यो बन्छबन्दैन पीडित जनता ढुक्क छैनन् । भूकम्प गएको तीन वर्ष हुनै लाग्यो । यसमा फटाफट काम भए नेपाली जनताले भारतलाई स्याबासी दिनेछन् । चीनसँग डोक्लाम विवाद चर्केको बेला भएको देउवाको भ्रमणका अवसरमा त्यस सम्बन्धमा कुनै चर्चासम्म नगरेर नेपाली जनताको भावनाको सम्मान गराउन प्रधानमन्त्री सफल हुनुभयो । पूर्वनिर्धारित कार्यक्रमविना नै मोदीले देउवासँग सरप्राइज भेट गरे । दुईजनाका बीचमा के कुरा भयो त्यो सार्वजनिक भएको छैन । एकथरी भारतीयले नै नेपालको संविधान जारी गर्दा त्यसको स्वागत नगर्नु र त्यसपछि लगाइएको नाकाबन्दीको गल्ती करेक्सन गर्न मोदीले सरप्राइज भेट गरेका हुन् भन्ने विश्लेषण गरेका छन् । यही भदौ १० गते राति बीबीसी नेपाली सेवा कार्यक्रममा सुरक्षा रणनीतिका जानकार अवकाश प्राप्त भारतीय जनरल अशोक मेहताले नेपालले संविधान जारी गर्दा भारतले परराष्ट्र सचिवलाई पठाएर संविधान तत्काल जारी नगर्न दिएको दबाब र त्यसपछि गरेको नाकाबन्दीले नेपालमा भारतविरोधी भावना बढ्यो । नेपाललाई चीनको पोल्टामा जान हाम्रै कारणले बाध्य पारियो । त्यसमा सुधार गर्न भारत चाहन्छ । त्यसकारण देउवालाई भारतले उच्च सम्मान दिएको हो भन्ने तर्क गरे । बीबीसीसँग उनले यो पनि भने, यसबीचमा मैले दुईतीनपटक नेपाल भ्रमण गरें । आफ्नो गल्ती केही नहुँदा पनि भारतले गरेको नाकाबन्दीले नेपाली जनता दुःखी छन् । नेपाली जनताको भावनामा भारतले पुर्याएको चोटलाई भारतीय सुरक्षा रणनीतिका जानकारहरूले भनेजस्तै भारतबाट अतीतका गल्ती सच्याउन कोर्स करेक्सन गर्न थालेको हो भने प्रधानमन्त्रीको यो भारत भ्रमणको सबभन्दा ठूलो उपलब्धि यही हुनेछ । सार्वजनिक भएबाहेक अन्य केही कुरा भएको छ भने अर्कै कुरा हो सार्वजनिक भएका संयुक्त प्रेस विज्ञप्ति र प्रधानमन्त्रीले चीन सम्बन्धमा जुन सपाट जवाफ दिनुभयो, त्यसबाट नेपालीले शिर झुकाउने होइन, नेपालको शिर उच्च भएको छ । हामी चाहन्छौं हाम्रा दुई छिमेकीबीच झगडा होइन, मेलमिलाप होस्, उनीहरूबीच युद्ध नै भयो भने हामी कसैको पक्षमा लाग्न सक्दैनौं । प्रतिपक्षको धर्म निर्वाह गर्न राष्ट्रिय लज्जाबोधको कुरा गरेको हो भने यसबाट सबभन्दा ठूलो नोक्सान एमालेलाई हुनेछ । परराष्ट्र नीति दलविशेषको हुँदैन, राष्ट्रको हुन्छ।"
प्रधानमन्त्री र सतर्कता केन्द्र,"यसपटक राष्ट्रिय सतर्कता केन्द्रले वार्षिकोत्सव मनाउन सकेन । वार्षिकोत्सव मनाउन नपाउँदा केन्द्रले प्रधानमन्त्रीलाई वार्षिक प्रतिवेदन पेस गर्न पनि पाएन । राजनीतिक अस्थिरताको चपेटामा यो संस्था पनि परेछ । हुन त यस्ता समाचार अहिले सामान्यजस्तै भएका छन् । यस्ता खाले समाचारले प्रत्येक दिनका अखबार भरिएका हुन्छन् । यस्ता समाचार आउँछन् र जान्छन् । समाचार माध्यममा पनि समाचार आए भन्दैमा त्यस्तालाई लिएर टाउको दुखाउनुपर्ने आवश्यकता जिम्मेवार तहका कसैले पनि लिएका हुँदैनन् । नियतिले अहिले हामीलाई यस्तै बाटोबाट गुज्रन बाध्य बनाएको छ । तर पनि मुलुकप्रति संवेदनशील कुनै पनि व्यक्तिले यस्ता कुरा पचाउन सक्दैन । कसैले कुनै कुरा पचाउन सकेन भने पनि राज्य सञ्चालकले जनताले पचाउन नसकेको मजैले पचाउन सक्छन् र ? सक्दा रहेछन् भन्ने हाम्रो अनुभवले प्रमाणित गरिरहेकै छ । नेपालमा राष्ट्रिय सतर्कता केन्द्रको जन्म कसरी भयो ? किन भयो ? केको लागि भयो ? पृष्ठभूमि कमैलाई थाहा होला । नेपालमा भ्रष्टाचार नियन्त्रण सन्दर्भमा यो संस्थाको स्थापना किन गर्नुपर्यो भन्ने बुझ्न ०५६ सालको मंसिरतिर फर्कनुपर्ने हुन्छ । त्यसबेला प्रधामन्त्री हुनुहुन्थ्यो कृष्णप्रसाद भट्टराई । सो समयमा संसद्, संसदीय समितिका साथै सार्वजनिक क्षेत्रमा समेत मुलुक भ्रष्टाचारमय भयो भन्ने व्यापकरूपमा आवाज उठिरहेको थियो । कसरी भ्रष्टाचार नियन्त्रण गर्न सकिन्छ भन्ने विषयमा प्रधानमन्त्री स्वयं पनि चिन्तित हुनुहुन्थ्यो । परिणामस्वरूप मन्त्रिपरिषद्को २०५६ पुस १ गतेको निर्णयले राष्ट्रिय सभाका पूर्व सदस्य महादेवप्रसाद यादवको संयोजकत्वमा विमलराज बस्नेत, राधारमण उपाध्याय, वीरबहादुर शाही, राधेश्याम अधिकारी, पंक्तिकार सदस्य र भोजराज पोखरेल सदस्यसचिव रहने गरी भ्रष्टाचार नियन्त्रण सुझाव समिति गठन गर्यो । त्यसको लागि निश्चित कार्यादेशसमेत तोकिएको थियो । कानुन बन्दा राष्ट्रिय सतर्कता केन्द्रलाई भ्रष्टाचार निवारण ऐनअन्तर्गत राखियो । तर यसका सुझावलाई राजनीतिक नेतृत्व र कानुन निर्माताले महत्व नदिँदा अहिले यो केन्द्रलाई विनाअर्थ र महत्वको अड्डाजस्तो अवस्थामा पुर्याइएको छ । उल्लिखित कार्यादेशमध्येमा पनि भ्रष्टाचार नियन्त्रण गर्ने विषय (अख्तियार दुरुपयोग अनुसन्धान) आयोगको जिम्मेवारी हो भनेर सरकारको भूमिका निष्क्रिय राख्नु हुन्छहँदैन ? कार्यपालिकाले भ्रष्टाचार नियन्त्रण गर्ने निकाय खडा गरी नियन्त्रण गर्नु गैरसंवैधानिक हुन्छहुँदैन ? सरकारले भ्रष्टाचार नियन्त्रण गर्ने विषय आफ्नो जिम्मेवारीमा नभई आयोगको जिम्मेवारी भन्न सुहाउँछ वा सुहाउँदैन भन्ने जस्ता बँदासमेत अन्तरनिहित थियो । साथै उक्त कार्यादेशमा भ्रष्टाचार नियन्त्रणका निरोधात्मक र उपचारात्मक उपाय केके हुन सक्छन् भन्नेसमेतका प्रश्न समावेश भएकाले यस विषयमा समेत केन्द्रित रही प्रतिवेदन पेस गर्नुपर्ने थियो । प्रधानमन्त्रीसमक्ष प्रतिवेदन बुझाउन २०५६ चैत ९ गतेको मिति पहिल्यै तोकिएको थियो । तर त्यस दिनअगावै कृष्णप्रसाद भट्टराईले उक्त पदबाट बिदा लिइसक्नुभएकाले गिरिजाप्रसाद कोइरालाले सोही दिन शपथ ग्रहण गरेलगत्तै उक्त प्रतिवेदन उहाँलाई बुझाइएको थियो । प्रतिवेदन एउटा प्रधानमन्त्रीको कार्यकालमा तयार भयो भने त्यसको कार्यान्वयन अर्कै प्रधानमन्त्रीको कार्यकालमा भएकाले पनि उक्त प्रतिवेदनको बुझाइमा फरक परेकाले पनि राष्ट्रिय सतर्कता केन्द्रको कानुनी आधार कमजोर भएको हुन सक्छ । राष्ट्रिय सतर्कता केन्द्रको जन्मको कुरा गर्दा २०५६ साल माघको अन्त्यतिर पंक्तिकार भारतीय टीभीको कुनै च्यानल हेर्देै थियो । सोही क्रममा सेन्ट्रल भिजिलेन्स कमिसनका प्रमुख विठुलको अन्तर्वार्ता आयो । सो अन्तर्वार्ताको विषय समितिको बैठकमा मैले राखें । समितिका सदस्यसचिव भोजराज पोखरेलले इन्टरनेटका माध्यमबाट त्यसबारेको सबै जानकारी प्राप्त गर्नुभयो । हाम्रो कार्यादेशअनुसारको प्रतिवेदन तयार गर्न प्राप्त सामग्री अत्यन्तै उपयोगी देखिएकाले उक्त सामग्रीसमेतका आधारमा नेपालमा राष्ट्रिय सतर्कता केन्द्रको स्थापना गर्नु अति नै सान्दर्भिक देखिएकाले त्यसलाई सशक्त बनाउने गरी सुझावसमेत दिइयो । लोकतान्त्रिक मुलुकमा सरकार चलाउने मुख्य जिम्मेवारी सरकार प्रमुखमा हुन्छ । पञ्चायतकालमा प्रधानमन्त्रीको अध्यक्षतामा राजाले मन्त्रिपरिषद् गठन गरे पनि राजाकै नीतिनिर्देशनमा राष्ट्रिय पञ्चायत र सरकार सञ्चालन हुने गर्दथ्यो । प्रधानमन्त्रीले यताउता गरेमा निजलाई समेत तह लगाउन अख्तियारको व्यवस्था संविधानमै गरियो । अर्थात् राष्ट्रिय पञ्चायतले प्रधानमन्त्री चुने पनि निजको टाउकोमाथि अख्तियारको तरबार सधैं झुन्डिरहेको हुन्थ्यो । तर प्रधानमन्त्रीमाथि यस्तो तरबार चलाउन सक्ने अधिकारसहितको अख्तियारसम्बन्धी व्यवस्था २०४७ सालको संविधानले समेत हटाउन सकेन । मुलुकमा राजतन्त्रको अवशान र गणतन्त्र स्थापना भइसकेको अवस्थामा पनि अनुचित कार्यसमेत हेर्ने गरी अख्तियारको व्यवस्था २०६३ को अन्तरिम संविधानमा पनि पारिएको थियो ।नेपालको संविधान २०७२ को प्रारम्भ सँगसँगै अख्तियार दुरुपयोग अनुसन्धान आयोगको स्वरूपमा केही भिन्नता आयो । अख्तियारले गर्ने गरेको अनुचित कार्य र भ्रष्टाचार नियन्त्रणसम्बन्धी काममध्ये अनुचित कार्यसम्बन्धी अधिकार अख्तियारको ऐनबाट हटाइयो । यो अत्यन्तै राम्रो पक्ष हो । तर अनुचित कार्यसम्बन्धी अधिकारको प्रयोग केको आधारमा कसले कसरी गर्ने भन्ने विषयमा भने गणतन्त्र नेपालको संविधान प्रारम्भ भएको लामो समय बिते पनि अहिलेसम्म कानुन बन्न नसक्नु दुःखद पक्ष हो । परिणामस्वरूप अहिले सार्वजनिक प्रशासन अरू अस्तव्यस्त हुँदै गइरहेको तथ्य जगजाहेरै छ । २०५६ सालको भ्रष्टाचार नियन्त्रण सुझाव समितिको प्रतिवेदनले भ्रष्टाचार नियन्त्रण कार्यलाई दुई भागमा विभाजन गरी हेरिनुपर्छ भनेको छ । भ्रष्टाचार नियन्त्रणको लागि निरोधात्मक व्यवस्था र भ्रष्टाचार भएपश्चात्को उपचारात्मक व्यवस्था गर्नुपर्ने भन्दै पहिलो भागमा भ्रष्टाचार रोकथामको लागि जनउत्तरदायित्वका कारण सरकारको सक्रियता र सतर्कता वृद्धि गर्नुपर्ने विशेष व्यवस्थाको आवश्यकता आंैल्याएको थियो । दोस्रो भागमा आयोगलाई स्रोतसाधनले सम्पन्न बनाउँदै लैजानुपर्नेलगायतको सुझाव दिइएको थियो । त्यसै प्रतिवेदनको सुझावअन्तर्गत भ्रष्टाचार घटित भएपछिको उपचारात्मक व्यवस्था कार्यान्वयनको लागि अहिले भ्रष्टाचार दुरुपयोग अनुसन्धान आयोगको व्यवस्था संविधानले गरेको छ । उक्त आयोगको संवैधानिक हैसियतलाई पुनर्संरचना गर्ने कुरा छुट्टै छलफलको विषय बन्न सक्छ । भ्रष्टाचार रोकथामको लागि जनउत्तरदायित्वका कारण सरकारको सक्रियता र सतर्कता अपरिहार्य भएकाले उक्त प्रतिवेदनले नेपालको इतिहासमा पहिलोपटक राष्ट्रिय सतर्कता केन्द्र स्थापनाको लागि सरकारको कार्यादेश अनुकूल हुने गरी सुझाव प्रस्तुत गरेको थियो । भ्रष्टाचार नियन्त्रणको लागि रोकथामको भूमिका वृद्धि गर्ने उद्देश्यले सबै मन्त्रालय र अन्तर्गतका सार्वजनिक सेवा नियमन कार्य गर्ने विभिन्न निकायका क्रियाकलापको रेखदेख र निगरानी गर्न सक्ने गरी प्रधानमन्त्रीअन्तर्गत केन्द्रको गठन हुनुपर्ने प्रस्ताव गरेको थियो । उल्लिखित मूलभूत कामका अतिरिक्त प्रहरीलाई भएको अधिकार प्रयोग गर्न सक्ने, आफ्नो कार्यसम्पादन गर्न आफैं सुराकी राख्न सक्ने, अनुसन्धानका क्रममा कर्मचारीलाई आवश्यकताअनुसार तत्काल निलम्बन गर्न सक्ने, बैंक खाता रोक्का गर्न सक्ने, सार्वजनिक पद धारण गर्ने व्यक्तिको स्रोत नखुलेको सम्पत्ति यकिन गर्ने, विभागीय कारबाही गर्ने, भ्रष्टाचार भइसकेको पाइएमा अख्तियार दुरुपयोग अनुसन्धान आयोगमा पठाउने, संवैधानिक निकायका पदाधिकारीबाट कुनै अनियमित कार्य भएको वा हुन सक्ने सम्भावना भएको पाइएमा प्रधानमन्त्रीलाई जानकारी गराउने भन्ने जस्ता अधिकारबाट केन्द्रलाई सशक्त बनाउनुपर्नेसमेतका सुझावसमेत दिएको थियो । कानुन बन्दा राष्ट्रिय सतर्कता केन्द्रलाई भ्रष्टाचार निवारण ऐनअन्तर्गत राखियो । यसको लागि सिफारिस गरिएका सुझावलाई त्यसबेलाका राजनीतिक नेतृत्व र कानुन निर्माताले खासै महत्व दिएनन् । परिणामस्वरूप राष्ट्रिय सतर्कता केन्दलाई विनाअर्थ र महत्वको सरकारको एउटा नाम मात्रको अड्डाजस्तो अवस्थामा पुर्याइएको छ । लोकतन्त्रमा प्रधानमन्त्री संसद्प्रति जिम्मेवार हुन्छन् । निजको नेतृत्वले गर्ने कामको जसअपजसको जवाफदेहिता निजैले बेहोर्नुपर्ने हुन्छ । भ्रष्टाचार नियन्त्रणसम्बन्धी जिम्मेवारी अख्तियारको हो, मेरो होइन भन्न प्रधानमन्त्रीले पाउँदैनन् । भ्रष्टाचारलाई विषयवस्तु बनाएर संसद्मा वा जनस्तरबाट उठाइएको प्रत्येक प्रश्नको उत्तर जनताप्रति उत्तरदायी प्रधानमन्त्रीले दिन सक्नुपर्ने हुन्छ, होइन भने भ्रष्टाचार संरक्षण गरेकै आरोपमा प्रधानमन्त्रीको पदसमेत धरापमा पर्न सक्छ । त्यसैले मुलुकमा सुशासन सुदृढ गर्ने तात्पर्यको लागि राष्ट्रिय सतर्कता केन्द्रलाई प्रधानमन्त्रीको सफा दाहिने हातको रूपमा रूपान्तरित गर्नुपर्ने राष्ट्रिय आवश्यकता भएको अवस्थामा यसलाई कानुनी रूपमा उठ्न नसक्ने गरी थला पार्नु भनेको मुलुकको शासन व्यवस्थालाई अराजकतातर्फ धकेल्नु हो । साविकको अनुचित कार्यको विषय अहिले अख्तियार दुरुपयोग अनुसन्धान आयोगको कार्यक्षेत्रभित्र पर्दैन । साविकमा भएको यो विषय अहिले झिकिनुको पछाडि मुलुकको सम्पूर्ण प्रशासनिक व्यवस्थामा संविधानबमोजिम प्रधानमन्त्रीको नियन्त्रण कायम गर्नुपर्ने लक्ष्यका साथ गरिएको हुनुपर्छ । अनुचित कार्यसम्बन्धी सम्पूर्ण काम प्रधानमन्त्री स्वयंले प्रत्यक्ष रूपमा गर्ने विषय भने पक्कै होइन । यस कामको लागि उच्चस्तरीय अराजनीतिक संयन्त्र तयार गरी त्यसका आधारमा अनुचित कार्यसम्बन्धी उपचारात्मक काम यसले गर्नुपर्ने हुन्छ । त्यस कामको लागि अहिलेको राष्ट्रिय सतर्कता केन्द्रलाई पुनर्संरचना गरी सांगठनिक एवं चारित्रिक रूपमा सबल, सक्षम र स्वतन्त्र बनाउनुपर्छ । अख्तियारलाई अनुचित कार्यसम्बन्धी जिम्मेवारी पुनः सुम्पिएर प्रधानमन्त्रीलाई शक्तिहीन बनाउने होइन । प्रधानमन्त्रीको सामान्य रेखदेखमा रही भ्रष्टाचारसम्बन्धी निरोधात्मक रूपमा भ्रष्टाचार नियन्त्रणसम्बन्धी कार्यक्षेत्र भएको छुट्टै शक्तिशाली संयन्त्रको रूपमा विकास गरिनुपर्छ । प्रधानमन्त्रीको पदमा को आसीन हुन्छ त्यो महत्वपूर्ण होइन ? प्रधानमन्त्री पद संविधानले नै स्थापित गरेको सर्वोच्च कार्यकारी पद भएकाले निजले भ्रष्टाचार गर्छन् भनेर अविश्वास गर्न मिल्दैन । विश्वास गर्दागर्दै पनि निजबाट त्यस्तो कुनै अपराधजन्य काम गरे त्यसको हिसाबकिताब निजले संसद्समक्ष बुझाउनुपर्ने हुन्छ । प्रधानमन्त्रीको टाउकोमाथि अख्तियारको तरबार झुन्ड्याउने प्रथाको पुनरावृत्ति गर्नु हँदैन । त्यसबाट पनि सम्भव नभए निजलाई जनताले सडकबाट पनि खेद्ने सम्भावना रहन्छ । त्यस्तै आवधिक निर्वाचनले पनि निजलाई सजाय दिन सक्छ । त्यतिमात्र होइन, निज प्रधानमन्त्रीबाट निवृत्त भएपछि पनि निजमाथि भ्रष्टाचारको अभियोगमा कारबाही चलाउन कुनै कानुनले रोक्न सक्ने व्यवस्था हुँदैन । प्रधानमन्त्रीमाथि समेत अविश्वास गरी अख्तियारलाई सशक्त बनाएर मुलुकभर हुने भ्रष्टाचार नियन्त्रण हुन सक्दैन भन्ने वास्तविकतालाई हाम्रो अनुभवले सिद्ध गरिसकेको छ । त्यसैले अनुचित कार्यसम्बन्धी व्यवस्था कार्यान्वयन गर्ने प्रभावशाली निकायको व्यवस्था अहिलेसम्म हुन नसकेकाले नागरिक प्रशासनलाई जवाफदेहीपूर्ण बनाउन तत्काल यस दिशातर्फ अग्रसर हुन आवश्यक भइसकेको छ । अनि मात्र मुलुकको प्रशासनमा सरकारको नियन्त्रण र पकड दह्रो रूपमा अनुभूत गर्न सकिनेछ । वरिष्ठ अधिवक्ता अर्याल ट्रान्सपरेन्सी इन्टरनेसनल नेपालका अध्यक्ष हुन् ।"
यसरी अध्यागमन सुदृढीकरण,"नेपालभित्र विदेशीको उपस्थिति र प्रस्थानलाई नियमित एवं नियन्त्रण गर्न र नेपाली नागरिकको आगमन र प्रस्थानलाई व्यवस्थित गर्न अध्यागमन निकायको स्थापना भएको हो । अध्यागमन नियमन र पर्यटन प्रवद्र्धनबीच कुशल संयोजन : सूचना प्रविधियुक्त अत्युत्तम व्यवस्थापनमा पारदर्शी र व्यावसायिक अध्यागमन भन्ने दीर्घकालीन सोच र परिकल्पना लिई राज्यको सुरक्षा प्रणालीलाई सहयोग गर्ने, निष्पक्ष र प्रभावकारी सेवा प्रवाह गर्ने साथै प्रविधिमा आधारित कार्यविधि अवलम्बन गर्ने ध्येयका साथ प्रतिबद्धता, निष्पक्षता, पारदर्शिता, इमानदारी, जवाफदेहिता, विनम्रता र विभागीय मूल्यलाई अनुशरण गरी व्यवस्थित तुल्याउन खोजिएको छ । कार्य सम्पादन प्रक्रियामा स्पष्टता र चुस्तता तुल्याउन कार्यविधिगत तवरले अध्यागमन ऐन २०४९, नियमावली २०५१, अध्यागमन कार्यविधि २०६५ जारी गरिएका हुन् । अध्यागमन विभाग र अन्तर्गतका १० वटा कार्यालयबाट उल्लिखित विधिका आधारमा भिसा प्रशासनसँग सम्बन्धित कार्यसम्पादन गरिन्छ । विदेशस्थित ३२ वटा नेपाली दूतावास, तीनवटा महावाणिज्य दूतावास र ५१ वटा अवैतानिक निकायबाट नेपाली भिसासँग सम्बन्धित कार्य सम्पादन हुन्छन् । नेपालमा भारतसँगको सीमानाका ६ स्थानमा, चीनसँगको सीमानाका दुई स्थानमा, त्रिभुवन अन्तर्राष्ट्रिय विमानस्थल १ र पोखरामा १ गरी कार्यालयबाट कार्यसम्पादन गरिन्छ, जसमध्ये हाल तातोपानी नाका बन्द अवस्थामा छ । अध्यागमन विभागले अध्यागमन अपराधको अनुसन्धान तहकिकातदेखि अभियोजन, मुद्दाको अन्तिम किनारा लगाउने काम र भिसा प्रशासनको व्यवस्थापनसहितका कार्य गर्दछ । यसका साथै विदेशीलाई पदयात्रा अनुमति, अनुगमन, व्यवस्थापन र नियन्त्रणसमेतका कार्यसमेत गर्दछ । नेपालमा एक भिसा वर्षमा नेपालबाहिर प्रस्थान गर्ने र आगमन गर्नेको संख्या हेर्दा कम आँक्न मिल्दैन । सन् २०१६ को भिसा वर्षको प्रस्थान र आगमनको कुल संख्या करिब ३८ लाख ४० हजार र यस वर्ष सन् २०१७ को प्रथम ६ महिनामा प्रस्थान र आगमनको कुल संख्या २२ लाख पाँच हजार रहेको देखिन्छ । प्रविधिले विश्व एउटै गाउँमा रूपान्तरण भइसकेको बेला नेपालको अध्यागमन प्रशासनले विभिन्न देशले अवलम्बन गरेका प्रविधि र उपाय अनुशरण गरी सुधारतर्फ अग्रसर रहनु जरुरी छ । यो तथ्यांकमा त्रिभुवन विमानस्थलबाट मात्र आगमन र प्रस्थानको तथ्यांक करिब ९० प्रतिशत रहेको छ । करिब तीन सयजना कर्मचारी अध्यागमन प्रशासन र व्यवस्थापन कार्यमा आबद्ध छन् । आर्थिक वर्ष ०७३७४ को तथ्यांक विश्लेषण गर्दा अध्यागमन प्रणालीमार्फत नेपाल सरकारलाई कुल दुई अर्ब २४ करोड १५ लाख राजस्व प्राप्त भएको देखिन्छ । यति सानो संरचनाबाट यति धेरै राजस्व संकलन हुनु चानचुने होइन । तर देशको कुल राजस्वमा राम्रै हिस्सा संकलन गराउन सफल निकाय समयक्रमअनुसार परिवर्तित स्वरूपमा सञ्चालन हुन नसकेको सहजै आभास हुन्छ । राजस्वको योगदान हिस्साअनुसार पनि पूर्वाधार विकासमा जोड दिइयो भने अत्युत्तम हुन्छ । देशको मुहार का रूपमा चिनिने अध्यागमन प्रशासनलाई समयानुकूल परिवर्तन गर्दै अन्तर्राष्ट्रिय मापदण्डअनुरूप तुल्याउन यहाँबाट हुने कामकारबाही आधुनिक स्वरूपमा सञ्चालन हुनैपर्छ । नेपालको भौगोलिक अवस्था, सीमामा हुने अपराध, बढ्दो मानव तस्करी, नेपालीको वैदेशिक रोजगारमा जाने बढ्दो लहरजस्ता विविध कारणले अध्यागमन व्यवस्थापन कार्य चुनौतीपूर्ण बन्दै गएको छ । यी र यीजस्ता कैयन् चुनौती सामना गर्न विश्व प्रविधिमा भएका पछिल्ला परिवर्तनलाई आत्मसात गर्नु जरुरी छ । हाललाई नेपालको अध्यागमन प्रणालीको सेवालाई कम्तीमा सार्क मुलुकको दाँजोमा पुर्याउन धेरै गृहकार्य गर्नुपर्ने देखिन्छ । अध्यागमनले प्रयोग गरिरहेको एकमात्र इमी सफ्टवेयर पुरानो भइसकेको छ । त्यसलाई समेत सबै कार्यालयमा विस्तार गर्न सकिएको छैन र भरपर्दो अवस्थामा छैन । अध्यागमनमा कार्यरत कर्मचारीमा व्यावसायिकताको कमी देखिन्छ । कर्मचारीलाई पुनर्ताजगी, क्षमता विकासको तालिम प्रशिक्षण कार्यक्रम सञ्चालित छैनन् । पूर्वाधार नै थोरै छ । राहदानी र भिसाका जटिलता खुट्ट्याउन सक्ने प्रविधि हामीसँग छैन । साँघुरो स्थान, कर्मचारीको बारम्बार सरुवा, काजप्रथा, कतिपय कर्मचारीका अपरिपक्व व्यवहार, कार्यविधिगत जटिलता, सरोकारवाला निकायबीच असामञ्जस्यता र समन्वयको कमी, इमानदारी र नैतिकतामा ह्रासजस्ता विविध पक्ष अध्यागमन सुधारका तगारा बनेका छन् । अध्यागमन प्रशासनको जनशक्ति संयन्त्रले गर्ने कामकारबाहीबारेमा बेलाबेला कुरा उठ्छ । के जनशक्तिको पुनर्संरचित स्वरूपमा रूपान्तरण आवश्यक छ त ? त्यसो हैन । अध्यागमन प्रशासनको अर्को विकल्प यसको कार्यप्रणालीलाई आधुनिकीकरण गरी सुधार गर्नु नै हो । अध्यागमन कार्यालयमा पूर्वाधारका संयन्त्र पीआरएम मेसिन, भरपर्दा र सुरक्षित सफ्टवेयर, रेटिना क्याप्चर मेसिनजस्ता सामान्य तवरका पूर्वाधारका संयन्त्रको तत्काल व्यवस्था गरिनुपर्छ । सीसीटीभीलाई सजाएर देखाउने संयन्त्रको रूपमा हैन, प्रभावकारी उपयोगका लागि नियन्त्रण कक्ष खडा गरी पूर्व सावधानी, सतर्कता र पूर्वानुमानयोग्य बनाइनुपर्छ । यात्रारत विदेशीको आवागमन तथ्यांक अभिलेख गरी चुस्त राख्न अनलाइन होटेल ट्र्याकिङ पद्धतिको व्यवस्था गरिनुपर्छ । कर्मचारीको क्षमता विकासको लागि अनुशिक्षण र प्रशिक्षण कार्यक्रम निरन्तर सञ्चालनमा ल्याइनुका साथै निश्चित तोकिएको उमेरसम्मका कर्मचारीलाई मात्र डेस्कमा राख्ने व्यवस्था मिलाइनु जरुरी छ । दीर्घकालीन रूपमा सुधार गर्न तोकिएको उमेरसम्म छुट्टै अध्यागमन समूहमा आबद्ध तुल्याउने र त्यसपश्चात् सो जनशक्तिलाई अन्यत्र (निजामती सेवा) स्वतः व्यवस्थापन गर्नु उचित होला । त्रिभुवन अन्तर्राष्ट्रिय विमानस्थलको अध्यागमन कार्यालय राहदानी, भिसा भेरिफिकेसन र अध्यागमन क्लियरेन्स को कार्यमा मात्र संलग्न रहने गर्दछ । विमानस्थलमा हुने सम्पूर्ण अनैतिक गतिविधिमा अध्यागमनसँग संलग्न सबै प्रत्यक्ष र परोक्षरूपमा सम्बन्धित हुन्छन् भन्ने मानसिकता सबैतिर छ । यसको निराकरणको लागि विमानस्थलमा नेतृत्व प्रणाली, पदसोपानगत व्यवस्था र मर्यादाक्रम कायम गर्न जरुरी देखिन्छ । प्रविधिले विश्व एउटै गाउँमा रूपान्तरण भइसकेको बेला नेपालको अध्यागमन प्रशासनले विभिन्न देशले अवलम्बन गरेका प्रविधि र उपाय अनुशरण गरी सुधारतर्फ अग्रसर रहनु जरुरी छ ।"
फास्ट ट्रयाकका असहजता,"हाम्रोमा राष्ट्रिय महत्व र गौरवका योजनाबारेमा धेरै छलफल भए, तर कार्यान्वयन सुस्त छ । दुःखको कुरा, राष्ट्रिय महत्वका योजना सन्दर्भमा राजनीतिक दलहरूबीच मतैक्य छैन । कमिसनकै कारण राष्ट्रिय गौरवका योजना अवरुद्ध भएका छन् । त्यस्ता योजनालाई केवल प्रचारकै लागि अघि सारिएको जस्तो बुझिन्छ । १५ वर्षभित्र सम्पन्न हुने लक्ष्य राखिएको मेलम्ची खानेपानी परियोजना ३० वर्ष पुगिसक्दा पनि सम्पन्न भएको छैन । गत वर्ष राष्ट्रिय गौरवको चर्चित योजना फास्ट ट्र्याक (द्रूतमार्ग) निर्माणको व्यवस्थापकीय काम नेपाली सेनाले गर्ने गरी जिम्मा दिइएको छ । यो विशाल सडक योजना कार्यान्वयन हुँदा यसले पहाड, खोला र मैदान छिचोल्दै तराईमधेसबाट राजधानी काठमाडौं जोड्नेछ । फास्ट ट्र्याक सर्वाधिक महत्वको योजना हो र त्यसमार्फत सडक यात्रा गर्दा सैयौं डाँडापाखाहरूका घुम्ती छिचोल्नुपर्ने झन्झट रहन्न । हाम्रा घुम्ती परेका सडकहरूकै कारण अरबबाट अर्बौं तिरेर ल्याएको इन्धनलाई हामी दैनिक अर्बौं तिरेर उपभोग गरिरहेका छौं । फास्ट ट्र्याक बन्दा त्यसले इन्धनको प्रयोगसमेत कम गराउँछ किनभने हाम्रा दैनिक उपभोग्य सामान, अन्न, औषधी, फलफूल, तरकारी, औषधी देशमा सडकमार्फत भित्याउनकै लागि इन्धनमा प्रतिदिन अर्बौं खर्च हुन्छ । नेपालको फास्ट ट्र्याक निर्माणमा नेपाली सेनाको श्रम र विश्व सीप, प्रविधि र अनुभव भित्याएर यो महायोजना सम्पन्न गर्दा बढी फलदायी हुनेछ । सतहमा हेर्दा नेपाल र नेपाली जातिको गौरव नेपाली सेनाले अहिलेसम्मकै देशकै मेगा कन्स्ट्रक्सन को जिम्मा लिनु सकारात्मक पक्ष हो । त्यसमाथि तराई र पहाडलाई यति ठूलो सडकले जोड्दा त्यसले नेपालको राष्ट्रिय एकतासमेत मजबुत पार्नेछ । सेनाले यो योजना लिनुको सांकेतिक महत्व पनि उत्तिकै छँदैछ, तर त्यसपूर्व हामीले मेगा संरचना निर्माणका प्राविधिक पक्षबारे प्रस्ट हुन जरुरी छ । फास्ट ट्र्याक ए ग्रेड को निर्माण हो । भारतीय र चिनियाँले समेत निर्माण गर्न सक्दैनन्, यस्तो खालका विशाल प्रोजेक्ट । जमानादेखि विशाल पुलपुलेसा र भीमकाय सडक र नहरहरू निर्माण गरिरहेका युरोपियन र अमेरिकी कम्पनीहरूले मात्र उच्चस्तरका यस्ता प्रोजेक्टहरू निर्माण गर्न सक्छन् । अहिलेसम्म नेपाली कन्ट्र्याक्टरहरूले ए ग्रेडको मात्रै होइन, बी ग्रेडका संरचना पनि बनाएका छैनन् । आजका दिनमा बल्लतल्ल भारतीय र चिनियाँहरू बी ग्रेडको सडक बनाउँदैछन् । उनीहरूले पनि तिनै पश्चिमाको सहयोगमा बी ग्रेडका सडक बनाउन सकेका हुन् । तर फास्ट ट्र्याक परियोजना सेनाले बनाउन सक्छ कि सक्दैन भन्नेबारे हामीले राम्रोसँग अनुसन्धान गरेनौं कि भन्ने लाग्छ । यस तर्कको पछाडि केही जायज कारण छन् । यसर्थ हामी चार वर्षभित्र फास्ट ट्र्याक बनाउने कुरा आधारहीन छ । यसको लागि न हामीसँग सीप छ न त अनुभव नै । नेपाली सेना मात्रै होइन, नेपालको कुनै पनि कन्स्ट्रक्सन कम्पनी या कुनै पनि इन्जिनियरसँग यस्ता मेगा प्रोजेक्टको विषयमा कुनै अनुभव छैन । यो चानचुने प्रोजेक्ट होइन, सीधा पहाडहरू छेडेर सडक र पुलहरू बनाउने कुरा हो । एउटा पिल्लर ६७ मिटरको बनाउँदासमेत हामी अहो कति अग्लो ! भनेर अचम्मित हुन्छौं जबकि फास्ट ट्र्याकको लागि त ५०६० मिटर अग्ला पिल्लर दर्जनौं ठाउँमा बनाउनुपर्ने हुन्छ । कतिपय ठाउँमा सुरुङ बनाउनुपर्ने हुन्छ, त्यस्ता सुरुङमा हावा कम हुने अवस्थामा एयर कम्प्रेसन को कुरालाई समेत ख्यालमा राख्नुपर्ने हुन्छ र अक्सिजन पठाउनुपर्ने हुन्छ । अर्काको नक्सा र भिडियो देखाएर मात्रै यत्रो प्रोजेक्ट बनाउन सकिँदैन । एउटा बेग्लै उदाहरण नागढुंगादेखि सीतापाइलाको सुरुङको डिजाइनकै लागिसमेत हामीलाई ६ वर्षभन्दा बढी लाग्यो । अझै पाँच वर्ष लाग्ने भयो एउटा छोटो सुरुङ योजना सम्पन्न गर्न । सन् २०२२ सम्ममा मात्रै यो योजना सम्पन्न हुने कुरो छ । जापान संलग्न रहेको त्यति सानो योजना सम्पन्न गर्न त १० वर्ष बढी लाग्यो भने चार वर्षमा कसरी फास्ट ट्र्याक सम्पन्न गर्न सकिन्छ ? पश्चिमा र जापानिजहरूले चिनियाँ र भारतीयहरूलाई एक तहमा प्रविधि हस्तान्तरण गराएका छन् । अरूले उनीहरूबाटै प्रविधि सिकिरहेका छन् । पश्चिमाहरूले ए ग्रेडका सडक र पुल संरचना उहिल्यै बनाइसकेका छन् । अहिलेसम्म नेपाली कन्ट्र्याक्टरले एक अर्बदेखि डेढ अर्बसम्मका योजना निर्माण गरेका छन् । यसको अर्थ हो फास्ट ट्र्याक बनाउन सक्ने हैसियतको कुनै पनि कम्पनी अहिलेसम्म नेपालमा छैनन् । मानौं, चिनियाँ र भारतीयले पनि हामी ए ग्रेडको संरचना बनाउन सक्छौं भनेर दाबी गर्लान्, तर उनीहरूको पनि भौतिक संरचना बनाएर भ्याइसाध्य छैन । सोही कारण उच्च तहका कन्ट्र्याक्टरहरू हाम्रोमा काम गर्न आउन सक्ने सम्भावनासमेत छैन । उनीहरू आफैं पनि पहिलो विश्वको प्रविधि र विशेषज्ञहरू ल्याएर काम गरिरहेका छन् । पछिल्लोपटक चिनियाँहरू भने पहाडी निर्माणयोजनामा अरूभन्दा अघि नै देखिएका छन् । पहिलेपहिले नेपालमा चिनियाँ र भारतीयहरू आएर केही संरचना बनाए । तर दुःखको कुरो, त्यतिखेर प्रविधि हस्तान्तरणको काम भएन । हामीले यस सन्दर्भमा कोरियालाई सम्झनु उचित हुन्छ । कोरियाको विकास नै प्रथम विश्वको प्रविधि हस्तान्तरणबाट सम्भव भएको हो । कोरियनहरू बाहिरी मुलुकमा गएर सिकेको सीप र अनुभव आफ्नो देशमा गएर उतारेकाले आज भौतिक विकासमा कोरिया अघि छ । यसर्थ नेपालको फास्ट ट्र्याक निर्माणको लागि हामीले नेपाली सेनाको श्रम र पहिलो विश्वका प्रविधि र इन्जिनियरका सीप र अनुभव भित्याएर यो महायोजना सम्पन्न गर्दा बढी फलदायी हुनेछ । हाम्रो सेनाले पनि उनीहरूका प्रविधि र सीप सिक्न पाउनेछन् । मेलम्ची आयोजनाको काम त सम्भवतः एकदुई सालमै सम्पन्न हुनेछ, तर देश र जनतालाई समेत दीर्घकालसम्म लाभ प्राप्त हुने यस्तो द्रूतमार्ग योजना सम्पन्न गर्न सबै दल एक ठाउँमा जुट्नैपर्छ । यो योजनालाई वास्तविकतामा रूपान्तरण गर्न सिंगो राष्ट्र लाग्नुपर्छ । लामा सांसद तथा नेपाली कांग्रेसका केन्द्रीय सदस्य हुन् ।"
बंगलादेशमाथि नेपालको रोमाञ्चक जित,"काठमाडौं : नेपालले बंगलादेशसँगको दोस्रो मैत्रीपूर्ण भलिबल खेलमा पनि रोमाञ्चक जित हात पारेको छ । बुधबार ललितपुरस्थित नेपाली सेनाको शारीरिक तालिम तथा प्रशिक्षण केन्द्रको कर्भडहलमा भएको खेलमा नेपालले बंगलादेशमाथि ३२ को जित निकाल्यो । तर, बुधबारको खेलमा नेपालको रिसिभ निकै खराब रह्यो । बंगलादेशी खेलाडीको सहज सर्भिसमा पनि नेपाली खेलाडीले रिसिभ खराब गरे । नेपालले सेटमा अग्रता बनाउँदा नेगेटिभ अंकबाट पछि परेको थियो । नेपाली टोलीले स्पाइककै भरमा पाँचौं सेटमार्फत जित निकाल्यो । पहिलो मैत्रीपूर्ण खेलमा जित निकालिसकेको नेपाली टोलीले सहजै खेल आफ्ना पक्षमा पार्ने आकलन गरिए पनि घरेलु टोलीले निराशलाग्दो प्रदर्शन गरेको थियो । निकै खराब रिसिभ गरेपछि पहिलो सेट नेपालले २५१९ ले गुमायो । दोस्रो सेट नेपालले २५२३ ले आफ्नो पक्षमा पार्दै सेटमा ११ को बराबरी गर्यो । तर, बंगलादेशले तेस्रो सेट २५२० ले सहजै आफ्नो पक्षमा पारेपछि सेटमा २१ अग्रता बनायो । निकै प्रतिस्पर्धात्मक भएको चौथो सेट २५२२ ले नेपालले आफ्नो बनाएपछि सेटमा २२ को बराबरी भयो । निर्णायक तथा पाचौं सेट १५८ ले नेपालले सहजै आफ्नो पक्षमा पारेपछि नेपालले दोस्रो मैत्रीपूर्ण खेलमा पनि जित निकाल्यो । नेपालका लागि कुलबहादुर थापाले पुनः उत्कृष्ट प्रदर्शन गरे । उनले कुल २८ अंकको महत्वपूर्ण योगदान दिएका थिए । कुलबहादुर असफल हुँदा आठ अंक विपक्षीले प्राप्त गरेको थियो । नेपालका अन्य स्पाइकरले दोहोरो अंक छुन सकेनन् । नेपालका लागि निकै आशा गरिएको स्पाइकर मानबहादुर श्रेष्ठको प्रदर्शन खराब रह्यो । पाचौं सेटमा बंगलादेशी खेलाडीले नेपाली रेफ्री चन्द्रा वन्दना राईको निर्णयमा पटकपटक असन्तुष्टि जनाए । खेलपश्चात् बंगलादेशका प्रशिक्षक अलि पौउर एरोजीले प्रतिक्रियासमेत दिन मानेनन्। नेपालका प्रशिक्षक जगदीश भट्टले नेपाली खेलाडीले आशा गरेअनुरूप प्रदर्शन गर्न नसकेको बताए । उनले भने, 'पहिलो सेटमा हाम्रा खेलाडीको रिसिभ निकै खराब रह्यो । त्यसैले पहिलो सेट गुमाएपछि थप दबाब परे । त्यसमा बंगलादेशी खेलाडीले पनि हिजोभन्दा निकै खेल खेले । नेदरल्यान्डका प्रशिक्षकबाट एकमहिने प्रशिक्षण लिएको नेपाली टोलीले यसअघि डेनमार्कको घरेलु क्लबसँगको मैत्रीपूर्ण खेलमा समेत जित निकालेको थियो । नेपाली पुरुष भलिबल टोलीको स्तरवृद्धि र नियमित तयारीका लागि नेपाल भलिबल संघको आग्रहमा बंगलादेशको टोली मैत्रीपूर्ण खेलका लागि नेपाल आएको हो। भलिबल खेलाडीलाई नगद पुरस्कार माल्दिभ्सको मालेमा गत चैत ९ देखि १७ गतेसम्म सञ्चालन भएको एभीसी एसियन सेन्टर जोन तेस्रो सिनियर भलिबल प्रतियोगितामा तेस्रो स्थान हासिल गर्न सफल नेपाली पुरुष भलिबल खेलाडी बुधबार नगद पुरस्कारसहित सम्मानित भएका छन् । युवा तथा खेलकुदमन्त्री राजेन्द्रकुमार केसी, मन्त्रालयका सचिव महेश दाहाल, नेपाल भलिबल संघका अध्यक्ष मनोरञ्जनरमण शर्मा लगायतले खेलाडीलाई पुरस्कृत गरेका हुन् । खेलाडी, प्रशिक्षक र व्यवस्थापक गरी १५ जनाले जनही एकएक लाख रुपैयाँ नगद पुरस्कार प्राप्त गरे ।"
सडक बालबालिकाको विश्व कप सपना,"काठमाडौं : सेल्टर आश्रय नेपालको आयोजनामा भदौ २१ देखि २३ गतेसम्म सडक बालबालिकाको लिग फुटबल प्रतियोगिता हुने भएको छ । सेल्टर आश्रय नेपालले अखिल नेपाल फुटबल संघ (एन्फा) को प्राविधिक सहयोगमा प्रतियोगिता सञ्चान गर्न लागेको हो । लिगमा सडक बालबालिकाको क्षेत्रमा काम गरिरहेका विभिन्न १५ वटा संस्थाका १४ टोलीको सहभागिता रहने जानकारी बुधबार आयोजित पत्रकार सम्मेलनमा सेल्टर आ श्रय नेपालकी अध्यक्ष खुश्बु ओलीले दिइन् । लिगकम नकआउटका आधारमा खेलाइने प्रतियोगितामा सहभागी टोलीलाई चार समूहमा विभाजन गरिएको छ । सेभेन ए साइड ढाँचामा खेलाइने लिग दशरथ रंगशालामा हुनेछ । लिगमा उत्कृष्ट प्रदर्शन गर्ने खेलाडीलाई सन् २०१८ को मे १९ देखि २७ तारिखसम्म रुसको मस्कोमा आयोजना हुने सडक तथा असहाय बालबालिकाको विश्वकप फुटबलमा सहभागी गराइने छ । लिगका खेल ३० मिनेट र सहभागी खेलाडीको उमेर १४ देखि १६ वर्षको हुने आयोजकले जनाएको छ । विश्व कपमा २२ देशका २४ वटा टोलीको सहभागिता रहनेछ, जसमा १२ छात्र र १२ छात्रा टोलीले प्रतिस्पर्धा गर्नेछन् । नेपालले छात्र स्पर्धामा मात्र भाग लिनेछ । लिगबाट सुरुमा १८ जना खेलाडी छनोट गरी एक महिना विश्वकपको प्रशिक्षण क्याम्पमा राखिने बताइएको छ । प्रशिक्षण क्याम्पबाट उत्कृष्ट नौ जनालाई विश्वकप टोलीमा समावेश गरिनेछ । एन्फाका प्रमुख कार्यकारी अधिकृत इन्द्रमान तुुलाधरले एन्फाले आफ्नो सामाजिक उत्तरदायित्वअन्तर्गत सडक बालबालिकाको लिगका लागि प्राविधिक सहयोग गरेको बताए । उनले लिगमा उत्कृष्ट प्रदर्शन गर्ने खेलाडीलाई एन्फा एकेडेमीको टोलीका समावेश गर्न सकिने जानकारी पनि दिए । आगामी वर्षदेखि सडक बालबालिकाको लिग फुटबललाई एन्फाले आफ्नो क्यालेन्डरमा समावेश गर्नेछ, तुलाधरले भने।"
