शीर्षक,विवरण
जलस्रोतमा नदी विज्ञानको समायोजन,"गएको साता देशभर मनसुन सक्रिय भई बाढीपहिरोले रोद्ररूप प्रकट गरेका समाचारहरू तराई तथा पहाडी जिल्लाहरूबाट आए र आइरहेका छन् । यस्ता खालका प्राकृतिक विपत्तिबाट हरेक वर्ष नेपालमा अर्बौंको क्षति र सयौं पशु तथा मानिसको मृत्यु हुने गरेको छ । जब मनसुन सक्रिय हुन थाल्छ तब विकासका कार्यक्रमको चर्चा पनि सुरु हुने रमाइलो तथ्य हामीसामु छ । यस्तै प्रसंगमा गएको साता मात्रै कोसी नदीमा फेरि अर्को बाँध निर्माण गरिने समाचार पत्रपत्रिकाहरूमा प्रमुखताका साथ छापियो । सप्तकोसीमा सन् १९६० ताका बनेको बाँध अहिले सञ्चालनमा छ । त्यसको जीवन अवधि (५० वर्ष) सकिसकेको चर्चा पनि नभएको होइन । बाँधको आयु समाप्ति भए पनि त्यसका संरचनाहरू अझै कयौं वर्ष चल्नसक्ने अवस्थामै छन् । तर नदी प्रवाह, बाँध निर्माण, पानीको बहाबमा थपघट र त्यसको प्रभाव साथै पानीसँगै बहने बालुवाको परिमाण र त्यसबाट परेको प्रभाव कैयन् गुणा बढी रहेको तथ्य बुझ्न जरुरी छ । अहिले अवस्थित बाँधभन्दा करिब ३० किलोमिटरमाथि सुनसरीको चतरामा अर्को नयाँ बाँध बनाउने चर्चा सुन्दा यो नयाँ प्रस्तावित बाँधको आवश्यकतालाई मुख्य त्यहाँ अवस्थित सुनसरी मोरङ सिँचाइ आयोजनाको मुहानमा पानीको उपलब्धतासँग जोडिएको छ । विभिन्न अध्ययनअनुसार कोसीको सतह गहिरिएर सोही कारणले त्यहाँ अवस्थित सिँचाइ आयोजनामा पानी उपलब्धता कमी भएकाले त्यसको निराकरण गर्न नयाँ बाँधको आवश्यकता रहेको छ । यो विषय नै प्रस्तुत गरिएका पुल बन्नुअघि र पुल बनेपछिका तस्बिरहरू विश्लेषण गर्दा पूर्णरूपमा सन्तुष्ट हुन सकिने अवस्था देखिँदैन । दुई वर्षअघि चतारामा निर्माण भएको कोसी पुलको तलमाथि करिब पाँच सय मिटर छेत्रमा चित्रमा देखाइएजस्तै गुगल अर्थमा उपलब्ध तस्बिरबाट के भन्न सकिन्छ भने नदीको प्रवाह, त्यहाँका बगर र तटबन्धहरू र यिनको प्रक्रियामा हुने विज्ञानलाई पुल निर्माणले असर गरेको निष्कर्ष निकाल्न सकिन्छ । पुल निर्माणको क्रममा नदीमा भएका निर्माण प्रक्रिया र अस्थायी बाँधहरूले साथै पुल निर्माणपश्चात् पुलभन्दा माथि बायाँतर्फ बनाइएको स्पर र पुलका स्थायी पिल्लरहरूले नदीको बहावलाई प्रत्यक्ष असर गरेको देखिन्छ र त्यसैको प्रतिक्रियास्वरूप नदीको बीचमा बालुवा र गिटीको थुप्रो (मिडिल च्यानल बार) बनेको तथ्य नै सत्यताको नजिक छ । यस अवधारणालाई संसारभरि खोला, नदी र आसपासका भूभागहरूका विभिन्न आयामहरू निरीक्षण तथा विश्लेषण गरी तस्बिरहरू प्रकाशन गर्ने कम्प्युटर मोडेल एक्वामोनिटरले अस्थायी बाँध निर्माणअघि र पछिका प्रकाशित तथ्यांकहरूले थप पुष्टि गरेको देख्न सकिन्छ । यसरी निर्माण भएका मिडिल च्यानल बारको कारणले पानीको बहाब दुई भागमा बाँडिएको तर दुवैतर्फको भँगालाहरूमा पानीको मात्रा असन्तुलित रहेको हुँदा सिँचाइ मुहानतर्फ पानीको उपलब्धतामा कमी देखिएको हो भन्ने हाम्रो निष्कर्ष छ । साथै नदीमा हुने यस्ता खालका प्रभावहरू नदीको सानो क्षेत्र वा स्थानीय खालका समस्याका रूपमा हुने गर्दछन् र यस्ता खाले समस्यालाई नदीको सम्पूर्ण क्षेत्रमा रहन्छ भनिए किन गर्न सकिन्न ? बाँध सञ्चालनमा वैज्ञनिक विधिको कमी, तटबन्धको नियमित मर्मत अभाव, नदीआसपास अव्यवस्थित जनसंख्या वृद्धिले नदीमा जनसंख्याको अत्यधिक हस्तक्षेप नै अहिले देखिएका मुख्य चुनौतीहरू हुन् । नदीको प्रभाव त्यहाँका अन्य प्रक्रियाहरू जस्तै नदीको पिँध, बारहरू, नदीका डिलहरू आदिलाई नयाँ बन्ने संरचनाले गर्ने असरहरूलाई संरचना बन्नुभन्दा अघि समग्र रूपमा विश्लेषण गरिएको भए आज त्यहाँस्थित सिँचाइको मुहानमा पानी उपलब्धताको कमी हुने समस्या देखिने थिएन । सुनसरी र सप्तरीको सिमाना भीमनगरमा सन् १९६० तिर भारतद्वारा निर्माण गरिएको बाँध पनि एकातिर त्यसको उमेर सकिइसकेको (५० वर्ष) र अर्कोतर्फ त्यस बाँधको माथिल्लो तटमा पनि बालुवा थुप्रिने प्रक्रियाले निकै चुनौती देखिएको छ । बाँध निर्माणपश्चात् नदीको बहाब स्थिर भएपछि बालुवा थुप्रिएर दसौं किलोमिटरसम्मको भूभाग टापु बनेको, नदीको पिँधआसपासको जमिनभन्दा अग्लो भएको, पानीको बहाबको दिशा धेरै अस्थिर रहेको जस्ता समस्या विगत लामो समयदेखि पहिचान भएको हो तर त्यसको व्यवस्थित समाधान नहुँदा सन् २००८ मा कोसी नदीको देब्रेतर्फको तटबन्ध फुटी नेपाल र भारततर्फको लाखौं हेक्टर जमिनमा डुबान, सयौं व्यक्तिको हताहती र अर्बौंको धनमाल क्षति भएको थियो । बाँध सञ्चालनमा वैज्ञनिक विधिको कमी, तटबन्धको नियमित मर्मत अभाव, नदीआसपास अव्यवस्थित जनसंख्या वृद्धिले नदीमा जनसंख्याको अत्यधिक हस्तक्षेप नै अहिले देखिएका मुख्य चुनौतीहरू हुन् । अब माथि प्रस्ताव गरिएको नयाँ बाँध पनि यी र यस्ता धेरै समस्या साथै लिएर आउने निश्चित छ, जसलाई समयमै उचित व्यवस्थापन नगरे हाम्रोजस्तो देशनिम्ति ठूलो विपत्ति सिर्जना हुने पक्का छ । कोसी र चताराको धार्मिक महत्वव, कोसी टप्पु वन्यजन्तु आरक्ष र त्यसमा रहेको जैविक विविधता साथै त्यसमा हुने असरहरू नै अब बन्ने बाँधको मुख्य चासो हुने देखिन्छ । कोसी टप्पु आरक्षमा रहेका सयौं थरीका जनावर तथा जलचरहरूमा नदीमा फेरबदल हुने पानीको बहाबले प्रत्यक्ष असर गर्नेछ । त्यस्तै संसारभरि नै अधिक बालुवा ओसार्ने भनी कहलिएको कोसीमा बालुवाको मात्रा र आयतनका साथसाथै भौगर्भिक रूपमा धेरै कमसल जमिन प्रस्तावित बाँधको माथिल्लो तटीय इलाकामा धेरै नजिक रहेकाले अत्यधिक बालुवा र गिट्टी उत्पादन भई बाँधतर्फ बहने हुँदा सोमाथिको भूभाग छिटै भरिने सम्भावना छ । त्यसैले बाँधभन्दा माथिल्लो र तल्लो तटीय भूभागमा नदीमा पर्ने अल्पकालीन र दीर्घकालीन प्रभावको विश्लेषण आयोजनाको अध्ययनका क्रममा गम्भीर रूपमा गर्न जरुरी छ । नदीमा हुने प्रक्रियालाई विस्तृत रूपमा वैज्ञानिक तवरले अध्ययन र नदीमा हुने सबै प्रक्रियालाई सूक्ष्म रूपमा बुझ्न नसक्दा नै नयाँ निर्माणले व्यापक असर गरेको हो । अझ नेपालको सन्दर्भमा आफ्नो अवस्थति नै भैगर्भिक रूपमा निकै जटिल र नाजुक रहे पनि विकास निर्माण क्रममा नीति निर्माताहरूले आवश्यक नदीको वैज्ञानिक अध्ययनमा ध्यान दिन ढिलाइ भइसकेको छ । प्राकृतिक रूपमा प्रवाह भइरहेको नदीलाई कुनै पनि संरचना निर्माणले त्यसको सन्तुलनमा खलल पुर्याउने हुँदा सो संरचनाको निर्माण पछिको नदीमा हुने अल्पकालीन र दीर्घकालीन प्रभावबारे अग्रिम जानकारी हुन अति नै आवश्क छ । त्यसैले कुनै पनि प्रस्तावित नयाँ निर्माण र त्यसबाट हुने असरहरूको विश्लेषणबिनाको निर्माणले दिगो विकास हुन सक्दैन भन्ने तथ्य बुझ्न अब धेरै ढिलाइ भइसकेको छ । त्यसैले जलस्रोतको समग्र विकासलाई नदी विज्ञानको आयामसँग आयोजनाहरूलाई सुरुआतदेखि नै समायोजन गर्दै अगाडि बढ्दा नै सोको दिगो विकासको ढोका खुल्ने निश्चित छ । लेखकद्वय जियोमरफोलजिकल सोसाइटी अफ नेपालसँग सम्बन्धित छन् ।"
सिंहदरबारको अधिकार कहाँ छ ?,"नेपालमा केही समययता मुलुकको शासनप्रशासन चलाउने सिंहदरबारको अधिकार प्रयोग गर्नमा हानथाप परेको छ । स्थानीय तह अर्थात् गाउँपालिका र नगरपालिकामा अधिकार जाने व्यापक चर्चा चलेको छ । स्थानीय निर्वाचनको प्रचारप्रसारमा सबै दलले वाचा गरेअनुसार नै निर्वाचित जनप्रतिनिधिले सिंहदरबारको अधिकार आफूसँगै भएको व्यवहार गर्न थालेका छन् । संविधानले दिएको अधिकार भनेर धमाधम आर्थिक र महत्ववाकांक्षी योजनाहरू स्थानीय तहले घोषणा गर्न थालेपछि केन्द्रबाट अंकुश लगाउन परिपत्र हुन थालेको छ । सिंहदरबारको अधिकार गाउँमा पुर्याउने कि संविधानले दिएको गाउँको अधिकार सिंहदरबारमा फिर्ता ल्याउने अन्योल नै रहेको छ । सिंहदरबार र स्थानीय तहको बीच प्रदेशको निर्वाचनपछि एक तह बीचमा आउनेछ । संविधानअनुसार स्थानीय तहको कानुन बनाउने अधिकार प्रदेश सभालाई तोकिएको छ । यसले स्थानीय तहको अधिकारमा अझै कटौतीको सम्भावना छ । केन्द्र खास गरेर संघीय तथा स्थानीय विकास मन्त्रालय र स्थानीय तहमा देखा परेको विवादमा प्रदेश पनि सामेल हुनेछ । संविधानमा अधिकारको मात्र व्यवस्था भएको र कर्तव्यको कतै उल्लेख नभएकाले सबै आफ्नो अधिकारको प्रयोगमै लागेका छन् । राणाकालका प्रधानमन्त्री चन्द्रशमशेर राणाले कुमार नरसिंह राणा र किशोरनरसिंह राणाको डिजाइनमा आफ्नो निवासस्थान र कार्यालय प्रयोजनको लागि १०९ वर्षअगाडि १९६५ सालमा सिंहदरबार बनाएका थिए । बनेको केही समयपछि उनले सरकारलाई दुई करोड रुपैयाँमा बेचेका थिए । २०२९ सालमा आगलागी हुनुअगाडि सात चोक र १७०० कोठा रहेका थिए । त्यत्रो सिंहदरबारमा शौचालयको व्यवस्था थिएन । २०७२ को भूकम्पले क्षतिग्रस्त भएर भत्काउने वा पुनर्निर्माण गर्ने दोधारमा रहेको छ । २००७ को राजनीतिक परिवर्तनअगाडि मुलुकको शक्तिको स्रोत सिंहदरबार नै रहेको थियो । सिंहदरबारको अगाडिको झन्डावाल बुर्जामा बसेर चन्द्रशमशेरले उत्तरतर्फ फर्केर जुँगा मुसार्दा नेपालले तिब्बतमा आक्रमण गर्ने व्यापक हल्ला भयो ।चन्द्रशमशेरलाई आफ्नो मनको कुरा कसैसँग गरेको छैन, कसरी यो हल्ला भयो भनेर बिजुली गारद र आठपहरियालाई तथ्य पत्ता लगाउन लगाए । उनीहरूले मालीलाई समातेर ल्याए । मालीलाई सोध्दा सरकार उत्तरतर्फ फर्केर जुँगा मुसारेको देखेपछि अब तिब्बतसँग लडाइँ हुने भयो भनेको हुँ भनेपछि माफी दिइएछ । भद्रकालीदेखि सिंहदरबारसम्मको बग्गी हिँड्ने बाटो सर्वसाधारणको प्रयोगको लागि बन्देज थियो । २००७ सालमा राणाशासन ढलेपछि काठमाडौंका सर्वसाधारण सिंहदरबारभित्र गएर फोहोर गरेपछि सिंहदरबारको अधिकार र शान समाप्त भएको मानिएको छ । राजा, राणा र नेपाली कांग्रेसका बीच भारतको मध्यस्थतामा भएको दिल्ली सम्झौतापछि राणाशासनको अन्त्यसँगै सत्ता र शक्तिको स्रोत रहेको सिंहदरबार निरिह र शक्तिहीन भएको छ । बाहिरबाट हेर्दा सिंहदरबारको सानसौकत देखिए पनि सिंहदरबारको अधिकार कहिले नारायणहिटी, कहिले दिल्ली, कहिले लैनचौर तथा कहिले विभिन्न दलका प्रमुख नेताहरूको वासस्थान बूढानीलकण्ठ, बालकोट, लाजिम्पाट र बालुवाटारबाट शासन सञ्चालन भएको छ । सिंहदरबारको अधिकार सिंहदरबारले प्रयोग नगरेसम्म नेपालमा राजनीतिक स्थायित्व र आर्थिक विकास तथा सुशासन हुने कम सम्भावना छ । सिंहदरबार यसरी निरिह हुनुमा जनताबाट निर्वाचित सांसद सार्वभौम भनिए पनि अन्यत्रैबाट सञ्चालन गरिएकाले पनि हो । दिल्लीबाट फर्केपछि राजा त्रिभुवनले जनताको शासन, संविधानसभा र गणतन्त्र कायम गर्ने घोषणा गरेका थिए । राणाकालका अन्तिम प्रधानमन्त्री मोहनशमशेरलाई शक्तिहीन बनाएर सिंहदरबारमा भएको बिजुली गारद नारायणहिटीमा लगियो । मोहनशमशेरले बीपीलाई अब राणाको अधिकार राजाले प्रयोग गर्ने भए भनेका थिए । बिजुली गारद नारायणहिटीमा जानासाथ राजा त्रिभुवन नेताहरूको पहुँच बाहिर भए । संविधानसभा र गणतन्त्रको कुरा गर्ने राजा मन्त्री प्रधानमन्त्री बनाउने र प्रत्यक्ष शासन सञ्चालन गर्न लागे । राजा महेन्द्रले निर्वाचन गराउने भनेर विभिन्न दलका नेताहरूलाई सरकार बनाउन लगाए । २०१५ सालमा नेपालको संविधान जारी गरेर भएको पहिलो निर्वाचनमा दुईतिहाइ मतले नेपाली कांग्रेसले निर्वाचन जितेर बीपी प्रधानमन्त्री भएपछि सिंहदरबारको अधिकार फिर्ता ल्याएका थिए । तर छोटो अवधिमै २०१७ पुस १ गते राजा महेन्द्रले संकटकाल घोषणा गरी संसद् विघटन गरी पुनः शक्ति नारायणहिटी दरबारमै गयो । सिंहदरबारको अधिकार २०१७ देखि २०४७ सम्म नारायणहिटी राजदरबारबाटै प्रयोग भयो । भारत र पश्चिमा शक्तिको सहयोगमा भएको २०४७ को राजनीतिक परिवर्तनपछि सिंहदरबारको अधिकार बाँडिएर दिल्ली, नारायणहिटी र बालुवाटारमा रह्यो । माओवादी जनयुद्वको नाममा भारत र पश्चिमा शक्तिको आडमा भएको २०६३ को राजनीतिक परिवर्तनपछि भारत र अनमिनले सिंहदरबारको अधिकार प्रयोग गरे । संविधानसभाको निर्वाचन र माओवादीले सरकार बनाएपछि सत्ताको स्रोत दिल्ली हुँदै लैनचौरले समेत प्रयोग गरेको थियो । भारतमा बीजेपीको मोदी सरकार सत्तामा आएपछि नेपाल सम्बन्धमा भारत र पश्चिमी शक्तिको स्वार्थ बाझिन गयो । भारत हिन्दु अधिराज्य कायम गर्न चाहने पश्चिमा शक्तिले धर्म निरपेक्ष र राजनीतिक अस्थिरता चाह्यो । २०७२ असोज ३ गते संविधान जारी गर्दा पश्चिमा शक्ति हाबी भएपछि केही समय दिल्लीको प्रभुत्वमा कमी देखिए पनि पुनः केपी ओलीको सरकार विस्थापित गरेर पुष्पकमल दाहाल प्रधानमन्त्री भएपछि दिल्लीले नै संरक्षकको भूमिका निर्वाह गरिरहेको छ । मधेस आन्दोलन र संविधान संशोधनको नाममा विगत दुई वर्षदेखिको अस्थिर राजनीतिक वातावरण संसद्को निर्वाचनले मात्र स्पष्ट हुनेछ । निर्वाचन भइसकेका स्थानीय तहमा पनि निर्वाचित प्रतिनिधिले काम गर्नका लागि ऐननियमको व्यवस्था हुन नसकेकाले अन्योल छ। कुनै एक दलको बहुमतको सरकार हुन नसकेको अवस्थामा सत्तारुढभन्दा सत्तासमर्थक दलको नै बोलवाला हुने रहेछ । कानुनी रूपमा शपथ ग्रहण गरेका प्रधानमन्त्री सिंहदरबारमा भए पनि वास्तविक प्रधानमन्त्रीको अधिकार सत्तासमर्थक प्रमुख दलका नेताले गर्ने रहेछन् । दोस्रो संविधानसभा निर्वाचनपछि सबैभन्दा ठूलो दल नेपाली कांग्रेस दोस्रो नेकपा एमाले र तेस्रो नेकपा माओवादी केन्द्र भएको छ । निर्वाचनलगत्तै कांग्रेसका नेता सुशील कोइरालाको नेतृत्वमा एमालेको समर्थनमा सरकार बन्यो र त्यसले संविधान जारी गर्यो । त्यसपछि एमालेका केपी ओलीले माओवादी केन्द्रको समर्थनमा नौमहिने सरकार बनाए । केपी ओली प्रधानमन्त्री भए पनि माओवादीका पुष्पकमल दाहालले शक्ति खेलाए । कांग्रेसको सहयोगमा प्रधानमन्त्री भएका दाहालले देउवाको निर्देशनमा काम गरे । जबसम्म सिंहदरबार आफैं सक्षम र अधिकारसम्पन्न हुँदैन, सिंहदरबारसँग नभएको कुन अधिकार स्थानीय तहले प्रयोग गर्ने ? लोकमान र सुशीला कार्कीको महाभियोग र आईजीपी प्रकरण चर्काउनुमा देउवाकै जोड रहेको थियो । त्यस्तै अहिले माओवादी केन्द्रको सहयोगमा प्रधानमन्त्री भएका देउवाको लगाम प्रचण्डको हातमा छ । भरतपुर महानगरपालिकाको निर्वाचनले यसलाई स्पष्ट पारेको छ । २०६३ को संघीय लोकतान्त्रिक गणतन्त्रपछि देशको शासनप्रशासनको बागडोर कसको हातमा रहेको छ, अन्योलपूर्ण अवस्था रहेको छ । कार्यपालिका, विधायिका र न्यायपालिका स्वच्छन्दरूपले सञ्चालन भएका छन् । समानुपातिक निर्वाचनले कुनै एक दलको संसद्मा स्पष्ट बहुमत रहेको छैन । संसदीय व्यवस्थामा कार्यकारी प्रमुख प्रधानमन्त्री शक्तिशाली हुनुपर्नेमा निरिह बनाइएको छ । मन्त्रीहरूको सिफारिस सरकार समर्थन गर्ने दलका नेताले गर्ने र आफ्नो दलभित्र पनि विभिन्न गुटको भागबन्डामा मन्त्रिमण्डल गठन गर्नुपर्ने बाध्यता रहेको छ । निर्वाचित प्रधानमन्त्री शक्तिशाली नहुन्जेल सिंहदरबार शक्तिशाली नहुने रहेछ । नेपाली जनता अलमलमा पर्नुमा जे देखिन्छ त्यो होइन र जे देखिँदैन त्यो हो' भन्ने मान्नुपरेको छ । जबसम्म नेपालको राजनीति नेपालीकै हातमा नेपालमा नै रहँदैन, यो अन्योलका वातावरण रहिरहनेछ । २०७२ को संविधान संशोधन नगरी लागू गर्न नसकिने र संशोधनको लागि दलीय सहमति नहुने । स्थानीय तहको निर्वाचनपछि अब केन्द्रीय संसद्को निर्वाचन भएर कुनै एक दलको बहुमत वा संविधान संशोधन गर्न चाहनेहरूको दुईतिहाइ प्रतिनिधित्व संसद्मा भएमा यो समस्या समाधान हुनेछ । समानुपातिक निर्वाचनको व्यवस्था रहुन्जेल कुनै एक दलको बहुमत आउने सम्भावना छैन । राजनीतिक स्थायित्व र बहुमतीय सरकार बनाउन प्रदेशको निर्वाचनतर्फ नलागी संसद्को प्रत्यक्ष निर्वाचन गरेर समानुपातिक निर्वाचनको प्रावधान हटाएमा मात्र सिंहदरबारको गुमेको अधिकार पुनः फर्कनेछ । निर्वाचित जनप्रतिनिधिहरू कुनै एक दलको मात्र नभएर जनताको प्रतिनिधि भएर काम गर्नुपर्नेछ । त्यसको लागि दलहरूले जनप्रतिनिधिलाई दलीय नियन्त्रणमा नराखेर सार्वजनिक पदमा रहुन्जेल स्वतन्त्र भएर काम गर्न दिएमा मात्र संविधानले दिएको अधिकार स्थानीय तहले प्रयोग गर्न सक्नेछन् । जबसम्म सिंहदरबार आफैं सक्षम र अधिकारसम्पन्न हुँदैन, सिंहदरबारसँग नभएको कुन अधिकार स्थानीय तहले प्रयोग गर्ने ? आम जनता र समयको माग सिंहदरबारलाई नै पहिल्यै अधिकारसम्पन्न बनाउनु रहेको छ । त्यसको लागि संसद्ले सार्वभौम भएर काम गर्ने र समयमै निर्वाचन गर्ने एक मात्र उपाय रहेको छ ।"
प्रतिभा पलायन र उपेक्षा,"हाउ भैरव सेभ्ड राम सिङ्स् लाइफ घोक्नमै बाह्र बज्ने पंक्तिकारको समयको नेपालको सरकारी शिक्षामा एक फलामे ढोका हुने गरेको एसएलसीले एउटा ठूलो समुदायलाई अवसरबाट सम्पूर्ण रूपमा वञ्चित गरेको छ । मुगुको कुनै सरकारी विद्यालय र काठमाडौंको कुनै निजी विद्यालयको एक समान मूल्यांकन हुने अवैज्ञानिक र केन्द्रीकृत परीक्षा प्रणालीले हजारौं नेपालीलाई प्रभावित पारेको छ । युद्धमा होमिएर अयोग्यताको प्रमाणपत्रसहित बाँचिरहेका र खाडीको मरुभूमिमा सस्तो श्रम बेचिरहेका युवा प्रतिभाहीन होइनन् । देशको कुल ग्राहस्थ्य उत्पादनको करिब ३० प्रतिशत (स्रोत : विश्व बैंक ) ओगट्ने रेमिट्यान्सको प्रमुख हिस्सा देशका यी बेवास्ता गरिएका नागरिकको योगदान हो । प्रमाणपत्र, स्नातक र स्नातकोत्तर तह पनि फलामे ढोकाभन्दा कम नभएको तिनको नतिजाले देखाउँछ । त्यसैले आधुनिक नेपालको आर्थिक क्रान्तिको लागि आवश्यक पर्ने यथेष्ट जनशक्तिको निर्माण हुन सकेको छैन । यी सम्पूर्ण फलामे ढोका पार गर्न सफल भएका विद्यार्थीलाई अवसरको कमी, चाकरी र भ्रष्टाचारले बाहिरिने बाटो देखाइदिएको छ । स्नातकोत्तरसम्मको अध्ययन त्रिभुवन विश्वविद्यालयमा गरेर रोजगारको लागि नेपालमा संघर्षपूर्ण समय बिताएर उच्च शिक्षाको अवसरको खोजीमा बिदेसिएका केही उदाहरणबाट सुरु गरौं । घरबाट पैदल उकालोओरालो गर्दै करिब एक घन्टाको हिँडाइपछि थकित भएर विद्यालयमा गणितीय सूत्रहरूको यातानापूर्ण अध्ययन गर्नुपरेका बैतडीका विद्यार्थी भूपेन्द्र रावल अहिले हार्वर्डजस्तो उत्कृष्ट विश्वविद्यालयको मेडिकल स्कुलको डेनाफारबर क्यान्सर इन्स्टिच्युटमा रक्त क्यान्सरको इम्युनोथेरापी विषयमा वरिष्ठ जीवतथ्यांकशास्त्रीको रूपमा अनुसन्धानरत छन् । उनको समूह रक्त क्यान्सरको भ्याक्सिन, मल्टिपल मेलोमाको औषधीमा सुधार र मस्तिष्क ट्युमरको लागि विकिरण थेरापीको अनुसन्धानमा संलग्न छ । त्यस्तै असजताका बीच बैतडीबाटै हार्वर्डसम्म पुगेका दीनबन्धु भट्ट पनि हार्वर्ड विश्वविद्यालयको वाइस इन्स्टिच्युटमा कार्डियो भास्कुलर रोगसम्बन्धी विषयमा अनुसन्धानरत छन् । उनी नानो टेक्नोलोजी, पाउडर फोर्मुलेसन्स र स्प्रे ड्राइङ टेक्नोलोजीबाट औषधि विकासको निर्माण गरिरहेका विषयविज्ञ तथा त्यस क्षेत्रका ज्ञाता हुन् । हार्वर्डजस्तो उत्कृष्ट संस्थामा टिक्न चाहिने शोधको स्तरीयता उल्लेख गर्नुपर्ने विषय होइन । एसएलसी अध्ययन गर्दा शिक्षकको अभावमा अंग्रेजी, गणित र विज्ञान विषयको अध्यापन हिन्दी भाषामा गराइएका भूपेन्द्र र दीनबन्धुको हार्वर्डसम्मको यात्रा कसैले सहज गरिदिएको होइन । अमेरिकामा अध्ययन सकेर सन् २००५ मा नेपाल फर्केका र रोजगारको अभावमा पुनः अमेरिका फर्केका दीनबन्धु अमेरिका बस्नुपर्ने कारणबारे भन्छन्, चाकरी गर्नुनपर्ने अवस्थाको रोजगारले स्वाभिमानीलाई स्वतः आकर्षित गर्छ । विगत दस वर्षदेखि हार्वर्डमा कार्यरत दीनबन्धु नेपालसँग सम्बन्धित विभिन्न संघसंस्थामा आबद्ध हुनुका साथै आफ्नो सीप र अनुभवको नेपालमा प्रयोग गर्ने बाटोको खोजीमा छन् । आफूले आर्जन गरेको ज्ञान नेपाल र नेपालीको हितमा उपयोग गर्ने उपयुक्त मौकाको खोजीमा रहेका भूपेन्द्र भन्छन्, योग्यताको सम्मान नहुने समाजमा योग्य नागरिक आकर्षित हुँदैन । बनेपाको एक सरकारी विद्यालयबाट एसएलसी उत्तीर्ण गरेका अर्का विद्यार्थी सोमसागर श्रेष्ठ अमेरिकी संघीय सरकारको ऊर्जा विभागअन्तर्गत ओक रिज राष्ट्रिय प्रयोगशालामा वैज्ञानिकको रूपमा ऊर्जाको प्रभावकारी प्रयोग, संवर्धन र संरक्षण क्षेत्रमा अनुसन्धानरत छन् । यो त्यही प्रयोगशाला हो, जहाँ अमेरिकाले सन् १९४१ मा प्रोजेक्ट म्यानह्याट्टन नाम दिइएको आणविक बम निर्माण गर्ने अति गोप्य योजनाअन्तर्गत आणविक प्रयोगशालाको निर्माण थालेको थियो । स्मरण रहोस्, सन् १९३९ मा अल्बर्ट आइन्स्टाइनले आणविक बम बनाउन सकिने अनुसन्धानको जानकारी पाएपछि तत्कालीन अमेरिकी राष्ट्रपति फ्र्यांकलिन रुजबेल्टलाई एक पत्रमार्फत त्यसको जानकारी गराएपश्चात् अमेरिकाले प्रोजेक्ट म्यानह्याट्टनअन्तर्गत आणविक बमको विकास थालेको थियो । भूपेन्द्र, दीनबन्धु र सोमसागर कुनै सम्पन्न वा पहुँचवाला परिवारमा हुर्केका होइनन् । उनीहरूको परिवारसँग कुनै विशेषाधिकारको अनुमतिपत्र पनि छैन । स्वदेशमा आफ्नो प्रतिभासँग साक्षात्कार गराउने शिक्षा अभावमा उनीहरू बिदेसिएका हुन् । आफूले आर्जन गरेको दक्षताले माग गरेको चुनौती प्राप्त भएको ठाउँमा उनीहरू बस्नु नेपालको लागि पनि हितकर हुन्छ । शिक्षा आर्जन गरेर विदेशबाट फर्केकाहरूको कथा पनि सुन्न योग्य छैन । एक प्रसंग २०४९५० सालतिरको । पंक्तिकारका एक मित्र पूर्वी युरोपको कुनै देशबाट उत्कृष्ट विद्यार्थीको उपाधि लिएर नेपाल फर्के । त्यसबेला नेपालमा अब्बल दर्जाको मानिने शानेवानिको कुनै पदमा उनले लिखित परीक्षामा उच्चतम अंकको सहाराले अन्तर्वार्तामा प्रवेश गरे । युवा उमेरको जोस, युरोपको अध्ययन र अनुभवसहित अन्तर्वार्तामा प्रवेश गरेका उनलाई पहिलो प्रश्न सोधियो प्रजातान्त्रिक नेपालको पहिलो प्रधानमन्त्रीको नाम भन्नुस् । असामन्जस्यमा परेर उनले प्रतिप्रश्न गरे कुन प्रजातन्त्रको प्रसंग हो ०७, १५, १७, ४६ वा ४८ सालको ? प्रश्न दोहोर्याउँछु भनेर प्रश्नकर्ताले प्रश्न उच्चारण गरे । मित्रले भयभीत भएर नम्रतापूर्वक जवाफ दिए ०७ सालको मोहनशमशेर, १५ सालको बीपी कोइराला, १७ सालको तुलसी गिरी, २०४६ सालको कृष्णप्रसाद भट्टराई र २०४८ सालको गिरिजाप्रसाद कोइराला । सौभाग्यले त्यस अन्तर्वार्तामा असफल भएका उनलाई एक विदेशी कम्पनीले तत्कालीन एक लाखभन्दा बढी मासिकको दरले नेपालमै रोजगार दियो । अहिले कुनै विकसित मुलुकमा उनी एक वैज्ञानिकको पदमा शोधरत छन् । परिस्थितिले जन्माएको त्यो अन्तर्वार्ताको प्रसंगलाई उनले एउटा हाँसो र ठट्टाको सामान्य घटनाको विषयमा लिएका छन् । आफूले आर्जन गरेको ज्ञान र सीपको नेपालमा कुनै दिन सदुपयोग गर्ने उनको अठोट छँदैछ । प्रतिभाको अनादरले प्रतिभाको पलायन निम्त्याएको यो एक सामान्य उदाहरण छ । अवसरको खोजीमा प्रतिभाको पलायन एक विश्वव्यापी समस्या हो । भारतीय मूलका सत्या नदेल्ला, सुन्दर पिचाई, इन्दिरा नुयी क्रमशः माइक्रोसफ्ट, गुगल र पेप्सीका सीईओहरू वार्षिक तलब मात्र एक अर्ब रुपैयाँभन्दा बढी लिने केही उदाहरण हुन् । आफ्नो तलब आफैं तोक्ने यिनलाई भारतले आफ्नो भूमिमा रोजगार दिने क्षमता राख्दैन । यी मुगु जिल्लामा जन्मेका भए वा प्रतिस्पर्धी बजार नभएको ठाउँमा भएका भए यिनीहरूको सफलताको यो यात्रा यहाँसम्म पुग्ने थिएन । विश्वव्यापीकरणको अहिलेको समयमा क्षमतालाई भूगोलले चाहेर पनि रोक्न सक्दैन । एकातिर मुगु, डोल्पा, हुम्लाजस्ता जिल्लाका सरकारी विद्यालयमा अध्ययन गर्ने विद्यार्थीलाई सत्या, सुन्दर वा इन्दिराको तहमा पुग्ने सम्पूर्ण बाटामा फलामे ढोका लगाइएको छ भने अर्कोतिर कोही फुत्त यो ढोकाबाट उम्किहालेमा त्यसलाई देशमै रोक्न अवसर, बजार र प्रतिस्पर्धा नै छैन । त्यसैले योग्य नागरिकले आफूअनुकूलको बजार खोजेर पलायन हुनु अन्यथा होइन । तिनको दक्षताको उपयोग गर्नसक्ने संयन्त्र भने चाहिन्छ । भूपेन्द्र, दीनबन्धु, सोमसागर प्रतिनिधि पात्र मात्र हुन् । अमेरिका, क्यानाडा, जापान, अस्ट्रेलिया, बेलायत आदि विकसित मुलुकहरूमा योग्यता र दक्षताले नेपालीलाई निम्त्याएका उदाहरण थुप्रै छन् । अमेरिकास्थित अनेक विश्वविद्यालयका प्राध्यापकको रूपमा अध्ययनअनुसन्धान गर्ने प्रवासी नेपालीको संख्या उल्लेख्य छ । देशलाई आवश्यक पर्ने जनशक्तिको निर्माण गर्न छात्रवृत्तिमार्फत नेपालमा चिकित्साशास्त्र र इन्जिनियरिङमा विगतमा ठूलो लगानी गरिएको छ । जनताको ज्ञानको स्तर र आयमा वृद्धि नगरी आर्थिक क्रान्ति हुँदैन । साना तथा मझौला उद्यम गर्न पनि रचनात्मक र नवीनतम उपायको लागि स्नातकहरूको सीपमा वृद्धि गर्नुपर्ने हुन्छ । व्यवसायीमा ग्राहकमुखी र श्रेष्ठ कार्यप्रणालीको अनुभव, सीप र उद्यमता पनि चाहिन्छ । आर्थिक क्रान्ति, सुशासन, गुणस्तरीय शिक्षा एकअर्कासँग जोडिएका विषय हुन्, जसको लागि मानव पुँजी चाहिन्छ । यसरी छात्रवृत्तिमा अध्ययन गरेका देशका उत्कृष्ट मानिएका विद्यार्थीलाई देशमै रोजगार गर्नुपर्ने बाध्यात्मक व्यवस्थाको अभावमा यो जनशक्तिको उपयोग विदेशीले गरेका छन् । यसको क्षतिको लेखाजोखा भएको छैन । अमेरिकाले अप्सनल प्राक्टिकल ट्रेनिङमार्फत योग्य विदेशी स्नातकलाई आफ्नै देशमा रोक्न गरेको व्यवस्थाको अवधि एक वर्षबाट थपेर दुई वर्ष गरेको छ । योग्य स्नातकलाई अमेरिकाले सजिलै ग्रिनकार्ड उपलब्ध गराउने व्यवस्था पनि गरेको छ । क्यानाडा, न्युजिल्यान्ड, अस्ट्रेलिया जस्ता मुलुकमा दक्ष विदेशीलाई सीधै आप्रवासी नागरिकको रूपमा भित्र्याउने कानुनले विकासशील देशका शिक्षित युवालाई आकर्षित गरेर लिएको लाभको अर्कोतिर क्षति हुन्छ । त्यसैले विपरीत प्रतिभा पलायन (पलायन भएकालाई फर्काउने) को आवश्यकता विकासशील देशले यसैबाट सिक्नुपर्ने हो । यो मानव पुँजीको क्षतिको महसुस गरेर कतिपय देशले विपरीत प्रतिभा पलायनको उपाय खोजेका छन् । चीनले बिदेसिएको मानव पुँजीलाई आकर्षित गर्न वैज्ञानिक अनुसन्धानको लगानीमा वृद्धि गरेको छ । चीनका कतिपय अनुसन्धान केन्द्रहरूमा आकर्षित सुविधाको व्यवस्था गरिएको छ । प्रतिभा पलायनको विशाल सिकार भएको भारतले विपरीत प्रतिभा पलायनको आवश्यकता देखेर प्रत्येक वर्ष प्रवास दिवस मनाउने गरेको छ । भारतका प्रधानमन्त्री नरेन्द्र मोदीले प्रतिभा पलायनलाई प्रतिभा लाभको नाम दिएर डायस्पोरालाई आकर्षित गर्ने अभियान नै चलाएका छन् । चीन र भारतको आर्थिक वृद्धिको कारण पनि यो मानव पुँजी फर्कने प्रक्रियामा मद्दत गरेको छ । नेपालमा प्रतिभा फर्केका केही उत्कृष्ट उदाहरण पनि छन् । स्वर्णिम वाग्लेको चर्चा गरिरहनु पर्दैन । स्वतस्फूर्तबाहेक युवा वैज्ञानिकलाई आकर्षण गर्ने हालैको नास्टको अभियान प्रशंसनीय छ । त्रिभुवन विश्वविद्यालयका भौतिकशास्त्रका प्राध्यापक नारायण अधिकारी यसरी नै युरोपअमेरिकामा अध्ययन गरेर अहिले आफूले अध्ययन गरेको संस्था भौतिकशास्त्र केन्द्रीय शिक्षण विभागमा अध्ययनअनुसन्धानरत छन् । उनले निजी प्रयासमा बाहिरी अनुदानबाट भौतिकशास्त्र विभागमा कम्पुटर प्रयोगशाला र तिनको लागि चाहिने निरन्तर ऊर्जाको लागि सोलार पावर सिस्टमको निर्माण गरेका छन् । कन्डेस म्याटर फिजिक्समा अनुसन्धानरत नारायणले एक सयभन्दा बढी विद्यार्थीलाई स्नातकोत्तर र विद्यावारिधिमा शोध सल्लाह गरिसकेका छन् । आफ्ना विद्यार्थीलाई उत्कृष्ट अनुसन्धानमा प्रेरित गर्न उनले अन्तर्राष्ट्रिय क्षेत्रमा शोधपत्र प्रस्तुत गर्दा लाग्ने यात्रा खर्चको व्यवस्थासमेत गरेका छन् । यसको प्रमुख हिस्सा उनले आन्तरिक र बाह्य अनुदानबाट गर्ने गरेका छन् । अन्तर्राष्ट्रिय क्षेत्रमा ख्यातिप्राप्त भौतिकशास्त्रीलाई नेपालमा आमन्त्रित गरेर विभिन्न कार्यशाला गोष्ठी र संगोष्ठी आयोजना गरेका नारायणको त्रिभुवन विश्वविद्यालयमा बसेर गरेको भौतिकशास्त्रको अनुसन्धान आफैंमा उत्कृष्ट दर्जाको छ । नेपालको भौतिकशास्त्र शिक्षामा सुधार ल्याउने अठोट लिएका नारायण भन्छन्, नेपालमा विज्ञान क्षेत्रमा काम गर्ने आर्थिक वातावरण भने छैन । देशमै सेवारत जनशक्तिको अनादर गर्न खोजिएको होइन, तर देशको शैक्षिक लगानीले उत्पादन गरेको मानव पुँजीको सानो अंश पनि पलायन हुनु चिन्ताको विषय हो । जनताको ज्ञानको स्तर र आयमा वृद्धि नगरी आर्थिक क्रान्ति हुँदैन । साना तथा मझौला उद्यम गर्न पनि रचनात्मक र नवीनतम उपायको लागि स्नातकहरूको सीपमा वृद्धि गर्नुपर्ने हुन्छ । व्यवसायीमा ग्राहकमुखी र श्रेष्ठ कार्यप्रणालीको अनुभव, सीप र उद्यमता पनि चाहिन्छ । आर्थिक क्रान्ति, सुशासन, गुणस्तरीय शिक्षा एकअर्कासँग जोडिएका विषय हुन्, जसको लागि मानव पुँजी चाहिन्छ । नेपाली डायस्पोराले नेपालमा विभिन्न परोपकारी कार्यमा ठूलो योगदान दिएका छन् । पुँजी निवेशको लागि पनि कतिपय डायस्पोरा आकर्षित छन् । त्यसैले आर्थिक क्रान्तिको लागि विभिन्न विधा र क्षेत्रमा काम गरिरहेका नेपाली डायस्पोरालाई आकर्षण गर्ने, उनीहरूसँग संवाद, सञ्चार र विश्वासको वातावरण बनाउने र उनीहरूको दक्षताअनुसारको लक्ष पहिचान गरेर देश विकासका विभिन्न योजनामा उत्प्रेरित गर्नेतर्फ सोच्ने कि ? अवसरको कमी आजको आजै सुधार गर्न सकिने विषय होइन, तर सुरक्षा अव्यवस्था, भ्रष्टाचार र चाकरी प्रथा आजै उन्मूलन गर्न सकिन्छ । हाम्रो नै राम्रो भनेर मानव पुँजीको पलायन गरेर आर्थिक क्रान्ति सम्भव होला र ? भट्ट अमेरिकास्थित टेनिसी स्टेट युनिभर्सिटीका एसोसिएट प्रोफेसर हुन् ।"
सांसद र मन्त्रीलाई हिरोइज्म' को रोग,"व्यवस्थापिकासंसद्भित्रका १२ समितिहरूको विषयगत कार्यविभाजन गरिएको छ । सरकारलाई संसद्प्रति उत्तरदायी बनाउने मात्र नभई सरकारबाट भएगरेका कामकारबाहीको अनुगमन तथा मूल्यांकन गरी आवश्यक निर्देशन वा राय सल्लाह दिनको लागि यस्ता समिति गठन गरिएका हुन्छन् । यस्ता समितिहरूलाई मिनी संसद् पनि भन्ने गरिन्छ । ती समितिको मन्त्रालयका आधारमा कार्यक्षेत्र तोकिएको छ, तर अहिले आफ्नो कार्यक्षेत्रभित्र पर्दै नपर्ने मन्त्रालयको कामकारबाही र विषयहरूलाई पनि संसदीय समितिमा प्रवेश गराई छलफल गराउने क्रम बढ्दो छ । पछिल्लो अवधिमा आयल निगमको जग्गा खरिदसम्बन्धी विषयमा पनि अर्थसमिति र सार्वजनिक लेखासमितिले आफ्नो विषयगत मन्त्रालयभित्र नपर्ने विषयलाई पनि छलफलमा ल्याउने कामकारबाही भएको सुनियो । निगमको जग्गा खरिद प्रकरणमा सार्वजनिक सम्पत्तिको हिनामिना गरी अनुचित कार्य गरेको मिडियामार्फत सार्वजनिक भएपछि उपभोक्ता हित संरक्षण मञ्चले निगम आपूर्ति मन्त्रालयभित्र पर्ने हुँदा त्यस मन्त्रालय हेर्ने संसद्को उद्योग वाणिज्य तथा उपभोक्ता हित सम्बन्ध समितिमा सोको सुनुवाइको लागि निवेदन दियो । त्यो समितिले पनि सुरुमा यस विषयलाई बेवास्ता गरी सुनुवाइको लागि प्रक्रिया अघि नबढाएपछि मञ्चले यस विषयको छानबिनको लागि अख्तियार दुरुपयोग अनुसन्धान आयोगमा उजुरी दर्ता गरायो । यही क्रममा व्यवस्थापिकासंसद् नियमावली २०७३ को नियम १७७ अन्तर्गत गठित अर्थ समिति र सार्वजनिक लेखा समितिले आफ्नो कार्य क्षेत्रभित्र नपर्ने निगमको जग्गा खरिदसम्बन्धी विषयलाई किन छलफलको विषय बनायो ? शोधको विषय बनेको छ । एकातिर जसलाई संसदीय नियमावलीले अधिकार दिएको छ, त्यो समितिले विषय छलफल नगराउने र आयोगमा अनुसन्धानको रूपमा रहेको सार्वजनिक हुँदाहुँदै आयोगको अनुसन्धानलाई प्रभावित पार्ने गरी त्यही विषयलाई संसदीय समिति र त्यसअन्तर्गतका केही सांसदहरूले किन यसलाई उछाल्ने काम गरिरहेका छन् ? त्यो पनि शोधकै विषय बनेको छ । हुन त हामीकहाँ रहेका केही संसदीय समिति र केही सांसदहरूलाई संसद्जस्तो जिम्मेवार ठाउँमा रहेर कुनै अनुसन्धान, प्रमाण, स्रोतबिना आफूलाई मनमा लागेका कुरा तीतो रूपमा प्रस्तुत गर्नु नै सांसदहरूले आफ्नो दायित्व सम्झने गरेका छन् । तर आफूले लिएको शपथ र जिम्मेवारीलाई हेर्दै नहेरी केवल हिजोइज्म' देखाउन र नकारात्मक कुरा बढी बिकाउ हुने हुँदा दुषित नियतले यस्ता विषयहरू उछालिरहेका देखिन्छन् । यस्तो प्रवृत्तिले संसदीय व्यवस्थामाथि नै गम्भीर प्रभाव परी संसद्को गरिमा नै कमजोर बनाउनेछ । पछिल्लो अवधिमा संसदीय समिति र मन्त्रीहरू घटनाबाट प्रभावित भएर कामकारबाही गर्ने गरेको पाइएको छ । घटना पनि मिडियामा प्रकाशित भएपछि त्यस्ता विषयलाई उछाल्ने गरेको पाइएको छ । संसदीय समिति र मन्त्रीहरूले आफैं छानबिन गरी वा उजुरी परी आएको विषयबाहेक मिडियालाई नै आधार मानेर कुनै प्रतिक्रिया दिनु गैरजिम्मेवारीको पराकाष्ठा हो । नेपालबाहेक अन्य कुनै देशमा मिडियामा आएका विषयलाई प्रमाणको रूपमा ग्रहण गरिँदैन, नेपालमा मात्र सस्तो लोकप्रियताको लागि यस्तो साधनको रूपमा संसदीय समिति र मन्त्रीहरूले प्रयोग गर्ने गरेका छन्, यो आफैंमा दुर्भाग्यपूर्ण छ । मिडियामा आएका कुरालाई आधार मानेर हरेक विषय छलफलमा ल्याउने पद्धतिको विकास भएकाले अहिले संवैधानिक निकायहरूले पनि आफूले गर्ने कामकारबाहीमा आफूसमक्ष आएको तथ्यभन्दा पनि झ्यालबाट बाहिर हेरी मिडियाबाट निर्देशित भई कामकारबाही गर्नुपर्ने बाध्यता सिर्जना भएको छ । अहिले दुग्ध विकास संस्थानभित्र पाउडर दूध खरिदमा व्यापक अनियमितता भएको, आयल निगमभित्रै पेट्रोलपप्पहरूलाई बिनाआधार र कारण कमिसन बढाई बढेको कमिसन उपभोक्ताको मूल्यमा जोड्ने तयारी गरी निर्णय कार्यान्वयनको चरणमा रहेको, आपूर्ति मन्त्रालयमार्फत सुन व्यापारीहरूले २५ प्रतिशतसम्म घटी सुन दिए पनि कारबाही गर्न नपाइने सुन अनुगमन निर्देशिका तर्जुमा गरी पारित गर्न लागिएको आदि असंख्य स्वच्छ बजार र उपभोक्ता हितविरुद्धको निर्णय कामकारबाही हुन लागेका छन् र भएका छन् । तर तीमाथि कसैले कुनै प्रतिक्रिया दिँदैन, केवल मिडियामा आएका विषयलाई मात्र आधार बनाएर संसदीय समितिहरूले कामकारबाही गर्ने पद्धतिको विकास भइसकेको छ । प्रभावित भएर गर्ने कामकारबाहीले कहिल्यै पनि असल पद्धतिको विकास गर्दैन । यस्ता गलत क्रियाकलापबाट तत्काल मन्त्रीहरूलाई फाइदा पुग्ने रहेछ । उदाहरणको लागि उपभोक्ता हित संरक्षण मञ्चले निगमको जग्गा खरिद प्रकरण अनुचित कार्य भएको उजुरी प्रधानमन्त्री कार्यालयमा गरेपछि प्रधानमन्त्रीले छानबिनको लागि आपूर्ति मन्त्रालयमा पठाएको पाइयो । हालसम्म आपूर्ति मन्त्रालयले यो विषयमा कुनै छानबिन गरेको पाइँदैन, तर हालका आपूर्तिमन्त्रीले छानबिनविनै आयल निगमका प्रमुखलाई कारबाही गरिछोड्ने, कारबाही गर्न नसके आफैं पदमुक्त हुने घोषणा गरेको सुनियो । निगम प्रमुखमा नियुक्त हुनलाई हालसम्मको पद्धति हेर्दा यसअघिका कुनै पनि निगमका प्रबन्ध सञ्चालकले आफ्नो योग्यता, अनुभव र कार्ययोजनाका आधारमा नियुक्त भएको पाइँदैन । नेपालमा संसदीय समितिको सदस्यभन्दा पनि नेताको कोटाबाट मन्त्री हुन आउने हुँदा नेपालको संसदीय अभ्यासलाई असल अभ्यास मान्न सकिन्न । एकजना प्रबन्ध सञ्चालकले पदमा बहाल हुँदा घाटा न नाफाको अवस्थामा जिम्मा लिएको निगमलाई चार वर्ष प्रबन्ध सञ्चालक चलाउँदा २४ अर्ब सञ्चित घाटामा पुर्याई निगम छोडेको पनि विगतमा देखिन्छ । विगतमा प्रबन्ध सञ्चालक बन्न आठदेखि १२ करोड नबुझाई सो पदमा नियुक्त हुन नसक्ने सुनिन्छ । अहिले मन्त्रीको भनाइ सुन्दा पनि नयाँ प्रबन्ध सञ्चालक नियुक्तिको वातावरणको लागि उल्लिखित भनाइ दरोसँग राख्दै आएको देखिन्छ । एकातिर निगम सञ्चालनको भावी कार्ययोजना सार्वजनिक नगर्ने अर्कोतिर छानबिनविनै कि म छैन कि हालको प्रबन्ध सञ्चालक छैन भन्ने सार्वजनिकीकरणले शंका उब्जाएको छ । अरू संसदीय पद्धति भएका देशहरूमा मन्त्री हुनको लागि सांसदको अतिरिक्त जुन संसदीय समितिमा बसेर काम गरेका छन्, तिनै विषय हेर्ने मन्त्रालयमा मात्र सांसदलाई मन्त्री पदमा नियुक्ति गर्ने गरेको पाइन्छ । जसले गर्दा कम्तीमा आफूले हेर्ने मन्त्रालयमा के भइरहेको छ भन्ने मन्त्रीले पहिल्यै जानकारी लिइसकेको हुन्छ । नेपालमा संसदीय समितिको सदस्यभन्दा पनि नेताको कोटाबाट मन्त्री हुन आउने हुँदा नेपालको संसदीय अभ्यासलाई असल अभ्यास मान्न सकिन्न । नागरिक तथा राजनीतिक अधिकारसम्बन्धी अन्तर्राष्ट्रिय प्रतिज्ञा पत्र १९६६ को धारा १४ ले कुनै व्यक्तिविरुद्धको अभियोग निर्धारण र छानबिन गर्दा वा कुनै आरोपित मुद्दामा निजको अधिकार तथा कर्तव्य निर्धारण गर्दा निजलाई कानुनद्वारा स्थापित सक्षम, स्वतन्त्र तथा निष्पक्ष निकाय र निष्पक्ष सुनुवाइ गर्नुपर्छ भन्ने व्यवस्था छ । सोही व्यवस्था हाम्रो संविधानमा पनि उल्लेख गरिएको छ । आयल निगमको जग्गा खरिद प्रक्रियाको विषयमा उपभोक्ता हित संरक्षण मञ्च र संसद्को सार्वजनिक लेखा समितिले अख्तियार दुरुपयोग अनुसन्धान आयोगसमक्ष उजुरी र जानकारी दिइसकेको अवस्थामा सरकारलाई राय तथा परामर्श दिने निकायले पुनः छलफलमा ल्याइरहनु र त्यस्ता विषयलाई मिडिया सामग्री बनाइराख्नु आयोगको अनुसन्धानसम्बन्धी कामकारबाहीलाई प्रभावित पार्नु हो । उल्लिखित कार्यलाई कुनै पनि पद्धतिबाट सही मान्न सकिँदैन । कसैले कुनै दुषित नियतले काम गरेको छ भने दण्डित हुनुपर्छ, सही प्रक्रियाबाट यस्ता क्रियाकलापको छिनोफानो हुनुपर्छ । अहिले संसदीय समिति र मन्त्रीहरूको क्रियाकलाप हेर्दा आफू मिडिया सामग्री बनेर हिजोइज्म देखाउने कामकारबाही मात्र भएको देखिन्छ । यस्ता कुरा असल नियतले गरेको भए पनि प्रक्रिया गलत भएपछि गलत नै हुन्छ । संवैधानिक निकायलाई स्वतन्त्र छानबिनको लागि प्रभावित नपार्ने गरी प्रत्येक संसदीय समिति र मन्त्रीहरूले सहजीकरण गर्नुपर्छ । मिडियामा आएका विषयलाई मात्र छलफलको विषय नबनाई स्वच्छ बजार र उपभोक्ता हितविरुद्ध भएका क्रियाकलापलाई आफैं अनुसन्धान गरी वा उजुरी लिई कारबाही अघि बढाउनुपर्छ, त्यसपछि मात्र संसदीय प्रणालीको विकासलाई सहयोग गर्न सकिन्छ । (कुराकानीमा आधारित) बानियाँ उपभोक्ता हित संरक्षण मञ्च नेपालका अध्यक्ष हुन् ।"
डोक्लामको पाठ,"डोक्लाम प्रकरणले चीन र भारत झन्झन् कटुतातर्फ उन्मुख हुँदा दुवै शक्ति राष्ट्रका निकटतम छिमेकी नेपालले आधिकारिक रूपमै निष्पक्षताको नीति अंगीकार गरेको प्रस्ट्याएको छ । नेपालले यी दुई एसियाली महाशक्ति इतिहासका विभिन्न कालखण्डमा एग्रेसिभ' हुँदा शान्त, निश्पक्ष र निस्पृह नै रहने निर्णय गर्दै आएको छ । सन् १९६२ को चीनभारत युद्धमा नेपालले जुन धारणा लिएको थियो, आज डोक्लाम सीमा विवादका सवालमा पनि त्यसमै अडेको छ । दुई विशाल देशबीच चेपिएको मुलुक तिनै छिमेकी जुँध्न खोज्दा चुप लागेर बस्नु स्वाभाविक हो । यो बाध्यता मात्र होइन, दक्षिण एसियाली भूराजनीतिक यथार्थमा नेपालजस्ता साना देशहरूले खेल्ने भूमिका नै सामान्यतया निष्पक्षता र मौनतामा आधारित हुनुपर्छ । द्वन्द्वको मनोदशमा रहेको बेला सम्बद्ध देशहरू छिमेकको धारणाप्रति जिज्ञासु बन्छन् नै । खासगरी भारतीय सञ्चारमाध्यममा यो प्रकरणमा नेपालको धारणा केकसो छ भनेर समाचार र टिप्पणी आउन थालेका छन् । यसमा नेपालको तयारी जवाफ सबैलाई थाहा छ । शान्ति र संवादका माध्यमबाट समाधान खोज भन्नुपर्ने अवस्था अर्को चरणमा आउला । तर कामना गरौं, त्यो चरण पनि नआओस् । कुनै पनि ढंगले चीन र भारत सशस्त्र द्वन्द्वमा फस्नु दक्षिण एसियाको लागि श्रेयस्कर छैन । भारतले डोक्लाम विवादलाई सल्टाउन पछिल्लो समय सघन कूटनीतिक पहल गरेको थियो । त्यसको सफलता केकसरी देख्न पाइने हो, हेर्नै बाँकी छ । ठ्याक्कै ब्ल्याक एन्ड ह्वाइट' मै चीनभारत सीमा विवादहरू सल्टिने कल्पना लामो समयको लागि गर्न सकिँदैन । दुवै मुलुक विश्व रंगमञ्च, क्षेत्रीय भूराजनीति र व्यापारमा संगीन प्रतिस्पर्धातर्फ अगाडि बढिरहेका छन् । यो सिलसिलामा आफ्नो ल्याकतको परीक्षण गरिरहनुपर्ने राजनीतिक बाध्यतामा दुवैथरी फसिरहन्छन् बेलाबेला । अंग्रेजीमा भनिने लिटमस टेस्ट' जो हो यो । यसलाई अन्तरदेशीय मनोविज्ञानको व्यवस्थापन रूपमा समेत हेर्न सकिन्छ। डोक्लाम प्रकरणकै सवालमा अडेर भन्नुपर्दा अल्पकालीन, अर्थात् भनौं प्रभावकारी तदर्थ समाधानका लागि दुवै देशले पहल गर्नैपर्ने, कुनै न कुनै किसिमको सहमतिमा पुग्नैपर्ने बाध्यता छ । सवा सय वर्ष पुरानो बेलायती उपनिवेशकालीन सीमा सम्झौताका शब्द, वाक्यांशले सिर्जेका अन्योलमा यी दुई देशले वास्तवमै धेरै ऊर्जा खर्च नगरेको भए राम्रो हुन्थ्यो । तर हामी के विषयमा प्रस्ट भएर बसौं भने चीनले यतिबेलै भारतसँगको ७० खर्बभन्दा बढीको वार्षिक व्यापारलाई तिलाञ्जली दिन सक्दैन । भारतले आफ्ना तमाम आन्तरिक समस्यालाई प्राथमिकता सूचीबाट बलात् हटाएर पहाडी युद्धतर्फ लम्कन सक्दैन । त्यसैले यो विवाद ढिलोचाँडो सहमतिमा नपुगी सुख छैन । सिक्काको अर्को पाटो पनि छ । चीन वान वेल्ट वान रोड' को एजेन्डासँगै आफ्नो सामरिक सामथ्र्य झल्काउने मौका खोजी नै रहन्छ । दक्षिण एसियामा एकछत्र राजको चाहनाअनुसार विश्व समुदायलाई आफूकहाँ डाकिरहेको भारत चीनको चुनौतीसँग भिड्छु भन्ने पनि पार्न चाहन्छ । भुटानसँगको शान्तिसम्झौतालाई टेकेर भारतले चीनसँग हतियारबद्ध ठेलाठेल गर्न नत्र किन जरुरी थियो ? ठीक छ, नेपालमा बसेर हामीले यो पक्षलाई बुझौं र यसमा कसैलाई पनि उछाल्ने विषयतर्फ ऊर्जा खर्च नगरौं । समकालीन विश्वको एउटा अमिलो पक्ष के भने यावत् विकास र समृद्धि हुँदाहुँदै पनि राष्ट्रहरू शान्तितर्फ भन्दा पनि शक्तिउन्मादमा बढी रमेका छन् । एकले अर्कालाई तर्साउन प्रयोगको लागि कदापि आँट गर्न नसकिने आणविक हतियार उनीहरूले थुपारिरहेका छन् । विश्वमा आज जेजति आणविक हतियार थुप्रेका छन्, ती सबैको प्रयोग यस्तै आवेश, द्वेष र रागअनुसार हुने हो भने मानव अस्तित्व बाँकी रहला ? मानव जगत्ले यसै पनि आफ्नै कारणबाट पृथ्वीलाई धरापमा पारेका छन् । जलवायु परिवर्तनका कारण केही सय वर्षमा पृथ्वी हाम्रा सन्तानको लागि बस्न योग्य नहुने भनेर पुष्टि भइसक्दा पनि विश्वनेताहरू संसार जोगाउने चेष्टामा छैनन् । प्राप्ति, शक्ति र विलासको अन्धवेगबाटै विश्वराजनीति निर्देशित छ । आफूलाई भए पुग्यो, अरूको के मतलब भन्ने भावनाबाटै यो होड सञ्चालित भएको हो । आधुनिक पुँजीवादले यो होडलाई कसरी चिर्ला भन्ने प्रश्न सबैभन्दा अहम् छ । समृद्धिलाई दिगो शान्तिको आधार बनाउनेतर्फ शक्तिशाली मुलुकहरूले अपेक्षाकृत सकारात्मक भूमिका निर्वाह नगरिरहेको परिस्थितिमा यतिबेला विश्व खास एउटै कुराले सबैभन्दा बढी जोखिममा छ असहिष्णुता । असहिष्णुताकै जगमा आतंकवाद फैलिँदो छ । संसारका आधाभन्दा बढी जनसंख्या यतिबेला आतंकवादको प्रत्यक्ष परिधिमा छ । यो भोकले सिर्जेको समस्या होइन । साधनस्रोतको अभावले पनि होइन । असहिष्णुताको जगमा केही शक्तिशाली मुलुकका नेताहरूले आफ्नो लोकप्रिय राजनीतिलाई राम्रो दाउ लगाउँदा गरेका गल्ती अनि कपटकै कारण आज हाम्रो पृथ्वी यति धेरै आम असुरक्षाको अवस्थामा फसेको हो । दक्षिण एसियाली मुलुकभित्रै वास्तविक मिलाप र सम्मानको वातावरण नहुँदा चीनले पस्ने मौका पाएको हो । यो कुरा एक दशकमा उसले नेपालमा बढाएको सक्रियता हेरेरै पनि बुझ्न सकिन्छ आधुनिक उदारवादी प्रजातन्त्रको द्योतक राष्ट्र ठानिने अमेरिकामा नेताहरूले पछिल्ला दुई दशकमा गरेका गल्तीहरूबारे अहिले सघन बहस छेडिएको छ । इराक युद्धको ब्लन्डर' बाट भएको क्षति र यसले संसारका सन्तान दरसन्तानसम्मलाई पुग्ने दुष्असरलाई कसरी नियन्त्रण गर्ने भन्ने ठूलो प्रश्न तेर्सिएको छ । यो प्रश्नको जवाफ दिन नसकेरै डरैडरमा अमेरिकी राजनीतिले अतिवादको बाटो समात्न सक्ने खतरासमेत देखिँदैछ । त्यसका संकेतहरू आइसकेका छन् । यो परिवेशमा विश्वको अबको आर्थिक महाशक्ति बन्ने भविष्य देखेका चीन र भारतले सैन्य भाषालाई प्यारो मान्न थाल्नु पक्कै निको संकेत होइन । चीनले चालु वल्र्ड अर्डर' परिवर्तन गर्न खोजेको छ, आफ्नो व्यापक आर्थिक सञ्चिती, विश्वव्यापी लगानी र अथाह जनसांख्यिक सामथ्र्यको आडमा । उसले दक्षिणपूर्वी एसिया, सामुद्रिक क्षेत्र, उत्तर कोरियालगायतका मामिलामा आफ्नो खास स्वार्थ जोडेको छ । उसले आफ्नो प्रभाव क्षेत्रमा पश्चिमलाई आउन नदिन दक्षिण एसियालाई बफर जोनका रूपमा छोड्न चाहेको छ । यो एक हिसाबले दक्षिण एसियाली मुलुकहरूको लागि राम्रै हो । नेपालमा चीनले केही वर्षअघिसम्म पनि खासै धेरै इन्गेजमेन्ट' नचाहेको जस्तो देखिन्थ्यो । तर दक्षिण एसियाली मुलुकभित्रै वास्तविक मिलाप र सम्मानको वातावरण नहुँदा चीनले पस्ने मौका पाएको हो । यो कुरा एक दशकमा उसले नेपालमा बढाएको सक्रियता हेरेरै पनि बुझ्न सकिन्छ । खासमा चीनसँग सुमधुर सम्बन्ध राख्नको लागि पनि भारतले आफ्ना छिमेकीहरूसँगको सम्बन्धमा ध्यान दिनु जरुरी छ । दक्षिण एसियामा भारतको सकारात्मक क्षेत्रीय नेतृत्व चीन त के, कसैको लागि समस्या बन्न सक्दैन । जब छिमेकहरू निर्बाध आर्थिक प्रगतितर्फ अगाडि बढ्छन्, भारतजस्ता प्रजातान्त्रिक मुलुकको लागि त्यो त्यसै पनि थप निरन्तर विकास र अभिवृद्धिको अवसर हो । भारत अथाह छ र संसार भारत आउन चाहेको छ । मुख्य कुरा भारतले आफूलाई सानो चेष्टामा राख्नु हुन्न । नेपालसँग यतिबेला उसको सम्बन्ध थप उचाइमा सुमधुर बन्दै गइरहेको छ । नाकाबन्दीको कालो धब्बा विस्तारै हट्न खोज्दैछ । तर यति नै बेला सुनौली नाकामा भइरहेको अप्ठेरो त्यो सम्बन्ध सुधारको लागि लायक होइन । नेपाल र भारत निरन्तर रचनात्मक सम्बन्ध सुधारमा अगाडि बढ्नुपर्छ । यो अभ्यासबाट सबैभन्दा धेरै भारत लाभान्वित हुनेछ ।"
केयूकेएसएस जुनियर च्याम्पियन बन्यो सत्य साई,"काठमाडौं: काठमाडौंको उत्तरी बेल्टका विद्यालयबीच भएको केयूकेएसएस अन्तरविद्यालय जुनिएर फुटबल च्याम्पियनसिप प्रतियोगितामा टोखा नगरपालिकास्थित सत्य साई शिक्षा सदन प्रथम भएको छ। केयूकेएसएस प्रतिस्पर्धाका लागि टोखा नगरपालिकालगायत काठमाडौं उत्तरी बेल्टका १४ विद्यालयबाट १९ टिम सहभागी थिए। प्रतिस्पर्धाका लागि १२ वर्षमुनिका विद्यार्थी मात्रै सहभागी गराइएको थियो। टोखा ग्रिनल्यान्डस्थित विद्याकुञ्ज माविमा भएको प्रतियोगिताको प्रायोजक विद्याकुञ्ज मावि, कौशल कसथा उद्योग, क्रिस प्लाई हाउस र गोल नेपाल डटक कम थिए। गत साता सोमबार, मंगलबार र बिहीबार गरी तीन दिनसम्म भएको प्रतियोगिताको नकवाउट चरणदेखि सेमि फाइनल, फाइनल, क्वाटर फाइनल र फाइनलका सबै प्रतिस्पर्धामा सत्य साई टिम विजयी भएको हो। जुनियर च्याम्पियनसिप कपका लागि फाइनलमा सत्य साई शिक्षा सदन र त्रिनेत्र विद्या निकेतन भिडेका थिए। त्रिनेत्रलाई २० गोलले पछि पार्दै सत्य साई केयूकेएसएस जुनियर च्याम्पियनसिप बनेको हो। सत्य साई शिक्षा सदनका फुटबल प्रशिक्षक रवि श्रेष्ठले सत्य साईका जुनियर खेलाडी भविष्यका राष्ट्रिय टिमका दावेदार भएको दाबी गरे।"
युरोपियन च्याम्पियनमा रियलको सान,"मेसेडोनिया: स्पेनिस पावर हाउस' रियल म्याड्रिडले यूईएफए सुपर कप फुटबल प्रतियोगिताको उपाधि जोगाएको छ। रियलले बुधबार खेलिएको फाइनलमा बलियो इङ्लिस प्रतिद्वन्द्वी म्यानचेस्टर युनाइटेडलाई २१ गोलले हराउँदै उपाधि हात पारेको हो। अघिल्लो संस्करणको उपाधि पनि रियलले नै जितेको थियो। त्यतिबेला रियलले फाइनलमा अर्को स्पेनिस क्लब सेभिललाई हराएको थियो। ला लिगा च्याम्पियनसमेत रहेको रियल युरोपियन च्याम्पियन्स लिगको विजेता पनि हो। खेल सुरु भएको २४औं मिनेटमै रियलका लागि कासेमिरोले पहिलो गोल गरेका थिए। सोही गोलका कारण रियल पहिलो हाफमा अगाडि रह्यो। रियलका लागि दोस्रो गोल ५२औं मिनेटमा इस्कोले गरेका थिए। नचेस्टर युनाइटेडका लागि ६२औं मिनेटमा रोमेलु लुकाकुले एक गोल फर्काएका थिए। यसै सिजन ठूलो धनराशिमा म्यानचेस्टर युनाइटेडमा आबद्ध भएका लुकाकुले आफ्नो नयाँ क्लबका लागि खेलेको यो पहिलो प्रतिस्पर्धात्मक खेल हो। रियल सन् १९९० पछि यूईएफए सुपर कपको उपाधि लगातार दुईपटक जित्ने पहिलो टोली पनि बनेको छ। सन् १९८९ र सन् १९९० मा इटालियन सिरिए क्लब एसी मिलानले लगातार दुईपटक सुपर कपको उपाधि हात पारेको थियो । म्यानचेस्टर युनाइटेडले भने सन् १९९१ पछि सुपर कपको उपाधि जित्न सकेको छैन। चर्को गर्मीका कारण मेसेडोनियाको राजधानी सहरमा बुधबार खेलिएको फाइनल खेलका क्रममा खेलाडीलाई दुईपटक विश्राम दिइएको थियो। म्यानचेस्टर युनाइटेडका प्रशिक्षक जोसे मोउरिन्होले यो सिजन १४ करोड ६० लाख पाउन्ड खर्च गरेर भित्राएका तीनैजना प्रभावशाली खेलाडीलाई रियलविरुद्घ मैदानमा उतारेका थिए । मोउरिन्होले नयाँ सिजनमा उत्कृष्ट प्रदर्शनको लक्ष्यसहित एभर्टनबाट स्ट्राइकर लुकाकुलाई सात करोड ५० लाख पाउन्ड, चेल्सीबाट मिडफिल्डर नेमान्जा माटिचलाई चार करोड पाउन्ड र बेनफिकाबाट डिफेन्डर भिक्टर लिन्डलफलाई तीन करोड १० लाख पाउन्डमा म्यानचेस्टर युनाइटेडमा भित्राएका थिए। यसका बाबजुद मोउरिन्होको रियललाई जिल्याउने चाहना पूरा हुन सकेन । रियलका प्रशिक्षक जिनेदिन जिदानले भने च्याम्पियन्स लिगको फाइनलमा युभेन्ट्सविरुद्घ उतारेको टोलीलाई नै म्यानचेस्टर युनाइटेडविरुद्घ पनि अवसर दिएका थिए। स्टार पोर्चुगिज खेलाडी क्रिस्टियानो रोनाल्डोलाई भने खेलको अन्त्यतिर मात्र परिवर्तित खेलाडीका रूपमा मैदानमा उतारिएको थियो। प्रारम्भदेखि नै म्यानचेस्टर युनाइटेडलाई दबाबमा राखेको रियलका खेलाडीले समग्रमा ६३ प्रतिशत समय बललाई आफ्नो नियन्त्रणमा राखेका थिए। नचेस्टर युनाइटेडले अब आगामी आइतबार इङ्लिस प्रिमियर लिगमा वेस्टहाम युनाइटेडसँग आफ्नो पहिलो खेल खेल्नेछ । यसैगरी रियल म्याड्रिडले पनि आइतबार नै चिरप्रतिद्वन्द्वी बार्सिलोनासँग नोउ क्याम्पमा स्पेनिस सुपर कपको पहिलो लेग खेल खेल्नेछ। (१) सन् १९७२ मा पहिलो र सन् १९७३ मा दोस्रो संस्करणको उपाधि डच क्लब आयाक्सले जितेको। (२) हालसम्म स्पेनिस क्लबहरूले सर्वाधिक १४ र इटालियन क्लबहरूले नौपटक उपाधि जितेको। (३) पछिल्ला नौमध्ये आठ संस्करणको उपाधि स्पेनिस क्लबहरूले जितेको। (४) प्रशिक्षक जोसे मोउरिन्होले ठूला प्रतियोगितामा हालसम्म रियल म्याड्रिडलाई हराउन असफल। (५) तीनपटक सुपर कपको फाइनलमा पुगेर पराजित हुने जोसे मोउरिन्होले विश्वकै पहिलो प्रशिक्षक। सर्वाधिक सुपर कप विजेता: बार्सिलोना (स्पेन): ५ पटक एसी मिलान (इटाली): ५ पटक रियल म्याड्रिड (स्पेन): ४ पटक लिभरपुल (इङ्ल्यान्ड):३ पटक आयाक्स (नेदरल्यान्ड्स): २ पटक एन्डरलेच्ट (बेल्जियम): २ पटक भ्यालेन्सिया (स्पेन): २ पटक युभेन्ट्स (इटाली): २ पटक एट्लेटिको म्याड्रिड (स्पेन): २ पटक"
