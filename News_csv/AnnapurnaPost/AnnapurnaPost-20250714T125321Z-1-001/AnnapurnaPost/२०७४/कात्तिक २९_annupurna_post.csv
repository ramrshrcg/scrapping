शीर्षक,विवरण
चुनाव उपयोगको अर्थ र एजेन्डा,"संविधानमा असहमति जनाउँदाजनाउँदै पनि प्रतिनिधिसभा तथा प्रदेशसभा निर्वाचनमा हामीले क्रान्तिकारी उपयोगको नीतिअन्तर्गत सहभागिता जनाएका छौं । कांग्रेस, एमाले, माओवादी केन्द्रलगायतका पार्टीले भाग लिएको जस्तो हाम्रो निर्वाचन उपयोगको नीति फरक छ । हामीले यसलाई क्रान्तिकारी उपयोग मात्र गरेका हौं । हाम्रो बुझाइमा अहिलेको राज्यव्यवस्था प्रतिक्रियावादी छ । संविधान पश्चगामी छ, तर यसलाई भण्डाफोर र खारेज गर्ने नीतिअन्तर्गत हामी चुनावमा सहभागी भएका छौं । यो क्रान्तिकारी माओवादी, यसको मोर्चा देशभक्त जनगणतान्त्रिक मोर्चाको कार्यनीतिक प्रश्न हो । हामीले रणनीतिक रूपमा होइन, कार्यनीतिक रूपमा चुनावमा भाग लिएका हौं । यसलाई हामीले क्रान्तिको तयारीको अर्थमा उपयोग गर्न खोजेका छौं । आन्दोलन अहिले उभारको अवस्थामा छैन, उतारको अवस्थामा छ । जनतामा क्रान्तिकारी उत्साह छैन, निराशा छ । उनीहरू किंकतव्र्यविमूढ अवस्थामा छन् । क्रान्ति पराजित भएको छ, प्रतिक्रान्ति हावी भएको छ । अहिल्यै क्रान्ति गर्ने, आफ्नो अधिकारका निम्ति आन्दोलनमा होमिने जनतामा कुनै उत्साह नै छैन । यस्तो परिदृश्यमा हामीले सीधै प्रतिक्रियावादीसँग मुठभेडको कार्यनीति अपनाएर सफल हुँदैन । जनताको मनोविज्ञान, पार्टीको संगठनात्मक धरातल हेरेर मात्रै हामीले हाम्रो योजना बनाउन सक्नुपर्छ । प्रतिक्रियावादीहरूसमेतको भूमिकामा हाम्रो पार्टीलाई पटकपटक विभाजनमा पुर्यामएर कमजोर बनाइएको छ । संगठन कमजोर छ । त्यसकारण तल्लो तहमा पार्टी संगठन कसरी विस्तार गर्ने, प्रतिक्रियावादीहरूको भण्डाफोर गर्ने भन्ने अहिलेका हाम्रा मुख्य कार्यभार हुन् । त्यही कार्यभार पूरा गर्न हामीले अहिलेको निर्वाचनलाई क्रान्तिकारी उपयोग गरेका हौं । अहिले पनि राजनीतिक क्रान्तिले पूर्णता पाएको छैन । राजनीतिक समस्या समाधान नभई आर्थिक विकास सम्भव छैन । त्यसनिम्ति पनि राजनीतिक समस्याको समाधान खोजिएको हो । निर्वाचन प्रक्रिया फेरि अहिले उल्टो गतिमा गराउन खोजिएको छ । मुलुक संघीयतामा गइसकेको सन्दर्भमा स्थानीय तहको निर्वाचन प्रदेशसभाले गराउनुपर्नेमा उल्टो गतिमा निर्वाचन गराइएको छ । संविधान कार्यान्वयन गराउने सर्तमा चुनावको उल्टो प्रक्रिया सुरु गरिएको छ । अर्कोतर्फ निर्वाचन अहिले असाध्यै महँगो पनि भएको छ । पैसावालाहरू मात्रै हावी हुने निर्वाचन प्रणाली अहिले अवलम्बन भएको छ । थोरै पैसाले चुनाव जितिँदैन । भोजभतेर, नगद नै वितरण गरेर मान्छेलाई पैसामा किन्ने प्रचलन बढेको छ । यस हिसाबले हेर्दा अहिलेको निर्वाचनको औचित्यता नै सकिएको छ। ठूला पार्टीका नेताहरू नै भन्न थालेका छन् अब चुनाव लडन सकिँदैन । जो सँग पैसा छ, जसले भष्टाचार गरेर, तस्करी गरेर अकूत पैसा जम्मा गर्न सकेका छन्, उनीहरू नै चुनावमा उम्मेदवार बनेर आउन थालेका छन् । राजनीतिक पार्टीका आवरणमा त्यस्ता व्यक्तिहरू निर्वाचनमा हावी हुन थालेपछि चुनावको औचित्य देखिँदैन । यद्यपि, जनता अहिले चुनावतिरको मनस्थिति बनाएर बसेका छन् । जनता चुनावतिर र हामी क्रान्तिकारी माओवादी अर्कोतिर हुन सक्ने अवस्था रहँदैन ।माओले परिभाषित गरेजस्तै जनतासँगको सम्बन्ध क्रान्तिकारीको नङ र मासुकै जस्तो हुनुपर्छ । पानीबाट छुटिएर माछा लामो समय टिक्न सक्दैन । त्यही बुझाइका साथ जनताका बीचमा गएर जनताकै बीचमा भन्डाफोर गरेर जाने विधिका रूपमा अहिले हामीले चुनावलाई क्रान्तिकारी उपयोगको नीति बनाएका हौं । चुनावी प्रयोग र एजेन्डा चुनाव उपयोगको नीति नै बनाएपछि प्रतिनिधिसभा तथा प्रदेशसभाका प्रत्यक्ष तथा समानुपातिक दुवैतर्फ हामीले आफ्नो तर्फबाट उम्मेदवारी दिएका छौं । आफ्ना उम्मेदवार निर्वाचन क्षेत्रमा परिचालन गरेर मुख्यतः प्रचारात्मक आन्दोलन हामीले अगाडि बढाएका छौं । हामीले सबैतिर उम्मेदवारी दिनुभित्रको अन्तर्य पनि त्यही हो । निर्वाचन बहिष्कार गरेका भए हामीले आफ्ना एजेन्डा जनताका बीचमा लैजान पाउँदैनथ्यौं, तर निर्वाचन उपयोग गरिसकेपछि हामीले आफ्ना उम्मेदवारमार्फत कुरा राख्न पाएका छौं। यो संविधान पश्चगामी छ । यो व्यवस्था बेठीक छ । प्रतिक्रान्ति कसरी भयो, अब क्रान्ति सम्भव छ कि छैन ? जस्ता विषयलाई हामीले निर्वाचनको प्रचारका क्रममा जनताका बीचमा राख्न पाउँछौं । त्यही भएर हामी सबै क्षेत्रमा उम्मेदवारी दिएर चुनावमा गएका छौं । त्यसो हो भने के निर्वाचन देजमो (देशभक्त जनगणतान्त्रिक मोर्चा) ले जित्नका लागि नभई भण्डाफोर प्रचारका लागि मात्रै हो त ? प्रश्न उठेका छन् । तर विषय त्यस्तो होइन । हामी सकेसम्म निर्वाचन जित्ने नीतिअनुरूप नै निर्वाचन उपयोगमा गएका छौं । निर्वाचन जित्दा संसद् र सडक दुवैमा क्रान्तिकारी हस्तक्षेप हुनेछ । आन्दोलन प्रभावकारी हुनेछ । गठबन्धनवालाहरू, धनवालाहरू निर्वाचनमा हाबी भइरहेका बेला हामी एक्लैलाई निर्वाचन जित्न कठिन होला । निर्वाचन जित्नका लागि हामीलाई फलामको चिउरा चपाउनुसरह नै छ । हाम्रा प्रतिनिधिले जित्न नसक्नुको एउटै कारण हामीसँग पैसा छैन । पैसाले मान्छेलाई किन्ने, उम्मेदवार कमजोर छ भने उसैलाई किनेर उम्मेदवारलाई नै आफ्नो उम्मेदवारी फिर्ता लिइदिन लगाउनेहरूको बोलाबोल भएका बेला हामीले धेरै अपेक्षा गरेका छैनौं, तर केहीमा भने हामी चुनाव जित्नेछौं । हामीले चुनावी घोषणापत्र तयार पारेका छौं । घोषणापत्रमा हामीले जनताप्रति धोका भयो, विश्वासघात भयो । संविधानले अहिलेसम्मका क्रान्तिबलिदानलाई धोका भएको छ । हामीले माग गरेका थियौं, जनगणतन्त्रको, तर दिइयो, लोकतान्त्रिक गणतन्त्र । हामीले संसदीय व्यवस्थाविरुद्ध हतियार उठाएका थियौं, तर फेरि संसदीय व्यवस्था नै आयो । त्यसकारण प्रतिक्रान्तिको दस्ताबेजका रूपमा संविधान आयो, तर हामीले क्रान्तिको दस्ताबेजको संविधान खोजेका थियौं । जनयुद्धका क्रममा उठाएका माग सम्बोधन हुन सकेन । त्यसकारण अहिलेको संविधान खारेज गरेर नेपालमा जनगणतन्त्र चाहिन्छ भनेर हामीले चुनावमा एजेन्डा बनाएका छौं । राजनीतिक समस्या हल भयो, अब आर्थिक समृद्धिमा जानुपर्छ भन्ने कुरा अन्य दलहरूले गरिरहेका छन्, तर अहिले पनि राजनीतिक क्रान्तिले पूर्णता पाएको छैन भन्ने मत हामीले राखेका छौं । राजनीतिक समस्या समाधान नभई आर्थिक विकास सम्भव छैन । आर्थिक विकास गर्नकै लागि राजनीतिक समस्याको समाधान खोजिएको हो । यहाँका प्राकृतिक स्रोतसाधान नियन्त्रित छन् । अरूले कब्जामा राखिरहेका छन् । हामीले विकास गर्नुपर्ने क्षेत्रमा अरूले नियन्त्रण गरेर कब्जामा राखेको छ भने विकास हुन सक्दैन । पहिलो प्राकृतिक स्रोतसाधनलाई बाह्य हस्तक्षेपबाट मुक्त गराउनुपर्छ । अर्कोतर्फ नेपालको राष्ट्रियता अहिले संकटमा छ । राष्ट्रिय स्वाधीनता नै खतरामा परेको बेला विकासको नारा दिएर राष्ट्रियता जोगिँदैन । राष्ट्रिय स्वाधीनताको बिक्री गरेर आउने विकास, विकास होइन । त्यसलाई हामी विकास मान्दैनौं । यसर्थमा तमाम प्रकारका असमान सन्धिसम्झौता खारेजीको माग हामीले चुनावी अभियानका क्रममा अगाडि सारेका छौं। अर्काे पक्ष पनि छ हाम्रो चुनावी घोषणाको । त्यो भनेको, अन्य राजनीतिक दल रेमिट्यान्सले देशलाई सम्पन्न बनाउने तर्क गर्छन् । तर हामी रेमट्यान्सबाट विकास भित्र्याउने पक्षमा छैनौं । रेमिट्यान्स भित्र्याउने नाममा हाम्रा देशका युवाको ज्यान विदेशी भूमिमा जोखिममा पारेर राजनीति गर्ने पक्षमा हामी छैनौं । देश विकास गर्न श्रमशक्ति चाहिन्छ । जनशक्ति नभई देशको विकास हुँदैन । जनशक्ति विदेशमा लगेर बेचिदिने, धेरै रेमिट्यान्स भित्र्याउने होडमा लाग्दा कसरी देश विकास हुन्छ । रेमिट्यान्स भित्र्याएर कुनै पनि देश सम्पन्न बन्दैन । देशभित्रको युवा जनशक्तिलाई देशभित्रै परिचालन गर्नुपर्ने हुन्छ । युवालाई स्वदेशमै रोजगार सिर्जना गरेर श्रममा लगाउनुपर्छ भन्ने हाम्रो धारणा यो छ । त्यसकारण हाम्रा अन्तर छन् । आधारभूतरूपमा पनि अहिलेको संविधानसँग हाम्रा कुरा मिल्दैनन् । त्यसैले अहिलेका पार्टीसँग, गठबन्धनहरूसँग हाम्रा कुरा मिल्दैनन्, हामी तेस्रो शक्ति निर्माणको पक्षमा छौं । विगतको बहिस्कार र अहिलेको उपयोग २०७० को दोस्रो संविधानसभा हामीले बहिस्कार गर्यौं् । तर स्थानीय तह चुनाव र अहिलेको प्रतिनिधिसभा र प्रदेशसभा निर्वाचन हामीले उपयोगको नीति बनाएका छौं । त्यसबेला बहिष्कार किन अहिले उपयोग किन ? प्रश्न स्वाभाविक रूपमा जनताका बीचमा छन् । ०७० को संविधानसभा बहिष्कारले हामीले हाम्रो राजनीतिक धार जनताका बीचमा प्रस्ट्याउन सफल भएका छौं । अन्य राजनीतिक दलभन्दा क्रान्तिकारी माओवादी यसकारण फरक छन् भन्ने जनतालाई बुझाउन सफल भएका छौं । क्रान्तिका लागि क्रान्तिकारी शक्तिहरूको अवस्था, आन्दोलनको उभार, जनताको मनस्थितिमानेविज्ञान सबैमा निर्भर हुन्छ । हाम्रो पार्टी र पार्टीका नेताहरूलाई लगिदियो भनेर मात्र क्रान्ति हँदैन । हामीलाई क्रान्ति चाहियो भनेर जनताले क्रान्ति गरिदिने होइन, त्यसका निम्ति जनता तयार हुनुपर्छ । दोस्रो संविधानसभा बहिष्कार गरिरहँदा प्रतिक्रान्तिले पूर्णता पाइसकेको थिएन । अझै संक्रमणकालकै अवस्था थियो । क्रान्तिले जित्ने वा प्रतिक्रान्तिले जित्ने भन्ने तय भइसकेको थिएन । हाम्रो आफ्नै पार्टी पनि धेरै बलियो थियो । विप्लव, बादलहरू हामी सबै एकै ठाउँमा थियौं । त्यो बेलामा प्रचण्डले नेतृत्व गरेको पार्टी ठूलो कि हाम्रो पार्टी ठूलो भन्ने बहस चलिरहेको थियो । हाम्रो आत्मगत शक्ति पनि बलियो थियो । जनताका बीचमा क्रान्तिको ताप र राप सेलाइसकेको थिएन । यी सबै कुराको मूल्यांकन गरेर हामीले त्यसबेला निर्वाचन बहिष्कारको नीति अवलम्बन गरेका थियौं । अर्काेतिर, सर्वाेच्च अदालतको बहालवाला प्रधानन्यायाशीशलाई नेतृत्वमा ल्याएर चुनाव गराइएको थियो । त्यसको पक्षविपक्षमा जनमत विभाजित अवस्था थियो । त्यसबेला हामीले बहिष्कारको नीति अवलम्बन गरेका थियौं, तर अहिलेको परिस्थिति फरक छ । अहिले प्रतिक्रान्तिले एक प्रकारले पूर्णता पाएको छ । क्रान्तिका उपलब्धि उल्टाइएको छ । हाम्रै पार्टीलाई पनि पटकपटक विभाजित गराएर कमजोर बनाइएको छ । क्रान्तिकारी शक्तिको आत्मगत अवस्था कमजोर छ । जनतामा पहिलेको जस्तो क्रान्तिकारी आशावादिता अहिले छैन, एकदमै निराशाको अवस्था छ । यस्तो बेलामा निर्वाचन उपयोगको नीति लिएर संगठन बनाउने, जनताका बीचमा आफ्ना कुरा लैजानुपर्ने ठानेर हामीले निर्वाचन उपयोगको नीति बनायौं । अहिलेको सन्र्दभमा यो नीति सही र वस्तुवादी छ भन्ने हाम्रो बुझाइ छ । यसबीचमा जनताले परिवर्तनका लागि धेरै बलिदान र त्याग गरेका छन् । तर बलिदानको अर्थ पूरा हुन सकेको छैन । हामीले बाँडेका सपना पूरा हुन सकेन । पूरा गर्ने दिशातिर हामी अगाडि बढ्यौं, केही सफलता पनि नपाएका होइनौं, तर जसले क्रान्तिको नेतृत्व गरेको थियो, उसैले पछि प्रतिक्रान्ति गर्न आइपुगेपछि बलिदानको सपना पूरा हुन सकेन । जो नायक थियो, ऊ नै खलनायक बन्न आइपुगेपछि क्रान्तिका उपलब्धि जोगाउन सकेनौं । प्रतिक्रियावादीसँग मात्र लड्न जति सजिलो थियो, आफूभित्र पैदा भएको नवप्रतिक्रियावादी जम्मेपछि पूरा गर्न गाह्रो हुँदो रहेछ । अहिले हामीलाई त्यही भइरहेको छ । जसका कारण क्रान्तिले सफलता हासिल गर्न सकेन, प्रतिक्रान्ति भयो । प्रतिक्रान्ति भएपछि फेरि जनता, राष्ट्रका अगाडि त्यही समस्या दोहोरिएर आएका छन् । त्यसबाट मुक्तिका लागि फेरि पनि संघर्ष गर्नुको विकल्प छैन । संघर्ष हाम्रो चाहना थिएन, तर प्रतिक्रान्तिकारीहरूका फेरि संघर्षमा जानुपर्ने बाध्यात्मक अवस्था सिर्जना भएको छ । फेरि पनि अर्को आन्दोलनको तयारी गरेर क्रान्तिको तयारी गर्ने र पूर्णतातिर लैजान संगठित भएर जानुपर्ने अवस्था आएको छ ।"
एसियामा प्रभुत्व गुमाउँदै अमेरिका,"अमेरिकी राष्ट्रपति डोनाल्ड ट्रम्प दुई साता लामो एसियाली मुलुकको भ्रमणको अन्तिम चरणमा पुगेका छन् । उनी सत्तामा आएपछि अमेरिकाको स्थापित मूल्य र मान्यताविपरीत एन्टिग्लोबलाइजेसन (भूमण्डलीयकरण विरोधी) र अमेरिका फस्ट (अमेरिका पहिलो) भन्ने दुइटा नयाँ नीति घोषणा गरेका छन् । उनको एसिया नीति स्पष्ट रूपमा आएको छैन, तथापि सैन्य कूटनीतिमार्फत आर्थिक कूटनीतिलाई विस्थापित गर्दै भविष्यमा एसियाली मुलुकसँग अगाडि बढ्ने संकेत उनले जापानको भ्रमणका क्रममा जापानी प्रधानमन्त्री सिन्जो आबेसँग स्पष्ट रूपमा देखाएका छन् । उनले भ्रमणका क्रममा जापानका प्रधानमन्त्रीलाई अमेरिकी हातहतियार खरिद गर्न दबाब दिएका छन् । खासगरी जापान उत्तर कोरियाको आणविक हतियार विकास र प्रयोगबाट प्रभावित भई आफ्नो राष्ट्रको सुरक्षाको विषयमा बढी चिन्तित छ । जापान आफ्नो सुरक्षाको लागि चिन्तित छ भने डोनाल्ड ट्रम्प आफ्नो व्यापार कसरी बढाउने, जापान र चीनसँग भएको व्यापार घाटा कम गरेर अमेरिकामा रोजगार थप गरी बेरोजगार समस्यालाई आमरूपमा अन्त्य गर्न चाहन्छन् । तर अमेरिका फस्ट भन्ने नीतिबाट जापान सशंकित भएको देखिन्छ । किनभने यो नीतिले अमेरिकाले अब आफ्नो घरेलु मुद्दालाई प्राथमिकता दिनेछ र जापानको सुरक्षा विषयलाई केन्द्रमा राख्ने छैन । यही विषयलाई मनन गरी जापानका प्रधानमन्त्री आबेले सन् १९४५ मा अमेरिकाद्वारा निर्मित जापानी संविधानको धारा ९ परिवर्तन गरी जापान अब सैन्यकरणतर्फ उन्मुख हुने र अमेरिकी उपनिवेशबाट मुक्त हुने योजना बनाएको अनुभूति गर्न सकिन्छ । धारा ९ ले जापानलाई आणविक हातहतियार निर्माण गर्न र अन्तर्राष्ट्रिय क्षेत्रमा सैन्यरूपले हस्तक्षेप गर्न प्रतिबन्ध लगाउँछ । यो नीति अमेरिकाले जापानलाई सधैं आफ्नो सुरक्षा छाताभित्र राख्ने, आफ्नो हतियार बेचेर खर्बौंको आम्दानी गर्ने र आफ्नो उपनिवेशलाई कायम राखिराख्ने ध्येयबाट प्रेरित छ । त्यस्तैगरी जापानी प्रधानमन्त्री आबेले सन् २०१६ मा फ्री इन्डोप्यासिफिक नीतिको घोषणा गरेका छन् । जुन नीतिअन्तर्गत एसिया र अफ्रिकालाई जल र थल मार्गमार्फत जोड्न सकिन्छ । यो नीतिलाई भारतले समेत स्वागत गरिसकेको छ । यो नीति लागू गर्न ठूलो आर्थिक लगानी जरुरत पर्दछ । यो नीति चीनले ल्याएको वान बेल्ट वान रोडको विपक्षमा छ । आबे यो नीतिमार्फत चीनको एसिया र अफ्रिकी मुलुकमा बढ्दो प्रभुत्व रोक्न चाहन्छन् । तर यसको लागि भर्खरै सम्पन्न जापान भ्रमणका क्रममा ट्रम्पले आबेलाई कुनै पनि आश्वासन दिन सकेनन् र ट्रम्प आबेको नीतिलाई सहयोग गर्ने अवस्थामा पनि छैनन्, किनभने अब अमेरिकाको एसियन मुलुकमा आर्थिक लगानी गर्ने नीति नै छैन। ट्रम्पको सैन्य कूटनीति र घरेलुकेन्द्रित नीतिले एसिया विस्तारै अमेरिकाको पकडबाट बाहिरिएर चीनको आर्थिक कूटनीतिको छातामुनि गोलबद्ध हुने सम्भावना बढ्दो छ यी परिदृश्यलाई विश्लेषण गरेर जापानका प्रधानमन्त्रीले संविधानको धारा ९ परिवर्तन गरी अब आफैं आणविक हतियार निर्माण तयारीतर्फ उन्मुख हुन खोजेको देखिन्छ । अहिले विश्वमा उत्पादित हतियारमध्ये ७० प्रतिशत हतियार अमेरिकामा निर्मित छन् । अमेरिकाले आफ्नो गठबन्धनका मुलुकहरूलाई हतियार बेचेर आफ्नो अर्थतन्त्र मजबुत बनाएको छ, तर जापानले आफैं हतियार बनाउने निर्णय गरेको अवस्थामा यसको असर अमेरिकी अर्थतन्त्रमा पर्नेछ । भ्रमणका क्रममा ट्रम्पले जापानसँग भएको व्यापार घाटाको खुलेर विरोध गर्दै भने, जापानमा निर्मित कारले अमेरिकामा सजिलै प्रवेश पाउने तर अमेरिकामा निर्मित गाडीले जापानमा बजार नपाउने ? उनले जापानले मात्र एकपक्षीय लाभ र अमेरिका घाटामा गएको विषयलाई खुला रूपमा उठान गरे । ट्रम्प जापानसँगको व्यापारिक सम्बन्धलाई पुनरावलोकन गर्न चाहन्छन्, तर जापान ट्रम्पको प्रस्तावलाई खुलेर विरोध नगरे पनि सहमतिमा आउने सम्भावना देखिँदैन । ट्रम्पको यो प्रस्तावले जापान र अमेरिकाको सम्बन्धमा चिसो पसेको अनूभूति गर्न सकिन्छ । ट्रम्पको अमेरिका फस्ट नीतिको कारणले दक्षिण कोरिया विस्तारै अमेरिकाको पकडबाट चीन र रूसको पकडमा जान सक्ने स्पष्ट संकेत देखा परेका छन् । अमेरिका दक्षिण कोरियालाई हतियार बेच्ने र सकेसम्म दक्षिण र उत्तर कोरियाको बीचमा आणविक युद्ध गराउने मनोविज्ञानबाट अगाडि बढेको देखिन्छ । ट्रम्पले भ्रमणको क्रममा दक्षिण कोरियाको संसद्लाई सम्बोधन गर्दै दक्षिण कोरियालाई पनि अमेरिकानिर्मित हतियार खरिद गर्न दबाब दिएका छन् । चीन र रूसको योजना सफल भएमा दक्षिण कोरिया, उत्तर कोरिया र जापानसहितको एउटा नयाँ क्षेत्रीय संगठन पूर्वीएसियामा निर्माण हुन सक्नेछ । अमेरिकी प्रभुत्ववाट पूर्वी एसिया पूर्णरूपले मुक्त हुनेछ र चीनलाई कमजोर पार्ने र घेराबन्दी गर्ने अमेरिकी नीति अन्त्य हुनेछ । अर्कोतर्फ रूस र चीनले दक्षिण कोरियाले आफ्नो भूभागबाट अमेरिकी सेना फिर्ता पठाएमा उत्तर कोरियालाई आणविक हातहतियार निर्माणमा प्रतिबन्ध लगाउन सकिने प्रस्ताव राखेका छन् भने उत्तर कोरियालाई पनि उसको सुरक्षाको प्रत्याभूति दिने प्रतिबद्धता गरेका छन् । दक्षिण कोरिया, चीन र रूसले राखेको यो प्रस्तावसँग धेरै नजिक भएको देखिन्छ । अमेरिकाले दक्षिण कोरियालाई जापान र अमेरिकासहितको त्रिपक्षीय सुरक्षा छातामा बस्न प्रस्ताव गरेको छ । तर दक्षिण कोरियाले सो प्रस्ताव ठाडै अस्वीकार गरेको छ । गएको ३० अक्टोबरमा दक्षिण कोरियाका विदेशमन्त्री काङ क्युङ ह्वाले चीन भ्रमणको क्रममा अमेरिकाको क्षेप्यास्त्र प्रतिरोधात्मक प्रणाली अब दक्षिण कोरियाले आफ्नो भूभागमा थप नगर्ने स्पष्ट धारणा राख्दै भने, दक्षिण कोरिया अमेरिकाले प्रस्ताव गरेको त्रिपक्षीय (अमेरिका, जापान र दक्षिण कोरिया) सैन्य मोर्चामा सामेल हुने सम्भावना नै छैन । अर्कोतर्फ चीनले सैन्य कूटनीतिमार्फत दक्षिण कोरियासँग आफ्नो सम्बन्ध अगाडि बढाएको छ । गत २४ अक्टोबरमा दुवै देशका सैन्य प्रमुखको प्रत्यक्ष वार्ता भएको थियो । सो वार्ताको उद्देश्य दक्षिण र उत्तर कोरियलाई कसरी मिलाउने र कोरियन प्रायद्वीपमा शान्ति स्थापना गर्ने विषयमा केन्द्रित थियो । अर्कोतर्फ रूसले उत्तर कोरियासँग वार्ता अगाडि बढाएको छ । रूस र चीनको प्रस्तावमा दक्षिण र उत्तर कोरिया सकारात्मक छन् । दक्षिण कोरियाले चीनसँगको कूटनीतिक सम्बन्धलाई अगाडि बढाएर लैजाँदैछ । दक्षिण कोरियाले अमेरिकी स्वार्थमा आफू नपर्ने र अमेरिकाको निहित स्वार्थको लागि कोरियन प्रायद्वीपलाई युद्धको भुमरीमा नधकेल्ने उद्घोष गरेको छ । यस प्रसंगमा दक्षिण कोरियाका वर्तमान राष्ट्रपति मुनले भनेका छन्, कोरियन महाद्वीपमा कुनै पनि हालतमा युद्ध नहुने र उत्तर कोरियामाथि गरिने आक्रमण दक्षिणका कोरियाली जनताको निर्णयमा निर्भर गर्दछ । यसको अर्थ हुन्छ, उनी अमेरिकी हस्तक्षेपको विरुद्धमा स्पष्टसँग उभिएका छन् । यसरी हेर्दा अब विस्तारै दक्षिण र उत्तर कोरिया चीन र रूसको नजिक हुने देखिन्छ । रूस र चीन दुई कोरियन मुलुकलाई मिलाउन सफल भएमा कोरियन प्रायद्वीपबाट अमेरिकाले सदाका लागि हात झिक्नुपर्ने हुन सक्छ । यस्तो भएको खण्डमा जापानले पनि चीन र रूसको प्रस्तावलाई साथ दिनेछ । किनकि ट्रम्पको अमेरिका फस्ट नीतिले अब जापानको सुरक्षाको प्रत्याभूति गर्न नसक्ने भएपछि जापानलाई कोरियन प्रायद्वीपमा स्थापना हुने शान्तिले सुरक्षाको थ्रेट हुने छैन । जापानले आफ्नो राष्ट्रिय स्वार्थलाई ध्यानमा राखी रूस र चीनको प्रस्तावलाई सहजै स्विकार्न सक्छ । चीन र रूसको योजना सफल भएमा दक्षिण कोरिया, उत्तर कोरिया र जापानसहितको एउटा नयाँ क्षेत्रीय संगठन पूर्वी एसियामा निर्माण हुन सक्नेछ र अमेरिकी प्रभुत्ववाट पूर्वी एसिया पूर्णरूपले मुक्त हुनेछ र चीनलाई कमजोर पार्ने र घेराबन्दी गर्ने अमेरिकी नीति अन्त्य हुनेछ । ट्रम्पले सैन्य कूटनीतिमार्फत एसियन देशहरूसँग सम्बन्ध अगाडि बढाउन चाहेको देखिन्छ र उनी जापान, दक्षिण कोरिया र भारतजस्ता देशलाई हतियार बेचेर प्राप्त आम्दानीबाट अमेरिकामा रोजगार थप्दै बेरोजगार समस्याको हल चाहन्छन् तर उनको यो नीतिले ठूलो धक्का बेहोर्नुपर्ने स्पष्ट संकेत देखा परेका छन् । खासगरी एसियाली मुलुकले हतियार केका लागि किन्ने भन्ने अहं प्रश्न उठ्न सक्छ । चीन एसियाका छिमेकी देशसँग सैन्यबलको प्रयोग गरिरहेको छैन । उसले शान्तिपूर्ण आर्थिक कूटनीतिमार्फत आफ्ना विकासका योजना अगाडि बढाइरहेको छ । एसियामा अमेरिकाको निहित स्वार्थको कारणले मात्र युद्धको खतरा देखिन्छ, अन्यथा चीनको शान्तिपूर्ण अन्तर्राष्ट्रिय नीतिले एसियन मुलुकहरूका बीचमा सुरक्षाको चुनौती देखिँदैन । जसले गर्दा एसियन मुलुकहरूले अत्याधुनिक हातहतियार खरिद गरी सञ्चित गर्नुपर्ने बाध्यता छैन । अझ कोरियन प्रायद्वीपमा शान्ति स्थापना भएमा एसिया संसारकै शान्तिप्रिय महादेशको रूपमा स्थापित हुनेछ । अमेरिकाको लागि अर्को महत्र्वपूर्ण चुनौती भनेको विस्तारै विश्व बजारबाट अमेरिकी डलर विस्थापित हुने खतरा देखिन्छ । अमेरिकी डलर विस्थापनको सुरुआत रूस, चीन र इरानले गएको महिनामा गरेको सहमतिले संकेत गर्छ । गत महिना यी तीन देशले उनीहरूको आन्तरिक व्यापारिक कारोबार गर्दा डलरको सट्टा चिनियाँ मुद्रामा गर्ने निर्णय गरेका छन् । यो एउटा अमेरिकाको लागि ठूलो धक्का हुन सक्छ । त्यसैगरी साउदी अरेबिाले पनि आफ्नो तेल निर्यात गर्दा चीन र रूससँग चिनियाँ मुद्रा आरएमबीमा गर्न इच्छा जाहेर गरेको छ । खासगरी ओपेकमा आबद्ध खाडी मुलुकले तेलको निर्यात गर्दा चिनियाँ मुद्रामा गर्ने सम्भावना बढ्दै गएको छ । त्यस्तैगरी ब्रिक्स देशहरूले (ब्राजिल, रूस, इन्डिया, दक्षिण अफ्रिका र चीन) पनि क्रिप्टो मनी को अवधारणा अगाडि बढाएका छन् । यो विषय अघि बढेमा विश्वबाट अमेरिकी डलर विस्तारै विस्थापित हुनेछ । ट्रम्पको एन्टी ग्लोबलाइजेसनको नीतिले एसियन मुलुकहरू स्वतः चीनको छातामुनी गोलबद्ध भइरहेका छन् । खासगरी ट्रम्पले सत्तामा आएपछि ट्रान्स प्यासिफिक पार्टनरसिप खुला व्यापार सम्झौताबाट अलग्गिने घोषणा गरे । उनले खुला व्यापार क्षेत्रको खुलेर विरोध गरे । जसले गर्दा दक्षिणपूर्वी एसियाका देश र जापान ट्रम्पको निर्णयबाट असन्तुष्ट भएका छन् । ट्रम्पले खासगरी बहुपक्षीय आर्थिक कूटनीतिको सट्टा दुईपक्षीय आर्थिक कूटनीति अगाडि बढाउने उद्घोष गरेका छन्, जसअनुसार उनले भर्खरै भएको चीन भ्रमणमा चीनका वर्तमान राष्ट्रपति सी जिनपिङसँग दुई सय पचास बिलियन डलरको व्यापारिक सम्झौता गरेका छन् । चीनसँग भएको व्यापारिक घाटाको दोष उनले आफ्नै पूर्ववर्ती सरकार र प्रशासनलाई लगाएका छन् भने अर्कोतर्फ जापानसँग भएको व्यापार घाटाको दोष घुमाउरो तरिकाले जापानलाई थोपरेका छन् । ट्रम्पको यो दोधारे नीतिले चीनलाई खुसी पारे पनि जापान भने टाढिएको छ । ट्रम्पको विभेदकारी विदेश नीतिको कारण जापान रुष्ट भएको हुन सक्छ भने उनले चीनलाई खुसी पार्दै व्यापार घाटा कम गर्ने र चीनसँगको सम्बन्ध सुधार्ने प्रयास गरेको देखिन्छ । चीन भ्रमणमा रहँदा हरेक अमेरिकी राष्ट्रपति मानव अधिकारको विषय उठाउने गर्दथे, तर ट्रम्प यस विषयमा मौन रहे । तथापि ट्रम्पको एन्टी ग्लोबलाइजेसन नीतिले चीनलाई एसियामा आफ्नो पकड बलियो बनाउन सहज भएको छ । चीनले दुईपक्षीय सम्बन्धको सट्टा बहुपक्षीय सम्बन्धलाई अगाडि बढाएको छ । उसले सैन्य कूटनीतिको सट्टा आर्थिक कूटनीतिमार्फत एसियली मुलुकमा लगानी प्रवद्र्धन गरेको छ । उसले रेसमी मार्ग कूटनीतिमार्फत चीनपाकिस्तान, चीनम्यानमारबंगलादेशइन्डिया र चीनमध्य एसिया आर्थिक कोरिडोर निर्माणका लागि एसिया इन्फ्रास्टक्चर इन्भेस्टमेन्ट बैंक (एआईआईबी) को स्थापना गर्दै बृहत् लगानी गर्ने योजना बनाएको छ । ट्रम्पको अमेरिका फस्ट नीतिको उल्टो चीनले छिमेकी देशहरू फस्ट भन्ने नीतिमार्फत एसियाका धेरै देशको आर्थिक समृद्धिको लागि जल र थल मार्गको व्यापक निर्माण र विस्तार गरिरहेको छ । ट्रम्पको सैन्य कूटनीति र घरेलुकेन्द्रित नीतिले एसिया विस्तारै अमेरिकाको पकडबाट बाहिरिएर चीनको आर्थिक कूटनीतिको छातामुनि गोलबद्ध हुने प्रबल सम्भावना नकार्न सकिँदैन । अब अमेरिकाले एसियाको आफ्नो सुरक्षा छाताभित्र आफ्ना मित्रदेशलाई राख्न नसक्ने अवस्थाले एसियाबाट चाँडै आफ्नो प्रभुत्व गुमाउँदैछ । शर्मा त्रिविका प्राध्यापक हुन् ।"
सगरमाथाफेदीका मतदाताको चिन्ता,"संसारमै सबैभन्दा बढी उचाइमा रहेको भनेर गिनिजबुकमा रेकर्ड भएको चर्चित होटेल एभरेस्टमा हेलिकोप्टर चढेर ब्रेकफास्ट खान पुगेका प्रधानमन्त्री शेरबहादुर देउवासँग भेट्न पाइएन । पाठकलाई लाग्दो हो, गफ दियो ! स्तम्भकार पनि त्यतिबेला सोलुखुम्बु जिल्लाको खुम्बु क्षेत्रमै थियो र अघिल्लो दिन मात्र नाम्चेबजारबाट विश्वविख्यात होटेल हेर्न पुगेको थियो । प्रधानमन्त्रीसँग जम्काभेट भएको भए एउटा पत्रकारको रूपमा प्रश्न गरिने थियो, बहालवाला प्रधानमन्त्रीको रूपमा चुनावको मुखमा प्रचार गर्दैगर्दा यो होटेलमा खाना खान र आराम गर्न आउनुभयो तर तपाईंलाई थाहा छ, अहिलेको पर्यटकीय मौसममा सगरमाथा क्षेत्रमा आइरहेका तपाईंलगायत दस हजार बढी पाहुनालाई गाइड गर्ने र भारी बोकेर सरसामान उपलब्ध गराउने २० हजार बढी भरिया चुनावमा भोट हाल्नबाट वञ्चित हुँदैछन् ? प्रधानमन्त्री देउवाले के जवाफ दिने थिए ? थाहा छैन । तर लोकतन्त्रको सबैभन्दा ठूलो अधिकारबाट विभिन्न जिल्लाका २० हजार मतदाता भने सगरमाथा क्षेत्रमा मात्रै विमुख हुने भइरहेछन्। विश्व सम्पदासूचीमा रहेको सगरमाथा राष्ट्रिय निकुन्जको प्रवेश द्वार जोरसल्लेले दिएको जानकारीअनुसार गत महिनामा मात्रै १२ हजार ४७९ जना विदेशी सगरमाथा क्षेत्रमा प्रवेश गरेका थिए । यो संख्यामा हेलिकोप्टरबाट सीधै त्यहाँ पुग्ने पर्यटकको हिसाब गणना गरिएको छैन । तिनलाई पनि जोड्ने हो भने संख्या अझै बढ्ने देखिन्छ । तर सवाल यस विषयमा उठाउन लागिएको होइन । ती पर्यटकलाई घुमाउने तिनका सरसामान बोकेर लैजानेदेखि खुवाईपियाई गर्ने नेपाली गाइड, भरिया, कुक, चौंरीखच्चरलाई भारी बोकाएर खाद्यान्न, लत्ताकपडादेखि ग्याँस, मट्टीतेल, सागसब्जी, माछामासुलगायत नुन तेल साबुनहरू पुर्यापउन ओहोरदोहोर गरिरहने वालिग नेपालीहरूको संख्या पर्यटकभन्दा दोब्बर बढी हुन्छ भन्ने जानकारी दिन मात्र खोजिएको हो । कामचलाउ सरकारले गरिरहेको र निर्वाचन तथा मतगणनाका दिनसम्म गर्ने आचारसंहिताको घोर उल्लंघनबाट मतदाताले स्वतन्त्र रूपमा गोप्य मतदान गर्न पाउलान् ? यसरी मंसिर १० र २१ गतेको प्रदेश र संघीय संसद्को पहिलो र दोस्रो चरणको चुनाव भरियाका निम्ति नखाऊँ भने दिनभरिको सिकार, खाऊँ भने काइँलाबाबुको अनुहार बन्न पुगेको छ । खोटाङ घर भई कोरियाका पर्यटकको हुल लिएर पुगेका मदन विकले फाक्दिनमा भने, पर्यटकको गाइड र भरिया हौं हामी तर स्वतन्त्र देशका सार्वभौमसत्तासम्पन्न नागरिक पनि हौं । भरिया हाम्रो पेसा मात्रै हो, तर चुनावका बेलामा काम छोडौं भने सिजन सकिन्छ । प्रजातान्त्रिक अधिकारको सदुपयोग गरौं न त भनेर पर्यटक छोडौं भने बेरोजगार भइन्छ । टुरिस्टहरूको पिक सिजन नै यही ! काम छोडिदिने हो भने पर्यटकलाई धोका र नेपालकै बद्नामी हुन्छ । महिनौंअघि कार्यक्रम तय गरेर आउँदा पनि नेपालीहरू गैरजिम्मेवार भए भन्ने सन्देश विश्वभर फैलियो भने यो व्यवसाय सकिन्छ । त्यसैले चुनावको महत्र्व बुझ्दाबुझ्दै पनि हाम्रो मतदान छुट्ने भयो । ०३९ सालदेखि भरिया हुँदै गाइड बनेका ५१ वर्षीय बलराम पुरीले नाम्चेबजारमा भने, मेरो जीवन यही उकालीओह्रालीमै बितिसक्यो । तर यसपालिजति दोहोरो दबाबमा पहिले परेको थिइन । काम छोडेर चुनावमा भोट खसाल्न जाने कि भोट हापेर टुरिस्ट घुमाउन थाल्ने ? जुन छोडे पनि घाटा हामीलाई नै हुने भो, यही कमाइले अर्को सिजनसम्म बाँच्नुपर्छ । छोड्यो भने जहान छोराछोरी कसरी पाल्ने र पढाउने ? कमाइतिर लागौं, आफूले असल जनप्रतिनिधि चुन्न पाउने अवसर आफ्नै हातबाट फुत्किने र बाँकी अवधि हरिलट्ठकबाट शासित हुनुपर्ने ? हेर्नुस् त पत्रकारजी, हाम्रो समस्याको गाँठो ! ल तपाईं नै फुकाउनुहोस्, यो गाँठो । हामी के गरौं ? भरिया विकास संस्था बनाएर नौ सय ७२ भरियालाई संगठित गरेर भरिया हकहितमा लागेका पुरीले संस्थापक अध्यक्ष बनेको दाबी पनि गरे । उनले भने, हुन त छोडेको धेरै वर्ष भइसक्यो तर खाद्यान्नदेखि पानी र घाइते बिरामीदेखि पर्यटन व्यवसायका लागि थाप्लोमा नाम्लो लगाएर भारी बोक्ने भरियाबाट निकुन्जले २५ रुपैयाँ ट्याक्स लगाइरहेको छ । ल पत्रकारजी, यो कुरा रोक भनेर लेख्नु, रेडियोमा बजाउनु र टीभीमा देखाउनुस् त ! ट्रेकिङपर्यटनको मेरुदण्ड भनेकै भरिया हुन्, अनि तिनैसँग कर लिने ? न अहिलेसम्म जम्मा भएको पैसा भरिया हितमै प्रयोग गरिएको छ ! यो अन्याय रोक्नैपर्यो । छेउमा बसेर वार्तालाप सुनिरहेका ओखलढुंगाका रमेश सुनुवारले पुरीको मागप्रति टिप्पणी गर्दै भने, पत्रकारले लेखेको यहाँ कसैले सुन्छ ? त्यसमाथि पनि भरियाको हित धनीमानी र हाकिम नेताहरूले कहिल्यै सुन्छन् भन्ने लाग्छ बूढा तिमीलाई ? म त यो भ्रमबाट धेरै अघि नै मुक्त भइसकेकाले आफ्नो मनलाई दुःख दिन छोडिसकेको छु, बुझ्नु भो ? राजनीतिशास्त्रका एक प्राध्यापकसँग सगरमाथाको फेदीमा पुगेका मतदाता मतदान गर्ने अवसरबाट वञ्चित भए भन्ने खबर सुनाउँदा उनले भने, तपाईं चुनावको मुखमा पर्यटकीय ठाउँमा पुग्नुभयो, यो समस्यालाई ठूलो देख्नुभयो तर तपाईंले विचार गर्नुभएको छ, अरबमलेसियामा रहेका ५० लाख युवाहरू आमनिर्वाचनजस्तो महाअभियानबाट बाहिर पारिएका छन् । राजधानीमै सेवा क्षेत्रमा लागेकाले वञ्चित हुने कति छन् ? तिनको बारेमा कसले सोच्ने ? उनले भने, अरब र पर्यटन क्षेत्रमा मात्र होइन, तराईमा छठ, सुदूरपश्चिमबाट पर्व मनाएसँगै रोजगारका लागि युवाहरू सीमा काटिरहेछन् । पार्टीहरू भने ६० वर्ष नाघेका बूढाबूढीलाई उम्मेदवार बनाइरहेछन् ! परिवर्तनकामीहरू बाहिर पुग्ने र घाट पर्खेकाहरूले चुनाव जितेपछि के हुन्छ देशमा ? अनि बेरोजगार नेपाली युवा मतदाताले दैनिक जीवन चलाउनपट्टि ध्यान दिने कि भोट खसाल्न पर्खेर बस्ने ? क्षमता भएका र सचेत मतदाताले आफूलाई घाटा पारेर भए पनि भोटलाई महत्र्व दिन्छन् । सचेत नागरिकको विशेषता नै यही हो । उसलाई के थाहा छ भने, मेरो एक भोटले भोलि मेरो र मेरो परिवारको जीवनमा ठूलो परिवर्तन ल्याउन सक्छ र मैले विदेशमा रोजगारको लागि भौंतारिने दिन समाप्त पनि हुन सक्छ । प्राध्यापकको विचारमा लोकतन्त्रलाई सचेत मतको अति नै आवश्यकता छ, बोकुवाको होइन । सचेत मतले मात्र लोकतन्त्रलाई दिगो, भरपर्दो र विश्वासिलो बनाउन सक्छ । सचेत मतदाताबाट चुनिएका नेताले मात्र जनहितका पक्षमा दूरगामी निर्णय लिएर कार्यान्वयन पनि गराउन सक्छ । तर हाम्रो लोकतान्त्रिक निर्वाचनमा म अर्कै समस्या पो देखिरहेको छु, उनले भने त्यो के भने, यहाँ मतदाता शिक्षामा पटक्कै ध्यान दिइरहिएको छैन । मतदातालाई सूचना दिए पुग्छ भन्ठानिरहेको छ निर्वाचन आयोग । कहाँ छन्, आयोग, नागरिक समाज र मिडिया ?आयोग र नागरिक समाज तथा मिडिया त्यो सूचना मात्र दिइरहेका छन्, जो निर्वाचनमा भाग लिइरहेका पार्टीहरूले दिइरहेका छन् । चुनावमा पार्टीले उठाएका उम्मेदवार माथिबाट लादिएको छ । प्रचार, नारा, कार्यक्रम त्यसैको लगाइँदैछ । नागरिकलाई प्रभावकारी मतदाता शिक्षा कहींकतैबाट दिइरहेको म देखिरहेको छैन । मतदातालाई भनिन्छ, हामीलाई वा हाम्रो उम्मेदवारलाई मतदान गर्नुहोस् ! अरू केही सिकाइँदैसिकाइँदैन । अनि तपाईंलाई थाहा होला, स्थानीय निर्वाचनमा चार प्रतिशत बढी मत अवैध भयो । जति मत बदर भयो, त्यति लोकतन्त्र कमजोर हुन्छ भन्ने नबिर्सौं ! जसले चुनाव जिते पनि दीपावली गरेर स्वागत गर्ने पञ्चायती संस्कृतिलाई मात्र बढावा दिइँदैछ । सत्ता पक्ष यसमा खुलेर लाग्दै के ठानिरहेको छ भने, म जसरी पनि विपक्षीमाथि विजयी हुनेछु । तर अपवित्र गठबन्धन गरेर सत्तामा रहनुलाई मात्र सफलता मान्ने हो भने विचार र सिद्धान्तविना गरिएको एकताले कसैलाई उज्यालो भविष्यतिर डोर्याीउँदैन । निर्वाचन झन् खर्चिलो हुँदैछ । भ्रष्टाचारी, माफिया, डन, तस्कर, भूमाफिया सशक्त बन्ने मात्र होइन, तिनैले टिकट हत्याएका छन् । राज्य झन् कमजोर बनिरहेछ । सत्ताको लागि जे पनि गर्नु थिएन भने कांग्रेसले राप्रपासँग किन गठबन्धन गरिरहन्थ्यो र ? उनीहरू नै हैनन्, तीस वर्षसम्म पञ्चायतसँग बीपीले संघर्ष गरेको गीत गाउने ? राजा र पञ्च मिलेर कांग्रेसी सिध्याउने आरोप लगाउने ? अहिलेजस्तो पूर्व पञ्चसँग कांग्रेसको भाका बीपीले सुनेका भए पक्कै पनि आफूलाई धिक्कार्ने थिए, ती प्राध्यापकले भने ।कांग्रेसराप्रपाको दक्षिणपन्थी गठबन्धनबाट सरकार बनेपछि उविरुद्ध एमालेमाओवादीको वामपन्थी गठबन्धन निर्वाचनमा उत्रिएको ठानिरहेको छ । तर यो सत्य होइन, निर्वाचनमा अरू पक्ष पनि छन्। सरकार विपक्षी गठबन्धनप्रति राक्षसी आक्रमणमा उत्रिएको छ । विपक्षी जवाफ दिन आक्रामक हुनु अचम्म होइन, तर वाम गठबन्धन जसरी सरकारी क्रियामा प्रतिक्रिया जनाएर आफ्नो जिम्मेवारी पूरा गरिरहेको ठानिरहेछ, यसले अन्ततः लोकतन्त्रलाई कमजोर बनाउनेछ भन्ने उसले पनि बिर्सिएको छ। कांग्रेसराप्रपाको दक्षिणपन्थी गठबन्धन सरकारका आँखामा देखिएको रतन्धो अन्त्यमा सरकारका लागि हानिकारक हुने स्पष्ट छ । यो यथार्थ बुझ्न धेरै टाढा गइरहनु पर्दैन, राजा ज्ञानेन्द्रको मतियार बनेर शेरबहादुर देउवाले चलाएको कार्यकाल स्मरण गरे पुग्छ । सरकार दुई ध्रुवीय निर्वाचन हुँदैछ भन्ने ठानेर एमालेमाओवादी गठबन्धनको वामपन्थी ध्रुवीकरणमाथि सत्ता र सञ्चारमाध्यमको व्यापक दुरुपयोग गर्न लागेको छ । कांग्रेसराप्रपा सरकारका पछिल्ला निर्णयहरूलाई सत्ताको चरम दुरुपयोग नभनेर के भन्ने ? सोमबारको क्याबिनेटले चिनियाँ कम्पनीले ठेक्का पाएको बूढीगण्डकी रद्द गर्नु र भारतीय कम्पनीको ठेक्काको म्याद थप्ने मन्त्रिपरिषद्को निर्णयलाई के भन्ने ? यसबाट स्पष्ट हुन्छ, सरकार कसको आडमा अगाडि बढिरहेको छ ? सरकारको पछिल्लो निर्णयले बीच सडकमा निर्वाचन आयोगको धोती खोलिरहेको छ । सरकारले लगातार गरिरहेका निर्णयले लोकतान्त्रिक पद्धतिको खिल्ली उडाइरहेछ । यी गतिविधि निर्वाचन आचार संहिताभित्र पर्छन् कि पर्दैनन् ? अनि निर्वाचन आयोग टुलुटुलु के हेरेर बसिरहेको छ ? कामचलाउ सरकारले गरिरहेको र निर्वाचन तथा मतगणनाका दिनसम्म गर्ने आचारसंहिताको घोर उल्लंघनबाट मतदाताले स्वतन्त्र रूपमा गोप्य मतदान गर्न पाउलान् ? सरकार यसैगरी आक्रामक रूपमा राज्यस्रोतको दोहन र दुरुपयोग गरेर निर्वाचनलाई शान्त, स्वतन्त्र र निर्भीक रूपमा गर्न वाधाअवरोध पुर्या्इरहन्छ भने निर्वाचन आयोग यसैगरी निरिह रहिरहन सुहाउँछ ? अनि यस्तो निर्वाचन आयोगले मतदाताको स्वतन्त्र, निर्भीक र शान्तिपूर्ण रूपमा मतदान गराउने अधिकारलाई सुरक्षित रूपमा प्रयोग गर्ने वातावरण कायम गराउन सक्ला भनेर आशा कसरी गर्ने ? निर्वाचनलाई लोकतन्त्रको पर्व मान्ने हो भने निर्वाचन शिक्षा होइन, भोट हालेवापत ज्याला दिएर मत किन्दै चुनिएका प्रतिनिधि कति गम्भीरजिम्मेवार होलान् ? तिनले कायम गराउने मूल्यमान्यताले लोकतन्त्रको श्रीवृद्धि होला ? भरियाहरूले मतदान गर्ने दिन आउला ?"
नेपालको ऐतिहासिक सेमिफाइनल यात्रा,"काठमाडौं : नेपाल पहिलोपटक एसियाली क्रिकेट काउन्सिल (एसीसी) यू१९ युथ एसिया कप क्रिकेट प्रतियोगिताको सेमिफाइनलमा प्रवेश गरेको छ । मंगलबार सम्पन्न समूहगत चरणको अन्तिम खेलमा नेपालले आयोजक मलेसियालाई आठ विकेटले पराजित गर्दै सेमिफाइनल प्रवेशको सम्भावना बलियो बनाएको थियो । सोही दिन भएको अर्को खेलमा बंगलादेशले पनि भारतलाई आठ विकेटले हराएपछि नेपालको सेमिफाइनल यात्रा पक्का भएको हो। सन् २०१२ बाट सुरु भएको युथ एसिया कपको अघिल्ला तीन संस्करणमा नेपाल समूहगत चरणबाटै बाहिरिएको थियो । प्रतियोगिताको चौथो संस्करणमा भने दुई जितबाट चार अंक बटुलेको नेपाल समूह एबाट उपविजेताका रूपमा अन्तिम चारमा पुगेको हो । समूहगत चरणका तीनमध्ये सबै खेलमा जित हात पारेको बंगलादेश भने समूह एको विजेताका रूपमा सेमिफाइनलमा पुग्यो । समूहगत चरणको आफ्नो पहिलो खेलमा बंगलादेशसँग डकवर्थ एन्ड लेविस नियमका आधारमा दुई विकेटले पराजित भएको नेपालले दोस्रो खेलमा भने बलियो टेस्ट मान्यता प्राप्त राष्ट्र भारतको युवा टोलीमाथि १९ रनको ऐतिहासिक जित हात पार्दै सेमिफाइनल प्रवेशको सम्भावना जीवितै राखेको थियो । मंगलबारको खेलमा मलेसियाविरुद्ध आठ विकेटको जित हात पारेको अवस्थामा पनि दोस्रो खेलमा बंगलादेशले भारतलाई पराजित नगरेको भए नेपालको सेमिफाइनल सम्भावना मुस्किल देखिएको थियो। प्रतिस्पर्धात्मक खेलमा भारत विजयी भएको भए नेपाल कमजोर रन रेटका आधारमा फेरि पनि समूहगत चरणबाटै बाहिरिने सम्भावना थियो । मंगलबार नेपाल र भारत विजयी बनेको भए बंगलादेशसहित तीनवटै टोलीको समान चारचार अंक हुने थियो । त्यस्तो अवस्थामा कमजोर रन रेटका आधारमा नेपालको सेमिफाइनल सम्भावना समाप्त हुने थियो । आफ्नो अन्तिम खेलमा बंगलादेशसँग पराजित हुँदा पनि भारतको नेट रन रेट नेपालको भन्दा राम्रो छ । तर, अन्तिम खेलमा बंगलादेशले भारतलाई हराएपछि नेपालका लागि पनि रन रेट टाउको दुःखाइको विषय बनेन । नेपाल र बंगलादेशसँग लगातार पराजित भएपछि अघिल्ला तीनवटै संस्करणको उपाधि विजेता भारत भने समूहगत चरणबाटै बाहिरिएको छ । सन् २०१२ मा मलेसियामै भएको पहिलो संस्करणमा पाकिस्तानसँग संयुक्त विजेता बनेको भारतले सन् २०१३१४ मा संयुक्त अरब इमिरेट्स (यूएई)मा सम्पन्न दोस्रो र सन् २०१६ मा श्रीलंकामा भएको तेस्रो संस्करणको उपाधि हात पारेको थियो । यसपटक भारत समूहगत चरणमै पराजित भएका कारण चौथो संस्करण नयाँ टोलीले जित्ने निश्चित भएको छ । नेपालले अब फाइनल प्रवेशका लागि बलियो प्रतिद्वन्द्वी अफगानिस्तानसँग प्रतिस्पर्धा गर्नेछ । अफगानिस्तान समूह बीको विजेता बन्दै प्रतियोगिताको अन्तिम चारमा पुगेको हो । यसअघिका प्रतियोगितामा समेत उत्कृष्ट प्रदर्शन गर्दै आएको अफगानिस्तान नेपालका लागि यो प्रतियोगितामा पनि बलियो प्रतिद्वन्द्वी हो । समूह बी अन्तर्गतको खेलमा अर्को टेस्ट मान्यता प्राप्त पाकिस्तानको युवा टोलीलाई सात विकेटले पराजित गरेको अफगानिस्तान अन्य खेलमा समेत बलियो प्रदर्शन गर्दै आफ्नो समूहको विजेता बनेको हो । बिहीबार हुने पहिलो सेमिफाइनलमा बंगलादेशले पाकिस्तानको सामना गर्नेछ । नेपालले भने शुक्रबार अफगानिस्तानसँग सेमिफाइनल खेल्नेछ । समूह बीबाट अर्काे टेस्ट मान्यता प्राप्त राष्ट्र श्रीलंका पनि बाहिरिएको छ ।"
अविवाहित रोनाल्डोको चौथो सन्तान,"म्याड्रिड : अविवाहित पोर्चुगिज फुटबल स्टार रोनाल्डो चौथो सन्तानको पिता बनेका छन् । रोनाल्डोकी प्रेमिका जियोर्जिना रोड्रिगेजले आइतबार राति छोरी अलना मार्टिनालाई जन्म दिएकी हुन् । रोनाल्डोको यसअघि नै तीन सन्तान छन् । यद्यपि रोनाल्डोकी प्रेमिकाबाट जन्मिएको भने अलना पहिलो सन्तान हुन् । यसअघिका तीनजना सन्तान सेरोगेसी मदरबाट जन्मिएका हुन् । आफ्नो चौथो सन्तान जन्मिएको समाचार रोनाल्डो आफैंले सार्वजनिक गरेका हुन् । रोनाल्डोले जेठो छोरो रोनाल्डो जुनियरसहित प्रेमिका रोड्रिगेजसँग अस्पतालको शय्यामा खिचाएको तस्बिर सामाजिक सञ्जालमा राख्दै आफ्नो चौथो सन्तानको रूपमा छोरी अलना जन्मिएको समाचार सार्वजनिक गरेका हुन् । रोड्रिगेजले म्याड्रिडकै एक अस्पतालमा छोरी अलनालाई जन्म दिएकी हुन् । रोड्रिगेज आइतबार बिहान अस्पताल भर्ना भएको समाचारमा जनाइएको छ । स्पेनिस सञ्चारमाध्यमले जनाएअनुसार अस्पतालले दिएको भन्दा नौ दिनअघि नै रोड्रिगेजले छोरीलाई जन्म दिएकी हुन् । सामाजिक सञ्जालमा राखिएको तस्बिरमा रोनाल्डो निकै हर्षित मुद्रामा देखिएका छन् । हालै भएको एक सार्वजनिक कार्यक्रममा रोनाल्डोले पिता बन्नु एकदमै फरक अनुभव भएको बताएका थिए । पिता बन्नु फरक यात्रा र अनौठो अनुभव हो, आफ्नो ब्रान्डको कपडा सार्वजनिक गर्ने कार्यक्रममा रोनाल्डोले भनेका थिए, जुन यात्राले मलाई पूर्ण रूपमा परिवर्तन गरिदिएको छ । यसले अहिलेसम्म अस्तित्वमा नरहेको मायाको अनुभव पनि गराएको छ । उनले पिता बनेपछि आफूले जीवनका महत्वपूर्ण पक्षहरूको बारेमा पनि फरक अनुभव गरेको बताएका छन् । यसअघि सेरोगेसी मदरबाट रोनाल्डोको जुम्ल्याहा छोराछोरी इभा मारिया र माटिया जन्मिएका थिए । त्यसअघि रोनाल्डोको जेठा छोरा पनि सेरोगेसी मदरबाटै जन्मिएका थिए ।"
