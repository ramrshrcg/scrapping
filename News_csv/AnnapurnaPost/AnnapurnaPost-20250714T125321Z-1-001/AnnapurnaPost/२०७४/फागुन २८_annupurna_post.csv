शीर्षक,विवरण
विमान दुर्घटनाः धुवाँमा ती कता हराए ? (भिडियोसहित),"काठमाडौँः दिउँसोको खाजा खाएर कर्पोरेट टावरको नवौँ तलास्थित अन्नपूर्ण पोस्ट् दैनिकको कार्यालयमा जानका लागि हामी लिफ्ट चढ्नुपूर्व लिफ्टमा आएको प्राविधिक समस्याका कारण केहीबेर हामी भुइँतलामै रोकियौं । लिफ्टभित्र पसेपछि मेरो मनमा लामो समयसम्म लिफ्टभित्रै बन्द हुनुपरे कस्तो असहज हुँदो हो भन्ने चिसो पसेको थियो । खाजा खान जानुअघि लिफ्टमा नै मित्र शिवप्रसाद तिवारीसँग 'जतिखेर जेपनि हुनसक्छ' भन्दै मैले मृत्युको प्रसंगसमेत उप्काएको थिएँ। उनले मृत्युबारे निरन्तर चिन्तन गर्नु ठीक नभएको बताएका थिए। जीवन अनिश्चित भएकाले प्रत्येक पल खुसीपूर्वक जिउनुपर्छ भन्ने मेरो तर्क थियो। हामी नवौं तलामा पुग्दा अनलाइनबाहेकको कार्यकक्ष खाली देखियो । भर्याङबाटै अन्नपूर्ण टावरका धेरैजसो कामकाजी व्यक्तिहरू हस्याङफस्याङ गर्दै छततर्फ उक्लिरहेका थिए । तीमध्ये कसैले भन्यो त्रिभुवन विमानस्थलमा आगलागी भयो । मलाई लाग्यो सेनाले आगलागीसम्बन्धी कुनै नक्कली अभ्यास गयो या सडक या कतिपय अवस्थामा सरकारी कार्यालयमा बेलाबेला मान्छेहरूले प्लास्टिक बालेजस्तै एयरपोर्टमा पनि कसैले फोहरको गुर्दुम बाले ! दुविधामा रहँदै पनि झोलाको क्यामरा हत्तपत्त लिएर छतमा पुगें । नभन्दै त्रिभुवन विमानस्थलको आकाशमा कालो धुवाकोँ बाक्लो मुस्लो छुटेको देखियो । मैले क्यामरा अन गरेँ, कुनै बेला क्याम्पसमा फोटोग्राफी पढाए पनि न म व्यावसायिक फोटोग्राफर थिएँ न भिडियोग्राफर । मैले आगलागीका मुस्लोका केही तस्वीर र भिडियो पनि खिचें । तर त्यतिखेरसम्म कुनै पनि स्रोतले विमानस्थलमा विमान दुर्घटना भएको जानकारी दिएको थिएन, विमानस्थलमा के भयो भनेर आधिकारिक रूपमा प्रयास लगाउने कोशिस गर्दैथियौं । तर पनि मैले आगोको मुस्लोलाई जुम गरिरहें । मुस्लोतर्फ जुम गर्दागर्दै दृश्यमा एक पुरुष देखिए, तिनको पोशाक हेर्दा ती उद्दारक या सुरक्षाकर्मीजस्ता देखिन्थेनन् । ती खोच्याउँदै विमानस्थलको धुवाँबाट भाग्दैजस्तो देखिए । उनी सुरक्षित स्थलतर्फ लाग्दैगर्दा उनको अघि केही मान्छेका टाउका पनि थपिए । तर भिडियोमा देखिएको धुँवाको बाक्लो मुस्लोबीच उनीहरू एकाएक दृश्यबाट हराए । यो सब खिच्दै गर्दा मेरो मनमा ती मान्छेहरूबारे कुनै चासो थिएन । तर क्यामराबाट भिडियो कम्प्युटरमा उतारेपछि मलाई लाग्यो वास्तवमा उनीहरू कोको थिए ? ती कता हराए ? उद्धार भएका २५ मा त परे कि परेनन् ? भिडियो हेर्नुहोस्"
नेताका नियतमा खडेरी,"जतिबेला विद्युत् प्राधिकरणसित उत्तरगंगाको लाइसेन्स थिएन, ऊ यो आयोजना अध्ययन गर्न उत्सुक थियो। तत्कालीन ऊर्जामन्त्री राधा ज्ञवालीले प्राधिकरणलाई लाइसेन्स नदिन मन्त्रालय र विद्युत् विकास विभागका पदाधिकारीहरूलाई फरमान नै जारी गरेकी थिइन्। कहिले यो वा त्यो बहाना बनाएर महिनौं अडकियो। पछि ज्ञवालीले प्राधिकरणलाई दिइन्, ढिलो भए पनि एउटा लाइसेन्स विदेशीका हातमा बेचिनबाट रोकियो। जब ऊर्जामन्त्रीका रूपमा जनार्दन शर्मा आए, पाएको लाइसेन्सले पनि काम गरेन। अर्थात् शर्माले उत्तरगंगालाई अध्ययन नै गर्न दिएनन्। कहिले यसको डिजाइन परिवर्तन गर्दा के होला ? भनी एउटा उपसमिति गठन गर्न लगाएर झन्डै एक वर्ष मूल काम (सर्वेक्षण) रोक्न लगाए। उपसमितिले प्रतिवेदन दियो, जसको कुनै अर्थ नै थिएन। जबकि त्यो अध्ययन नै आवश्यक थिएन। नियत नै प्राधिकरणलाई आयोजना अध्ययन गर्न नदिएको प्रस्ट थियो। उपसमितिले २५ किलोमिटर बाँध बनाउनुपर्ने प्रतिवेदन थियो। यति लामो सुरुङ खनेर आयोजना लगानीयोग्य हुने थिएन, जुन कुरा समिति गठन गर्नुअघि नै ऊर्जामन्त्रीलाई आयोजनाका इन्जिनियरहरूले पटकपटक जाहेर गरिसकेका थिए। तर राजाज्ञा सरह शर्माको आदेश कसले अटेर गर्न सक्थ्यो उपसमिति बनिछोड्यो अनि त्यसले झन्डै एक वर्षको समय खाइदियो। शर्मा ऊर्जामन्त्रीबाट निवृत्त भए। अबचाहिँ शर्माको तोकआदेश प्राधिकरणमा नचल्नेमा सबैजना विश्वस्त थिए। तर भइदियो उल्टो। कहाँसम्म भने आयोजनाले भौगर्भिक अध्ययन (जियोटेक्निकल) का लागि प्राधिकरणकै माटोढुंगा प्रयोगशालासित सम्झौता गरिसकेको थियो, तर प्राधिकरणले सम्झौताअनुसार जमिन खन्ने (ड्रिलिङ) कार्य हुन पाएन। सम्झौता भएको असोजमा, तर अहिलेसम्म यो काम अघि बढ्न सकेन। ड्रिलिङ कार्यका लागि टोली परिचालनका लागि मौखिक आदेशले पर्याप्त भयो। कहिले हेलिकोप्टर छैन, कहिले के छैन भन्ने बहानामा अहिले पनि यो काम जस्ताको तस्तै छ। तर ड्रिलिङ कार्यविना आयोजनाको अध्ययन कार्य पूर्ण हुँदैन। पूर्ण अध्ययनविना उत्तरगंगाले उत्पादन अनुमतिपत्र (जेनेरेसन लाइसेन्स) पाउन सक्दैन। जबकि उत्तरगंगाको अन्तिम म्याद यही असार मसान्तसम्म छ। प्राधिकरणले अध्ययन गर्न नसकेपछि र प्रतिवेदन विद्युत् विकास विभागमा बुझाउन नसकेपछि यो आयोजना स्वतः खारेजीमा पर्ने उच्च जोखिम छ, जुन तत्कालीन ऊर्जामन्त्री शर्माको मुख्य दाउ हो। शर्माकै निर्देशनअनुसार यी काम रोकिएको घामजत्तिकै छर्लंग छ। उत्तरगंगा जलाशययुक्तमध्ये अति आकर्षक आयोजनामा पर्छ। आकर्षक हुनुमा दुईतीनवटा तत्वले काम गरेका छन्। पहिलो, यो आयोजनाबाट सुक्खा ऊर्जा (फर्म इनर्जी) शतप्रतिशत हुन्छ। यस्तो चरित्र हरेक जलाशययुक्तमा हुँदैन, प्रकृतिले नै दिनुपर्छ। प्राधिकरणले अहिले ३५ प्रतिशतभन्दा बढी ऊर्जा उत्पादन हुने आयोजनालाई जलाशययुक्तको विद्युत् खरिद दर दिइरहेको छ। सुक्खायाममा शतप्रतिशत ऊर्जा उत्पादन हुनु भनेको धेरै पैसा आउनु हो। सुक्खायामको बिजुलीको दर हिउँदयामको भन्दा दोब्बर छ। दोस्रो, यो आयोजनामा अन्य जलाशययुक्तमा जस्तो धेरै बस्ती उठाउनु पर्दैन। जसले गर्दा पुनस्र्थापना खर्च न्यून हुन जान्छ। बूढीगण्डकीमा ११ हजार घरपरिवारलाई उठिबास लगाउनुपर्ने हुन्छ भने उत्तरगंगामा जम्मा पाँच सय १२ घरपरिवार मात्र विस्थापित हुने देखिएको छ। ११ घन्टासम्म ८२८ मेगावाट बिजुली पूरा क्षमतामा उत्पादन हुने हालसम्मका अध्ययन गरिएकामध्ये उत्तरगंगा मात्र हो। अध्ययन भएर विस्तृत परियोजना प्रतिवेदनसमेत भइसकेका आयोजनालाई समेत ईपीसीएफमा दिनुको अर्थ सीधै ठेक्का दिनु हो। बूढीगण्डकीमा प्रचण्ड सरकारले यो अभ्यास थालनी गरेको थियो, चिनियाँ कम्पनीलाई दिएर। अर्कोतर्फ बूढीगण्डकीसँग तुलना गर्ने हो भने सामाजिक पुनस्र्थापना खर्च (९४ अर्ब) यसमा पर्दैन। यी र यस्ता अनेक कारणले यो आयोजना आकर्षक देखिएको छ। आकर्षक आयोजनामा सबैले आँखा लगाउनु स्वाभाविक छ। तर कुन उद्देश्य र नियतले अघि बढाउने भन्ने मात्र मुख्य कुरा हो। विशेष गरेर भारतीय बिजुली आयात र सुक्खायामको चरम संकट सम्बोधन गर्ने यस्ता आयोजना आन्तरिक खपतका लागि अति उपयुक्त देखिन्छ। यस्ता आयोजना एक दिन ढिलाइ हुनु भनेको ऊर्जा परनिर्भरता बढ्दै जानु हो, स्वावलम्बनमा धक्का दिनु मात्र होइन, समग्र मुलुकको विकास प्रक्रियामै अवरोध पुर्याउने चेष्टा गर्नु हो। शर्मा ऊर्जामन्त्री हुँदा आफू निकटका व्यक्तिलाई पाँचवटा लाइसेन्स वितरण गरिसकेका छन्। जसमा सानी भेरी (४४५२ मेगावाट), सानी भेरी २ (२२३१ मेगावाट), सानी भेरी ३ (४३ मेगावाट), भेरी ३ (४८० मेगावाट) र भेरी ४ (३०० मेगावाट) छन्। यी आयोजनालाई असर पर्छ भनेर उत्तरगंगालाई बाधा हाल्न खोजियो, तर अध्ययनले यी पाँच भाइलाई कुनै असर नपर्ने (विशेष गरेर नदीमा पानी प्रवाहमा) निष्कर्ष निकालिसकेको छ। अब यी पाँच भाइलाई असर पर्दैन (उल्टै एक घनमिटर पानी खोलामा थपिन्छ) भनेर रिपोर्ट नै आइसकेपछि उत्तरगंगा रोक्नुको प्राविधिक बहाना सकिइसकेको छ, तर मुख्य दाउ भने बाँकी नै छ। आगामी जेठ २८ गते यसको लाइसेन्स म्याद सकिँदैछ। लाइसेन्स स्वतः खारेज भइसकेपछि आफूले चाहेको र नेपालस्थित विदेशका एजेन्टले भनेको कम्पनीलाई बूढीगण्डकी शैलीमा दिन सजिलो। नेपालको जलविद्युत्मा माफियाकरणको पछिल्लो उदाहरणईपीसीएफ हो। भन्ने ईपीसीएफ अर्थात् सम्पूर्ण अध्ययन र ठेक्कापट्टा, परामर्श सेवा र ठेक्कापट्टा गरिदिने तर वास्तविक अर्थमा आयोजनाहरूको बिनाप्रतिस्पर्धा सीधै ठेक्कापट्टा दिने हो। अध्ययन भएर विस्तृत परियोजना प्रतिवेदन (डीपीआर) समेत भइसकेका आयोजनालाई समेत ईपीसीएफमा दिनुको अर्थ सीधै ठेक्का दिनु हो। बूढीगण्डकीमा प्रचण्ड सरकारले यो अभ्यास थालनी गरेको थियो, चिनियाँ कम्पनीलाई दिएर। प्राधिकरण वा सरकारले अध्ययन गरिसकेका आयोजना ईपीसीएफका नाममा सीधै विदेशी कम्पनीलाई दिनु भनेको प्रतिस्पर्धा नगराउनु हो। दुःखको कुरो, यस्तो ठेक्कापट्टामा देशका प्रमुख भनिने राजनीतिक दलका नेताहरूको समेत संलग्नता हुने गर्छ, जुन बूढीगण्डकीमा उनीहरूको मौनताले प्रस्ट पार्यो। ठूला आयोजनामा हुने कमिसनको खेलोफड्कोमा सत्तारुढ र विपक्षी दलहरूको मिलिभगत भइसकेपछि कसैले रोक्न सक्दैन। हिजो खिम्ती र भोटेकोसीको सम्झौता होस् वा अघिल्लो महिना प्राधिकरणले गरेको माथिल्लो त्रिशूली १ को डलर पीपीए होस् वा अरुण तेस्रो र माथिल्लो कर्णालीको कथित आयोजना विकास सम्झौता (पीडीए) गर्दा होस्, सबै दलका नेताहरूको मिलिभगत रह्यो। त्यसैको सिको सिकेर बूढीगण्डकी पनि अघि बढाइएको थियो, तर सरकारले एकाएक प्राप्त गरेको बुद्धत्वका कारण मुलुक ठूलो आर्थिक दुर्घटना हुनबाट तत्काल जोगिएको छ। अब केपी ओली सरकारले बूढीगण्डकी पुनः उही कम्पनीलाई उही पुरानै शैलीमा दिएमा आश्चर्य नमाने हुन्छ। किनभने उनले चिनियाँ कम्पनी गेजुवालाई नै बूढीगण्डकी दिइनेछ भनेर घोषणा गरेका थिए। बूढीगण्डकी दिने पुष्पकमल दाहाल र ओलीकै हातमा देशको बागडोर पुगेको छ। बूढीगण्डकीलाई नै लक्षित गरेर अघिल्लो सरकारका गलत निर्णय उल्टाइने घोषणा पनि सत्तारुढ दलका नेताहरूबाट प्रकट भइरहेका छन्। जबकि योजना आयोगका उपाध्यक्षको संयोजकत्वमा गठित समिति, जसमा राष्ट्रबैंकका गभर्नर, अर्थसचिव, ऊर्जासचिव संलग्न थिएले स्वदेशी लगानीबाट विनातनाव ढुक्कले बूढीगण्डकी बनाउन सकिन्छ भनेर प्रतिवेदन मात्र दिएनन्, मन्त्रिपरिषद्ले निर्णयसमेत गरिसकेको छ। प्राधिकरण वा सरकारले अध्ययन गरिसकेका आयोजना ईपीसीएफका नाममा सीधै विदेशी कम्पनीलाई दिनु भनेको प्रतिस्पर्धा नगराउनु हो। तर एउटा निर्णय भएर अर्को चरणमा पुगिसकेको आयोजनामा समेत बागडोर सम्हालेकाहरूले आँखा लगाउन छोडेका छैनन् भने अन्य आयोजनाको हालत के होला ? यसरी गलत तवरबाट लाइसेन्सका नाममा ठेक्कापट्टा गर्न सबै दलका सबैजसो नेताहरू लालायित हुनुको एउटा मुख्य कारण यस्तो ठेक्कापट्टामा निहित करोडौं रुपैयाँको कमिसन हो। यतिका लागि हाम्रा नेताहरूले आफ्ना इमान, जमान र देशप्रतिको धर्म सबै नष्ट गर्न तत्पर हुने गर्छन् र हुँदै आएका छन्। अध्ययन पूरा भएर खन्न गए हुने तामाकोसी तेस्रो (६५० मेगावाट) को पनि यही नियत र शैलीमा बेचबिखन भएको धेरै भएको छैन। यही क्रममा अब बाँकी रहेका आकर्षक आयोजना छन्, जुन मुलुकका लागि डरलाग्दो छ। सत्ताको बागडोर सम्हालेकाहरूको नियत सफा छ भने केही समस्या हुँदैन। तर यिनको विगतले सफा नियतलाई छोपिदिएको छ। माथिल्लो तामाकोसीको अध्ययन गर्ने कि नगर्ने भन्नेमै वर्षौँ समय व्यतीत भयो। माथिल्लो तामाकोसीमा पनि उत्तरगंगाजस्तै अनेक भाँजो हालिएको थियो। तर माथिल्लो तामाकोसीमा दोलखाका सबै दलहरू एकमुख भएर आयोजना स्वदेशी लगानीमा बनाउनुपर्छ भनेर लागे। उत्तरगंगामा भने ठीक उल्टो छ। आयोजनास्थल नजिकै पर्ने रुकुमकै नेता ऊर्जामन्त्री हुँदा अघि बढनुपर्नेमा उल्टै अडकियो। प्रकृतिले थोरै मात्र यस्ता आयोजना हामीलाई दिएको छ। यसको सदुपयोगले मुलुकको आर्थिक कायापलट गर्न सकिनेमा दुविधा छैन। तर नेताहरूको नियत सही भइदियो भने उत्तरगंगा, बूढीगण्डकी, तमोर जस्ता आयोजना धमाधम अघि बढ्थे। बूढीगण्डकी खन्न गए हुन्छ। तमोरको विस्तृत अध्ययनका लागि चाहिने पैसा दिएर शीघ्र डीपीआर बनाउन जरुरी छ। आकर्षक आयोजनाका लागि पैसा जताबाट पनि जुटिहाल्छ। पैसाको खडेरी छैन भन्ने कुराको धेरै दृष्टान्त र तथ्यांकले यसअघि नै पुष्टि गरिसकेका छन्। केवल खडेरी छ नियतको नबनाउने, बेच्ने। यो खडेरीमा सिँचाइ गरे मात्र वाम गठबन्धनले जनतालाई देखाएको सपना साकार हुने आधार तय हुन सक्छ। कुल वार्षिक बजेटबराबरको व्यापार घाटा रहेको मुलुकको आर्थिक समृद्धि व्यापार घाटा कम गरेरै हुने हो। यसतर्फ अब बन्ने ऊर्जामन्त्रीले गम्भीर भएर सोच्न जरुरी छ। आगामी ऊर्जामन्त्रीका एउटै निर्णयबाट प्रस्ट हुनेछ कि उनी असल हुन् कि खराब। किनभने असल मन्त्री एउटा पनि खराब निर्णय गर्दैन र गर्न लगाउँदैन। यो मापन ऊर्जा क्षेत्रको हकमा पनि लागू हुन्छ। इमेलः"
किन चाहियो दुईतिहाइ ?,"राष्ट्रियसभामा बोल्दै नेपाली कांग्रेसका सांसद राधेश्याम अधिकारीले प्रश्न गरे, किन चाहियो दुईतिहाइ ? जब कि सरकार चलाउन एमाले र माओवादी मिल्दा संसद्मा बहुमत पुग्छ। चुनावमा अलग चिह्न लिएर लडेका एमालेमाओवादी केन्द्र छिट्टै एक हुने भएका छन्। कुल २७५ सांसद रहेको प्रतिनिधिसभामा एमालेका १२१ र माओवादीका ५३ सांसद छन्। यी दुई दल मिल्दा १७४ पुग्छ। उनीहरूसँग अहिले नै ६३२३ प्रतिशत बहुमत हुँदाहुँदै मधेसी जनअधिकार फोरमसँग रहेको १६ मत थपियो भने सरकारलाई समर्थन गर्नेको संख्या १९० पुग्नेछ, जबकि संसद्मा दुईतिहाइ पुर्याउन १८३ मत काफी हुन्छ। दुईतिहाइका लागि प्रधानमन्त्री ओली र प्रचण्ड मधेसी जनअधिकार फोरम र राजपालाई सरकारमा ल्याउन जसरी लागिपरेका छन्, त्यसबाट केही गम्भीर आशंका पैदा भएको छ। संविधान निर्माणदेखि पछिल्लो चुनावसम्म पनि माओवादीको अडान थियो, जनताबाट प्रत्यक्ष निर्वाचित राष्ट्रपतीय पद्धतिमा जानुपर्छ। एमालेले राष्ट्रपतीय पद्धति नभने पनि प्रत्यक्ष निर्वाचित प्रधानमन्त्री भन्दै आएको थियो। यही अडानमा रहँदा संविधान नै नबन्ने भयो भनी दुवै दलले वर्तमान संसदीय पद्धति स्वीकार गरेका हुन्। संविधान संशोधन गर्न दुईतिहाइ बहुमत आवश्यक पर्छ। फोरमले मात्र साथ दियो भने दुईतिहाइभन्दा बढी मत सरकारसँग हुन्छ। फोरमको संसद्भित्रको हैसियतभन्दा बढी मन्त्री दिएर भए पनि दुईतिहाइ पुर्याउने कसरतमा ओलीप्रचण्ड लागेका हुन्। राष्ट्रपति पद्धतिका अलवा संविधान संशोधन गरेर अदालत र संवैधानिक निकायलाई आफ्नो नियन्त्रणमा राख्न चाहन्छन् कम्युनिस्टहरू। त्यस्तो सुरुआत अहिल्यै भइसकेको छ। अर्धस्वायत्तमा रहेका सम्पत्ति शुद्धीकरण विभाग, राष्ट्रिय अनुसन्धान र राजस्वसँग सम्बन्धित विभाग प्रधानमन्त्री कार्यालयमातहतमा ल्याइसकिएको छ। यी निकायले अब प्रधानमन्त्रीले जे चाहन्छन्, त्यही गर्नुपर्नेछ। प्रधानमन्त्री के चाहन्छन् भन्ने कुराको संकेत प्रधानमन्त्री हुनासाथ ओलीले दिइसकेका छन् देशमा रहेको कालो धनलाई एकपटक वैध गराइदिए तिनले आफूसँग रहेको धन विकास निर्माणमा लगाउनेछन्। प्रधानमन्त्रीको यो भनाइप्रति सामाजिक सञ्जालमा कडा प्रतिक्रिया आएपछि प्रधानमन्त्रीको भनाइको आशय त्यस्तो होइन भन्ने सफाइ आयो, तर प्रधानमन्त्रीको भनाइबाट उत्प्रेरित भएर नेपाल चेम्बर अफ कमर्सका अध्यक्ष राजेशकाजी श्रेष्ठको नेतृत्वमा व्यापारीको प्रतिनिधिमण्डलले प्रधानमन्त्री कार्यालयमा गएर कालो धनलाई एकपटक सेतो बनाउन मौका दिनुपर्ने माग मात्र राखेन, अध्यक्ष श्रेष्ठले सञ्चारमाध्यमबाट आफ्नो भनाइको सशक्त वकालत गरे। चेम्बर अफ कमर्सको त्यस्तो मागप्रति अर्थविद्ले कडा आपत्ति जनाउँदै कालो धनलाई छुट दिने हो भने नेपाल अन्तर्राष्ट्रिय क्षेत्रबाट ब्ल्याक लिस्टेड राष्ट्र घोषित हुने चेतावनी दिए। मन्त्रिपरिषद्ले पूर्णता नपाउँदै हतारिएर ओलीले कालो धनलाई वैधता दिनुपर्ने कुरा किन गरे ? अहिले राजनीतिक र आर्थिक वृत्तमा अनेक चर्चा चलेका छन्। त्यस्ता चर्चामा हालै सम्पन्न तीनै तहको निर्वाचनमा उम्मेदवारहरूले अथाह सम्पत्ति खर्च गरे, त्यो खर्च कुनै पनि दल वा व्यक्तिले बैंकिङ प्रणालीअन्तर्गत गरेको नदेखिएको बैंकहरूले भनेका छन्। यसको अर्थ हो, मुलुकमा डरलाग्दो तरिकाले समानान्तर अर्थतन्त्र चलेको छ। सबै तहको चुनावमा कम्युनिस्ट प्रचण्ड बहुमतले विजयी भए। सातवटामध्ये ६ वटा प्रदेशमा दुईतिहाइको बहुमतसहित कम्युनिस्ट सरकार बनेका छन्। व्यापारीहरूले लगाएको त्यही गुन तिर्न ओलीले हत्तपत्त कालो धनलाई एकपटक वैध गर्ने मौका दिनुपर्ने भनेको हुन सक्छ। सहकारीमा पैसा जम्मा गर्दा सम्पत्तिको स्रोत खोल्नुनपर्ने व्यवस्थाको फाइदा उठाउँदै कालो धन भएकाहरूले सहकारीमा पैसा जम्मा गरेका थिए। सहकारीमा एमालेको वर्चस्व छ। सहकारीको सम्पत्तिको पनि स्रोत खोल्नुपर्ने अन्तर्राष्ट्रिय दबाबबाट हाल सहकारीमा पनि पैसा जम्मा गर्दा स्रोत खोल्नुपर्ने व्यवस्था गरिए पनि कडा अनुगमनको अभावमा प्रभावकारी रूपमा लागू हुन सकेको छैन। गाउँदेखि केन्द्रसम्मका सहकारीमा एमालेको वर्चस्व छ। यसैगरी ओली सरकार बनेपछि प्रचण्डले नवलपरासीको एक कार्यक्रममा बोल्दै गरिबलाई चुस्ने र धनी शोषकको पक्षमा न्याय दिने अदालतका न्यायाधीशविरुद्ध महाभियोग लगाउने सार्वजनिक रूपमै धम्की दिए। प्रचण्डको भनाइलाई नै बल मिल्ने गरी एमाले नेता पूर्वप्रधानमन्त्री माधवकुमार नेपालले संसद्को पहिलो बैठकमा न्यायालयलाई चेतावनी दिए। उनीहरूको परिभाषामा कम्युनिस्टलाई समर्थन नगर्ने सबै जनता शोषक, सामन्त हुन्छन्। संविधान संशोधन गर्नुपर्ने अर्को महत्वपूर्ण कारण माओवादी आन्दोलनमा मारिएका १७ हजारको टुंगो लगाउनु। सत्य निरूपण तथा मेलमिलाप आयोग र बेपत्ता पारिएका सम्बन्धमा छानबिन गर्न बनेका आयोगको दुईबर्से कार्यकाल समाप्त भएर देउवा सरकारले अध्यादेशमार्फत एक वर्ष म्याद थप गरेको छ। पदाधिकारीबीचको विवाद र ऐनको अस्पष्टताले काम हुन सकेको छैन। आयोगको भनाइ छ सत्य निरूपण आयोगमा ६१ हजार र बेपत्ता छानबिन आयोगमा तीन हजार उजुरी परेका छन्। बेपत्ता पारिएकाका सम्बन्धमा ज्यान मुद्दासम्बन्धी ऐनअनुसार कारबाही गर्ने अधिकार आयोगलाई नभएकाले उजुरीउपर कारबाही हुन सकेको छैन भन्दै पटकपटक सम्बन्धित निकायको ध्यानाकर्षण गराउँदा पनि सरकार गम्भीर नभएको आयोगको आरोप छ। संविधानमा शक्ति पृथकीकरणको सिद्धान्तको व्यवस्था भए पनि अदालतका केही क्रियाकलापले यतिबेला जनमत अदालतको विरुद्धमा छ। अदालतले पनि कम्युनिस्टहरूले भनेअनुसार ५० वर्षसम्म शासन गर्न संविधान संशोधन गर्न चाहे भने रोक्न सक्ने छैन। देउवा सरकारले अध्यादेशमार्फत थपेको भनेको म्याद संसद्ले तुरुन्तै पारित नगर्ने हो भने एक महिनापछि त्यो स्वतः खारेज हुन्छ। नवनियुक्त महान्यायाधिवक्ता अग्नि खरेलले त्यसमा प्राथमिकताका साथ काम भइरहेको जानकारी दिएका छन्। पहिलेको ऐनप्रति पीडितले गम्भीर आपत्ति जनाउँदै बेलाबेलामा आन्दोलनमा उत्रेका थिए। ती ऐन र त्यसअन्तर्गत बनेका आयोगबाट न्याय नपाउने उनीहरूको भनाइ छ। अन्तर्राष्ट्रिय मापदण्डअनुसार पीडकहरूमाथि कारबाही नहुने हो भने आफूहरू अन्तर्राष्ट्रिय अदालतमा जाने चेतावनी पीडितले दिएका छन्। अन्तर्राष्ट्रिय समुदायले पनि चासोका साथ नेपालको द्वन्द्व निरूपणलाई हेरिरहेछ। यही विन्दु हो, जहाँ पुगेर सरकार टुट्न पनि सक्छ। प्रचण्ड कारबाही होइन मेलमिलापद्वारा परिपूरकबाट टुंग्याउने पक्षमा छन्। ओलीका निम्ति यो धेरै जटिल प्रश्न रहनेछ। १० वर्षसम्म माओवादीले कांग्रेसलाई खोजीखोजी, एमालेलाई रोजीरोजी र पञ्चलाई सोधीसोधी भन्दै १७ हजार मानिस मारेका थिए। अहिले कांग्रेस त प्रतिपक्षमा भएकाले संसद्मा रहेको दुईतिहाइ बहुमतले पेलेर जान सक्छ ओली सरकार, तर आफ्नै कार्यकर्ता तथा शुभेच्छुकलाई के भनेर चित्त बुझाउने ? यही विन्दु हो जहाँ माओवादी र संस्थापन पक्षको पनि स्वार्थ मिल्ने गरेको छ। द्वन्द्वमा मारिएका १७ हजार माओवादीले मात्र मारेको होइन, संस्थापन पक्षबाट पनि ज्यादती भएका छन्। दोरम्बा, नागार्जुन र मैना सुनुवारको विषयमा अन्तर्राष्ट्रिय समुदायले पनि चासो लिएको छ। बेलायतमा कर्णेल अर्जुन लामामाथि लगाइएको मुद्दा अन्तर्राष्ट्रिय समुदायका तर्फबाट एक पूर्व सूचक तथा चेतावनी पनि हो। प्रचण्ड र माओवादी नेताहरूको चासो पीडकहरूमाथि कारबाही नगर्ने मात्र होइन, माओवादीहरू शान्ति प्रक्रियामा आइसकेपछि लडाकुहरूका नाममा शान्ति मन्त्रालयबाट गएको करिब आठ अर्बको चेक उनीहरूका निम्ति टाउको दुखाइ भइरहेछ, जसको नाममा चेक काटियो ती लडाकु या त वैदेशिक रोजगारमा गइसकेका थिए या माओवादीलाई छोडेर आफ्नै व्यवसायमा। तिनका नाममा गएको त्यो आठ अर्बको छानबिन हुने हो भने माओवादी नेता उम्कन पाउने छैनन्। संविधान संशोधन गर्नुको उद्देश्य आपूले गरेको अपराध र कालो धनलाई वैधता प्रदान गर्ने काम तत्कालको रणनीति हुन सक्छ, तर दीर्घकालको उनीहरूको रणनीति हो भूमिमाथिको हस्तक्षेप। संविधानमा भूमिलाई मौलिक अधिकारमा राखिएको छ। त्यसमा हस्तक्षेप नगरी व्यक्तिका नाममा रहेको जमिन सरकारले हस्तक्षेप गर्न सक्दैन। मुलुकमा लाखौं भूमिहीन सुकुम्बासी छन्। उनीहरूको नाममा जग्गा दिएर तिनलाई कम्युनिस्टसमर्थक बनाएर अन्य दललाई लखेट्ने रणनीति कम्युनिस्टको रहनेछ। दसबर्से द्वन्द्वमा माओवादीले आफ्ना विरोधीको जग्गामा दक्खल दिँदै गैरकानुनी रूपमा कब्जा गरेका थिए। शान्ति प्रक्रियामा आएपछि केहीको फिर्ता भयो बाँकी जमिन अनेक बहानाबाजी गर्दै छोडेका छैनन्। दाङमा रहेको संस्कृत विश्वविद्यालयको हजारौं बिघा जमिन अभै कब्जामा छ। हालै सम्पन्न चुनावमा स्थानीय तहदेखि प्रदेश र केन्द्रीय संसद्मा कम्युनिस्टहरू विजयी भएका छन्। उनीहरूको इच्छाविना त्यहाँ अब केही हुन सक्दैन। संस्कृत विश्वविद्यालय एउटा उदाहरण मात्र हो, त्यस्ता अवैध कब्जा अहिले पनि ठाउँठाउँमा छन्। जमिनमाथिको कब्जा र सुकुम्बासीलाई आफ्नो प्रभावमा पार्ने रणनीति अपनाएर पश्चिम बंगालमा सीपीएमले ३२ वर्षसम्म एकछत्त शासन गर्यो। यो जबर्जस्ती कब्जाको जसले विरोध गरे, तिनलाई भूमिपति र कम्युनिस्टविरोधीको आरोप लगाउँदै योजनाबद्ध रूपमा सफाया गरियो। लामो समयसम्म मुख्यमन्त्री भएका ज्योति वसुका छोरा सत्ताको आडमा ठूला धनी व्यापारी भए। सीपीएमभित्रैबाट उनको अवैध कारोबारको विरोध भएपछि उनी राजनीतिमा आउन सकेनन्। भारतीय स्वतन्त्रता आन्दोलनमा बंगालीको प्रमुख भूमिका थियो। सम्पूर्ण भारतकै गौरव रवीन्द्रनाथ टैगोर बंगाली कवि थिए र उनी नोबल पुरस्कार पाउने प्रथम भारतीय थिए। भारत स्वतन्त्र हुँदा पश्चिम बंगाल स्वास्थ्य, शिक्षा, साहित्य र उद्योगमा अग्रगण्य स्थानमा थियो। लगातारको ३२ वर्षको कम्युनिस्टको कुशासनमा भारतका गुजरात, कर्नाटक, आन्ध्र प्रदेश र तमिलनाडु बंगाललाई उछिनेर अहिले धेरै अघि छन्। आईटीमा आन्ध्र र कर्नाटक अनि उद्योगमा गुजरात भारतका २९ प्रान्तमध्ये धेरै अघि छन्। हरेक उत्थानभित्र पतनको वीज हुन्छ भनिन्छ, भारतमा कम्युनिस्टहरूको कम्युनिस्टकै कुशासनका कारण पतन भयो। भारतमा कम्युनिस्टले शासन गर्दा भारतीय संविधानअन्तर्गत रहेर काम गर्नुपर्दथ्यो। संविधानमा संशोधन गर्ने हैसियत उनीहरूमा थिएन। संविधानमा अलिकति यताउता गरे भने केन्द्रीय सरकारले हस्तक्षेप गर्न सक्थ्यो। भारतीय अदालत भारतीय स्वतन्त्रताको वाच डगको रूपमा रहेको छ, संसद् वा सरकारले अलिकति पनि यताउता गरे अदालतले रोक्न सक्छ। अहिले नेपालको अवस्था भारतको जस्तो छैन। कम्युनिस्टले जे चाहन्छन् त्यही गर्न सक्छन्। दुईतिहाइको बहुमतले संविधानमा आफ्नो अनुकूल संशोधन गर्न सक्षम छन्। संसद्भित्र प्रतिपक्षको भूमिका कमजोर छ र संविधानमा शक्ति पृथकीकरणको सिद्धान्तको व्यवस्था भए पनि अदालतका केही क्रियाकलापले यतिबेला जनमत अदालतको विरुद्धमा छ। अदालतले पनि कम्युनिस्टहरूले भनेअनुसार ५० वर्षसम्म शासन गर्न संविधान संशोधन गर्न चाहे भने रोक्न सक्ने छैन कम्युनिस्टहरूको सबैभन्दा ठूलो नारा छ देश विकास र सुशासनका निम्ति स्थिर सरकार। त्यसकारण पनि स्थिरताका निम्ति उनीहरूले संविधान संशोधन गरेर राष्ट्रपतीय पद्धतिमा मुलुकलाई लैजान सक्छन्। अहिले नगरे कहिले गर्ने र हामीले नगरे कसले गर्छ यो मनोविज्ञानले कम्युनिस्टमा यतिबेला सत्ताको उन्माद सुरु हुन थालेको छ। स्थिरताले मात्र मुलुक विकास हुने भए फिलिपिन्स सबभन्दा विकसित मुलुक हुनु पर्दथ्यो राजनीतिक अस्थिरताले विकास नहुने भए बंगलादेशले विगत १० वर्षदेखि सात प्रतिशत वा त्योभन्दा बढी विकास दरमा विकास गर्न सक्ने थिएन। बंगलादेशको जन्मदेखि नै राजनीतिक अस्थिरता छ। सत्ता पक्षबाट सधैं प्रतिपक्षको अस्तित्व नै स्विकारिँदैन। अहिले पनि प्रमुख प्रतिपक्षी नेतालगायत विपक्षीहरू जेलमा छन्। यो अस्थिरताले विकासको दरलाई प्रभाव पार्दो रहेनछ भन्ने बंगलादेश विश्वकै लागि उदाहरणीय छ।"
कहाँ चुक्यो दलित आन्दोलन ?,"दलित आन्दोलन हाल मृत्युको मुखमा पुगेको छ। समाप्तिको घोषणा नहँदासम्म मृत्यु भयो भन्न नमिल्ने र जीवित नै छ भन्नका निमित्त त्यसको अस्तित्व कहींकतै नदेखिने विडम्बना छ। यसो भनिरहँदा दलित मुक्ति संघर्ष या आन्दोलन अझै आवश्यक छ र ? आन्दोलनका मूलभूत एजेन्डा, उद्देश्य र प्राप्त गर्न चाहेको अधिकार केके हुन् ? विगतका आन्दोलनलाई आत्मसमीक्षा गर्दै अब कसरी अघि बढ्ने भन्ने सवालमा स्पष्ट हुन जरुरी देखिन्छ। समानता, समानुपातिक, समावेशीकरण, नागरिक हक, स्वतन्त्रता, जातीय स्वाभिमान र पहिचान, राष्ट्रमा दलित वर्ग समुदायको सहभागिता इत्यादि प्रसंगमा स्पष्ट हुन जरुरी छ। दलित समुदाय राज्यद्वारा सम्पत्तिको हकबाट समेत घोषितरूपमा नै वञ्चित गराइएको हुँदा वर्ग पनि हो। दलित आन्दोलन, विभिन्न जातजाति उत्पीडित वर्ग र समुदायको मुक्ति संघर्ष, नेकपा माओवादीका दसबर्से सशस्त्र जनयुद्ध, संसदीय प्रजातन्त्रवादीको रूपमान्तरण, मधेसी आदिवासी जातजातिलगायतका मूर्तअमूर्त आन्दोलनको उपलब्धिको दस्ताबेज हो, वर्तमान संविधान। जनाधिकार र उपलब्धिको खातिर धेरथोर सबै वर्ग, समुदाय, लिंग, क्षेत्र, भाषा र धर्मका संघर्षशील समुदायले अधिकार प्राप्त गरेका छन्। के वर्तमान संविधान कार्यान्वयनपश्चात् सबैको हक अधिकार प्राप्त हुन्छ त ? सबै उत्पीडित वर्गको हक दिलाउने स्पष्ट व्यवस्था यो संविधानमा गर्न सफल भएको छ कि छैन ? मूल प्रश्न यही हो। संविधानले केही न केही हक अधिकारको व्यवस्था त गरेकै छ। यस प्रसंगमा दुई वा कुरा निर्विवाद भन्न सकिन्छ। पहिलो, दलित समुदायलगायत अन्य उत्पीडित वर्ग, समुदायको आंशिक हकको व्यवस्था मात्रै यस संविधानले ग्यारेन्टी गरेको छ। दोस्रो, संविधान कार्यान्वयनका निम्ति निर्माण गरिनुपर्ने ऐन, कानुन बनाउँदा षड्यन्त्र गरी उत्पीडित वर्ग, वञ्चित समुदायमाथि धोका दिने कार्यको सुरुवात भइसकेको छ। संविधानको मर्म र भावनाविपरीत एकल खसआर्य नेतृत्वका पार्टी, संसद् र सरकार मिलेर षड्यन्त्र गर्न र सम्बन्धित वर्ग तथा समुदायमा पूर्ण हक स्थापित गर्न नदिने षड्यन्त्र भएको छ। भनिन्छ सबै मुक्ति आन्दोलनभन्दा जेठो दलित आन्दोलन हो। राजा पृथ्वीनारायण शाहलाई सल्लाह दिने र नगद सहयोगसमेत गर्ने ऐतिहासिक व्यक्तित्व बिसे नगर्ची थिए। राष्ट्रिय एकीकरण, अंग्रेजसँगका युद्ध, प्रजातन्त्र प्राप्ति, दसबर्से जनयुद्ध, लोकतान्त्रिक गणतन्त्र, धर्म निरपेक्षताका निम्ति कयौं दलितको रगत, पसिना र योगदान छ। जनयुद्धका समयमा इन्सेक नामक गैरसरकारी संस्थाको अध्ययनअनुसार राज्य पक्ष या विद्रोही माओवादीका तर्फबाट मारिने प्रत्येक तीनमध्ये एकजना दलित पर्थे। स्मरण रहोस्, जनयुद्धकै पहिलो सहिद गोरखाका दिलबहादुर रम्तेल थिए, जो दलित समुदायमा पर्छन्। त्यसैले देशले प्राप्त गरेको जनउपलब्धि, शान्ति, विधिको शासन, जनाधिकार, लोकतान्त्रिक गणतन्त्र, संघीयता र धर्म निरपेक्षतामा दलित समुदायको महŒवपूर्ण भूमिका थियो। तथापि दलित समुदाय भन्ने पूर्ण अधिकार प्राप्त गर्नबाट आजपर्यन्त वञ्चित, समाजमा शोषित, दमित, राज्यको मूल प्रवाहबाट विमुख र उपेक्षित नै छ। स्वतन्त्र दलित आन्दोलनको उठान ०४७ मंसिरमा चितवनको माडीमा नेकपा (एकता केन्द्र) को महाधिवेशन भयो। महाधिवेशनमा गठन भएको पार्टीको हाइकमान्ड (पोलिटब्यूरो) सदस्यमा पुष्पकमल दाहाल प्रचण्ड नारायणकाजी श्रेष्ठ, बाबुराम भट्टराईसँगै एकजना दलित नेता पनि थिए, रूपलाल विश्वकर्मा माने। पछि उक्त पार्टी २०५१ सालमा विभाजित हुन पुग्यो र नेकपा (माओवादी) को जन्मसँगै प्रचण्ड उक्त पार्टीको महासचिव भए। त्यसपछि कम्युनिस्ट पार्टीका नेता रूपलाल पनि कम्युनिस्ट पार्टीसँग सम्बन्धविच्छेद गरी दलित श्रमिक मोर्चा नामक पार्टी निर्माण गर्न पुगे। जुन पार्टीले २०५६ सालको आमनिर्वाचनमा ऐतिहासिक रूपमा भाग लिएको थियो। त्यो नै दलित समुदायको राजनीतिक मुद्दाका निम्ति स्थापित पहिलो राजनीतिक संगठन (पार्टी) थियो र दलितको नेतृत्व पनि। तर रूपलालको असामयिक निधनपछि पार्टी सांगठनिकरूपमा अघि बढ्न सकेन। त्यस पार्टीमा लागेकाहरू अन्य पार्टीतर्फ लागे, कोही राजनीतिभन्दा टाढा पुगे। ०५५५६ सालतिर सिरहा जिल्लाको लाहानमा सिनो काण्ड भयो। मधेसमा गाईवस्तुको मृत्यु भए चमार (दलित) जातिले फ्याँक्नुपर्ने कुप्रथाको विरुद्धमा भएको त्यो सिनो बहिस्कार आन्दोलनबाट स्थापित केही व्यक्ति मिलेर दलित जनजाति पार्टी निर्माण गरियो। दलित मुद्दामा राजनीतिक समाधान खोज्न गठित दोस्रो राजनीतिक संगठन त्यही पार्टी थियो। एमालेका विश्वेन्द्र पासवान, माओवादी जनयुद्धमा लागेका नगेन्द्रप्रसाद पासवान (ज्वाला सिंहजो पछि फेरि माओवादी छोडी मधेसी सशस्त्र विद्रोहमा लागे) डिल्ले मिजारलगायतका व्यक्ति सम्मिलित उक्त पार्टीले पहिलो संविधानसभामा एक सिट र दोस्रो संविधानसभा निर्वाचनमा दुई सिट जित्न सफल भयो। न्यून संख्यामा संविधानसभामा उपस्थित भए पनि ऐतिहासिक भूमिका निर्वाह गरेको दलित जनजाति पार्टी पछिल्लो संसदीय र प्रदेशसभामा भने थ्रेसहोल्डका कारण राष्ट्रिय पार्टी बन्न सकेन। यी माथि उल्लिखित दुई पार्टीको दलित मुक्ति आन्दोलन र प्रयासबाहेक विगतदेखि हलसम्म कछुवा गतिमा आन्दोलन गर्न दुई पक्ष छन्। एक विभिन्न राजनीतिक दलका भ्रातृ संगठन। दुई दलित गैरसरकारी संस्था (एनजीओ) हरू। अबको बाटो नेपालका प्रमुख राजनीतिक दल नेकपा एमाले, नेपाली कांग्रेस र माओवादी केन्द्र एकल खस आर्य जातीय पार्टी हुन्। भलै मधेसका दुई पार्टी संघीय समाजवादी फोरम र राष्ट्रिय जनता पार्टी क्षेत्रीय रूपमा नै भए पनि स्वतन्त्र छन्। उपेन्द्र यादव, महन्थ ठाकुर, राजेन्द्र महतोलगायतका नेताहरूले आफ्नो क्षेत्र, जाति, वर्गको पक्षमा बोल्दा कसैको नियन्त्रणमा बोल्नु पर्दैन। मूल धारका भनिएका तीनवटै पार्टीका अध्यक्षसभापति र पदाधिकारी पार्टी स्थापनाकालदेखि एउटै जातिको नेतृत्वमा सञ्चालित छ। ती पार्टीका नेता (दलित, जनजाति, महिला मधेसी) ले संसद्मा र बाहिर आफ्नो विवेकको अडान राख्न पाउँदैनन्। उनीहरूलाई नियन्त्रण गर्न खसआर्य नेतृत्व नै अघि आउने हुन्छ। एकदुई जातिका मन्त्री, सांसद, सरकारी जागिर, उच्च शिक्षा, गैरसरकारी संस्थामा पहुँच मात्रै खोज्ने आन्दोलन अब जरुरी छैन। मधेसका ८० प्रतिशत दलित समुदाय नागरिकताविहीन, अशिक्षित र भूमिहीन छन्। पुस्तौंदेखि नागरिकविहीन समुदायको हक कसले खोज्ने ? दलित भ्रातृ संगठनले मुक्ति आन्दोलन गर्दा विभिन्न पद, लोभ, स्वार्थ देखाएर भाँड्न लगाउनु र चाणक्य नीति फुटाऊ र राज गर मा आजसम्म सफल देखिन्छ। दलित मुक्ति आन्दोलन स्वतन्त्र, लोकतान्त्रिक र वैधानिक संगठन र नेतृत्वले मात्रै गर्न सक्ने स्पष्ट छ। उदाहरणका निम्ति भारतकै दलित आन्दोलनलाई हेर्न सकिन्छ। डा भीमराव अम्बेडकर, नेता काशी राम र मायावतीसम्मले स्वतन्त्र राजनीतिक पार्टीमार्फत संघर्ष गरे। मायावती त भारतकै ठूलो प्रान्त उत्तर प्रदेशको मुख्यमन्त्रीमा तीनतीनपटकसम्म निर्वाचित भइन् र दलितलगायतका उत्पीडित वर्गको हितमा ऐतिहासिक काम गरिन्। हाम्रो देशमा दलित समुदाको अगुवा भने माक्र्सवाद, लेनिनवादमा पोख्त भए र डा अम्बेडकरको महान् मुक्ति मार्ग अध्ययन गर्न चाहेनन्। विडम्बना उनका सिद्धान्तबमोजिम दलित आन्दोलन अघि नबढ्दा सफलता मिल्न सकेन। दलित बुद्धिजीवी, शिक्षित युवा र मुक्तिको चाहना राख्ने समस्त दलित, गैरदलित समुदायले यस आन्दोलनलाई सशक्त बनाउनुपर्ने दायित्व आएको छ। २०४६ सालको जनआन्दोलनका कमान्डर गणेशमान सिंहले पार्टी सभापति कृष्णप्रसाद भट्टराई र प्रधानमन्त्री गिरिजाप्रसाद कोइरालालाई लक्षित गरी २०४८ सालताका भनेका थिए, पार्टी र सरकार समावेशी भएन भने एक दिन पार्टीसँग साइनबोर्ड मात्रै बाँकी रहनेछ। यसरी पहिलो जनआन्दोलन सफल भएपश्चात् नै समावेशीकरणको मुद्दा उठे पनि त्यसलाई षड्यन्त्रपूर्वक दबाउने काम भएकै हुन्। मुलुक द्वन्द्वतर्फ नधेकेल्ने हो, स्थायी शान्ति, स्थायित्व र समृद्धि चाहने हो भने दलित समुदायको जनसंख्याका आधारमा पूर्ण समानुपातिक समावेशीकरण र जातीय विभेद र छुवाछूत व्यवहारको कडाइका साथ उन्मूलन गर्न जरुरी छ। दलित समुदायको जनसंख्या कुल संख्याको १३१२ प्रतिशत छ। भर्खर मात्रै सम्पन्न व्यवस्थापितको प्रत्यक्षतर्फको निर्वाचनमा भने जम्मा तीनजना मात्रै दलित निर्वाचित भए। पहाडमा पाँच जाति र मधेसमा २६ जाति दलित समुदायमा पर्छन्। तिनको समानुपातिक समावेशीकरण दलित आन्दोलनले उठाउनुपर्ने सवाल हो। त्यतिमात्रै होइन, आरक्षण डाक्टर पढ्न, सरकारी जागिर खान, उच्च शिक्षा र राजनीतिक नियुक्तिमा मात्रै होइन, वादी, गन्धर्व र मधेसका मुसहर हलखोर, डोम, खत्वेलगायतका दलित समुदायको रासन, वस्त्र, शिक्षा, आवास, पौष्टिक आहारमा सुविधा र सहुलियतका निम्ति पनि सवाल उठाउन जरुरी छ। एकदुई जातिका मन्त्री, सांसद, सरकारी जागिर, उच्च शिक्षा, गैरसरकारी संस्थामा पहुँच मात्रै खोज्ने आन्दोलन अब जरुरी छैन। मधेसका ८० प्रतिशत दलित समुदाय नागरिकताविहीन, अशिक्षित र भूमिहीन छन्। पुस्तौंदेखि नागरिकविहीन समुदायको हक कसले खोज्ने ? वादी जाति आजपर्यन्त देह व्यापार गर्न, मागेर खान बाध्य छ। काठमाडौंमा सञ्चालित तारे होटेलमा हुने गोष्ठी, छलफल र मन्त्रीद्वारा उद्घाटन हुने विकासे कार्यक्रमको उपयोगिता कहाँ छ ? राजनीतिक अधिकार प्राप्त गरे मात्रै अन्य अधिकारको प्राप्ति सम्भव छ। तसर्थ कुनै ब्राह्मण क्षेत्रीको झोले बालीघरे भ्रातृ संगठन या एनजीओ नभई स्वतन्त्र दलित मुक्ति संगठन निर्माण गर्न ढिलाइ हुँदैछ। कम्युनिस्ट जार्गन, भाषा र आश्वासन होइन, लोकतान्त्रिक विधि र चरित्र भएको असल नेतृत्वकर्ताद्वारा मुक्ति आन्दोलनको उठान गर्नुपर्ने जरुरी र बाध्यता दुवै छ। व्यक्तिगत स्वार्थ होइन, समुदायको हित गर्ने राष्ट्रिय र अन्तर्राष्ट्रिय शक्तिको विश्वास जित्न सक्ने संगठन निर्माण निम्ति दलित समुदाय अग्रसर हुनुपर्ने देखिन्छ। नेपालमा नयाँ अम्बेडकरको खाँचो खटकिएको अवस्था छ। त्यसको पूर्ति गर्न ढिलाइ गर्नु हुँदैन। ट्विटरः _"
बुद्ध नेपालमा जन्मेका थिए भन्दैमा पुग्छ ?,"हामीलाई दुई कुरामा बडो गर्व छ बुद्ध र हिमाल । यी दुवै गौरवका विषय हुन् । अतः यी दुवैका प्रति नेपाली अभिमान स्वाभाविक पनि हो । तर, नढाँटी भन्ने हो भने हिमालका विषयमा हाम्रो जानकारी, हाम्रो अभिमानको तुलनामा निक्कै होचो छ । हामीमध्ये अधिकांशलाई नेपालका हिमाली शिखरहरूको तस्बिर देखाइए, विरलै चुचुराको नाम मात्र भन्न सक्छौं । सगरमाथा हाम्रो सान, हाम्रो मान र हाम्रो परिचय भन्ने गीत गाएर हामी थाक्दैनौं । तर, सत्य के पनि हो भने सगरमाथाको शिखर हाम्रो मात्र होइन । मित्रराष्ट्र चीनको पनि त्यसमा बराबरीको हक लाग्छ । सगरमाथाको एउटा मोहडा हाम्रो हो, अर्को मित्रराष्ट्र चीनको हो । त्यसैले उताबाट आरोहण गर्नेले हाम्रो पर्यटन मन्त्रालयबाट अनुमतिपत्र लिँदैनन् । बुद्धका सम्बन्धमा हाम्रो अभिमानको तुलनामा, हाम्रो जानकारी झनै पुड्को छ । बुद्ध लुम्बिनीमा जन्मेका थिए भन्नेबाहेक हामीलाई उनका विषयमा पनि खासै थाहा छैन । बुद्ध शब्दको अर्थ के हो ? के यो कुनै मान्छे विशेषको नाम हो वा अवस्था ? के महाराज शुद्धोधनका छोरा राजकुमार सिद्धार्थ गौतमभन्दा अघि पनि संसारमा बुद्धहरू थिए ? राजकुमार सिद्धार्थ जो कालान्तरमा शाक्यमुनि गौतम बुद्ध भनेर चर्चित भए, उनले केके भनेका थिए ? कसरी भनेका थिए ? के अभिप्रायले भनेका थिए ? कुनकुन ठाउँहरूमा भनेका थिए ? गौतम बुद्धको जीवनका चार महŒवपूर्ण घटना कहाँ घटित भएका थिए ? गौतम बुद्धको जन्मदेखि मरणसम्मका ती घटना भएका बेलाको राजनीतिक नक्सामा नेपाल र भारत भन्ने देश थिए कि थिएनन् ? अहिले बुद्ध धर्मको विस्तार विश्वमा तीव्र गतिमा भइरहेको छ, त्यसको कारण के हो ? अनि लुम्बिनीकै वरिपरि क्षेत्रमा बुद्धमार्गीको उपस्थिति शून्यप्रायः किन छ ? लुम्बिनी क्षेत्रकै सानाठूला होटेलमा मदिरा, मांसको खुलेआम बिक्री उचितअनुचित के हो ? बुद्धले नेपालको परिचयमा त्यत्रो विशाल योगदान दिए पनि नेपाल राज्यले वा नेपाली जनस्तरले उनको स्मृति र धर्मका निम्ति आजसम्म के गयो त ? यस्ता कयौं प्रश्नलाई कार्पेटमुनि लुकाएर बुद्ध वाज बर्न इन नेपाल भनेर मात्र हाम्रो दायित्व पूरा हँुदैन । यस विषयलाई अलि फराकिलो र ताजा कोणबाट हेरिनु अत्यावश्क भइसकेको छ । बुद्ध विराटताका प्रतीक हुन्, संकीर्णताका होइनन् । २५ सय वर्ष बितिसक्दा पनि उनका शिक्षाको महŒव संसारमा रत्तिभर घटेको छैन । बरु दुनियाँका सबैभन्दा आधुनिक र शिक्षित भनिएका भूभागमा तीव्र रफ्तारमा फैलिँदो छ । कपिलवस्तुका राजा महाराज शुद्धोधनका सुपुत्र राजकुमार सिद्धार्थ लुम्बिनीमा जन्मेका थिए भन्ने चक्रवर्ती सम्राट् अशोकद्वारा लुम्बिनीमा स्थापित स्तम्भले स्वतः प्रमाणित गरेको छ । हो, तिनै चक्रवर्ती सम्राट् अशोक, जो आफैं बुद्ध धर्मावलम्बी थिए, बुद्ध धर्मको निम्ति जसको योगदान अमर छ । बुद्ध कहाँ जन्मेका थिए ? भन्ने विषय स्वयं प्रमाणित भएकाले म त्यसको थप बेलीविस्तार गर्न चाहन्न । भारतबाट बेलाबखतमा अज्ञानतावश वा दुष्ट कुटिल नियत राखेर यस विषयमा गलत प्रचार गरिदिनाले नेपाली मनमा अप्रसन्नता, क्रोध र रोष उत्पन्न हुनु स्वाभाविक हो । तर, पछिल्ला वर्षहरूमा भारतका केही सरकारी र गैरसरकारी सूचनाहरूले पनि लुम्बिनीलाई नै बुद्धको जन्मस्थलका रूपमा स्वीकारोक्ति दिन बाध्य भएको तथ्य पनि स्मरणयोग्य छ । जस्तै, भारतमा करोडौं मानिसले हेर्ने अमिताभ बच्चन सञ्चालित कौन बनेका करोडपति मा यो प्रसंगको स्वीकारोक्ति वा कैयौं औपचारिक कार्यक्रममा भारतीय राजदूतहरूले समेत यस विषयमा स्पष्टीकरण दिइसकेका छन् । यदि भविष्यमा पनि कसैले अज्ञानता वा खराब नियतले बुद्ध जन्मस्थलका विषयमा गलत प्रचार गर्छ भने यथोचित जवाफ, संयमता र उदारतापूर्वक दिन सकिन्छ । हेक्का रहोस्, बुद्ध उदारता र संयमका सगरमाथा हुन्, कुनै अल्पज्ञानीको उत्तेजनाले निर्मित बालुवा ढिस्का होइनन् । बुद्धका विषयमा केही लेख्न बस्दा पंक्तिकारलाई बडो संकोचको अनुभव भइरहेको छ । किनभने यो विराट विषयमा लेख्न, बोल्न वा माइकिङ गर्न म विल्कुलै अनुपयुक्त पात्र हुँ । पाटनका मित्र अशोक वज्राचार्यको निरन्तर आग्रह टार्न नसकी यस विषयमा आफ्नो मनका कुरा पोख्न बसेको हँु । सबैभन्दा ठूलो प्रेरणा त स्वयं शाक्यमुनि बुद्धका यी शब्द हुन्, जो कुनै पनि बुद्धमार्गीको मनमा कुँदिएका हुन्छन् हे भिक्षु ! मैले भनेको भन्दैमा तिमीले केही पनि मान्नु पर्दैन । मेरा शब्दलाई आगोमा पोलर, पानीमा डुबाएर र आकाशमा उडाएर जाँची हेर । त्यसपछि पनि विश्वास लागेछ भने मात्र मेरा शब्दमा पत्यार गर । आफ्ना अनुयायीलाई त्यत्रो अपार स्वतन्त्रता दिने शाक्यमुनि बुद्धको करुणाको सम्झना मात्रले कुनै पनि बुद्धमार्गीको मन भावुक नरही बस्न सक्दैन । त्यसैले त ओशोजस्ता महापुरुष पनि ओजपूर्ण आवाजमा यो भन्न बाध्य छन् गौतम बुद्ध मात्र त्यस्ता हुन्, जसले कसैसँग आस्था वा श्रद्धाको पूर्वभुक्तानी (एड्भान्स) माग्दैन । मलाई मान् अनि मात्र तँलाई फल दिन्छु भन्दैन । शिर झुका अनि ज्ञान दिउँला पनि भन्दैन । पर्वत त संसारमा धेरै छन् तर हिमालय अतुलनीय छ । गौतम बुद्ध अतुलनीय छन् । उनले शिर नझुका भन्दाभन्दै पनि साधकको शिर आफैं, स्वतः स्वचालित निहुरिन्छ श्रद्धाले । शाक्यमुनि बुद्धको जीवनमा चार स्थानहरूको महŒव सर्वाधिक छ । लुम्बिनी (जहाँ उनी जन्मिए) बोधगया (जहाँ उनले बुद्धत्व प्राप्त गरे) सारनाथ (जहाँ उनले पहिलो प्रवचन दिए) कुशीनगर (जहाँ उनी निर्वाण भए) यी चारैवटा स्थानहरू संसारभरिका कुनै पनि बुद्धमार्गीको जीवनमा अतुलनीय छन् । अब पंक्तिकार एक प्रश्न समाजका अगाडि राख्न चाहन्छ । यदि गौतम बुद्धका प्रति हाम्रो चासो र श्रद्धा साँचो हो भने बुद्ध वाज बर्न एन नेपाल भनेर मात्र पुग्दैन । बुद्धका प्रति हाम्रो श्रद्धा पाखण्डी होइन भने त्यति भनेर मात्र पुग्दैन । बुद्धले नेपाललाई संसारमा त्यत्रो परिचय दिए । हामीले उनको जन्मस्थल लुम्बिनी र उनको धर्मलाई के चाहिँ गुण तियौं त ? यतिका दशकपछि पनि लुम्बिनी क्षेत्र किन त्यस्तो हालतमा ? बुद्ध शिक्षाको विकास र बिस्तारमा योगदान दिन नेपाल सरकार र समाजले के कति गरेको छ ? भुइँचालो पछि गाउँघरमा अनेकन् गुम्बा भत्किएका, चर्किएका छन् । बुद्धको देशले के गरेको छ तिनका लागि ? अहिंसाका प्रतीक गौतम बुद्धको जन्मस्थल लुम्बिनी हुनुमा हाम्रो गौरव सक्कली हो भने त्यस क्षेत्रलाई हेर्दै गौरव गर्ने लायक बनाउने काममा हामी यति सुस्त किन ? बुद्ध वाज बर्न इन् नेपाल भनेर जसरी हामी भन्छौं वी मस्ट डेभलप लुम्बिनी, वी मस्ट वर्क टु डेभलप बुद्ध सेन्टर्स किन भन्न सक्दैनौं ? यत्तिका दशक बितिसक्दा पनि लुम्बिनी क्षेत्रमा हाम्रो योगदान खोइ ? तिलौराकोट संरक्षणको अभावमा रोइरहेको छ । हामी बुद्ध वाज बर्न इन् नेपाल को गीतमा वर्षौंदेखि मस्त छौं । हुन त, हामीले लुम्बिनी क्षेत्रको विकास गरे पनि, नगरे पनि बुद्धलाई खासै फरक पर्दैन होला । प्रशंसक, निन्दक वा निरपेक्षको हिसाब गर्ने क्याल्कुलेटर बोकुन्जेल कोही कहाँ बुद्ध हुन्छ र ! फेरि, बुद्धको कुनै पासपोर्ट पनि त हँुदैन नि ! पासपोर्ट बोकुन्जेल बुद्ध हुन पनि सकिँदैन । न बुद्धलाई हामीसित कुनै आशा वा लोभ छ । आशा, लोभ र डरबाट पर गएकाले नै त राजकुमार गौतमले बोधी पाए, बुद्ध भए । हामीले बुद्ध जन्मस्थल, बुद्ध धर्म र बुद्ध संघका निम्ति आजसम्म यथोचित योगदान गरेका छैनौं । यो कटु सत्य हो । बुद्धको जन्मस्थलबारे अज्ञानतावश, कुटिलतावश वा दुष्टतावश भ्रम फैलाउने प्रयास जसले गरे पनि सत्य लुक्न सक्दैन । तर, अर्को एक कटु सत्य पनि छ । बुद्धका प्रति हामीले अर्थात् बुद्ध जन्मस्थलका निवासीहरूले आफ्नो कर्तव्यको पालना त्यसरी गरेका छैनन्, जसरी गरिनुपथ्र्याे वा पर्छ। यो स्थितिमा परिवर्तन अनिवार्य छ । बुद्धले हामीसित केही मागेका छैनन् भन्दैमा यथावस्थामा रहन सकिन्न । प्रकाण्ड बहुमतद्वारा स्थापित नयाँ सरकारले यी विषयमा मौलिक, ठोस र सकारात्मक निर्णयहरू गरेर दुनियाँलाई देखाओस् सरकार गौतम बुद्धको जन्मभूमिका प्रति आफ्नो कर्तव्यपालनमा ऐतिहासिक निर्णय गर्न तत्पर छ । त्यही उदाहरण हिमाली क्षेत्रको संरक्षण र विकासमा पनि लागू हुनुपर्छ । अनि मात्र बुद्ध र हिमालदुवै विषयमा हाम्रो देश, समाज र सरकारले गर्ने गर्वको महत्वलाई बाँकी संसारले पनि सहजै बुझ्नेछ । संसार हेर्दै छ गौतम बुद्धको नाम लिँदा नेपालीको आवाजमा राप मात्र छ कि कर्तव्यपालनको न्यूनतम प्रकाश पनि छ ?"
तिलोत्तमा गोल्डकप : पुलिस सेमिफाइनलमा,बुटवल : बुटवलमा जारी तिलोत्तमा गोल्डकप फुटबलअन्तर्गत आइतबार जित हात पार्दै नेपाल पुलिस क्लब सेमिफाइनलमा प्रवेश गरेको छ। पुलिसले अर्को विभागीय प्रतिद्वन्द्वी एपीएफलाई १० गोलले हराउँदै सेमिफाइनल यात्रा तय गरेको हो। निकै प्रतिस्पर्धात्मक खेलमा पुलिसका तेज तामाङले खेलको ७२औं मिनेटमा गरेको गोल नै निर्णायक बन्यो। अभिषेक रिजालको पासलाई तामाङले जाली चुमाएका थिए। पहिलो हाफमा गोलरहित बराबरी खेलेका एपीएफ र पुलिस दोस्रो हाफमा निकै आक्रामक रूपमा उत्रिएका थिए। तीन पटक तिलोत्तमा गोल्डकपको उपाधि उचालेको पुलिसले दोस्रो हाफमा पाएका सुनौला अवसरलाई एपीएफका गोलरक्षक अमृत चौधरीले रोकेका थिए। गृह जिल्लामा चौधरी चम्किँदा पुलिसले थप गोल गर्न सकेन। सशस्त्रका नवीन लामाले दोस्रो हाफमा गरेको सुन्दर प्रहारलाई प्रहरीका गोलरक्षक रोशन खड्काले सहजै पाखा लगाइदिँदा मैदानमा उपस्थित घरेलु दर्शक निराश बनेका थिए। आक्रामक रूपमा मैदान उत्रिएको एपीएफले दुई सुनौला अवसरबाहेक पोस्टमा प्रहार गर्न सकेन। पुलिसले आफ्ना तीन सुनौला अवसरलाई गुमाएको थियो। एपीएफलाई हराउँदै अन्तिम चारमा पुगेको पुलिसले आयोजक रूपन्देही११ सँग फाइनल प्रवेशका लागि प्रतिस्पर्धा गर्नेछ। पुलिसका तेज तामाङ म्यान अफ दी म्याच घोषित भए। देवीनगरस्थित एन्फा टेक्निकलको खेल मैदानमा भइरहेको प्रतियोगिताअन्तर्गत सोमबार थ्रीस्टार र फ्रेन्ड्स क्लब काठमाडौंबीच खेल हुनेछ। फ्रेन्ड्स पहिलो खेलमा कास्की११ लाई हराउँदै क्वार्टरफाइनलमा प्रवेश गरेको हो। प्रतियोगिताको विजेताले सात लाख ७७ हजार सात सय ७७ रुपैयाँ प्राप्त गर्नेछ। यसैगरी उपविजेताले चार लाख ४४ हजार चार सय ४४ रुपैयाँ पाउनेछ। प्रतियोगिताको उत्कृष्ट खेलाडीले एक थान मोटरसाइकल प्राप्त गर्नेछन्। विधागत उत्कृष्ट हुने खेलाडीले पनि आकर्षक नगद पुरस्कार प्राप्त गर्नेछन्।
झिनो सम्भावनाबीच आज हङकङसँग भिड्दै नेपाल,"काठमाडौं : जिम्बावेमा जारी एकदिवसीय विश्वकप छनोट प्रतियोगिताको समूहगत चरणको अन्तिम खेलमा सोमबार नेपालले हङकङसँग प्रतिस्पर्धा गर्दैछ। समूहगत चरणका अघिल्ला तीन खेलमा लगातार हार खेपेको नेपालसँग सुपर सिक्स चरणमा पुगेर अन्तिम चरणको विश्वकप छनोटमा स्थान पक्का गर्न हङकङलाई ठूलो अन्तरले हराउनुको विकल्प छैन। हङकङसँग पराजित भएमा नेपालको विश्वकप छनोट यात्रामा पूर्णविराम लाग्नेछ। समूहगत चरणको तेस्रो खेलमा शनिबार अफगानिस्तानसँग ६ विकेटले पराजित भएपछि नेपालको विश्वकप छनोट र एकदिवसीय टोलीको मान्यता पाउने लक्ष्य कठिन बनेको थियो। यद्यपि अगाडि बढ्ने झिनो गणितीय सम्भावना बोकेको नेपालका लागि हङकङविरुद्धको खेल गर या मरको अवस्थामा छ। नेपाल समूहको पहिलो खेलमा जिम्बावेसँग एक सय १६ रनले पराजित भएको थियो भने दोस्रो खेलमा स्कटल्यान्डसँग चार विकेटले हारेको थियो। समह बी मा रहेको नेपालले हालसम्म कुनै पनि अंक जोड्न सकेको छैन। यो समूहबाट स्कटल्यान्ड (६ अंक) र जिम्बावे (६ अंक) भने लगातार तीनतीन खेल जित्दै सुपर सिक्स चरणमा पुगिसकेका छन्। एउटा समूहबाट तीनवटा टोली सुपर सिक्समा पुग्ने भएकाले नेपाल र हङकङकबीचको खेलले समूह बी बाट अगाडि बढ्ने तेस्रो टोलीको टुंगो लगाउनेछ। समूहमा चारवटै खेल सकेको अफगानिस्तानको दुई अंक छ। एक खेल खेल्न बाँकी हङकङको पनि दुई अंक छ। रन रेटमा भने हङकङभन्दा अफगानिस्तान अगाडि छ। हङकङविरुद्घको खेल नेपालका लागि दुई अर्थमा महत्वपूर्ण छ। पहिलो, उक्त खेलमा विजयी हुँदै रन रेटमा अफगानिस्तानलाई पछि पार्न सके नेपाल जारी छनोट प्रतियोगिताको सुपर सिक्स चरणमा पुग्नेछ। सुपर सिक्स चरणमा पुग्न नेपाललाई फराकिलो अन्तरको जित आवश्यक पर्छ। हङकङलाई हराए पनि अफगानिस्तानसँग रन रेटमा पछाडि परे अफगानिस्तान नै सुपर सिक्स चरणमा पुग्नेछ। दोस्रो दोस्रो, अन्तर्राष्ट्रिय क्रिकेट काउन्सिल (आईसीसी) बाट आगामी चार वर्षका लागि एकदिवसीय टोलीको मान्यता पाउन पनि उक्त खेल महत्वपूर्ण छ। हङकङलाई हराए पनि रन रेटमा अफगानिस्तानसँग पछाडि परे नेपालले एकदिवसीय टोलीको मान्यता पाउन प्ले अफ खेल्नु पर्नेछ। हाल विश्वकप छनोट खेलिरहेका १० राष्ट्रमध्ये वेस्ट इन्डिज, आयोजक जिम्बावे, अफगानिस्तान र आयरल्यान्ड आईसीसीका पूर्णकालीन सदस्य हुन्। नेदरल्यान्ड्सले भने विश्व क्रिकेट लिग च्याम्पियनसिप जितेकाले सन् २०२२ सम्मका लागि एकदिवसीय टोलीको मान्यता पाएको छ। बाँकी रहेका पाँच टोली नेपाल, संयुक्त अरब इमिरेट्स (यूएई), पपुवा न्युगिनी, स्कटल्यान्ड र हङकङमध्ये तीनवटा टोलीले आईसीसीबाट एकदिवसीय मान्यता पाउनेछन्। यी पाँच राष्ट्रमध्ये स्कटल्यान्डले समूह बी बाट यसअघि नै सुपर सिक्समा स्थान बनाउँदै एकदिवसीय मान्यता पक्का गरिसकेको छ। सोमबार हङकङले नेपाललाई हरायो भने सुपर सिक्स चरणमा पुग्दै एकदिवसीय मान्यता पनि पाउनेछ। तर, नेपालले हङकङलाई हराए पनि रन रेटमा पछाडि परे अफगानिस्तान सुपर सिक्समा पुग्नेछ र त्यसपछि एकदिवसीय मान्यता पाउने थप टोलीको टुंगो समूह ए कोे नतिजा र प्ले अफ खेलबाट लाग्नेछ। एकदिवसीय मान्यताका लागि समूह ए को नतिजाले पनि भूमिका निर्वाह गर्नेछ। समूह ए बाट हालसम्म वेस्ट इन्डिजमात्र सुपर सिक्समा पुगेको छ। आयरल्यान्ड र यूएईको समान चारचार अंक छ। पपुवा न्युगिनी भने चारवटै खेलमा पराजित भएको छ। समूह ए मा सोमबार नै यूएई र आयरल्यान्ड तथा नेदरल्यान्ड्स र वेस्ट इन्डिजबीच खेल हुँदैछ। यदि नेदरल्यान्ड्स पराजित भए यूएई सुपर सिक्समा पुग्नेछ र एकदिवसीय टोलीको मान्यता पनि पाउनेछ। आयरल्यान्डलाई पराजित गरे पनि यूएईले सुपर सिक्समा पुगेर एकदिवसीय मान्यता पाउनेछ। त्यसपछि नेपाल, हङकङ र पपुवा न्युगिनीमध्ये एक राष्ट्रले एकदिवसीय मान्यताका लागि प्ले अफ खेल्नु पर्नेछ। सोमबारका खेल नेपालविरुद्घ हङकङ जिम्बावेविरुद्घ स्कटल्यान्ड आयरल्यान्डविरुद्घ यूएई नेदरल्यान्ड्सविरुद्घ वेस्ट इन्डिज"
नेपाललाई हङकङले दियो १५४ रनको लक्ष्य,"काठमाडौं: विश्वकप छनोट क्रिकेटमा नेपाललार्य हङकङले १५४ रनको लक्ष्य दिएको छ । पहिला टस जितेर ब्याटिङ गरेको हङकङले ४८२ ओभरमा १० विकेट गुमाउँदै १५३ रन बनाएको थियो । हङकङका लागि निजाकत खानले ४७, बाबर हायातले २० तथा क्रिस्टोफर कार्टर ९ तथा तनवीर अफ्जरले १० रन बनाए ।नेपालका सन्दिप लामिछानेले ३ विकेट लिए भने करण केसी र बसन्त रेग्मीले २२ विकेट लिए । सोमपाल कामी र ललितनारायण राजवंशीले ११ विकेट लिए ।"
विश्वकप छनोट: हङकङबिरुद्ध पहिले बलिङमा नेपाल,"काठमाडौं : जिम्बावेमा जारी एकदिवसीय विश्वकप छनोट प्रतियोगिताको समूहगत चरणको अन्तिम खेलमा सोमबार नेपालले हङकङसँग प्रतिस्पर्धा गर्दैछ। हङकङले टस जितेर पहिले ब्याटिङमा जाने निर्णय गरेपछि नेपालले बलिङको निम्तो पाएको छ । प्रतियोगिताको १९ खेलका क्रममा नेपालले नेपालले सुपर सिक्स चरणमा पुगेर विश्वकपममा स्थान बनाउन हङकङलाई ठुलो अन्तरले हराउनुपर्ने बाध्यता छ । समूहगत चरणका अघिल्ला तीन खेलमा नेपालले लगातार हार खेपेको छ । हङकङसँग पराजित भएमा नेपालको विश्वकप छनोट यात्रामा पूर्णविराम लाग्नेछ। समूहगत चरणको तेस्रो खेलमा शनिबार अफगानिस्तानसँग ६ विकेटले पराजित भएपछि नेपालको विश्वकप छनोट र एकदिवसीय टोलीको मान्यता पाउने लक्ष्य कठिन बनेको थियो। यद्यपि अगाडि बढ्ने झिनो गणितीय सम्भावना बोकेको नेपालका लागि हङकङविरुद्धको खेल गर या मरको अवस्थामा छ। नेपाल समूहको पहिलो खेलमा जिम्बावेसँग एक सय १६ रनले पराजित भएको थियो भने दोस्रो खेलमा स्कटल्यान्डसँग चार विकेटले हारेको थियो। समह बी मा रहेको नेपालले हालसम्म कुनै पनि अंक जोड्न सकेको छैन। यो समूहबाट स्कटल्यान्ड (६ अंक) र जिम्बावे (६ अंक) भने लगातार तीन तीन खेल जित्दै सुपर सिक्स चरणमा पुगिसकेका छन्। एउटा समूहबाट तीनवटा टोली सुपर सिक्समा पुग्ने भएकाले नेपाल र हङकङकबीचको खेलले समूह बी बाट अगाडि बढ्ने तेस्रो टोलीको टुंगो लगाउनेछ। समूहमा चारवटै खेल सकेको अफगानिस्तानको दुई अंक छ। एक खेल खेल्न बाँकी हङकङको पनि दुई अंक छ। रन रेटमा भने हङकङभन्दा अफगानिस्तान अगाडि छ। हङकङविरुद्धको खेल नेपालका लागि दुई अर्थमा महत्वपूर्ण छ। पहिलो, उक्त खेलमा विजयी हुँदै रन रेटमा अफगानिस्तानलाई पछि पार्न सके नेपाल जारी छनोट प्रतियोगिताको सुपर सिक्स चरणमा पुग्नेछ। सुपर सिक्स चरणमा पुग्न नेपाललाई फराकिलो अन्तरको जित आवश्यक पर्छ। हङकङलाई हराए पनि अफगानिस्तानसँग रन रेटमा पछाडि परे अफगानिस्तान नै सुपर सिक्स चरणमा पुग्नेछ। दोस्रो दोस्रो, अन्तर्राष्ट्रिय क्रिकेट काउन्सिल (आईसीसी) बाट आगामी चार वर्षका लागि एकदिवसीय टोलीको मान्यता पाउन पनि उक्त खेल महत्वपूर्ण छ। हङकङलाई हराए पनि रन रेटमा अफगानिस्तानसँग पछाडि परे नेपालले एकदिवसीय टोलीको मान्यता पाउन प्ले अफ खेल्नु पर्नेछ। हाल विश्वकप छनोट खेलिरहेका १० राष्ट्रमध्ये वेस्ट इन्डिज, आयोजक जिम्बावे, अफगानिस्तान र आयरल्यान्ड आईसीसीका पूर्णकालीन सदस्य हुन्। नेदरल्यान्ड्सले भने विश्व क्रिकेट लिग च्याम्पियनसिप जितेकाले सन् २०२२ सम्मका लागि एकदिवसीय टोलीको मान्यता पाएको छ। बाँकी रहेका पाँच टोली नेपाल, संयुक्त अरब इमिरेट्स (यूएई), पपुवा न्युगिनी, स्कटल्यान्ड र हङकङमध्ये तीनवटा टोलीले आईसीसीबाट एकदिवसीय मान्यता पाउनेछन्। यी पाँच राष्ट्रमध्ये स्कटल्यान्डले समूह बी बाट यसअघि नै सुपर सिक्समा स्थान बनाउँदै एकदिवसीय मान्यता पक्का गरिसकेको छ। सोमबार हङकङले नेपाललाई हरायो भने सुपर सिक्स चरणमा पुग्दै एकदिवसीय मान्यता पनि पाउनेछ। तर, नेपालले हङकङलाई हराए पनि रन रेटमा पछाडि परे अफगानिस्तान सुपर सिक्समा पुग्नेछ र त्यसपछि एकदिवसीय मान्यता पाउने थप टोलीको टुंगो समूह ए को नतिजा र प्ले अफ खेलबाट लाग्नेछ। एकदिवसीय मान्यताका लागि समूह ए को नतिजाले पनि भूमिका निर्वाह गर्नेछ। समूह ए बाट हालसम्म वेस्ट इन्डिजमात्र सुपर सिक्समा पुगेको छ। आयरल्यान्ड र यूएईको समान चारचार अंक छ। पपुवा न्युगिनी भने चारवटै खेलमा पराजित भएको छ। समूह ए मा सोमबार नै यूएई र आयरल्यान्ड तथा नेदरल्यान्ड्स र वेस्ट इन्डिजबीच खेल हुँदैछ। यदि नेदरल्यान्ड्स पराजित भए यूएई सुपर सिक्समा पुग्नेछ र एकदिवसीय टोलीको मान्यता पनि पाउनेछ। आयरल्यान्डलाई पराजित गरे पनि यूएईले सुपर सिक्समा पुगेर एकदिवसीय मान्यता पाउनेछ। त्यसपछि नेपाल, हङकङ र पपुवा न्युगिनीमध्ये एक राष्ट्रले एकदिवसीय मान्यताका लागि प्ले अफ खेल्नु पर्नेछ।"
नेपालले हङकङलाई ५ विकेटले हरायो,"काठमाडौँः आईसीसी विश्वकप क्रिकेट छनोट प्रतियोगिता अन्तरगतको आफ्नो अन्तिम खेलमा नेपालले हङकङलाई ५ विकेटले पराजित गरेको छ । हङकङले दिएको १५४ रनको लक्ष्य नेपालले ५ विकेटको क्षतिमा ५५ बल बाँकी छँदै भेट्टाएको हो । नेपाललाई जिताउने क्रममा नटआउट रहेका रोहितकुमार पौडेलले सर्वाधिक ४८ रन बनाए । उनले ८६ बलको सामना गर्दै ५ चौका पनि हाने । त्यसैगरी नटआउट रहेका सोमपाल कामीले पनि उत्कृष्ट पारी खेल्दै ४० बलमा ३७ रन बनाए । सुरुवाती ब्याट्सम्यानहरु लगालग आउट भएको अवस्थामा सोमपाल र रोहितले उत्कृष्ट साझेदारी गर्दै नेपाललाई तीन खेलको पराजयपछि जित दिलाएका हुन् । हङकङका लागि इशान खान र ऐज खानले समान २२ विकेट लिन सफल भए । यसअघि पहिले टस जितेर ब्याटिङ गरेको हङकङले ४८२ ओभर खेल्दै १५३ रन बनाएको थियो । हङकङका लागि निजाकत खानले ४७, बाबर हायातले २० तथा क्रिस्टोफर कार्टर ९ तथा तनवीर अफ्जरले १० रन बनाए । नेपालका सन्दिप लामिछानेले ३ विकेट लिए भने करण केसी र बसन्त रेग्मीले २२ विकेट लिए । सोमपाल कामी र ललितनारायण राजवंशीले ११ विकेट लिए ।"
सोमपाल कामीले लिए हङकङको दोस्रो विकेट,काठमाडौं : जिम्बावेमा जारी एकदिवसीय विश्वकप छनोट प्रतियोगिताको समूहगत चरणको अन्तिम खेलमा सोमबार भइरहेको खेलमा नेपालका सोमपाल कामीले दोस्रो सफलता दिलएका छन् । हङकङले टस जितेर पहिले ब्याटिङमा जाने निर्णय गरेपछि बलिङको निम्तो पाएको नेपालका लागि उनले बबर हायातलाई खेलको ११ औँ ओभरमा पेभेलियनको बाटो देखाएका हुन् । हायातले १६ बलमा २० रन बनाउँदै राम्रो सुरुवात गरेका थिए । यसअघि नेपालका लागि बसन्त रेग्मीले छैटौँ ओभरमा हङकङको पहिलो विकेट लिएका थिए । उनले हङकङका कार्टरलाई २१ बलमा ९ रन बनाएको अवस्थामा पहिलो विकेटका रुपमा पेभेलियन पठाएका थिए । ताजा अवस्थामा हङकङ ११ ओभरको सामना गर्दै २ विकेटको क्षतिमा ५३ रन बनाएर खेलिरहेको छ । नेपालले नेपालले सुपर सिक्स चरणमा पुगेर विश्वकपममा स्थान बनाउन हङकङलाई ठुलो अन्तरले हराउनुपर्ने बाध्यता छ । समूहगत चरणका अघिल्ला तीन खेलमा नेपालले लगातार हार खेपेको छ । हङकङसँग पराजित भएमा नेपालको विश्वकप छनोट यात्रामा पूर्णविराम लाग्नेछ। समूहगत चरणको तेस्रो खेलमा शनिबार अफगानिस्तानसँग ६ विकेटले पराजित भएपछि नेपालको विश्वकप छनोट र एकदिवसीय टोलीको मान्यता पाउने लक्ष्य कठिन बनेको थियो। यद्यपि अगाडि बढ्ने झिनो गणितीय सम्भावना बोकेको नेपालका लागि हङकङविरुद्धको खेल गर या मरको अवस्थामा छ।
हङकङबिरुद्ध बसन्तले दिए नेपाललाई पहिलो सफलता,काठमाडौं : जिम्बावेमा जारी एकदिवसीय विश्वकप छनोट प्रतियोगिताको समूहगत चरणको अन्तिम खेलमा सोमबार भइरहेको खेलमा नेपालका लागि बसन्त रेग्मीले हङकङको पहिलो विकेट लिएका छन् । हङकङले टस जितेर पहिले ब्याटिङमा जाने निर्णय गरेपछि बलिङको निम्तो पाएको नेपालका लागि बसन्तले छैटौँ ओभरमा विकेट लिएका हुन् । उनले हङकङका कार्टरलाई २१ बलमा ९ रन बनाएको अवस्थामा पहिलो विकेटका रुपमा पेभेलियन पठाएका हुन् । ताजा अवस्थामा हङकङ ७ ओभरको सामना गर्दै १ विकेटको क्षतिमा ३५ रन बनाएर खेलिरहेको छ । नेपालले नेपालले सुपर सिक्स चरणमा पुगेर विश्वकपममा स्थान बनाउन हङकङलाई ठुलो अन्तरले हराउनुपर्ने बाध्यता छ । समूहगत चरणका अघिल्ला तीन खेलमा नेपालले लगातार हार खेपेको छ । हङकङसँग पराजित भएमा नेपालको विश्वकप छनोट यात्रामा पूर्णविराम लाग्नेछ।
