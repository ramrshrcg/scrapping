शीर्षक,विवरण
हिमाली पहिरो पूर्वानुमानमा एआई !,"नेपालजस्तो पर्वतीय भूगोल भएको मुलुकमा वर्षायामसँगै पहिरोको समस्या सुरु भइहाल्छ । सामान्य रूपमा दोहोरिने प्राकृतिक विपद् बनेको छ यो । विशेषगरी लवाङ, सोलुखुम्बु, सिन्धुपाल्चोक र गिरीबगरजस्ता उच्च जोखिमयुक्त पहाडी जिल्लामा हरेक वर्ष अवैज्ञानिक सडक निर्माण, डढेलो, अवैध वन कटान र अत्यधिक वर्षाका कारण ठूला पहिरोहरू गइरहन्छन् । यस्ता प्राकृतिक प्रकोपले सयौं परिवार विस्थापित हुने, जनधनको ठूलो क्षति हुने र स्थानीय पूर्वाधारहरू नष्ट हुने अवस्था छ । जलवायु परिवर्तनका असरहरूसँगै यस्ता जोखिम अझै बढ्न सक्ने देखिएकाले दीर्घकालीन समाधानका उपायहरू खोज्नु अपरिहार्य भएको छ । यस्तो अवस्थामा आधुनिक प्रविधिको प्रयोग, विशेषगरी कृत्रिम बुद्धिमत्ता (एआई), एक नयाँ आशाको संकेत बनेको छ । एआई प्रणालीहरूले स्याटलाइट इमेज, भौगोलिक सूचना प्रणाली (जीआईएस), मौसम पूर्वानुमान तथ्यांक र भूतपूर्व घटनाको विश्लेषणमार्फत जोखिमपूर्ण क्षेत्रहरूको पहिचान गर्न सक्छन् । यी प्रविधिले समयमै चेतावनी प्रदान गरेर पहिरोबाट हुने सम्भावित क्षति कम गर्न सघाउन सक्छन् । अब नेपालको भौगोलिक विशेषता र स्रोतहरूको उपयोग गर्दै यस्ता स्मार्ट प्रणालीहरूको विकास र प्रयोगलाई प्राथमिकता दिनुपर्ने आवश्यकता छ । यही प्रविधिमार्फत नेपालले पहिरो जोखिम न्यूनीकरणमा महत्त्वपूर्ण फड्को मार्न सक्छ । आजको प्रविधि युगमा विश्वका धेरै मुलुकले पहिरोको जोखिम पूर्वानुमान गर्न कृत्रिम बुद्धिमत्ता (एआई)को प्रयोग गरिरहेका छन् । जापानमा भूकम्प र पहिरोसँग सम्बन्धित चेतावनी प्रणालीमा राडार, मौसमसम्बन्धी तथ्यांक र एआई आधारित एल्गोरिदम प्रयोग गरिन्छ । यी प्रविधिहरूको सहयोगले पहिरोको सम्भावना समयमै थाहा पाउन सकिन्छ र प्रभावित क्षेत्रका बासिन्दालाई तत्काल जानकारी दिइन्छ । स्विटजरल्यान्डमा पनि अत्यधिक वर्षा, हिमपात पग्लने प्रक्रिया र भूचाललाई निरन्तर ट्र्याक गरेर रिअल टाइममा पहिरोको जोखिम मूल्यांकन गरिन्छ । यस्ता प्रविधिले जोखिम क्षेत्रमा मानवीय र भौतिक क्षति न्यून गर्न ठूलो योगदान पुर्याएका छन् । यसैगरी, अमेरिकाको क्यालिफोर्निया राज्यमा जंगल डढेलोपछि हुने पहिरोको निगरानी (यलआईडीएआर) प्रविधि, ड्रोन र एआई प्रणालीबाट गरिन्छ । यी प्रविधिहरूले पहिरोको सम्भाव्यता नक्सा बनाउन, जोखिमको स्तर मापन गर्न र सटिक चेतावनी दिन महत्त्वपूर्ण भूमिका खेलिरहेका छन् । यस्ता वैश्विक अभ्यासहरू नेपालजस्तो भौगोलिक विविधता भएको देशमा पनि प्रयोग गर्न सकिन्छ । तर, नेपालको भूपरिवेश, स्रोतसाधन र स्थानीय समुदायको पहुँचलाई ध्यानमा राखी यस्ता प्रणालीहरूलाई परिमार्जन गरेर लागू गर्नुपर्छ । जसले दीर्घकालीन रूपमा सुरक्षित र दिगो पहिरो व्यवस्थापनमा मद्दत पुर्याउनेछ । नेपालका हिमाली तथा पहाडी क्षेत्रहरू पहिरोको दृष्टिकोणले अत्यन्त संवेदनशील छन् । यस समस्याको समाधानका लागि पछिल्लो समयमा प्रविधिको सहयोगमा उल्लेखनीय पहलहरू हुँदै आएका छन् । पहिलो, त्रिभुवन विश्वविद्यालयमा एक अनुसन्धान टोलीले (टीसीएन) नामक एआई मोडेल प्रयोग गरेर पहिरो पूर्वानुमान गर्ने प्रयोग गरेका छन् । यस मोडेलले विगतको वर्षा, हिउँ पग्लिने गति, पानीको बहाव र भूबनावटजस्ता तथ्यांकहरूलाई प्रयोग गरी भविष्यमा पहिरो हुनसक्ने सम्भावनाहरूको सटिक अनुमान गर्न सक्छ । यो मोडेल अन्य प्रसिद्ध प्रविधिहरू जस्तै यलएसटीएम र एसभीआरको तुलनामा अझ राम्रो नतिजा दिन सफल भएको छ । वैज्ञानिकहरूले यसमार्फत आरएमएसई ००२३ र एमएई ००११ जस्ता प्रभावकारी परिणाम प्राप्त गरेका छन् । जसले नेपालमा एआई आधारित पूर्वानुमान प्रणालीको सम्भावनालाई थप सशक्त बनाएको छ । दोस्रोतर्फ, इन्स्टिच्युट अफ हिमालयन रिस्क रिडक्सनले पनि पहिरो पूर्वानुमानमा व्यावहारिक प्रयोग गर्दै आएको छ । पूजा लामिछानेको नेतृत्वमा बनेको यस संस्थाको टोलीले स्याटेलाइट तस्बिर, विगतका पहिरो तथ्यांक, मौसमसम्बन्धी डाटा र भूभौगोलिक जानकारीलाई एउटै एआई मोडेलमा एकीकृत गर्दै प्याच स्तरको अर्थात् सानो क्षेत्रको पहिरो जोखिम विश्लेषण गर्ने प्रविधि विकास गरिरहेको छ । भविष्यमा यो प्रविधि मोबाइल एपमार्फत नागरिक सहभागितासहित प्रयोगमा ल्याइने योजना छ । जसमा स्थानीय बासिन्दाले आफ्नो क्षेत्रको तस्बिर पठाएर तिनीहरूले त्यहाँ पहिरोको जोखिमबारे प्रत्यक्ष जानकारी प्राप्त गर्न सक्नेछन् । नेपाल सरकारको खानी तथा भूगर्भ विभागले पनि जर्मन सरकारको सहकार्यमा पोखरा र सिन्धु बस्तीमा पहिरो चेतावनी प्रणाली विकासको काम अघि बढाएको छ । विभागले यलआईडीएआर, ड्रोन, जीआईएस र एआई प्रविधिको समायोजनमार्फत वर्षासीमा निर्धारण गरेर कति पानी परेपछि पहिरो जाने जोखिम हुन्छ भन्ने यकिन जानकारी दिन सक्ने प्रणाली बनाउने तयारी गरेको छ । यसले स्थानीय सरकारहरूलाई समयमै सूचना प्रदान गरेर जनधनको सुरक्षा गर्न महत्त्वपूर्ण भूमिका खेल्नेछ । नेपालका हिमाली क्षेत्रहरूमा कृत्रिम बुद्धिमत्तामार्फत पहिरो पूर्वानुमान प्रणाली प्रयोग गर्दा केही महत्त्वपूर्ण चुनौतीहरू देखा परेका छन् । पहिलो र सबैभन्दा ठूलो समस्या हो, तथ्यांकको अभाव । अधिकांश दुर्गम हिमाली जिल्लामा स्थायी मौसम मापन स्टेसनहरू छैनन्, जसले गर्दा समयअनुसारको सटिक तथ्यांक संकलन सम्भव हुँदैन । यद्यपि स्याटेलाइट तस्बिर र दूरवर्ती सेन्सरहरूमार्फत केही हदसम्म तथ्यांक संकलन भइरहे पनि ती तथ्यांक यथार्थ स्थान र परिस्थितिअनुसार सधैं भरपर्दो नहुन सक्छन् । पहिरोको जोखिम सटिक रूपमा अनुमान गर्न विगतको वातावरणीय तथ्यांक अनिवार्य हुन्छ, जुन अहिले धेरै क्षेत्रमा अभावमा छ । दोस्रो चुनौती हो, प्राविधिक जनशक्तिको कमी । एआई प्रविधि प्रयोग गर्न प्राविधिक विज्ञता, तालिम प्राप्त जनशक्ति र आवश्यक पूर्वाधारको आवश्यकता हुन्छ । नेपालमा अझै पनि मेसिन लर्निङ, डाटा साइन्स र भूस्थानिक विश्लेषणजस्ता क्षेत्रमा सीमित मात्रामा दक्ष जनशक्ति उपलब्ध छन् । यस किसिमको अभावले प्रविधिको प्रयोगलाई दायरा र प्रभावकारिता दुवैमा असर पुर्याएको छ । तेस्रो र महत्त्वपूर्ण चुनौती भनेको सर्वसाधारणमा प्रविधिको पहुँचको सीमितता हो । ग्रामीण र पहाडी क्षेत्रमा इन्टरनेट सुविधा, भाषा बुझ्ने क्षमता तथा प्रविधिसँगको परिचय कमजोर हुँदा पूर्वानुमान प्रणाली वा मोबाइल एप प्रयोग गरेर समयमै चेतावनी दिन कठिन हुन्छ । यस कारण, प्रविधि विकास भए पनि त्यसको प्रत्यक्ष लाभ समुदायसम्म पुर्याउन अझै समय लाग्ने देखिन्छ । हाल देखिएका चुनौतीका बाबजुद नेपालमा एआईको प्रयोग गरेर पहिरो पूर्वानुमान गर्ने क्षेत्रमा आशाजनक सम्भावना जगाउन सकिन्छ । पहिलो सम्भावना हो, एकीकृत चेतावनी प्रणालीको विकास । टीसीएन, यलआईडीएआर प्रविधि, मोबाइलसेन्सर र स्याटलाइट डाटालाई एउटै प्लेटफर्ममा समेटेर रियलटाइममा चेतावनी दिने स्मार्ट प्रणाली बनाउनुपर्ने समय आएको छ जुन अब धेरै टाढाको कुरो होइन । यस्तो प्रणालीले बाढी, भारी वर्षा, जमिनको चाल र हिउँ पग्लनेजस्ता घटकहरूलाई मूल्यांकन गरेर पहिरोको जोखिमबारे समयमै अनुमान गर्नसक्छ । सामुदायिक सचेतना र सहभागिता पनि भविष्यको पहिरो जोखिम व्यवस्थापनमा महत्त्वपूर्ण भूमिका खेल्न सक्छ । स्थानीय सरकार, रेडियो स्टेसन तथा मोबाइल नेटवर्कमार्फत एसएमएस वा सूचना प्रसारण गरी जनतालाई सजग गराउन सकिन्छ । साथै, नागरिक विज्ञानको प्रयोग गरेर स्थानीय बासिन्दालाई डेटा संकलन र निगरानीको प्रक्रियामा समावेश गरिने हो भने सूचना प्रणाली अझ प्रभावकारी र विश्वसनीय बन्न सक्छ । अन्ततः, सस्तो र पहुँचयोग्य प्रविधिको विकास, जसमा नेपाली भाषामा आधारित एप, ग्रामीणमैत्री युजर इन्टरफेस र कममूल्यको स्मार्ट सेन्सर प्रयोग हुन्छ, ले सबै वर्गका जनतासम्म यो सेवा पुर्याउन सक्नेछ । यस्तो समग्र प्रयासले हिमाली नेपाललाई पहिरो जोखिम न्यूनीकरणको दिशामा सुरक्षित भविष्यतर्फ अग्रसर गराउनेछ । नेपालको हिमाली भूभाग भौगोलिक रूपमा अत्यन्तै संवेदनशील क्षेत्र हो जहाँ वर्षेनी पहिरोका घटनाहरूले जनधनको क्षति पुर्याइरहेका छन् । यस्तो प्राकृतिक जोखिमलाई पूर्णरूपमा नियन्त्रण गर्नु असम्भव भए पनि यसको प्रभावलाई न्यून पार्न आधुनिक प्रविधि र अनुसन्धानले महत्त्वपूर्ण भूमिका खेल्न सक्छ । विशेषगरी, एआई आधारित प्रविधिहरूले अब पहिरो पूर्वानुमान, जोखिम मूल्यांकन र आपत्कालीन पूर्वतयारीमा उल्लेखनीय सम्भावना देखाएका छन् । टीसीएनजस्ता डिप लर्निङ मोडेलहरू पहिरो घटनाका संकेतहरूलाई पहिल्यै पहिचान गर्न प्रयोग गर्न सकिन्छ । जीआईएस र यलआईडीएआर प्रविधिहरू भूप्राकृतिक तथ्यांकलाई विश्लेषण गरेर उच्च जोखिम भएका क्षेत्रहरू छुट्ट्याउन सहयोग गर्छन् । उपग्रह चित्र र मोबाइल एपमार्फत् स्थानीय स्तरमै सूचना संकलन र सचेतना विस्तार गर्न सकिन्छ । यी सबै प्रविधिलाई मिलाएर प्रारम्भिक चेतावनी प्रणाली निर्माण गर्न सकिन्छ जसले जनजीवनलाई जोगाउन महत्त्वपूर्ण भूमिका खेल्दछ । तर, प्रविधिमात्र पर्याप्त हुँदैन । यसको प्रभावकारी कार्यान्वयनका लागि सरकार, अनुसन्धान संस्थाहरू र सबैभन्दा महत्त्वपूर्ण स्थानीय समुदायबीच सहकार्य आवश्यक हुन्छ । जब सबै सरोकारवालाबीच सहकार्य र सूचना साझेदारी हुन्छ । तबमात्र दीर्घकालीन समाधान सम्भव हुन्छ । यसरी हेर्दा, एआईको सहायताले अब नेपालका हिमाली क्षेत्रहरूमा सुरक्षित बस्ती निर्माण, स्मार्ट व्यवस्थापन र आपदासम्बन्धी प्रतिरोधात्मक क्षमता विकास गर्ने मार्ग स्पष्ट भइसकेको छ । यो प्रविधिआधारित हस्तक्षेपले केवल मानवीय क्षतिमात्र घटाउँदैन बरु दिगो विकासका लक्ष्यहरू हासिल गर्न पनि योगदान पुर्याउँछ ।"
सभ्य समाजको नैतिक आधारशिला,"कतिलाई लोकतन्त्रको यो उन्नत रूप मन परेको छैन भने कति यसको गलत फाइदा लिनमा मग्न छन् । महाभारतमा महामन्त्री विदुरले दृष्टिविहीन राजा धृतराष्ट्रलाई सम्झाउँदै भन्छन् न सा सभा यत्र न सन्ति वृद्धाः वृद्धा न ते ये न वदन्ति धर्मम् । धर्मो न वै यत्र च नास्ति सत्यमसतां न तद्यच्छलनानुविद्धम् । । जुन सभामा वृद्ध अर्थात् ज्ञानी मानिस हुँदैनन्, त्यो सभा सभा नै होइन । जुन सभासद्ले आपसमा धर्मको चर्चा गर्दैनन्, ती ज्ञानी होइनन् । जुन सभामा सत्य र सदाचार छैन, त्यहाँ धर्मको अस्तित्व हुँदैन । जहाँ छलकपट र धोका हुन्छ, त्यहाँ सत्य हुँदैन । प्राचीन सन्दर्भमा सभा भन्नाले राजसभा या राजपरिषद् भन्ने बुझिन्थ्यो, जहाँ राजा र उनका मन्त्रीहरू बसेर निर्णय लिने गर्दथे । वर्तमान सन्दर्भमा संसद्, मन्त्रिपरिषद्, न्यायालय, संवैधानिक अंग, शिक्षण संस्था र निजामती सेवामा कार्यरत सबै मानिस सभाका सभासद् हुन् । सभासद्को अर्थ हो सभ्य, विवेकी र विचारशील व्यक्ति । समाजले सभामा संलग्न व्यक्तिहरू सज्जन, सुसंस्कृत र शिष्ट होऊन् भन्ने अपेक्षा गरेको हुन्छ । नेपाल अर्थतन्त्र, शिक्षा र रोजगारीको क्षेत्रमा पिछडिएको भए तापनि राजनीतिक रूपमा पूर्ण लोकतान्त्रिक पद्धतिको अभ्यासमा छ । कतिलाई लोकतन्त्रको यो उन्नत रूप मन परेको छैन भने कति यसको गलत फाइदा लिनमा मग्न छन् । लोकतन्त्रका खातिर संघर्ष गर्नेहरूले यसलाई स्वतन्त्रताको रूपमा मात्र बुझे । लोकतन्त्र केवल स्वतन्त्रता मात्र नभई जीवनपद्धति पनि हो । यस कुरालाई आत्मसात् नगर्दासम्म लोकतान्त्रिक पद्धति मजबुत हुन सक्दैन । महात्मा विदुरले माथिको श्लोक कुरु राजसभालाई व्यंग्य गर्दै उल्लेख गरेका थिए । दुर्योधन, शकुनि, कर्ण र दुःशासनको चौकडीले आधिपत्य जमाएको राजसभा उनीहरूका सामु विवश थियो । भीष्म तथा द्रोणलगायतका अनुभवी, दक्ष र प्रवीण सभासद्हरू दुर्योधनको एक हुँकारमा चुप लाग्न लाचार थिए । आजको मुख्य चासो नै देशलाई कसरी छलबल र फरेबको चंगुलबाट जोगाउने भन्ने हो। अहिले नेपालका समस्त सार्वजनिक निकायहरू आरोपित र लाञ्छित छन्। यस्तो अवस्थाबाट देशलाई जोगाउनु सबैको दायित्व हो। जानाजान या अञ्जानमा नेपालको लोकतन्त्र पनि तर्क एवं वस्तुतथ्यबाट नभई भावनात्मक प्रचारबाट निर्देशित हुन गयो । राजनीतिक मामिलामा सत्य र धर्म भनेको पारदर्शिता र निष्कपटता हो । व्यक्तिगत र सामाजिक नैतिकताबीचको सन्तुलन बडो नाजुक हुन्छ । व्यक्तिगत नैतिकतमा आउने विचलनलाई सामाजिक मान्यता प्राप्त हुँदै गयो भने समग्र राष्ट्रिय जीवन नै प्रदूषित हुन पुग्दछ । माथि उल्लेख गरिएका सभासद्हरू समाजका अगुवा हुन् । अगुवाका हरेक क्रियाकलापमा समाजको नजर हुन्छ । अगुवाहरूले जस्तो चरित्रलाई अंगीकार गर्दछन्, सर्वसाधारण मानिसहरूले त्यसैको अनुगमन गर्दछन् । आजको मुख्य चासो नै देशलाई कसरी छलबल र फरेबको चंगुलबाट जोगाउने भन्ने हो । अहिले नेपालका समस्त सार्वजनिक निकायहरू आरोपित र लाञ्छित छन् । राज्य व्यवस्थाको सर्वांगीण आयाम विचलनको मार्गतर्फ उन्मुख हुँदै गएको आम आशंका छ । सार्वजनिक निकायका अधिकारीहरू निर्णय गर्यो कि आक्षेप लाग्ने अवस्थामा छन् । राम्रै काम गरेको ठान्दाठान्दै पनि कहाँनिर कुन वितण्डाकारी घुसेर बर्बाद पार्ने हो भन्ने त्रास छ । असल र खराबको विभाजन रेखा मेटिन जाँदा सबै एउटौ भकारीमा भरिएको विजातीय धानजस्ता बन्न पुगेका छन् । कतिपय सार्वजनिक सेवकहरू संसर्ग दोषको सिकार बनेका छन् । अदालत र अख्तियारलगायतका महत्त्वपूर्ण सार्वजनिक निकायहरूलाई कपटपूर्ण निर्णयको आरोप लाग्न थालेको छ । दार्शनिक दृष्टिले हेर्दा सरकार फगत एक भौतिक अस्तित्व मात्र होइन । सरकार वास्तवमा राष्ट्रिय चेतनाको प्रतीक र प्रतिनिधि हो । मुलुकको राष्ट्रिय जीवन जस्तो छ, त्यसैको दुरुस्त प्रतिरूप हो सरकार । यहाँ इमान मात्र नभई समझदारीपूर्ण बुद्धिमानीको समेत दरकार छ । यहाँ समग्र राष्ट्रिय जीवनलाई पतनको मार्गमा जानबाट जोगाउनु जरुरी छ । यहाँ नैतिक परिपक्वताका साथसाथै कुशाग्र दक्षता र दायित्वबोधको समेत उत्तिकै आवश्यकता छ । हामीकहाँ आर्थिक विचलन मात्र नभई अकर्मण्यता र नैतिक मूल्यमा ह्रास पनि राष्ट्रिय पिछडापनको प्रमुख कारक हो । यहाँ सदाचार, दक्षता र दत्तचित्तताको सुन्दर त्रिवेणीको प्रचुर खाँचो छ । अल्बर्ट आइन्स्टाइनको शब्दमा सच्चा मानवता तब मात्र सम्भव हुन्छ, जब हामी नैतिक मूल्यलाई सर्वोच्च स्थान दिन्छौं । जिम्मेवार स्थान ओगटेर बसेका वयोवृद्ध मानिसहरूको आपसी गालीगलौज, निन्दा र उपहासले समाज नै आक्रान्त छ । सामाजिक सञ्जाल निर्मम तवरले छाडा भएको छ । समग्र समाज विपथनको संघारमा छ । अब प्रश्न उठ्छ, त्यसो भए स्वस्थ समाज निर्माण गर्ने जिम्मेवारी कसको हो ? केही हुँदैछ भन्ने भरोसा जगाउने अभिभारा कसको हो ? सर्वत्र छाएको निराशाको कुहिरो हटाउने जवाफदेही कसको हो ? सच्चा नियतका मानिसहरू समेत डराउनुपर्ने परिस्थितिको निराकरण कसले गर्ने हो ? कोही केही बोल्यो या लेख्यो कि अनर्गल गालीको वर्षा हुने भयले चुप लाग्नुपर्ने परिस्थितिको जिम्मेवार को हो ? यसैगरी, नैतिक संरचनाको जग खल्बलिँदै जाने हो भने हाम्रो समाजको परिणति कस्तो होला ? ग्रिक विचारक अरस्तु भन्छन्, कुनै पनि समाज तबसम्म मात्र टिकाउ हुन्छ, जबसम्म त्यहाँ नैतिक गुणको प्रधानता रहन्छ । जहाँ समाजका अगुवा नै स्वार्थी, लोलुप र परनिन्दक हुन्छन्, त्यहाँ नैतिक शून्यताको स्थिति सिर्जना हुन्छ । विचलित समाजमा मनुष्यको सामूहिक चेतना शिथिल हुँदै जान्छ । सर्वसाधारणलाई कुन अगुवा सत्य र कुन चाहिँ धोकेबाज भनेर चिन्नै गाह्रो हुन्छ । यस्तो अवस्थामा समाजको साधारण व्यक्तिले सार्वजनिक जीवनको प्रत्येक व्यक्तिमा खोट देख्न थाल्दछ । यस परिस्थितिमा सत्य र असत्य, सज्जनता र दुर्जनता एवं सदाचार र कदाचार सबै कुरा उस्तै प्रतीत हुन थाल्दछ । समाजको आधारशिला अव्यक्त सामाजिक अनुबन्धको जगमा खडा भएको हुन्छ । सामाजिक र राष्ट्रिय भलाइका लागि प्रत्येक व्यक्तिले हरेक व्यक्तिको हितमा आफ्ना केही अधिकारको त्याग गरेको हुन्छ । यही अनुबन्धले नै छिमेक, कुटुम्ब, समाज र समग्र राष्ट्रमै सहमतिको जग खडा हुने हो । यस्तो अनुबन्धको डोरी छिन्नभिन्न हुन गयो भने समाजमा आपसी भरोसा टुटेर जान्छ । युवाहरूले आफ्नो भविष्य अन्धकार देख्न थाल्छन् । अनि भएको बाघ मात्र होइन, हुँदै नभएको मनोगत बाघले समेत झम्टा हान्न थाल्दछ । लोकतन्त्रमा समाजको प्रत्येक व्यक्ति स्वतन्त्र हुन्छ । लोकतन्त्रमा जननिर्वाचित सरकार पनि लोककल्याणकारी कार्य गर्न स्वतन्त्र हुन्छ । अन्य संवैधानिक संस्था पनि प्रचलित कानुन, सार्वजनिक नैतिकता र सदाचारका अधीन रहेर आआफ्नो कर्तव्य निर्वाह गर्न स्वतन्त्र हुन्छन् । लोकतन्त्रमा आफू स्वतन्त्र हुनुको अर्थ आफूजस्ता अरू सबै पनि स्वतन्त्र हुनु हो । वास्तवमा स्वतन्त्रताको यो नाजुक कडीको सन्तुलनमै राष्ट्रिय जीवन टिकेको हुन्छ । अनि राष्ट्रिय जीवनका सारा पहलुहरूको कर्तव्यपालनमै राष्ट्रिय समृद्धिको भरोसा टिकेको हुन्छ । जब कुनै व्यक्ति या संस्थाले आफ्नो अधिकारको प्रयोग गर्दा आफू जस्तै अर्को पक्षको अधिकारको ख्याल गर्दैन, तब नै सन्तुलनको तन्तु छिन्नभिन्न हुन पुग्दछ । राज्यको कुनै एउटा संस्थामा उत्पन्न भएको बदनियतको जालो अन्यत्र फैलिन नपाउँदै बेलैमा शमन हुन सकेन भने त्यसले सबैलाई ग्रस्त पार्छ । महामारीको रूपमा फैलिएपछि त्यसले सदाचारी र कदाचारी भनेर चिन्दैन । महामारीको नजरमा बाटामा भेटिने साराका सारा बटुवा बराबर हुन्छन् । अन्त्यमा, सभ्य हुनुको अभिप्राय केवल नैतिक नियमको पालनामा सीमित छैन । सभ्यता एक राष्ट्रिय आत्मचेतना हो, जसले गलत र सहीको छ्यानविवेक राख्दछ । सभ्य समाजमा अधिकार र दायित्वको नाजुक कडीलाई संयम र दक्षतापूर्वक आपसमा जोडिएको हुन्छ । नैतिक जग मजबुत नभएको समाज बाहिरबाट हेर्दा सभ्य देखिए तापनि भित्रीरूपमा खोक्रो हुन्छ ।"
प्रसंग डाक्टरहरूको पलायन,"नेपालमा गुणस्तरीय स्वास्थ्य सेवा कायम राख्न डाक्टरहरूलाई प्रलोभन होइन, प्रेरणा दिनुपर्छ । सम्मान होइन, संरचना दिनुपर्छ। आश्वासन होइन, व्यवहारमा लागू हुने ठोस नीति दिनुपर्छ । यो केवल भाषणले होइन, व्यावहारिक योजनाले समाधान खोज्ने समय हो। नेपालमा एमबीबीएस गरिसकेका झन्डै ७०७५ प्रतिशत चिकित्सक विभिन्न माध्यमबाट बिदेसिने क्रम बढ्दो छ । बिदेसिनेहरूमा स्नातक (एमबीबीएस) र स्नातकोत्तर (एमडीपोस्ट ग्र्याजुएट) दुवै तहका डाक्टरहरू छन् । यस्तो अवस्थामा नेपालको स्वास्थ्य प्रणाली कता जाँदैछ भन्ने गम्भीर प्रश्न उठेको छ । यो केवल डाक्टरको समस्या होइन, यो आम जनताको स्वास्थ्य अधिकारसँग गाँसिएको विषय हो । सरकारका तर्फबाट डाक्टरहरूको मनोबल बढाउने, स्वाभिमान जोगाउने र नेपालमै सेवा गर्न सहज अनुभूति हुने वातावरण बनाउने प्रयास अझै सन्तोषजनक देखिँदैन । नेपाल सरकारअन्तर्गतका अस्पतालहरूमा कार्यरत मेडिकल अफिसर (एमबीबीएस पास गरेका) डाक्टरहरूलाई मासिक करिब ४८ हजार रुपैयाँमात्र तलब दिइन्छ । अझै दुःखद् पक्ष के छ भने केही निजी अस्पतालहरूमा त योभन्दा कम, मासिक ३०३५ हजार रुपैयाँ मात्र हुन्छ । यस्तो अवस्थामा विदेशमा अवसर खोज्नु डाक्टरहरूको व्यक्तिगत चाहना मात्र नभई एक बाध्यता बन्ने खतरा बढ्दो छ । नेपालमै गुणस्तरीय स्वास्थ्य सेवा दिन सकिने अवस्था बनाउने हो भने डाक्टरहरूलाई न्यूनतम सुविधा ग्यारेन्टी गर्ने वातावरण बनाउनु आवश्यक छ । सुरु स्केलको तलबभन्दा बढी महत्त्वपूर्ण कुरा हो, डाक्टरको पेसागत हैसियत, कार्यक्षेत्रको सुरक्षा, र इमान्दारीपूर्वक सेवा दिने अवसर । सरकारले डाक्टरहरूलाई एउटै स्थानमा पूर्णकालीन सेवा दिने सर्तमा पर्याप्त सुविधा दिनुपर्छ । यस्ता डाक्टरहरूले अन्यत्र दोहोरो जागिर गर्न नपाउने व्यवस्था गर्नुपर्छ । साथै, चिकित्सकको शैक्षिक योग्यता पनि अनिवार्य रूपमा प्रमाणित हुनुपर्नेछ । एमबीबीएस पास गरेका चिकित्सकले आफूलाई विशेषज्ञ भनेर प्रचार गर्नु गलत हो । को को डाक्टर कुन विषयमा स्नातकोत्तर गरेका छन्, स्पष्ट सूचीकृत गरिनुपर्छ । यसबाहेक, स्नातकोत्तर तहको पढाइ (एमडीलगायत) नेपालमै गर्न चाहनेका लागि चिकित्सा शिक्षा आयोगले वर्षमा कम्तीमा दुई पटक परीक्षा खुला गर्नुपर्छ । छात्रवृत्तिमा एमबीबीएस वा स्नातकोत्तर पढ्ने चिकित्सकले दुर्गम जिल्ला वा तोकिएको क्षेत्रमा कम्तीमा तीनदेखि पाँच वर्ष सेवा गर्न अनिवार्य गरिनुपर्छ । त्यसका लागि सर्टिफिकेट आयोगले राख्ने र सेवा अवधि पूरा गरेपछि मात्र फिर्ता गरिने व्यवस्था हुनुपर्छ । बीचमै सेवा त्यागेमा लगानी भएको खर्च कम्तीमा ५ गुणासम्म फिर्ता गराउन सकिने कानुनी संरचना आवश्यक छ । दोस्रो महत्त्वपूर्ण पक्ष हो, डाक्टरमाथिको व्यवहार । कतिपय घटनाहरूमा बिरामीका आफन्तबाट डाक्टरहरू कुटपिटमा पर्ने गरेका छन् । यस्ता अवस्थाहरूले उनीहरूको पेसागत सुरक्षामा गम्भीर असर पार्दछ । सरकारले डाक्टरहरूको सुरक्षाका लागि कडा कानुनी संरक्षण र कार्यस्थलको जिम्मेवारी लिनैपर्छ । यद्यपि चिकित्सकहरूको गल्ती हुने अवस्था पनि नकार्न सकिन्न । कुनै चिकित्सकले गम्भीर त्रुटि वा लापरबाही गरेमा, आवश्यक अनुसन्धानसहित उसलाई निलम्बन गर्न सकिने, प्रमाणित भएमा डाक्टरी लाइसेन्ससमेत खारेज गर्न सकिने व्यावहारिक र निष्पक्ष संयन्त्र चाहिन्छ । अब मूल कुरा के हो भने नेपालमा गुणस्तरीय स्वास्थ्य सेवा कायम राख्न डाक्टरहरूलाई प्रलोभन होइन, प्रेरणा दिनुपर्छ । सम्मान होइन, संरचना दिनुपर्छ । आश्वासन होइन, व्यवहारमा लागू हुने ठोस नीति दिनुपर्छ । यो केवल भाषणले होइन, व्यावहारिक योजनाले समाधान खोज्ने समय हो । यस्तो वातावरण बनाउँदा मात्र देशका मेधावी चिकित्सकहरू देशमै बसेर सेवा दिन प्रेरित हुनेछन्, विदेश पलायन रोक्न सकिन्छ र नेपाली जनताले घरमै गुणस्तरीय उपचार पाउनेछन् । अब शब्द होइन, कामले बोल्ने समय आएको छ ।"
अष्ट्रेलियाको जहाज छोडेर फर्किएका नन्दनको नयाँ उडान,"सिमरा : आइसीसी विश्वकप लिग २ त्रिकोणात्मक सिरिजबाट नेपालका लागि ४२औं एकदिवसीय क्याप लगाउँदै डेब्यु गरेका नन्दन यादव यतिबेला चर्चामा छन्। स्कटल्याण्डको डुण्डीमा नेदरल्याण्डविरुद्ध महत्त्वपूर्ण तीन विकेट लिँदै २६ वर्षीय नन्दनले मंगलबार शानदार डेब्यु गरे। नन्दनको डेब्यु खेल सबैका लागि अविस्मरणीय रहने निश्चित नै छ। उनको प्रदर्शनको मद्दतबाट नेपालले नेदरल्याण्डलाई १६ रनले पराजित गर्दै महत्त्वपूर्ण जित हात पारेको छ। उक्त लिगमा नेपालको यो तेस्रो र नेदरल्याण्डविरुद्धको दोस्रो जित थियो। सिनियर खेलाडी घाइते भएपछि अवसर पाएका नन्दनले आफ्नो क्षमता प्रदर्शन गर्ने मौका समेत पाए। यो नन्दनका लागि सुखद् अवसर पनि हो। नेपालको जर्सीमा एकदिवसीय खेल खेल्ने सपना पनि नन्दनले पूरा गरेका छन्। पाँच महिनाअघि नेपालबाट अष्ट्रेलिया फर्कन लागेका उनी यही सपना पूरा गर्ने अठोटका साथ त्रिभुवन अन्तर्राष्ट्रिय विमानस्थलबाट घर फर्किएका थिए। विमानस्थलमा बोडिङ गरेर अष्ट्रेलियाको जहाज पर्खिरहेका नन्दनले अचानक आफ्नो निर्णय बद्लिएका थिए। यो निर्णय लिन उनलाई सहज थिएन। तर, अभिभावकले पनि साथ दिए। अष्ट्रेलियामा तीन वर्षदेखि व्यवसायिक क्रिकेट खेल्दै आएका नन्दन नेपाल प्रिमियर लिग (एनपीएल) खेल्न स्वदेश फर्किएका थिए। उनी कर्णाली याक्ससँग ११ लाखमा अनुबन्धित भएका थिए । एनपीएल खेलेर नन्दनको माघ ४ गते अष्ट्रेलिया फर्कने तालिका थियो। अष्ट्रेलियामा उनको आम्दानी पनि राम्रै थियो। पारिवारिक स्रोतका अनुसारप्रति सिजन उनले ६ हजार पाँच सय अष्ट्रेलियन डलर पाउँथे। त्यसबाहेक फुर्सदको समयमा काम गर्थे भने साना बालबालिकालाई क्रिकेट सिकाउँथें। त्यसबाट पनि उनको आम्दानी हुन्थ्यो। नेपालबाट क्रिकेट खेल्ने इच्छा हुँदाहुँदै पनि अवसर नपाएर र आर्थिकरूपमा सबल बन्न अष्ट्रेलिया फर्कनुपर्ने उनको बाध्यता थियो। विमानस्थल जानुअघि नन्दनले सिरहामा रहेकी आमा समिरालाई फोन गरेर आफू अष्ट्रेलिया फर्कन लागेको जानकारी गराउँदै बिदा लिए। उनी सबै तयारीसहित विमानस्थल पुगेका थिए। विमानस्थल भित्र बोडिङ र लगेज चेकिङ गरेर उनी विमानको पर्खाइमा थिए। तर, अचानक नन्दनको मन फेरियो। उनले अष्ट्रेलिया नफर्कने निधो गरे। तर, यो कुरा कसलाई भन्ने भनेर नन्दनलाई छटपटी भयो। उनले नेपाल एयरलाइन्समा कार्यरत आफ्नो दाइ इन्जिनियर चन्दनलाई फोन गरे। चन्दन त्रिभुवन अन्तर्राष्ट्रिय विमानस्थलमै थिए। नन्दनको कुरा सुनेर दाइ चन्दन पनि चकित परे। चन्दनले बाराको पथलैयामा रहेका मामा शम्भु मण्डललाई फोन गरेर सबै कुरा सुनाए। मण्डलले तत्कालै विमानस्थलको वेटिङ कक्षमा रहेका भान्जा नन्दनसँग कुरा गरे। नन्दनले मामासँग भक्कानिँदै आफू अष्ट्रेलिया नफर्कने र नेपालमै बसेर खेल्ने इच्छा रहेको सुनाए। भान्जाको कुरा सुनेर मण्डलसमेत भावुक भए। उनले भान्जालाई विमानस्थलबाट घर फर्कन हौसला दिए। मण्डललगत्तै आमा समिराले पनि नन्दनलाई फोन गरिन्। समिराले पनि नन्दनलाई आफ्नो इच्छा जहाँ छ त्यही बसेर खेल्न सुझाव दिइन्। विमानस्थलमै रहेका दाइ चन्दनले पनि सम्झाए। सबैको हौसलापछि नन्दन अष्ट्रेलियाको जहाज छोडेर घर फर्किए। दाइ चन्दनले चेकिङ गरेर भित्र लगिसकेको नन्दनको लगेजसमेत फिर्ता ल्याइदिए। विमानस्थलबाट देशका लागि खेल्ने सपना बोकेर घर फर्किएका नन्दनले त्यसको दुई महिनापछि ४९औं क्याप लगाउँदै पहिलो अन्तर्राष्ट्रिय टी२० खेल्ने अवसर पाए। आइसीसी टी२० विश्वकप छनौटको तयारी लागि हङकङमा आयोजना गरिएको सिरिज खेल्ने टोलीमा उनी परेका थिए। उक्त सिरिजअन्तर्गत चार खेल खेलेका नन्दनले ६ विकेट लिए भने कुवेतविरुद्ध ३७ रन पनि बनाए। उक्त सिरिजमा नेपालसहित कुवेत, हङकङ र कतार सहभागी थिए। उक्त सिरिजपछि नेपालको राष्ट्रिय क्याम्पमा परेका नन्दन आइसीसी विश्वकप लिग २ त्रिकोणात्मक सिरिज खेल्ने टोलीमा छनोट हुँदै स्कटल्याण्ड गएका थिए। अघिल्लो तीन खेलमा अवसर नपाएका उनले चौथो खेलमार्फत डेब्यु गरेका हुन्। उक्त खेलमै नन्दनले आफ्नो क्षमता देखाएका छन्। उनको शानदार प्रदर्शनले देशभर चर्चा बटुलिरहँदा पथलैयामा रहेका मामा शम्भु पनि निकै भावुक बनेका छन्। देशका लागि खेल्ने भान्जाको ठूलो सपना थियो। उनले आफ्नो सपना पूरा गरेका छन्, मण्डलले भने, त्योभन्दा बढी देशको जितमा महत्त्वपूर्ण योगदान गरेका छन्। त्यसले हामीलाई निकै खुशी तुल्याएको छ। भान्जाको प्रदर्शनले हौसिएका शम्भु नन्दनको क्रिकेट यात्रामा सहयोग गर्ने महत्त्वपूर्ण पात्र हुन्। उनले नन्दनलाई सानैदेखि हौसला दिँदै आएका थिए। नन्दन पथलैयास्थित मामाघरमै जन्मिएका थिए। उनको घर सिरहाको बरियारपट्टी गाउँपालिका ४ तेनुवापट्टी हो। नन्दनले कक्षा १० सम्मको अध्ययन लहानको शारदा इङलिस बोर्डिङ स्कुलबाट गरेका थिए। त्यसपछि उनले पथलैयास्थित मामाघर बसेर कक्षा ११ र १२ को अध्ययन पूरा गरे। सिमरास्थित नेपाल राष्ट्रिय माध्यमिक विद्यालयबाट २०७१ सालमा विज्ञान संकायमा कक्षा १२ उतिर्ण गरेका नन्दन त्यसपछि काठमाडौं गए। काठमाडौंमा उनले काठमाडौं क्रिकेट ट्रेनिङ सेन्टरमा एक वर्ष प्रशिक्षण लिए। त्यसपछि उनी क्रिकेट सिक्नकै लागि दिल्ली पुगे। दिल्लीमा ६ महिना क्रिकेट प्रशिक्षण गरेर नन्दन नेपाल फर्किए। २०७२ सालमा मामा शम्भुले नन्दनलाई चितवनको गैंडाकोटस्थित अक्सफोर्ड कलेज अफ इन्जिनियरिङ एण्ड मेनेजमेन्टमा लगेर भर्ना गराए। नन्दनको भर्ना गर्न उनले एक लाख नगदसमेत बुझाए। त्यसबाहेक अन्य तयारीमा उनको थुप्रै रकम खर्च भयो। नन्दन केही दिन कलेज पनि गए। तर, एक साता नवित्दै १९ वर्षमुनिको एसिया कपको क्याम्पमा परेको खबर आएपछि नन्दन कलेज छोडेर काठमाडौं पुगे। सन् २०१६ मा श्रीलंकामा भएको यु१९ एसिया कपका लागि नन्दन छनौट पनि भए। राष्ट्रिय टोलीका अहिलेका कप्तान रोहित पौडेल उक्त टिममा सहभागी थिए। श्रीलंकाबाट फर्केपछि उनको इन्जिनियरिङको अध्ययन त्यही रोकियो। उनले विभिन्न घरेलु क्रिकेटमा सक्रिय सहभागिता जनाउन थाले। नेपालले भाग लिने विभिन्न अन्तर्राष्ट्रिय क्रिकेटको क्याम्पमा परेपनि त्यसयता उनले खेल्ने अवसर भने पाएनन्। अवसर नपाएपछि उनी व्यवसायिक क्रिकेट खेल्न अष्ट्रेलिया उडेका थिए। एनपीएल खेल्न नेपाल आएका उनले अष्ट्रेलिया फर्कने अघिल्लो दिन नेपाल क्रिकेट संघ (क्यान) का सचिव पारस खड्कालाई समेत भेट गरेका थिए। उक्त भेटमा खड्काले नन्दनलाई नेपालमै बसेर क्रिकेट खेल्न सुझाव दिएको समेत बुझिएको छ। अष्ट्रेलिया उड्ने अघिल्लो दिन भान्जा (नन्दन)ले पारस खड्कासंग पनि भेटेको रहेछ, नन्दनको भनाइलाई उद्धृत गर्दै मामा शम्भुले भने, उक्त भेटमा क्षमता रहेको र देशका लागि खेल्ने सम्भावना समेत बोकेको भन्दै नेपालमै बस्न खड्काले सुझाव दिएका थिए। क्यानका सचिव खड्काको हौसलापछि नन्दन अष्ट्रेलिया फर्कने योजनाबाट पछि हटेर नेपालमै बसेको मामा शम्भुको भनाइ छ।"
उसु संघको कार्यालयमा प्रदेशका रेफ्रीहरुको तालाबन्दी,"काठमाडौं : नेपाल उसु संघमा प्रदेशका निर्णायक (रेफ्री)हरुको तालाबन्दी गरेका छन्। १५ औँ राष्ट्रपति रनिङ शिल्डमा प्रदेशस्तरको निर्णायकहरुमा नाम समावेश नगराएको भन्दै उसु संघको केन्द्रीय कार्यालयमा ताला लगाएका छन्। प्रदेश स्तरमा रहेर प्रतियोगिताहरूमा निर्णायकको भूमिका निर्वाह गरिरहेका निर्णायकहरूलाई संघले पक्षपात गरेको भन्दै उनीहरूले ताला लगाएका हुन्। ६ प्रदेशका ११ निर्णायकले एक विज्ञप्ति जारी गर्दै आफ्नो माग सम्बोधन नहुँदासम्म तालाबन्दी नखोल्ने जानकारी दिएका छन्। यी सम्पूर्ण रेफ्री(निर्णायक)हरू प्रदेशबाट छनोट भएर आएको नामहरू हुन्। असहमत रेफ्रीहरु: पदम बहादुर ठकुल्ला(सुदूरपश्चिम प्रदेश), कसम गाहा(लुम्बिनी प्रदेश), धर्मराज आचार्य(कर्णाली), दिलीप लामा(गण्डकी प्रदेश), रिलेन्द्र प्रसाद थन्डर(मधेश प्रदेश), एलिसा खाती(सुदूरपश्चिम प्रदेश), तारस कुँवर(सुदूरपश्चिम प्रदेश), जनक चन्द (सुदूरपश्चिम प्रदेश), विजय कुमार सोनी(लुम्बिनी प्रदेश), दिपक लामा(कोशी प्रदेश) र सुकवेन्द्र रोक्का(गण्डकी प्रदेश)"
"अर्थतन्त्रका बाह्य सूचक सुदृढ, आन्तरिक सुधारमा चुनौती कायमै","काठमाडौं : चालु वर्षका १० महिनाका अर्थतन्त्रको तस्बिरले भन्छ बाह्य सूचक बलियो बन्दै गएका छन्। अर्थतन्त्र निरन्तर सुधारोन्मुख छ। नेपाल राष्ट्र बैंकको तथ्यांकअनुसार रेमिट्यान्सको आकार बढ्दै गएको छ। निर्यातमा सुधार भइरहेको छ। देशबाट बाहिरिने विदेशी मुद्राभन्दा भित्रिने हिस्सा बढ्दा शोधनान्तर निरन्तर बचतमा छ। विदेशी विनिमय सञ्चितिको आकार बढ्दै जाँदा वस्तु तथा आयात धेरै महिनालाई धान्न सक्ने स्थिति छ। मूल्यवृद्धि क्रमशः नियन्त्रण हुँदैछ। अर्थात्, अर्थतन्त्रका बाह्य सूचक सुदृढ हुँदै गएका छन्। तर, बोक्रो राम्रै देखिए पनि भित्री अर्थात् आन्तरिक अर्थतन्त्रमा भने धेरै सुधार आउन जरुरी भएको सरोकारवालाहरू बताउँछन्। तथ्यांकले महँगी घटेको देखिएको छ। तर, बजारमा माग कम भएकाले नियन्त्रित देखिनु जोखिमपूर्ण भएको अर्थविद्हरू बताउँछन्। अर्थतन्त्रका अंकलाई विश्लेषण गर्दा सकारात्मक संकेत देखिए पनि व्यवहारतः देखिने गरी औसतमा बढ्ने आधार अझै तयार हुन नसकेको बताउँछन्, अर्थविद् डा रमेश पौडेल। उनका अनुसार औसतमा अर्थतन्त्र सुधार भएको देखिने सूचकअन्तर्गत रेमिट्यान्स बढेको छ। तर, समस्या भने पुँजीगत खर्चको प्रगति हुन सकेको छैन। उनी भन्छन्, वित्त नीतिभित्र राजस्व संकलनको दर बढ्न सकेको छैन। उपभोग बढ्ने हो भने राजस्वको आकार बढ्थ्यो। तर, त्यो अलि भनेजस्तो देखिन सकेको छैन। आयात र निर्यातको असमानता थोरै घटेको छ। आयातको बढोत्तरी, कुल गार्हस्थ्य उत्पादनको वृद्धिदरमा उत्पादन बढ्न सकेको छैन। राष्ट्रिय गौरवका आयोजनाहरूमा, पुँजीगत खर्चका स्रोतमा प्रगति भए समग्र कारोबार बढेको देखिन्थ्यो। कर संकलन बढेको छैन। अर्थविद् डा पौडेलका अनुसार अधिकांश सूचक सकारात्मक हुँदाहँुदै पनि औसत माग बढ्ने अवस्था देखिएको छैन। बजारमा औसत माग नबढेसम्म आर्थिक क्षेत्र विस्तार हुन सक्दैन। यो नै सबैभन्दा ठूलो चुनौती हो, उनले अन्नपूर्णसँग भने। राष्ट्र बैंकका पूर्वकार्यकारी निर्देशक नरबहादुर थापा अर्थतन्त्रको तस्बिर अझै नसङलएको बताउँछन्। बजारमा माग घटेका कारण मूल्य घट्नु, सरकारको आन्तरिक कर्जा कम हुनु र निजी क्षेत्रमा जाने कर्जा वृद्धि अझै उत्साहजनक हुन नसक्नु, विकास खर्च गर्न नसक्नु, राजस्व परिचालन पनि राम्रो नहुनु, सरकारले खर्च नबढाउनु, बरु मौज्दात खर्बौंमा रहँदा अझै अर्थतन्त्र सङ्लिन नसकेको उनको तर्क छ। उत्पादन बढेर आपूर्ति धेरै हँुदा मूल्य घटे पनि त्यसले रोजगारी बढाउने गर्छ। त्यो राम्रो हो, थापा भन्छन्, तर अहिले यसो भएर मूल्य घटेको होइन। बजारमा उत्पादन छैन तर माग पनि कमजोर भएको छ। माग नबढेका कारण मन्दी भएकाले मूल्य घटेको हो। आर्थिक गतिविधि राम्रो नभएकै कारण सरकारले अपेक्षाकृत राजस्व संकलन गर्न नसकेको उनको ठहर छ। अर्थविद् डाचन्द्रमणि अधिकारी समग्रमा मुलुकले लगानी बढाउन नसक्नु र उत्पादन बढाउन नसक्दा आन्तरिक अर्थतन्त्र कमजोर भएको औंल्याउँछन्। उनका अनुसार कृषि, खनिज क्षेत्रको उत्पादनमा जोड दिनुपर्यो, निर्माण क्षेत्रमा विस्तार गर्नुपर्यो। यद्यपि, निर्माण क्षेत्र क्रमशः बढ्ने संकेत देखिएको उनको भनाइ छ। अहिलेको अर्थतन्त्र चुनौतीपूर्ण घडीमा छ। जबसम्म उत्पादन बढ्दैन, स्थिति सुध्रदैन। अहिले आयातित वस्तुमा भटमास, सोयाबिन र पामको कच्चा पदार्थ ल्याएर तेल निर्यात गरेको स्थिति छ। दुवैमा यी वस्तुको हिस्सा बढी छ, उनले भने, यसैले अब बजेटको कार्यान्वयन गर्दा र प्रदेश तथा स्थानीय तहको बजेट आउँदा उत्पादन र उत्पादकत्व बढाउने हुनुपर्यो। जसले मान्छेलाई काम र गोजीमा दाम बढाउने खालको हुनुपर्यो। समग्रमा विश्व अर्थतन्त्र सुधारोन्मुख रहे तापनि पछिल्लो समयमा देखिएको भूराजनीतिक परिस्थितिका कारण अनिश्चितताको अवस्था कायम छ। विकसित मुलुकहरूले अवलम्बन गर्न थालेका व्यापार, आप्रवासन र वैदेशिक सहयोग नीतिका कारण विश्वव्यापी रूपमा आर्थिक वृद्धि र मुद्रास्फीतिमा असर पर्न सक्ने जोखिम पनि देखिएको छ। यसबीच केन्द्रीय बैंकले चालु आवमा सजगतापूर्वक लचिलो कार्यदिशालाई निरन्तरता दिइएको मौद्रिक नीतिबाट मूल्य स्थिरता तथा बाह्य क्षेत्र स्थायित्व कायम राख्दै आर्थिक क्रियाकलाप विस्तारमा थप सहयोग पुग्ने अपेक्षा गरेको छ। साथै नेपाल सरकारले लिएको आर्थिक वृद्धिको लक्ष्य हासिल गर्न सहयोग पुग्ने अपेक्षा गरिएको छ। तर, अवस्था भने चुनौतीपूर्ण रहेको सरोकारवालाहरू औंल्याउँछन्। महँगी नियन्त्रण तर मन्दीले घटेको लामो समयदेखि महँगीको मार खेपिरहेका आम उपभोक्तालाई पछिल्लो समय भने केही राहत महसुस भएको छ। ०८२ वैशाखमा वार्षिक विन्दुगत उपभोक्ता मुद्रास्फीति २७७ प्रतिशत छ। गत वर्ष वैशाखमा मुद्रास्फीति ४४० प्रतिशत थियो। अझ चालु आवको १० महिना अवधिमा मुद्रास्फीति गत मंसिर (चालु आवको ६ महिना) मा तोकिएको सीमाभन्दा माथि अर्थात् ६०५ प्रतिशत थियो। जबकि चालु आवमा मुद्रास्फीतिलाई ५ प्रतिशतको हाराहारीमा राख्न मौद्रिक विस्तारबाट मूल्यमा चाप पर्न नदिने गरी मौद्रिक व्यवस्थापन गर्ने नीति लिइएको थियो। वैशाखमा खाद्य तथा पेय पदार्थ समूहको मुद्रास्फीति १५२ प्रतिशत र गैरखाद्य तथा सेवा समूहको मुद्रास्फीति ३४५ प्रतिशत छ। यस्तै, खाद्य तथा पेय पदार्थ समूहअन्तर्गत घ्यू तथा तेल उपसमूहको वार्षिक विन्दुगत उपभोक्ता मूल्य सूचकांक ११०८ प्रतिशत, फलफूलको ६१५ प्रतिशत, दाल तथा गेडागुडीको ५१७ प्रतिशत र गैरमदिराजन्य पेय पदार्थको ४७० प्रतिशतले बढेको छ भने तरकारी उपसमूहको वार्षिक विन्दुगत उपभोक्ता मूल्य सूचकांक ८११ प्रतिशत, मरमसलाको २२० प्रतिशत र माछा तथा मासुको ०४८ प्रतिशतले घटेको छ। यस्तै, गैरखाद्य तथा सेवा समूहअन्तर्गत विविध वस्तु तथा सेवा उप समूहको वार्षिक विन्दुगत उपभोक्ता मूल्य सूचकांक ९०४ प्रतिशत, शिक्षाको ५८८ प्रतिशत, कपडाजन्य तथा जुत्ताचप्पलको ५२३ प्रतिशत, फर्निसिङ तथा घरायसी उपकरणको ३९९ प्रतिशत र रेस्टुरेन्ट तथा आवास सेवाहरूको ३१६ प्रतिशतले बढेको छ। सुधारोन्मुख निर्यात मुलुकको निर्यातमा सुधारोन्मुख स्थिति देखिएको छ। गत आर्थिक वर्षको १० महिनामा ३६ प्रतिशतले घटेको कुल वस्तु निर्यात चालु आर्थिक वर्ष २०८१८२ को सोही महिनामा भने ७२७ प्रतिशतले वृद्धि भएको छ। यसरी निर्यातको आकार बढ्दा वैशाखसम्म २ खर्ब १७ अर्ब ९१ करोडको निर्यात भएको छ। यो निर्यात विगत २ आर्थिक वर्ष यताकै अधिक हो। अझ गन्तव्यका आधारमा भारत, चीन र अन्य मुलुकतर्फको निर्यात क्रमशः १०४७ प्रतिशत, ५१ प्रतिशत र ४२ प्रतिशतले वृद्धि भएको छ। वस्तुगत आधारमा भटमासको तेल, पोलिस्टरको धागो, चिया, जुटका सामान, पिना लगायतका वस्तुको निर्यात बढेको छ। तर, यसअवधिमा पाम तेल, जिंक सिट, तयारी पोसाक, जुस, अलंैचीलगायत वस्तुको निर्यात घटेको छ। यता कुल वस्तु आयात १३१ प्रतिशतले वृद्धि भएको छ। जसअनुरूप १० महिनामा १४ खर्ब ७४ अर्ब १९ करोड रुपैयाँ बराबरको आयात भएको छ। गत वर्षको सोही अवधिमा यस्तो आयातमा २४ प्रतिशतले कमी आएको थियो। सो आयातमा भटमासको कच्चा तेल, चामलधान, खाने तेल, यातायातका उपकरण, सवारीसाधन तथा स्पेयर पार्टस्, स्पन्ज आइरनलगायत वस्तुको आयात बढेको छ। यसबाहेक पेट्रोलियम पदार्थ, सुन, विद्युत्तीय उपकरण, रासायनिक मल, कोइलालगायत वस्तुको आयात घटेको छ। बर्सेनि मुलुकले गर्ने निर्यातभन्दा आयातको आकार अधिक हँुदा निरन्तर व्यापार घाटाकै स्थिति हुने गरेको छ। आन्तरिक उत्पादन नहुँदा आयातित वस्तुकै भर पर्नु परेकाले यो स्थिति देखिएको जगजायर छ। यद्यपि, पछिल्लो समय निर्यातमा झिनो सुधार हँुदा व्यापार घाटामा थोरै कमी भने आएको देखिन्छ। आर्थिक वर्ष २०८१८२ को दश महिनामा कुल वस्तु व्यापार घाटा ६७ प्रतिशतले वृद्धि भई १२ खर्ब ५६ अर्ब २८ करोड पुगेको छ। गत वर्षको सोही अवधिमा यस्तो घाटामा २३ प्रतिशतले कमी आएको थियो। रेमिट्यान्समा नयाँ रेकर्ड वैदेशिक रोजगारीमा जानेको संख्या बढेसँगै रेमिट्यान्स पनि बढ्दो क्रममा छ। आर्थिक वर्ष २०८१८२ को दश महिनामा विप्रेषण आप्रवाह १३२ प्रतिशतले वृद्धि भई १३ खर्ब ५६ अर्ब ६१ करोड पुगेको छ। अझ गत आव अहिलेको भन्दा बढी वृद्धि भएको थियो। गत वर्षको सोही अवधिमा विप्रेषण आप्रवाह १६९ प्रतिशतले बढेको थियो। वैशाख महिनामा मात्रै विप्रेषण आप्रवाह १ खर्ब ६५ अर्ब ३० करोड रहेको छ। गत वर्षको वैशाखमा १ खर्ब १५ अर्ब ९९ करोड भित्रिएको थियो। समग्रमा यस अवधिमा अमेरिकी डलरमा विप्रेषण आप्रवाह १०५ प्रतिशतले वृद्धि भई ९ अर्ब ९६ करोड पुगेको छ। गत आर्थिक वर्ष यस्तो आप्रवाह १४८ प्रतिशतले बढेको थियो। यस अवधिमा वैदेशिक रोजगारीका लागि अन्तिम श्रम स्वीकृति (संस्थागत तथा व्यक्तिगतनयाँ) लिने नेपालीको संख्या ४,०५,६१० र पुनः श्रम स्वीकृति लिनेको संख्या २,८०,३१४ रहेको छ। गत आर्थिक वर्षको सोही अवधिमा यस्तो संख्या क्रमशः ३,७३,३०७ र २,३६,३९८ रहेको थियो। चालु खाता र शोधनान्तर स्थिति निरन्तर बचतमा देशबाट बाहिरीने भन्दा भित्रिने विदेशी मुद्रा अधिक हुँदा लामो समयदेखि शोधनान्तर बचतमा छ। यसअघि आर्थिक वर्ष २०७८७९मा शोधनान्तर २५ अर्ब २३ करोड रुपैयाँले घाटामा थियो। यसपछि निरन्तर बचतमा देखिन्छ। चालु आवमा त झन् शोधनानतरको आकार बढेको छ। यस अवधिमा शोधनान्तर स्थिति ४ खर्ब ३८ अर्ब ५२ करोडले बचतमा छ। गत वर्षको सोही अवधिमा शोधनान्तर स्थिति ३ खर्ब ९२ अर्ब ६४ करोडले बचतमा थियो। अमेरिकी डलरमा गत आर्थिक वर्षको सोही अवधिमा २ अर्ब ९५ करोडले बचतमा रहेको शोधनान्तर स्थिति समीक्षा अवधिमा ३ अर्ब २३ करोडले बचतमा छ। यससँगै, चालु खाता पनि निरनतर बचतमा छ। यस अवधिमा चालु खाता २ खर्ब ५५ अर्ब ९३ करोडले बचतमा छ। गत वर्षको सोही अवधिमा चालु खाता १ खर्ब ९३ अर्ब ३१ करोडले बचतमा थियो। अमेरिकी डलरमा गत वर्षको सोही अवधिमा १ अर्ब ४५ करोडले बचतमा रहेको चालु खाता समीक्षा अवधिमा १ अर्ब ८९ करोडले बचतमा छ। यससँगै, यस अवधिमा १० अर्ब ६० करोड रुपैयाँको प्रत्यक्ष वैदेशिक लगानी (ईक्वीटी मात्र) भित्रिएको छ। गत आर्थिक वर्षको सोही अवधिमा यस्तो प्रत्यक्ष वैदेशिक लगानी (ईक्वीटी मात्र) ७ अर्ब ५ करोड रहेको थियो। वैदेशिक अध्ययनमा ठूलो रकम बाहिरिँदै विदेशी मुद्रा बाहिरिने अर्को ठूलो क्षेत्र वैदेशिक अध्ययन पनि बन्दै गएको छ। चालु आवको दश महिनासम्ममा शिक्षातर्पको खर्च १ खर्ब १२ अर्ब ४४ करोड पुगेको छ। गत आवको सोही अवधिमा १ खर्ब ४ अर्ब २५ करोड शिक्षातर्फ खर्च भएको थियो। सेवा खाताअन्तर्गत भ्रमण व्यय १७९ प्रतिशतले वृद्धि भई १ खर्ब ८५ अर्ब ३ करोड पुगेकोमा पनि बढी हिस्सा वैदेशिक अध्ययन गर्न गएकोबाट भएको छ। जसअन्तर्गत शिक्षामा १ खर्ब १२ अर्ब हाराहारी खर्च हुँदा बाँकी ७२ अर्ब ५९ करोड रुपैयाँ विदेश भ्रमण र उपचारमा भएको देखिन्छ। यसर्थ, नेपालबाट भ्रमणअन्तर्गत घुम्न, स्वास्थ्य र शिक्षामार्फत बाहिरिने रकमको ठूलो हिस्सा शिक्षा हो। यसकारण नेपालमा घुम्न आउने पर्यटन लगायतको आम्दानीभन्दा विदेश घुम्न, पढ्न र उपचार गर्न जाने नेपालीले गरेको खर्चको आकार ठूलो हुँदा समग्रमा सेवा खाता निरन्तर घाटामा छ। जसअनुरूप चालु आवको १० महिनामा खुद सेवा आय ८६ अर्ब ५३ करोडले घाटामा छ। गत आर्थिक वर्षको सोही अवधिमा खुद सेवा आय ५० अर्ब ३१ करोड रुपैयाँले घाटामा रहेको थियो। यद्यपि, सेवा खाताअन्तर्गत भ्रमण आय ८६ प्रतिशतले वृद्धि भई ७५ अर्ब ७१ करोड रुपैयाँ पुगेको छ। गत वर्षको सोही अवधिमा यस्तो आय ६९ अर्ब ७३ करोड रहेको थियो। बोक्रो राम्रै देखिए पनि भित्री अर्थात् आन्तरिक अर्थतन्त्रमा भने धेरै सुधार आउन जरुरी । बजारमा औसत माग नबढेसम्म आर्थिक क्षेत्र विस्तार हुन सक्दैन। यो नै अहिलेको मुख्य चुनौती रहेको छ । संघीय सरकारको बजेट कार्यान्वयन गर्दा र प्रदेश तथा स्थानीय तहका बजेट आउँदा उत्पादन र उत्पादकत्व बढाउने हुनुपर्छ । बजारमा उत्पादन छैन, माग पनि कमजोर भएको छ। माग नबढेका कारण मन्दी छ। त्यसैकारण मूल्य घटेको हो। सरकारले मौज्दात थुपार्दा बजारमा पैसा गएन सरकारको विकास खर्च प्रणाली सुस्त छ। सरकारले खर्च नगरेको पैसा अर्बौं थन्किएको छ। गत वैशाख मसान्तमा केन्द्रीय बैंकमा रहेका सरकारका विभिन्न खातामा ३६० अर्ब ९८ करोड (प्रदेश सरकार तथा स्थानीय सरकारको खातामा रहेको रकमसमेत) नगद मौज्दात रहेको छ। २०८१ असार मसान्तमा यस्तो मौज्दात ९३ अर्ब ९६ करोड रहेको थियो। सरकारले खर्च गर्नुपर्ने रकम मौज्दातको रूपमा रहँदा अर्थतन्त्र चलायमान हुन नसकेको टिप्पणी गर्छन्, नेपाल राष्ट्र बैंकका पूर्वकार्यकारी निर्देशक नरबहादुर थापा। यता सरकारको कुल राजस्व परिचालन (प्रदेश सरकार तथा स्थानीय सरकारमा बाँडफाँट हुने रकमसमेत) ९ खर्ब २२ अर्ब ४३ करोड पुगेको छ। यसअन्तर्गत कर राजस्व ८ खर्ब २८ अर्ब ९४ करोड र गैरकर राजस्व ९३ अर्ब ४९ करोड परिचालन भएको छ। निजी क्षेत्रमा अझै कर्जा बढ्न सकेन बैंक तथा वित्तीय संस्थाबाट निजी क्षेत्रतर्फ प्रवाह हुने कर्जा १२५ प्रतिशतसम्मले वृद्धि हुने प्रक्षेपण गरिएकामा चालु आवको १० महिनामा ७३ प्रतिशतले मात्रै वृद्धि भएको छ। सो दरमा वृद्धि हँुदा निजी क्षेत्रमा प्रवाहित कर्जा ३ खर्ब ६८ अर्ब ६८ करोड (७३ प्रतिशत) ले बढेको छ। गत आवको सोही अवधिमा यस्तो कर्जा २ खर्ब २५ अर्ब २४ करोड (४७ प्रतिशत) ले बढेको थियो। वार्षिक विन्दुगत आधारमा २०८२ वैशाख मसान्तमा बैंक तथा वित्तीय संस्थाहरूबाट निजी क्षेत्रतर्प प्रवाहित कर्जा ८४ प्रतिशतले बढेको छ। २०८२ वैशाख मसान्तमा बैंक तथा वित्तीय संस्थाहरूबाट निजी क्षेत्रमा प्रवाहित कर्जामध्ये गैरवित्तीय संस्थागत क्षेत्रतर्फ प्रवाह भएको कर्जाको अंश ६३१ प्रतिशत र व्यक्तिगत तथा घरपरिवार क्षेत्रतर्फ प्रवाह भएको कर्जाको अंश ३६९ प्रतिशत रहेको छ। विदेशी विनिमय सञ्चिति २५ खर्ब माथि रेमिट्यान्स बढिरहेकाले नेपालमा विदेशी मुद्रा बढी जम्मा भइरहेको छ। जसले मुलुकको विदेशी विनिमय सञ्चितिको आकार दिन प्रतिदिन बढ्दो क्रममा छ। यस्तो मुद्रा वैशाखसम्म २५ खर्ब १२ अर्ब ९५ करोड पुगेको छ। जबकि, गत असार मसान्तमा २० खर्ब ४१ अर्ब १० करोडबराबर थियो। यसबीच विदेशी विनिमय सञ्चिति २३१ प्रतिशतले वृद्धि भएको छ। कुल सञ्चिति अहिलेसम्मकै उच्च हो। अमेरिकी डलरमा यस्तो सञ्चिति २०८१ असार मसान्तमा १५ अर्ब २७ करोड रहेकोमा २०८२ वैशाख मसान्तमा २०५ प्रतिशतले वृद्धि भई १८ अर्ब ४० करोड पुगेको छ। विशेष गरेर कुल विदेशी विनिमय सञ्चितिमध्ये नेपाल राष्ट्र बैंकमा रहेको सञ्चिति २२ खर्ब ११ अर्ब ११ करोड पुगेको छ। यस्तै, बैंक तथा वित्तीय संस्था (नेपाल राष्ट्र बैंकबाहेक) सँग ३ खर्ब १ अर्ब ८३ करोड कायम छ। सो अवधिसम्म कुल विदेशी विनिमय सञ्चितिमा भारतीय मुद्राको अंश २१२ प्रतिशत छ। उक्त सञ्चितिबाट १४६ महिनाको वस्तु तथा सेवा आयात धान्न पर्याप्त रहने देखिएको छ। जबकि, केन्द्रीय बैंकले कम्तीमा ७ महिनासम्मको वस्तु तथा सेवा आयात धान्न पर्याप्त हुने गरी विदेशी विनिमय सञ्चिति कायम गर्ने मौद्रिक नीतिको लक्ष्य रहेको थियो। तथापि, आर्थिक वर्ष २०८१८२ को दश महिनाको आयातलाई आधार मान्दा बैकिङ क्षेत्रसँग रहेको विदेशी विनिमय सञ्चिति १७४ महिनाको वस्तु आयात र १४६ महिनाको वस्तु तथा सेवा आयात धान्न पर्याप्त रहने देखिएको हो। विदेशी विनिमय सञ्चितिको कुल गार्हस्थ्य उत्पादन, कुल आयात र विस्तृत मुद्रा प्रदायसँगका अनुपातहरू क्रमशः ४११ प्रतिशत, १२१४ प्रतिशत र ३३८ प्रतिशत रहेका छन्।"
कर घटाउन माग गर्दै सुनचाँदी व्यवसायीले बुझाए प्रधानमन्त्रीलाई ज्ञापनपत्र,"बर्दिया : सरकारले आगामी आर्थिक वर्षको बजेटमा सुनचाँदी तथा हीराका गरगहनाको व्यवसायमा लगाएको कर हटाउन माग गर्दै बर्दियाका सुनचाँदी व्यवसायीहरूले प्रधानमन्त्री केपी शर्मा ओलीलाई ज्ञापनपत्र बुझाएका छन्। नेपाल सुनचाँदी व्यवसायी संघ बर्दिया र बर्दिया सुनचाँदी व्यवसायी संघले जिल्ला प्रशासन कार्यालयमार्फत प्रधानमन्त्री ओलीलाई ज्ञापनपत्र बुझाएका हुन्। चालु आर्थिक वर्षमा १० लाख रुपैयाँभन्दा माथिको गरगहनामा मात्र लागु गरिएको विलासिता कर आगामी आर्थिक वर्षको बजेटमा सीमा नतोकी सम्पूर्ण गरगहनामा लागु गरिएको भन्दै सुनचाँदी व्यवसायीहरु आक्रोशित भएका छन्। सुनमा लगाइएको २ प्रतिशत विलासिता कर र बहुमूल्य हीरामा १३ प्रतिशत भ्याट खारेज गरिनु पर्ने, सुनको भन्सार ६ प्रतिशत कायम गर्नुपर्ने सुनचाँदीको कारोबारका लागि प्रस्ट नीति नियमावली निर्माण गर्नुपर्ने लगायतसँग मागहरू राखी प्रशासन कार्यालय बर्दियामार्फत प्रधानमन्त्रीलाई ज्ञापनपत्र बुझाइएको बर्दिया सुनचाँदी व्यवसायी संघका अध्यक्ष हर्कमान सुनारले बताए। आफूहरूको माग पूरा नभए थप आन्दोलनमा उत्रिने नेपाल सुनचाँदी व्यवसायी संघ बर्दियाका अध्यक्ष विष्णुकुमार सुनारले चेतावनी दिए।"
"मधेसमा कृषिको सम्भावना धेरै, चासो र लगानी थोरै","जनकपुरधाम : देशको खाद्य सुरक्षामा २२ देखि २५ प्रतिशतसम्म योगदान पुर्याउँदै आएको मधेस प्रदेशको कृषि क्षेत्रमा सम्भावना प्रचुर भए पनि न्यून लगानी र सरकारी उदासीनताले गर्दा यो क्षेत्र उपेक्षित बनेको छ । प्रदेशमा खेतीयोग्य जग्गाको उपलब्धता ५ लाख ७४ हजार ३ सय ६० हेक्टर र सिञ्चित क्षेत्रफल ८३ प्रतिशत छ । उत्पादनमा लागत कम रहे पनि उन्नत बिउबिजनको उपलब्धता नहुँदा, समयमा मलको पर्याप्तता नहुँदा र कृषि कर्मलाई आधुनिक र प्रविधिमैत्री बनाउन नसकिँदा कृषि क्षेत्रले आस गरिएअनुसारको फड्को मार्न सकेको छैन । चालु आर्थिक वर्ष २०८०८१ मा मधेस प्रदेश सरकारले कुल बजेटको मात्र ५ प्रतिशत रकम कृषि क्षेत्रमा विनियोजन गरेको थियो । मधेस प्रदेश सरकारको चालु आर्थिक वर्षको जम्मा बजेट ४३ अर्ब ८९ करोड २१ लाखभन्दा बढी छ । जसमध्ये भूमि व्यवस्था, कृषि सहकारी मन्त्रालयका लागि मात्र २ अर्ब ५७ करोड ९० लाख ८९ हजार छ । त्यसमा पनि आर्थिक वर्ष बित्न मात्र एक महिना बाँकी रहँदासम्म कृषि मन्त्रालयको मात्र १६ प्रतिशत बजेट खर्च हुन सकेको छ । मधेश प्रदेश कृषि उत्पादनको लागि निकै उर्वर र देशकै खाद्य भण्डार बन्न सक्ने क्षमता भएको प्रदेश हो तर, पनि सरकारको प्राथमिकतामा कृषि क्षेत्र नपर्दा चाहेअनुसारको उपलब्धि हासिल गर्न सकिएको छैन्, मधेस प्रदेश भूमि व्यवस्था, कृषि तथा सहकारी मन्त्रालयका सचिव डा उमेश दाहाल भन्छन्, यहाँ पूर्वाधार निर्माणका योजनाहरूलाई ठूलो महŒवका साथ अगाडि बढाइन्छ । मनग्य बजेट विनियोजन गरिन्छ तर, कृषि क्षेत्रमा मागअनुसारको बजेटसमेत विनियोजन गरिँदैन यस्तो उपेक्षाले कृषि क्षेत्र कहिल्यै अगाडि बढ्न सक्दैन् । देशको कुल कृषि उत्पादनमा १९२ प्रतिशत अंश ओगटेको मधेसको कृषि क्षेत्रमा कृषि यान्त्रिकीकरणको उच्च सम्भावना भए पनि सो खालको व्यवस्था हुन सकेको छैन् । प्रदेश सरकारले आर्थिक वर्ष २०८२८३ को मधेस प्रदेश सरकारको नीति तथा कार्यक्रममा कृषि क्षेत्रलाई समेटेर मधेसले देशलाई खुवाउने अभियान सञ्चालनमा ल्याउने नीति ल्याएको छ । त्यसैगरी किसानको बारी, स्वयंसेविकाको छहारी, आँपको बगैंचा मधेसको समृद्धि, एक जिल्ला एक शीतभण्डार तथा एक जिल्ला एक कस्टम हायरिंग स्थापना गरिने । कृषि उपजहरूको प्रशोधन कार्यक्रमको सुरुवात गरिने, कृषि विद्युतीकरणलाई निरन्तरतालगायतका योजनाहरू समावेश गरेको छ । तर, यी सबै कार्यक्रम सम्पन्न गर्नका लागि आउँदो आर्थिक वर्षमा कृषि क्षेत्रका यी नाराहरू कार्यान्वयन गर्न प्रदेश सरकारले उचित बजेट विनियोजन गर्नुपर्ने प्रदेशसभा सांसद माला राय बताउँछिन् । यहाँ सरकारले कृषि क्षेत्रमा थुपै्र नारा ल्याएको छ तर, के यी नाराहरूलाई सार्थक बनाउन प्रदेश सरकारको योजनाहरू खासै छ जस्तो मलाई लाग्दैन मात्र गफ दिएर भएन्, सांसद राय भन्छिन्, कृषि क्षेत्र सधैं उपेक्षित भएको छ । तर, आगामी बजेटमा सरकारले यसलाई महत्वका साथ अगाडि बढाओस् भन्ने आश छ । मधेस प्रदेशका प्राथमिकताका बालीहरूमध्ये प्रदेशमा १४ लाख ४७ हजार ७ सय ८९ हेक्टरमा ५४ लाख ८६ हजार ४ सय ७२ टन धान उत्पादन भएको छ । जुनकी कुल उत्पादनमा २५ प्रतिशत योगदान राख्दछ । देशमा धानको कुल आवश्यकता ६० लाख, ४२ हजार ३ सय ४१ टन छ जसमध्ये आयातको परिमाण ५ लाख ५५ हजार ८ सय ३९ टन छ आयात प्रतिस्थापन गर्न मधेस प्रदेशले थप १८ लाख ९ हजार हेक्टरमा चैते धान विस्तार गर्न सकिने सम्भावना रहेको कृषि मन्त्रालयको तथ्यांकले देखाउँछ । त्यसैगरी मकैको उत्पादन मधेस प्रदेशमा ९ लाख ४० हजार २ सय ५६ हेक्टरमा हुँदै आएको छ । जसमा उत्पादन २९ लाख ७६ हजार ४ सय ९० टन भएको छ । जुन कुल उत्पादनमा ६४ प्रतिशत योगदान पुर्याइराखेको छ । देशमा मकै बालीको कुल आवश्यकता ३४ लाख ११ हजार टन रहेको छ भने आयातको परिमाण ४ लाख ३५ हजार २ सय १७ टन छ । आयात प्रतिस्थापन गर्न मधेस प्रदेशले मकै खेतीलाई थप ८७ हजार हेक्टरमा विस्तार गर्न सकिन्छ । गहुँ बालीको उत्पादन यस प्रदेशमा ६ लाख ९७ हजार ७ सय ६२ हेक्टरमा हँुदै आएको छ जसमा उत्पादन २० लाख ९८ हजार ४ सय ६२ टन भएको छ जसले कुल उत्पादनको ३२ प्रतिशत योगदान दिएको छ । देशको कुल आवश्यकता गहँुको २७ लाख ५२ हजार ९ सय १ टन छ । जसमा आयातको परिमाण ६५ लाख ४ हजार ४ सय ३९ टन छ । मधेसमा आँपको खेती ४२ हजार हेक्टर ७ सय ७३ हेक्टरमा भएको छ । जसमा आँपको उत्पादन ५१ लाख २० हजार ५५ टन भएको छ । जसले कुल उत्पादनमा ७७ प्रतिशत योगदान पुर्याएको छ । प्रदेशमा उखुको खेती ६२ हजार ८ सय ३३ हेक्टरमा भएको छ । जसमा उत्पादन ३१ लाख ३० हजार १ सय ९ टन भएको छ जसले कुल उत्पादनमा ६६ प्रतिशत योगदान पुर्याएको छ । तेलहन बालीको खेती २४ लाख ४० हजार हेक्टरमा हुँदै आएको छ । जसमा उत्पादन २७ लाख ४ सय ८२ टन छ । जुन कुल उत्पादनमा २२ प्रतिशत योगदान पुर्याउँछ । दलहन बालीको खेती २९ लाख ६२ हजार हेक्टरमा भएको छ । जसमा ३४ लाख टन उत्पादन भएको छ जसले कुल उत्पादनमा ३७ प्रतिशत योगदान पुर्याएको छ । केरा खेती प्रदेशमा २४ हजार २ सय ८६ हेक्टर क्षेत्रफलमा भएको छ जसमा उत्पादन ८८ हजार ७ सय ४५ टन भएको छ जुन देशको कुल उत्पादनमा २१ प्रतिशत योगदान पुर्याउँछ । त्यसैगरी माछापालन १४ हजार ७ सय ४५ हेक्टरमा हुँदै आएको छ जसमा ८२ हजार २ सय ६१ टन उत्पादन भएको छ जसले कुल उत्पादनमा ५७ प्रतिशत योगदान पुर्याएको छ । दूध उत्पादनमा मधेस निकै पछाडि छ यहाँ ४७ लाख ५ हजार ८ सय ७० टन दूध उत्पादन भएको छ । जसले देशको कुल उत्पादनमा मात्र १८ प्रतिशत योगदान पुर्याएको छ ।"
"सुनको मूल्य १३ सयले बढ्यो, चाँदी स्थिर",काठमाडौं : एक तोला सुनको मूल्यमा १ हजार ३०० रुपैयाँले वृद्धि भएको छ। नेपाल सुनचाँदी व्यवसायी महासंघका अनुसार बुधबार १३ सय रुपैयाँले बढेर एक तोला सुनको मूल्य १ लाख ९१ हजार ३०० रुपैयाँ कायम भएको हो। मंगलबार एक तोला सुनको मूल्य १ लाख ९० हजार कायम भएको थियो। महासंघका अनुसार आज प्रतितोला चाँदीको मूल्य स्थिर छ। अघिल्लो दिन तोलाको २१ सय ६५ रुपैयाँ पुगेको चाँदी आज पनि सोही मूल्यमा कारोबार भइरहेको छ।
