शीर्षक,विवरण
जबज : जब जब देशले माग्छ,"कम्युनिस्टहरू आमरूपमा प्रजातान्त्रिक, लोकतान्त्रिक हुन्छन् भन्ने कुरा पुँजीवादी शासन व्यवस्थाका हिमायतीहरूले कहिल्यै स्वीकार गरेनन् र सधैं डिक्टेरसिपको आरोप खप्न बाध्य भयो। सन् १९९० को दशक वरिपरि सोभियत युनियन तथा पूर्वी युरोपमा कम्युनिस्ट शासन व्यवस्थाको पतन भएको थियो । त्यसपछि खुला समाजको भाउ ह्वात्तै बढेको समयमा नेपालमा भने माक्र्स जीवित रहेको उद्घोष सर्वाधिक लोकिप्रिय पत्रिका न्युजविकले गरेको थियो । यसको मुख्य कारण जनताको बहुदलीय जनवादको कार्यक्रमको बीजारोपण नेकपा एमालेमा भएकै कारण सम्भव भएको थियो । उक्त समयमा नेपालको कम्युनिस्ट आन्दोलनका अन्य घटक तथा पार्टीभित्रबाट पनि दक्षिणपन्थी आरोपको भुंग्रो ओढ्न पार्टीको महासचिव तथा जबजका प्रणेताका रूपमा पनि मदन भण्डारीलाई बाध्य नै पारिएको थियो । यो आरोप सहर्ष स्वीकार गरेर नै कम्युनिस्ट आन्दोलनमा नयाँ आयाम थपिएको हो । मार्क्सवादी जबज : मार्क्सवादले समाजमा वर्ग रहन्छ भन्ने कुरा स्वीकार गरेपछि प्रत्येक वर्गको प्रतिनिधित्व राजनीतिक पार्टीहरूले गरिरहेका हुन्छन् भन्ने कुरा पनि स्वत : सिद्ध छ । यही यथार्थपरक विश्लेषणको जगमा बहुदलीयतालाई स्वीकार गरिएको हो । जनताको स्वीकार्यताबाटै पार्टीले शासन सञ्चालन गरिनु अनिवार्यताको आधारमा आवधिक रूपमा जनताको कसीमा घोटिनु पर्छ । २४ क्यारेटको सुन बनिरहन सदासर्वदा जनताकै सेवामा समर्पित हुनैपर्ने भएकाले आवधिक निर्वाचनलाई जबजले आत्मसात् गरेको हो । कम्युनिस्टहरू सदैव लोकतान्त्रिक : कम्युनिस्टहरूको आमरूपमा प्रजातान्त्रिक, लोकतान्त्रिक हुन्छन् भन्ने कुरा पुँजीवादी शासन व्यवस्थाका हिमायतीहरूले कहिल्यै स्वीकार गरेनन् र सधैं डिक्टेरसिपको आरोप खप्न बाध्य भयो । कम्युनिस्ट शासन व्यवस्थामा कम्युनिस्ट पार्टीलाई व्यवस्थाको पर्यायको रूपमा मानेर पार्टीमा सबै जनता समाहित हुने र हरेक तहमा चुन्ने र चुनिने प्रणालीअन्तर्गत प्रजातान्त्रिक अभ्यास भयो । यसरी पार्टीको नेतृत्व तहले सरकार सञ्चालन गर्न पठाउने र आवश्यकतानुसार फिर्ता गर्नेसम्म गर्न सक्ने व्यवस्था थियो । समयक्रमसँगै यसमा विकृति देखा परी पुँजीवादी व्यवस्थाका हिमायतीहरूले लगाएका आरोप कतिपय सन्दर्भ र देशमा वास्तविकतामा परिणत हुन गएको पनि देखियो । यसबाट कम्युनिस्टहरू विशेष गरेर नेकपा एमालेले बिरामीलाई औषधिको मात्रा (डोज) नपुगे जस्तै पार्टीभित्रको आन्तरिक प्रजातन्त्रले लोकतान्त्रीकरणको मात्रा नपुगेको महसुस भयो । पार्टीका प्रतिनिधिहरूले शासन सञ्चालकको रूपमा जान पनि जनताबाटै निर्वाचित हुने विधिलाई जबजले अंगीकार गरी सर्वसत्तावादी आरोपबाट सदाकालका लागि मुक्ति पनि जबजले दिएको छ । सिद्धान्तको रूपमा जबज : नेकपा एमालेको पाँचौं महाधिवेशनमा जडसूत्रवाद र विसर्जनवादलाई परास्त गरौं र मार्क्सवादको सिर्जनात्मक प्रयोग गरौं भन्ने मूल नाराका साथ काठमाडौंमा २०४९ माघ १४ देखि २० सम्ममा सम्पन्न भएको थियो । उक्त महाधिवेशनमा नौलो जनवादी कार्यक्रम मोहनचन्द्र अधिकारीले, परिमार्जित नौलो जनवादी कार्यक्रम सीपी मैनालीले र जनताको बहुदलीय जनवादी कार्यक्रम मदन भण्डारीले प्रस्तुत गर्नु भएकोमा झन्डै दुई तिहाइ मतले जबजको कार्यक्रम पारित भएको थियो । यसलाई देशव्यापी प्रचार गर्न र संगठन निर्माणमा हिँडेका महासचिव मदन भण्डारी र संगठन विभाग प्रमुख जीवराज आश्रितको २०५० जेठ ३ गते दासढुंगामा रहस्मययी जिप दुर्घटना भई देहवसान भयो । शोकलाई शक्तिमा बदल्ने नेकपा एमालेको प्रणलाई सफल पार्न यसपछि माधवकुमार नेपाल महासचिव हुनुभयो । मदनको निधन पश्चात् हाल नेकपा एमालेका महासचिव शंकर पोखरेलले जबज कार्यक्रममात्र नभएर यो नवीन विचार हो भनेर बहस चलाउनु भए पनि तत्कालीन पार्टी नेतृत्वले स्वीकार गर्न सकेन । छैटांै महाधिवेशनको लागि राजनैतिक प्रतिवेदन प्रस्तुत गर्न मस्यौदा तयारीका सन्दर्भमा शंकर पोखरेलले जबजलाई सिद्धान्तको रूपमा प्रस्तुत गर्न अनुरोध गरेकोमा माधवकुमार नेपालले अहिले बेला भएको छैन भनेर नेतृत्व तयार नभएकोमा वामदेव गौतमले फरक राजनैतिक प्रतिवेदनमा जबजलाई सिद्धान्तको रूपमा प्रस्तुत हुने सुईको पाएपछि संस्थापन पक्षले पनि नेतृत्वदायी कार्यक्रमको रूपमा जबजलाई नेपालगन्जमा २०५६ माघ १२ देखि १८ सम्म भएको महाधिवेशनमा प्रस्तुत गर्यो । यसपछिका महाधिवेशनमा आठौं महाधिवेशनले जबजलाई सिद्धान्तका रूपमा स्वीकार गरेको थियो । यसरी चौथो महाधिवेशनमा तत्कालीन महासचिव झलनाथ खनालको प्रस्तावमा महासचिव बनेका मदन भण्डारी अनि त्यही महाधिवेशनमा रोपिएको नयाँ जनवादमा बहुदलीय प्रतिस्पर्धाको भू्रण क्रमश : विकसित हुँदै आठौं महाधिवेशनमा जबज सिद्धान्तको रूपमा विकसित भयो । छैटौ अधिवेशनमा केपी ओलीले प्रस्तुत गर्नु भएको जबजको कार्यनीतिक प्रस्ताव अत्यधिक बहुमतले पारित भएको थियो भने आठौं महाधिवेशनले केपी ओलीको प्रजातान्त्रिक संगठनात्मक पद्धतिलाई पारित गरे पनि अध्यक्ष भने झलनाथ खनाल हुन पुगे । नेकपा एमालेको पाँचौं महाधिवेशनमा जडसूत्रवाद र विसर्जनवादलाई परास्त गरौं र मार्क्सवादको सिर्जनात्मक प्रयोग गरौं भन्ने मूल नाराका साथ काठमाडौंमा २०४९ मा सम्पन्न भएको थियो। मार्क्सवादले समाजमा वर्ग रहन्छ भन्ने कुरा स्वीकार गरेपछि प्रत्येक वर्गको प्रतिनिधित्व राजनीतिक पार्टीहरूले गरिरहेका हुन्छन् भन्ने कुरा पनि स्वत : सिद्ध छ। मदन भण्डारीले २०४९ मा सम्पन्न पाँचौं महाधिवेशनमा नेपाली क्रान्तिको कार्यक्रम प्रस्तुत गर्दा राज्य व्यवस्था, शासन प्रणाली, आर्थिक व्यवस्था, सांस्कृतिक र शिक्षा, जाति धर्म र भाषा सम्बन्धमा प्रस्ट नीतिहरू उल्लेख गर्नुभएको छ। साथै, महिलाहरूको सम्बन्धमा, सामाजिक सुधारका सम्बन्धमा, न्याय व्यवस्था, प्रशासन र कर्मचारी सम्बन्धमा, प्रवासी नेपाली, विदेश सम्बन्धमा, सेना सम्बन्धमा, भूपू सैनिक र खेलकुद सम्बन्धमा पनि छ। मदन भण्डारीको निधनपश्चात् हाल नेकपा एमालेका महासचिव कमरेड शंकर पोखरेलले जबज कार्यक्रममात्र नभएर यो नवीन विचार हो भनेर बहस चलाउनु भएको थियो। २०४७ को संविधानमा आलोचनाका २७ बुँदा : जबजको मार्गदर्शक सिद्धान्त अर्थात् तत्कालीन अवस्था कार्यक्रमको रूपमा पारित जबजकै आलोकमा तत्कालीन महासचिव मदन भण्डारीले प्रस्तुत गर्नु भएको थियो । जुन संविधानमा २७ बुँदाहरू समावेश गरेर संविधान जारी नहुने हो भने यसले राजा कांग्रेस र वाममोर्चाबीचको त्रिपक्षीय राजनीतिक सम्झौताको उल्लंघन भएको ठहर्छ भनेर उद्घोष गर्नुभएको थियो । माथि उल्लेखित २७ बुँदामा रहेका विषयहरू बेवास्ता गर्दै संविधान मस्यौदामा रहेका प्रजातान्त्रिक र राष्ट्रिय हितका प्रावधान हटाउने प्रयत्न हुन्छ भने मुलुकले फेरि एउटा आँधीको सिर्जना नगरी अघि बढ्न सक्तैन । भविष्यद्रष्टा मदनले भनेबमोजिम राजाले परिपालना नगरी क्रमश : राज्य शक्ति आफ्नो हातमा लिएको कारणले २०६२६३ को जनआन्दोलन हुन गयो र २ सय ५० वर्षको राजतन्त्रको इतिहास सदाका लागि अन्त्य भयो । राजनीतिक अधिकारका सन्दर्भमा २७ बुँदाहरूकै जगमा २०६३ र २०७२ को संविधान निर्माण भएको पाइन्छ । जबजका विशेषताहरू : मदन भण्डारीले २०४९ मा भएको पाँचौं महाधिवेशनमा नेपाली क्रान्तिको कार्यक्रम प्रस्तुत गर्दा राज्य व्यवस्था, शासन प्रणाली, आर्थिक व्यवस्था, सांस्कृतिक र शिक्षा, जाति धर्म र भाषा सम्बन्धमा, महिलाहरूको सम्बन्धमा, सामाजिक सुधारका सम्बन्धमा, न्याय व्यवस्था, प्रशासन र कर्मचारी सम्बन्धमा, प्रवासी नेपाली, विदेश सम्बन्धमा, सेना सम्बन्धमा, भूपू सैनिक र खेलकुद सम्बन्धमा प्रस्ट नीतिहरू उल्लेख भएको छ । उल्लेखित विषयहरू पराम्परागत नौलो जनवादी क्रान्ति सफल भएका देशहरूले अवलम्बन गर्दै आएका विषय हुन् । तर जबजमा थप १४ विशेषता नेपाली समाजको यथार्थ विश्लेषणको आधारमा गरिएका व्यवस्थाहरूको समग्र सार नै जनताको बहुदलीय जनवादी सिद्धान्त हो । जबजका १४ विशेषता देहायानुसार रहेका छन् : १ संविधानको सर्वोच्चता : संविधानभन्दा माथि कोही नहुने र सबैको निम्ति अनुल्लंघनीय हुने र संविधानले समाजको प्रगति र रूपान्तरणलाई निकास दिन सक्ने हुनु पर्छ । २ बहुलवादी खुला समाज : प्रत्येक व्यक्तिलाई जनता र राष्ट्रको निम्ति सोच्ने बोल्ने र आफ्ना अनुभूतिहरू अभिव्यक्त गर्ने स्वतन्त्रताका साथै बाहिरी दुनियाँबाट अलग बन्द र एकोहोरो समाज हुनु हुँदैन । ३ शक्ति पृथकीकरणको सिद्धान्त : राज्य शक्ति एक व्यक्ति वा संस्थामा केन्द्रीकृत नभई कार्यपालिका व्यवस्थापिका न्यायपालिका लगायत संवैधानिक अंगहरूमा राज्यशक्तिको बाँडफाँट हुनुपर्छ । ४ मानवाधिकारको रक्षा : मानवाधिकारको घोषणापत्रअनुसार प्रतेक व्यक्तिको अधिकार सुनिश्चतता हुनुपर्छ । ५ बहुदलीय प्रतिस्पर्धात्मक व्यवस्था : वर्ग रहुञ्ज्याल वर्गीय चरित्रलाई बोक्ने राजनैतिक दलहरू हुन्छन् र ती दलहरूबीच शासन सञ्चालनका सन्दर्भमा स्वतन्त्र प्रतिस्पर्धा गर्ने स्वतन्त्रता हुनुपर्छ । ६ आवधिक निर्वाचन : निश्चित अवधिमा निर्वाचन भई जनताको अभिमतबाट शासन व्यवस्था हुनुपर्छ । ७ बहुमतको सरकार र अल्पमतको विपक्ष हुने व्यवस्था हुनुपर्छ । ८ कानुनी शासन : कानुनद्वारा स्थापित निकायवाट औपचारिक निर्णयबाट मात्रै कुनै व्यक्तिले सजाय पाउनु पर्छ । ९ जनताको जनवादी व्यवस्थाको सुदृढीकरण : पुरानो व्यवस्थामा रहेका सबै प्रकारका शोषणको अन्त्य गर्न केन्द्रित हुने, त्यसपछि नयाँ उत्पादन सम्बन्धका आभारमा समाजका सबै क्षेत्रमा भौतिक तथा सांस्कृतिक हिसाबले विकास गर्ने कुरामा केन्द्रित हुने र समाजवादमा रूपान्तरण गर्ने तयारी हुने कुरा यसमा पर्छ । १० विदेशी पुँजी र प्रविधि : कानुनको सीमाभित्र राष्ट्रिय हितलाई ख्याल गरेर वैदेशिक पुँजी र प्रविधिको लगानी संरक्षण र उपयोग गरिनेछ । ११ क्षतिपूर्ति : समाज रूपान्तरणका बाधक सामन्ती तत्वबाहेक सबैलाई जमिनको क्षतिपूर्ति दिइने र सो रकम उद्योग व्यापार र व्यवसायमा लगानी गर्ने नीति लिइनेछ । १२ विदेश नीति : पञ्चशील र असंलग्न परराष्ट्र नीति हुनेछ । १३ नेतृत्व र अधिनायकत्व : जनसेवा पहलकदमी र प्रतिस्पर्धाको आधारमा नेतृत्व प्राप्त गर्ने र जनताको जनवादी सत्ता कायम गरिनेछ । र अधिनायकत्व भनेको राज्य सत्ता भन्ने कुरा बुझ्नु पर्छ । १४ जनताको बहुदलीय जनवाद : हाम्रो सन्दर्भमा यो सामन्तवाद, दलाल नोकरशाही पुँजीवाद र साम्राज्यवाद विरोधी कार्यक्रम हो । यसमा बहुदलीयता हुने भएकोले अन्य देशमा अभ्यास गरिएका समाज रूपान्तरणका कार्यक्रमभन्दा भिन्न र विशेष रहेको छ । जबजपछिको बाटो : माथि उल्लेख गरिएका जबजको मार्गदर्शक सिद्धान्तलाई जननेता मदन भण्डारी व्यख्या र विश्लेषण गरेर नेपाली समाजलाई समाजवादमा रूपान्तरण गर्ने संक्रमणकालीन बाटो देखाई दिनु भएको छ । उहाँले यसको व्यावहारिक प्रयोग गर्ने जिम्मा हामीलाई छोडेर जानुभएको छ । २०४७ पश्चात् २०८२ सम्म आइपुग्दा नेपालको अन्तरिम संविधान, २०६३ र नेपालको संविधान, २०७२ गरी दुईवटा संविधान लेखन गरिसक्यौ । २००७ देखि थाँती रहेको संविधानसभाबाट संविधान लेख्ने कार्यभार पनि हामीले पूरा गरेका छौं । यसै अवधिमा राजा ज्ञानेन्द्रको प्रत्यक्ष शासन पनि देखियो भने माओवादी आन्दोलनमा १७ हजार मानिसको मृत्युको भार पनि मुलुकले व्यहोरेको छ । कोरोना कहरले मुलुकको आर्थिक र सामाजिक क्षेत्रमा अपूरणीय क्षति पुर्याएको पनि यसै अवधिमा हो । यसै अवधिमा वैदेशिक ऋणको भार अत्याधिक भएको र डेब्ट सर्भिसमा ठूलो बजेट छुट्ट्याउनु पर्ने र वैदेशिक रोजगारीमा दैनिक २५ सय युवा गएको छन् भने करिब १९ सय युवा देश भित्रिएको स्थिति छ । यस अवधिमा नेपाली कांग्रेसलाई दुई पटक जनताले बहुमतको सरकार बनाउन जनादेश दिए भने नेकपा एमालेलाई हालसम्म यो अवसर नेपाली जनताले दिएका छैनन् । अल्पमत र अन्य दलको सहयोगमा नेकपा एमालेले २०५१ मा ९ महिना माधवकुमार नेपालले २२ महिना झलनाथ खनालले ६ महिना र केपी ओलीले एक पटक १० महिना, एक पटक ४१ महिना र हाल १२ महिना सरकारको नेतृत्व गर्न पाएको छ । यस अवधिमा बहुमत पाएको नेपाली कांग्रेसलगायत कुनै पनि सरकारले पनि ५ वर्ष सरकार चलाउन सकेनन् । यस अवधिमा नेकपा एमालेले सरकारको नेतृत्व गर्दा २०५१ मा वृद्ध भत्ताको सुरुवात गरेर अहिले ७० वर्षभन्दा माथिका वृद्धले प्रत्येक महिना ४ हजार भत्ता पाउने भएका छन् । प्रत्येक पालिकालाई ३ लाख बजेट छुट्ट्याएकोमा अहिले प्रत्येक पालिकाले न्यूनतम १२ करोड बजेट सिधै पाउने अवस्था बनेको छ । पञ्चायतको अन्तमा ८ हजार किलोमिटर सडक रहेकोमा प्रत्येक जिल्लामा सडक सञ्जाल पुग्नुको साथै १ लाख १० हजार किलोमिटर सडक निर्माण भएको छ । २०४७ अघि ७१ हजार सेट टेलिफोन वितरण भएकोमा अहिले ३ करोड ५० लाख सिम बिक्री भएका छन् । विद्युत् सेवा र खानेपानी सेवा ८ प्रतिशत र १५ प्रतिशत जनताले पञ्चायत अन्तमा उपभोग गरेकोमा अब झन्डै शतप्रतिशत जनताले सेवा पाएको स्थिति छ । कालापानीलगायतका भूभागमा राजा महेन्द्रले भारतीय सेना तैनाथ गर्न दिएको र राजा वीरेन्द्रले कालापानी भएको चुच्चे नक्सा २०३२ मा बुच्चे बनाएकोमा नेकपा एमालेका अध्यक्ष केपी शर्मा ओलीको नेतृत्वको सरकारले २०७७ मा चुच्चे नक्सा पुनस्र्थापना गरेका थिए । चीनसँग पारवहन सन्धि गरेर भारतवेष्ठित राष्ट्रलाई भूजडित राष्ट्रमा रूपान्तरण गरे । योगदानमा आधारित समाजिक सुरक्षा कोषको व्यवस्था श्रम ऐन, २०७५ ले श्रमिकको हकहितको संरक्षणसमेत गरेको छ । हुलाकी राजमार्ग भारतले बनाइदिन्छु भनेर २० वर्षदेखि अलपत्र छोडेकोमा आफ्नै बजेटले निर्माण गरेको छ । भूकम्पबाट भएको क्षतिको पुनर्निर्माण कोरानासँग जुधेर सामना गरेको लगायत थुप्रै जनसेवाका काम जबजकै सिद्धान्तको बाटो पछ्याएर भएका छन् । तर, पेट्रोल बेचेर सधैं सरप्लस बजेट बनाउने खाडी मुलुकको विकास देखेका र त्यसलाई विकासको मानक बनाएका युवा पिँढीको अपेक्षा पूरा गर्न सकेको अवस्था छैन । यसले लामो समय जेलनेल भोगेर ल्याएको प्रजातन्त्रको फल जबजको बाटोबाट जनतालाई चखाउन लागिपरेका नेकपा एमालेका नेताहरूलाई सामाजिक सञ्जालबाट भ्रमपूर्ण लाञ्छना लगाइएको छ । यो कार्य कदापि उचित होइन । बरु सप्रमाण गलत कामको प्रतिवाद अदालत वा सम्बन्धित निकायमा गरेमा भविष्य द्रष्टा जननेता मदन भण्डारीका जबजका माध्यमबाट समाज रूपान्तरण गर्ने सपनालाई न्याय मिल्ने थियो भन्ने कुरा राख्दै अन्तमा जननेता मदन भण्डारीको जन्मजयन्तीमा उहाँमा हार्दिक श्रद्धा सुमन अर्पण गर्दछु ।"
एमबाप्पेद्वारा पिएसजीविरुद्ध नैतिक उत्पीडनको मुद्दा दायर,"काठमाडौं : रियल म्याड्रिडका स्टार किलियन एमबाप्पेले आफ्नो पूर्व क्लब पेरिस सेन्टजर्मेन (पिएसजी)विरुद्ध नैतिक उत्पीडनको आरोप लगाउँदै कानुनी उजुरी दायर गरेका छन्। पेरिसको अभियोजन कार्यालयले बिहीबार यसको पुष्टि गरेको हो। एमबाप्पेले पिएसजीले आफूलाई ५५ मिलियन युरो (अन्दाजी ६१ मिलियन अमेरिकी डलर) पारिश्रमिक तिर्न बाँकी रहेको दाबी गरेका छन्। यस्तै २०२३२४ सिजन सुरु हुनु अघि क्लबसँगको सम्झौता नबढाउने निर्णय गरेपछि क्लबले गरेको व्यवहारबाट उनी असन्तुष्ट छन्। अभियोग अनुसार एमबाप्पेले आफू लोफ्टिङको सिकार भएको दाबी गरेका छन्। यो फ्रान्समा प्रायः खेलाडीलाई मुख्य टोलीबाट अलग राखेर खेल, प्रशासनिक वा अनुशासनात्मक कारण देखाइने अभ्यास हो। एमबाप्पेले ७ वर्षमा क्लबका लागि कीर्तिमानी २५६ गोल गर्दै पिएसजीबाट रियल म्याड्रिड गएका हुन्। एमबाप्पे बिना पिएसजीले यस सिजन च्याम्पियन्स लिग जित्न सफल भयो। एमबाप्पेको पिएसजीसँगको सम्बन्ध कटुतापूर्ण रूपमा टुङ्गिएको थियो। पिएसजीले २०२२ मा एमबाप्पेलाई इतिहासकै सबैभन्दा महँगो प्रस्ताव दिँदै सम्झौता नवीकरण गराएको थियो।"
राजन र सन्तोषी बने रोड रेसका च्याम्पियन,"काठमाडौं : वीर गणेशमान सिंह फाउन्डेसनअन्तर्गत वीर गणेशमान सिंह स्पोर्ट्स कमिटीको आयोजनामा पाँचौं वीर गणेशमान सिंह १० किलोमिटर रोड रेस शनिबार काठमाडौंमा सम्पन्न भएको छ। पुरुषतर्फ त्रिभुवन आर्मी क्लबका राजन रोकायाले ३१ मिनेट २२ सेकेन्डमा दौड पूरा गर्दै उपाधि जिते। उनका सहकर्मी खड्क बहादुर खड्का ३१ मिनेट ५५ सेकेन्डमा दौड समाप्त गर्दै दोस्रो भए भने मुकेश बहादुर पालले ३२ मिनेट १२ सेकेन्डमा दौड पूरा गर्दै तेस्रो स्थान हासिल गरे। बागलुङका तीर्थ पुन चौथो भए भने केन्याका जुलियस मुरीउकीले पाँचौं स्थान प्राप्त गरे। महिलातर्फ भने राष्ट्रिय कीर्तिमानी धाविका सन्तोषी श्रेष्ठले ३८ मिनेट ३ सेकेन्डमा दौड पूरा गर्दै उपाधि जितिन्। त्रिभुवन आर्मी क्लबकी पूर्ण लक्ष्मी न्यौपानेले ३९ मिनेट १९ सेकेन्डमा दौड पूरा गर्दै दोस्रो स्थान प्राप्त गरिन् भने एपीएफका आशा रावतले ४० मिनेट २७ सेकेन्डमा दौड पूरा गर्दै तेस्रो स्थान हासिल गरिन्। सोही क्लबकी फूलमति राना ४० मिनेट २७०१ सेकेन्डमा दौड समाप्त गर्दै चौथो भइन्। दौड दरबारमार्गस्थित एडिडास शोरुमबाट बिहान ७ बजे सुरु भई भद्रकाली, रत्नपार्क, जमल, दरबारमार्ग, केशरमहल, लैनचौर, लाजिम्पाट, महाराजगन्ज, बालुवाटार, नक्शाल, जय नेपाल हल हुँदै पुनः दरबारमार्गमै समाप्त भएको थियो। प्रतियोगितामा विभागीय टिम, संघसंस्था, विद्यालयकलेज, विदेशी धावकसहित करीब ५५० खेलाडीहरूको सहभागिता रहेको थियो। पुरुष तथा महिला दुवैतर्फ प्रथम स्थान प्राप्त गर्ने खेलाडीले नगद ६० हजार, दोस्रोले ३० हजार, तेस्रोले १५ हजार, चौथोले १० हजार र पाँचौँले ५ हजार रुपैयाँ पुरस्कार प्राप्त गरेका छन्। दौडको कोर्ष रेकर्ड भने अझै भंग हुन सकेन। महिलातर्फ राजपुरा पछाईको ३६ मिनेट ४३२ सेकेन्ड र पुरुषतर्फ गोपीचन्द्र पार्कीको ३१ मिनेट ११४ सेकेन्ड कोर्ष रेकर्ड कायम छ।"
पारिवारिक विद्रोह गरेर श्रेष्ठ टेलरिङ स्थापना गरेको हुँ,"सटिङ एन्ड सुटिङ भन्नेबित्तिकै जोसुकैले झट्ट सम्झन्छन्, श्रेष्ठ टेलरिङ । विगत ५० वर्षदेखि यो नाम नेपाली उपभोक्ताबीच चिरपरिचित छ । हरेक आवश्यकता र चाहनाअनुसार लुगा सिलाउने मात्र नभई टेलरिङ व्यवसायलाई प्रतिष्ठित बनाउने काम पनि श्रेष्ठ टेलरिङले गरिरहेको छ । किसान परिवारका छोराले विद्रोह नै गरेर सुरु गरेको यो व्यवसाय आज साम्राज्यको रूपमा फैलिएको छ । ७२ वर्षका श्रेष्ठ टेलरिङका संस्थापक बाबुकाजी श्रेष्ठसँग अन्नपूर्णकर्मी सुनीता कार्कीले गरेको कुराकानीको सम्पादित अंश : श्रेष्ठ टेलरिङले ५० वर्षको यात्रा पार गरिरहँदा कसरी मूल्यांकन गर्नुहुन्छ बितेका दिनलाई ? सुरुवातका दिन कस्ता थिए ? सुरुका दिनमा खान नपाउने अवस्था थियो । दमाईं जातिले गर्ने काम भन्थे । हामीकहाँ खेतीकिसानीबाट खान पुग्ने अवस्था थिएन । त्यति बेला रेडिमेड कपडा त्यति हुँदैनथे । सबै थानका कपडा सिलाएर नै लगाउनुपथ्र्यो । तर, तिनीहरू मिहिनेत गर्दैनथे । यस्तो देखेर म काम गर्छु र पैसा कमाउँछु भन्ने लाग्यो । त्यहीअनुसार मैले यो कामलाई सिक्ने कोसिस गरँे । यसका लागि मैले खिचापोखरीमा रहेको सुनीता सिलाइ प्रशिक्षण केन्द्रमा गएर करिब ६ महिनाको कोर्स गरँे । त्यहाँ महिला तथा पुरुषहरूलाई सिकाउने गरिन्थ्यो । २०३१ सालतिरको कुरा थियो । करिब ६ रुपैयाँमा सिलाइ सिकेको हो । त्यहाँ प्रशिक्षण लिएपछि सानो टेलरमा गएर अभ्यास गरेँ । राति अबेरसम्म त्यही टेलरमा काम गर्थें किनभने मलाई जसरी पनि सिक्नु थियो । अलिक समय अर्काकोमा अभ्यास गरेपछि आफ्नै कोठामा लुगा सिलाउन थालेँ । एउटा मिसिन किनेर ल्याएर पुराना लुगा सिलाउन थालेँ । चावहिल भगवान् थानमा पुख्र्यौली घर थियो । त्यहाँ नै लुगा सिलाउन थालेँ । सिक्दै काम गर्दै गर्दा राम्रै भएको थियो । पछि सिलाउन आइसकेपछि च्यातिएका, फाटेका लुगा सिलाउन थालेपछि, त्यहाँ सबै मान्छे आउन थाले । मै सुत्ने कोठामा नै पसल खोलेको थिएँ । कोठामा सारासंसारका मान्छे पस्न थालेपछि मेरा बुबाआमालाई मन परेन । त्यस बेला म सरकारी जागिर खान्थेँ, सुन्धारामा । रक्षा नियन्त्रण कार्यालयमा टाइपिस्ट मुखिया थिएँ । तलबले खानै पुग्दैनथ्यो । २ सय २५ रुपैयाँ तलबले मेरो परिवार पाल्न गाह्रो थियो । चावहिलबाट आउनजान बस भाडा र खाजामै पैसा सकिन्थ्यो । त्यति बेला मेरी ठूली छोरी जन्मिसकेकी थिई । श्रीमती, बच्चा, बाबुआमा सबैको हेरविचार गर्नुपर्ने जिम्मा मेरो थियो, त्यतिबेला । तालिम लिएर सिलाइ सुरु गरेपछि बाबुआमालाई मन परेन । अनि, विद्रोह गरेर बागबजार सरेँ । यहाँ एउटा कोठा लिएँ, मेरो परिवार ल्याएर राखेँ । एउटा सानो मिसिन हातेकल किनेर ल्याएँ । श्रीमतीको सुन नेपाल बैंकमा धितो राखेर ऋण लिएँ, करिब ५ सय रुपैयाँमा त्यो मिसिन किनेँ । दिउँसो सरकारी जागिर खाएँ, बिहान र साँझ सिलाउने काम गर्थें । सुरुमा बूढाबूढीले मात्र काम गयौं । मैले सिलाएँ अनि मेरी बुढीले हातको काम सिकिन् । सिक्दै गएपछि आइरन लगाउन पनि जानिन् । त्यसले मलाई निकै सहायता मिल्यो । २०३६ सालमा जनमत संग्रहको बेलामा मैले सरकारी जागिर छाडेँ । पुरानो लुगा सिलाउँदै गरेपछि स्कुल ड्रेस सिलाउन थालँे । बागबजारको अहिलेको श्रेष्ठ टेलरिङको मुख्य कार्यालय भएको स्थानभन्दा रत्नपार्कतिर अलिक माथि गल्लीमा सुरु गरेँ । त्यसपछि बाहिर बागबजारको मुख्य रोडमा पसल निकालँे । अहिले भएको स्थानमा पसल भएको पनि ४० वर्ष कटिसक्यो । अहिलेको प्रविधियुक्त तथा फेसनमैत्री समयमा टेलरिङ व्यवसायमा आएका प्रमुख परिवर्तन केके हुन् ? पहिला हातले चलाउने मिसिन आयो, त्यसपछि खुट्टाले चलाउने मिसिन आयो । पछि विद्युतीय मिसिन आयो । अहिले थप एड्भान्स मिसिन आइसकेका छन् । समयअनुसार परिवर्तन हुँदै गयो । मैले त्यहीअनुसार किन्दै गएँ । कामको माग पनि त्यहीअनुसार बढ्दै गयो । सिलाउने कपडा मात्र नभई पछि रेडिमेड पनि चल्यो, हामीले पनि राख्यौं । समयले प्रविधिमा, डिजाइनमा, टेन्डिङमा जे माग्यो त्यहीअनुसार श्रेष्ठ टेलरिङ अघि बढ्दै गयो । समस्या आउँदै गर्छ अनि जाँदै पनि गर्छ । प्रविधिसँगै फेसनमा पनि धेरै परिवर्तन हुँदै गयो । त्यो फेसनलाई हामीले अँगाल्दै गयौं । त्यसो नगरेको भए ५० वर्षसम्मको यात्रा तय गर्न गाह्रो हुन्थ्यो । टेलरिङ क्षेत्रमा व्यक्तिगत लगानीबाट सुरु भई यत्रो यात्रा तयार गर्ने हामी मात्रै होऔँला । ५० वर्षसम्म टेलरिङ व्यवसायलाई निरन्तरता दिन कुनै सजिलो काम होइन, तपाईंले भोग्नुपरेका चुनौती के थिए ? धेरै किसिमका चुनौती भोगेँ । कहिले मजदुरको समस्या, कहिले कालिगडको समस्या, कहिले आन्दोलन, कहिले राजनीतिक परिवर्तन, फेरि कहिले लगानीको नै समस्या, यावत् समस्या झेल्दै आयौं । आर्थिक समस्या त झन् सुरुबाट नै थियो । बैंकबाट ऋण लिएर व्यवसाय सुरु गरियो । विस्तारका क्रममा पनि लगानीको नै कुरा आउँछ । यहाँबाट कमाएको अन्त कतै लगानी नगरी यसमा नै लगानी गर्दै आइरहेको छु । समय परिवर्तसँगै हामीले पनि धेरै परिवर्तन भोगेका छौं । २०६५०६६ सालतिर ३ जनासम्म कालिगड थिए तर अहिले ४० कालिगड छन् । एकदम नै प्रतिस्पर्धा बढेको छ । टेलरिङ व्यवसायको प्रतिस्पर्धा रेडिमेडसँग भइरहेको छ । उद्योगमा टिकिरहँदा ग्राहकको विश्वास कसरी कायम गर्नुभयो ? ग्राहक सन्तुष्टिका लागि तपाईंको प्रमुख उपाय के हो ? हरेक दिन उहाँहरूको सेवामा काम गर्दै गयौं । कमीकमजोरी केही गरेको छैन । राम्रो नै गर्दै आइरहेको छु । केही कमीकमजोरी भएको भए माफी पनि माग्छु । अर्को कुरा हामीले ग्राहकको सेवाका लागि समयमा नै डेलिभरी गर्ने र महत्वपूर्ण भनेको गुणस्तरमा सम्झौता गरेका छैनौं । मुख्य यसको मूल्य हामीले रिजनएबल नै राखेका छौं । यसले पनि ग्राहकलाई आकर्षित गरेको छ जस्तो लाग्छ । यो व्यवसाय पारिवारिक रूपमा सञ्चालन हुँदै आएको छ ? यसमा नयाँ पुस्ताको सहभागिता कस्तो छ ? हामी बूढाबूढीले ऋणबाट सुरु गरेको यो व्यवसाय अहिले मेरै छोराछोरीको हातमा छ । यही व्यवसायले जोडेका २ वटा घर छन् । बागबजारको मुख्य सडकमा सानो खालको छ । अलि पर अलि ठूलो घर छ । यसले नै मेरा छोराछोरीको शिक्षादीक्षा गरायो । अहिले उनीहरूले नै यो पेसा सम्हालेका छन् । मेरा २ छोरा र २ छोरी छन् । सबैले यही नै काम गरिरहेका छन् । उपत्यकामा अहिले हाम्रा ६ वटा आउटलेट छन् । ठूलो छोराले मैतिदेवी, ठूली छोरीले चावहिल, नातिनीले धुम्बाराही, भदाले चुच्चेपाटी, पुरानो घरबेटीले त्रिपुरेश्वरमा चलाउँछन् । बागबजारमा कान्छो छोरोले हेर्छ । नेपालमा रेडिमेड कपडाको बढ्दो प्रभावले टेलरिङ व्यसायमा कस्तो असर गरेको छ ? प्रतिस्पर्धालाई कसरी हेर्नुभएको छ ? रेडिमेड छ्यापछ्याप्ती छन् । तर, रेडिमेड लुगा लगाउनेले रेडिमेड नै लगाउँछन् । सिलाएर लगाउनेले सिलाएर नै लगाउँछन् । त्यसो भएको भएर हाम्रो काम त्यस्तो प्रभावित भएको छैन । तर, साना टेलरहरू प्रभावित भइरहेका छन् । हामी स्थिर भइसकेकाले कमीकमजोरीलाई सुधार्दै अघि बढिरहेका छौं । अर्को भनेको श्रेष्ठ टेलरिङ ब्रान्ड भइसकेको छ । हाम्रो नामले नै ग्राहकहरू हामीप्रति आकर्षित हुनुुहुन्छ । प्रतिस्पर्धा छ तर हामी ग्राहकप्रति विश्वस्त छौं । श्रेष्ठ टेलरिङको भविष्यको योजना के छ ? मेरा लागि त पुगिहाल्यो । म रिटायर्ड भइसकेँ । अब गर्ने र यसलाई अघि बढाउने भनेको मेरा छोराछोरीले हो । उनीहरूलाई जिम्मा दिइसकेँ । आगामी दिनमा कसरी अघि लैजाने उनीहरूलाई नै थाहा छ । मैले यहाँसम्म ल्याएँ । रूख मैले रोपिसकँे । फल फलिसक्यो, टिपेर खाने, मल हाल्ने, जल हाल्ने यसलाई हुर्काउने र फुर्काउने काम अब छोराछारीको हो । अहिलेसम्म उनीहरूले गरेको काममा सन्तुष्ट छु । अब मैले निर्देशनसल्लाहसुझाव मात्र दिने काम गरेको छु । तपाईंजस्ता दीर्घकालीन उद्यमीहरूबाट नयाँ पुस्ताले के सिक्नुपर्छ ? सफल व्यवसायी बन्नका लागि तपाईंको सन्देश के हो ? पहिलाको जस्तो सानो पुँजीलाई अहिले व्यवसाय सुरु गर्न सकिँदैन । लगानीका लागि बैंकको लोन चाहिन्छ, त्यसका लागि धितो चाहिन्छ । यससँगै महत्वपूर्ण भनेको सीप चाहिन्छ, लगन चाहिन्छ । पैसा नभएर पनि हुँदैन पैसा भएर पनि हुँदैन । सीप, लगन, मिहिनेत, धैर्य र इमानदार पनि हुनुपर्छ ।"
