शीर्षक,विवरण
उपचारमा उन्नति,"३० वर्षको अवधिमा नेपालको स्वास्थ्य सेवामा के प्रगति भयो ? यसको जवाफ दिइरहनु पर्दैन। नेपाल र नेपाली चिकित्सकले पाएका अन्तर्राष्ट्रिय पुरस्कारहरू नै जवाफका लागि पर्याप्त छन्। उपचार सेवामा बढ्दो प्रगति र पहुँचका कारण नै नेपाल र नेपाली चिकित्सकहरूले विभिन्न अन्तर्राष्ट्रिय पुरस्कार हात पार्न सफल भएका छन्। गुणस्तरीय उपचार सेवाको लागि चाहिने तीन महत्त्वपूर्ण पक्षहरू हुन्, दक्ष जनशक्ति, आधुनिक उपकरण र भौतिक संरचना। यी तीनवटै क्षेत्रमा भएको प्रगतिले स्वदेशमै रोगको पहिचानदेखि उपचारसम्म सम्भव भएको छ। विगतमा क्यान्सर, मुटु, मिर्गौला र कलेजोजस्ता नसर्ने रोगका बिरामीले रोगको पहिचान गर्न विदेश जानै पर्ने अवस्था थियो। अहिले त्यो हैरानी व्यहोर्नु पर्दैन। वरिष्ठ जनस्वास्थ्य विशेषज्ञ डा सुशीलनाथ प्याकुरेलका अनुसार, तीन दशकअघि कुन रोग लागेर ज्यान गएको हो भन्ने थाहा नै नपाई कयौंको अकालमा ज्यान जाने गर्थ्यो। तर, अहिले समयमै रोगको पहिचान गरी उपचार गराएर निको पार्न सकिन्छ। त्यसैले २०४७ सालमा नेपालीको औसत आयु (वर्ष) ५५ थियो। अहिले २०८० सालमा आयु बढेर ७४ वर्ष पुगेको छ। आधुनिक चिकित्सा (एलोपेथी), आयुर्वेद, होमियोप्याथी, युनानी, प्राकृतिक चिकित्सा, अकुपन्चर लगायतका सेवामा पहुँच पुगेको छ। आधारभूत एवं आकस्मिक स्वास्थ्य सेवा पनि नजिकै पाउन थालेका कारण औसत आयु वृद्धि भएको जनस्वास्थ्य विज्ञहरू बताउँछन्। मुलुकमा प्रजातन्त्रको पुनःस्थापनापछि उल्लेखनीय उपलब्धि हासिल भएका क्षेत्रहरूमा स्वास्थ्य अग्रपंक्तिमा पर्ने वरिष्ठ जनस्वास्थ्य विशेषज्ञ डासुशीलनाथ प्याकुरेल बताउँछन्। डा प्याकुरेल भन्छन्, विकसित मुलुकको तुलनामा हाम्रो स्वास्थ्य सेवा पिछडिएको अवस्थामा छ। तापनि पछिल्लो तीन दशकमा स्वास्थ्य क्षेत्रमा निकै प्रगति भएको छ। नेपालीको प्रतिव्यक्ति आय वृद्धि भएसँगै उपचार गराउन सक्ने सामर्थ्य पनि बढेको छ। शिशु मृत्युदर मातृ मृत्युदरमा सुधार नेपालको संविधान २०७२ ले आधारभूत स्वास्थ्यसेवालाई मौलिक हकको रूपमा स्थापित गरेको छ। सुरक्षित मातृत्व तथा प्रजनन स्वास्थ्य अधिकार ऐन २०७५ तथा जनस्वास्थ्य ऐन २०७५ ले प्रजनन स्वास्थ्य तथा सुरक्षित मातृत्व र नवजात शिशु स्वास्थ्यलाई आधारभूत स्वास्थ्य सेवा मार्फत हरेक नागरिकलाई निःशुल्क रूपमा सेवा पुर्याउने लक्ष्य लिएको छ। स्वास्थ्य तथा जनसंख्या मन्त्रालयका प्रवक्ता डा प्रकाश बुढाथोकीका अनुसार संविधान तथा ऐनले प्रदान गरेका अधिकार तथा हकमा बच्चा जन्माउने क्रममा ज्यान जान दिनु हुँदैन भन्नेले महत्त्व दिइएको छ। २०४७ सालमा बालमृत्युदर उच्च थियो। एक हजार बालबालिका जन्म हुँदा १ सय ३९ जनाको पाँच वर्ष नपुग्दै मृत्यु हुने गर्थ्यो। अहिले प्रति एकहजार बालबालिकाको जन्म हुँदा २७ जना मात्र मृत्यु हुने गरी बालमृत्युदर घटेको छ। प्रति एकलाख शिशुलाई जीवित जन्म दिँदा ८ सय ५० जना महिलाको मृत्यु हुने गरेकोमा अहिले त्यो १ सय ५१ मा झरेको छ। बाल मृत्यु तथा मातृ मृत्युदरमा उल्लेख्य सुधार गरेका कारण नेपाल सम्मानित पनि भएको छ। विश्वव्यापी रूपमा नेपालले सहस्राब्दी विकास लक्ष्यअनुसार उच्च रहेको मातृ तथा बाल मृत्युलाई न्यून गरी मातृ तथा बाल स्वास्थ्य सुधारमा गरेको योगदानका लागि अन्तर्राष्ट्रिय पुरस्कारसमेत पाइसकेको छ। आँखा उपचारमा उन्नति आँखाको उपचारका लागि विदेशीको गन्तव्य नेपाल बनेको छ। तराई क्षेत्रका आँखा अस्पतालहरूमा ८५ प्रतिशतसम्म भारतीय बिरामीले सेवा लिइरहेका छन्। मोतिबिन्दु उपचार गर्ने सरल विधि (इन्ट्राअकुलर लेन्स) को विकास गरेका डा सन्दुक रुइतले विभिन्न अन्तर्राष्ट्रिय पुरस्कारसमेत पाएका छन्। अन्धोपन हटाउन खेलेको योगदानको कदर गर्दै उनलाई ईशा अबार्डबाट सम्मानित गरिएको छ। डा रुइतले अन्य अन्तर्राष्ट्रिय पुरस्कारसमेत पाइसकेका छन्। तिलगंगा आँखा केन्द्र, नेपाल आँखा अस्पताल, लायन्स आइकेयर सेन्टर, बीपी कोइराला लायन्स सेन्टर फर अप्थाल्मिक स्टडिजजस्ता संस्थाहरू पनि आँखा उपचारमा उल्लेखनीय योगदान गरिरहेका छन्। पछिल्लो तीन दशकयता आँखा रोग विशेषज्ञहरूको संख्या पनि ह्वात्तै बढेको छ। प्रत्यारोपणमा प्रगति तीन वर्षअघि नेपालमा मिर्गौला, कलेजो प्रत्यारोपणको विषय नै आश्चर्यलाग्दो थियो। तर, अहिले मिर्गौला, कलेजो प्रत्यारोपणको लागि विदेश जानु पर्दैन। नेपाली दक्ष चिकित्सकहरूबाट सफलतापूर्वक प्रत्यारोपण हुन्छ। सहिद धर्मभक्त राष्ट्रिय प्रत्यारोपण केन्द्रले सञ्चालनमा आएको १२ वर्षको अवधिमा एक हजार तीन सयभन्दा बढीको मिर्गौला प्रत्यारोपण भएको छ। सो केन्द्रमा हालसम्म ३३ जनाको कलेजो प्रत्यारोपण भइसकेको छ। केन्द्रमा १५ देखि २० लाखमा कलेजो प्रत्यारोपण हुने गरेको छ। जुन संसारमै सबैभन्दा कम शुल्कमध्येमा पर्छ। गत आर्थिक वर्ष २०८००८१ मा १ सय ९६ जनाको मिर्गौला र १५ जनाको कलेजो गरी जम्मा २ सय ११ जनाको प्रत्यारोपण शतप्रतिशत सफलताका साथ सम्पन्न गरेको कुरा समेत केन्द्रले जनाएको छ। केन्द्रले आफ्नै भवन बिना न्यून जनशक्तिका बाबजुत पनि सेवा प्रवाह गरिरहेको छ। केन्द्रलाई उपयुक्त जग्गा उपलब्ध गराउन सके आफ्नै स्रोतसाधनबाट तीन सय बेडको भवन निर्माण गर्ने योजना बनाएको छ। हाल वार्षिक करिब दुई सय जनाको मिर्गौला प्रत्यारोपण र १५ जनाको कलेजो प्रत्यारोपण गरिरहेको छ। यस केन्द्रलाई अन्य संस्था जस्तै शैक्षिक प्रतिष्ठान बनाउन सके तीन सय प्रतिशत थप कलेजो तथा मिर्गौला प्रत्यारोपण गर्ने सक्ने लक्ष्य लिइएको छ। १५ वर्षअघि त्रिवि शिक्षण अस्पताल महाराजगन्जमा उपचारका लागि पुगेका मिर्गौलाका बिरामीको केही परीक्षण गर्नु परे बाहिर पठाइन्थ्यो। औषधिहरू बाहिरबाट ल्याउनु पर्थ्यो। सेवा पाउन पालो कुर्नु पर्थ्यो। तर अहिले पूर्वाधार मात्र बनेको छैन। सेवामा पहुँच पनि बढेको छ। २०६५ सालमा मिर्गौला प्रत्यारोपण सुरु भएयता झन्डै एक हजार अस्पतालमा व्यक्तिको मिर्गौंला प्रत्यारोपण भइसकेको छ। २०७६ सालमा प्रधानमन्त्री केपी शर्मा ओलीले समेत यसै अस्पतालमा मिर्गौला प्रत्यारोपण गराएका थिए। पछिल्लो ६ वर्षदेखि जटिल मानिने कलेजो प्रत्यारोपण सेवा पनि सुरु भएको छ। वरिष्ठ कलेजो सर्जन प्राडा रमेशसिंह भण्डारीका अनुसार ६ वर्षको अवधिमा १६ जनाको कलेजो प्रत्यारोपण भइसकेको छ। ९ वटा कलेजो प्रत्यारोपणमा विदेशी चिकित्सकको संलग्नता रहे पनि हाल नेपाली चिकित्सकहरूले मात्रै गर्दै आएका छन्। ९ पटकसम्मको प्रत्यारोपणमा हामीले विदेशी अनुभवी चिकित्सकको सहयोग लियौं। तर अहिले हामी आफैंले मात्र गर्दै आइरहेका छौं, प्राडा भण्डारी भन्छन्, कलेजो प्रत्यारोपणमा बिरामीहरू अपेक्षाअनुसार आएका छैनन्। कतिपयलाई जानकारीसमेत नभएको हुन सक्छ। बिरामी आएमा हरेक महिना कलेजो प्रत्यारोपण गर्न सक्ने गरि सामर्थ्य बढाएका छौं। पछिल्लो दुई दशकको अवधिमा स्वास्थ्य क्षेत्रमा जुन गतिमा प्रगति भइरहेको छ, त्यसबाट सन्तुष्ट भएको डा भण्डारी बताउँछन्। डा भण्डारी थप्छन्, आगामी १० वर्षभित्र गर्व गर्न सकिने गरी सेवाको गुणस्तर वृद्धि हुने आसा गरेको छुँ। अहिले निजी मेडिकल कलेज र अस्पतालहरूमा पनि मिर्गौला प्रत्यारोपण भइरहेको छ। मिर्गौला प्रत्यारोपण विज्ञहरूसमेत वृद्धि भइरहेको छ। २०५३ फागुन १६ मा पूर्ण रूपमा नेपाली टिमबाट पहिलो पटक त्रिवि शिक्षण अस्पतालमा मुटुको ओपन हार्ट सजरी भएको थियो। गंगालाल हृदय रोग केन्द्र, वीर अस्पताललगायतका सरकारी एवं निजी अस्पतालमा ओपन हार्ट सजरी भइरहेको छ। १२ हजारभन्दा बढी मुटु शल्यक्रिया गरेका प्राडा भगवान कोइराला नेपालमा बालबालिकाको उपचारको निम्ति सातवटै प्रदेशमा बहुविशिष्टिकृत अस्पताल बनाउन व्यस्त छन्। क्यान्सर रोगको उपचारमा पनि पहुँच बढेको छ। भक्तपुर क्यान्सर अस्पताल, बीपी स्मृति क्यान्सर अस्पताल, भरतपुर, वीर अस्पताल, त्रिवि शिक्षण अस्पताल, पाटन अस्पताललगायतका सरकारी अस्पतालमा क्यान्सरको उपचार हुन्छ। सरकारीका साथै निजी अस्पतालहरूमा सर्जरी, रेडियोथेरापी र केमोथेरापी सेवा उपलब्ध छ। उपचारमा बढ्दै पहुँच सरकारले स्वास्थ्य चौकी, प्राथमिक स्वास्थ्य केन्द्र तथा आयुर्वेदिक औषधालयबाट ९८ प्रकारका औषधि निःशुल्क उपलब्ध गराउँदै आएको छ। मुटु, मिर्गौला र क्यान्सरजस्ता आठ प्रकारका कडा रोग लागेका विपन्न नागरिकलाई तोकिएको अस्पतालबाट एक लाख रुपैयाँसम्मको निःशुल्क उपचार सेवा उपलब्ध छ। स्वास्थ्य तथा जनसंख्या मन्त्रालयका प्रवक्ता डा प्रकाश बुढाथोकीका अनुसार यसले विपन्न नागरिकको सुलभ स्वास्थ्य उपचारमा पहुँच बढेको छ।"
त्यो संघर्ष : यो अधिकार,"पछिल्लो तीनचार दशकमा नेपालले मानव अधिकार, महिला अधिकारलगायत अधिकारका क्षेत्रमा प्राप्त गरेका उपलब्धिहरूलाई हेर्ने हो भने केही उल्लेखनीय परिवर्तनको यात्रा गरेको छ। विभिन्न समयमा भएका राजनीतिक, सामजिक आन्दोलनमार्फत भएको व्यवस्थागत, संरचनागत र कानुनी परिवर्तन, अन्तर्राष्ट्रिय दायित्व, नागरिक समाजको सक्रियता र नागरिकस्तरमा वृद्धि भएको चेतनाले गर्दा आज हामी एक फरक अवस्थामा उभिएका छौं। यद्यपि, उपलब्धिहरूसँगै थुप्रै चुनौतीहरू पनि उत्तिकै छन्, जसले आगामी यात्राका लागि स्पष्ट कार्यदिशाको आवश्यकता औंल्याउँछ। संघर्ष र परिवर्तन २०४६ सालअगाडि नेपालमा मानव अधिकारका क्षेत्रमा सामान्य प्रयासहरू भए तापनि ती मुख्यतः प्रारम्भिक, सीमित र शासन प्रणालीद्वारा नियन्त्रित थिए। व्यक्तिगत स्वतन्त्रता, अभिव्यक्ति स्वतन्त्रता, प्रेस स्वतन्त्रता, र राजनीतिक अधिकारहरू प्रायजसो निषेधित नै थिए। नेपालले सन् १९५५ डिसेम्बर १४ मा संयुक्त राष्ट्रसंघको सदस्यता प्राप्त गर्यो। राष्ट्रसंघको सदस्य बनेसँगै नेपालले अन्तर्राष्ट्रिय समुदायमा मानव अधिकारका विषयमा आफ्नो भूमिका विस्तार गर्ने औपचारिक बाटो त खुलेको थियो तर तत्कालीन शासन व्यवस्था (पञ्चायती शासन)का कारण नेपालले अधिकार र स्वतन्त्रतासम्बन्धी महत्त्वपूर्ण अन्तर्राष्ट्रिय सन्धिहरूमा हस्ताक्षर गर्न लामो समय लाग्यो। २०४६ सालको जनआन्दोलन नै पहिलोपटक राजनीतिक अधिकार, नागरिक अधिकार र मानव अधिकारलाई व्यावहारिक रूपमा संस्थागत गर्ने एउटा निर्णायक मोड बनेको हो। उक्त जनआन्दोलनले नेपालमा लामो समयसम्म कायम रहेको पञ्चायती निरंकुश व्यवस्था अन्त्य गर्दै बहुदलीय प्रजातन्त्र पुनर्स्थापित गर्यो। जुन आन्दोलनले देशको राजनीतिक प्रणाली, नागरिक अधिकार, राज्यनागरिक सम्बन्ध र सामाजिक चेतनामा गहिरो परिवर्तन ल्यायो। नागरिकका निम्ति पहिलोपटक ठोस रूपमा २०४७ सालको संविधानमा मौलिक अधिकारहरू अभिव्यक्ति स्वतन्त्रता प्रेस स्वतन्त्रता, संगठन तथा सभा गर्ने स्वतन्त्रता लगायतका अधिकारहरू लिपिबद्ध भए। संविधानले न्यायपालिकालाई पूर्ण स्वतन्त्र बनायो। सर्वोच्च अदालतलाई मौलिक अधिकारको रक्षा र संविधानको व्याख्या गर्ने मुख्य जिम्मेवारी दियो। बहुदलीय लोकतान्त्रिक प्रतिस्पर्धा स्थापित भयो। राजनीतिक दलहरूले स्वतन्त्र रूपमा काम गर्ने, निर्वाचनमा भाग लिने, सरकार निर्माण र विघटनमा निर्णायक भूमिका खेल्ने अवसर पाए। २०४८ सालमा पहिलोपटक बहुदलीय संसदीय निर्वाचन सफलतापूर्वक सम्पन्न भयो। २०४६ सालको परिवर्तनपछि सशक्त रूपमा नागरिक समाजको उदय भयो। त्यसपछिको वातावरणले मानव अधिकार समूह, महिला संगठन, श्रमिक संगठन, विद्यार्थी संगठनलगायत विविध नागरिक समाज संस्थाहरूको विकासलाई प्रेरित गर्यो। जसले नागरिक सचेतना बढाउन र सरकारलाई उत्तरदायी बनाउन महत्त्वपूर्ण भूमिका खेले। प्रेस र अभिव्यक्ति स्वतन्त्रताको फैलावटको क्रम सुरु भयो। प्रेस स्वतन्त्र भयो। निजी पत्रपत्रिका, रेडियो, टेलिभिजन र सञ्चारमाध्यमहरू द्रुत गतिमा वृद्धि हुन थाले। यसले लोकतान्त्रिक चेतना फैलाउन महत्त्वपूर्ण भूमिका खेले। विकाससँगै नागरिक अधिकार र सहभागितालाई जोडेर हेर्ने नयाँ सोच विकसित भयो। विकास प्रक्रियामा नागरिक सहभागिता र पारदर्शिता महत्त्वपूर्ण विषय बने। २०४६ सालको जनआन्दोलनले नेपालमा राजनीतिक स्वतन्त्रता मात्र होइन, नागरिक स्वतन्त्रता, मानव अधिकारको मान्यता, न्यायिक स्वतन्त्रता, र लोकतान्त्रिक चेतनाको जग बसाल्यो। तर नागरिकको इच्छा र आकांक्षा अनुरूप मुलुकले, समाजले जुन खाले गति लिनु पर्ने हो त्यसो हुन सकेन। राज्यका संरचनाहरूमा महिला, दलित, आदिवासी जनजाति, अल्पसंख्यक सिमान्तकृत तथा विपन्न समुदायको प्रतिनिधित्व अत्यन्तै न्यून रह्यो। २०४६ सालको परिवर्तनपछि त्यतिबेलाका मुख्य राजनीतिक दलहरूले परिवर्तनको मर्मलाई आत्मसात् गरी सो अनुरूप सेवा प्रवाह गर्न नसक्दा मुलुकमा सशस्त्र द्वन्द्वलाई मलजल हुन पुग्यो। २०५२ सालदेखि २०६३ सालसम्म चलेको माओवादी नेतृत्वको सशस्त्र द्वन्द्वले मुलुकको मानव अधिकार तथा नागरिक अधिकारको अवस्था गम्भीर संकटमा पारेको थियो। यो दशक नेपाली जनताका लागि अत्यन्त पीडादायी र अशान्तिपूर्ण समय रह्यो, नागरिकको जिउधनको सुरक्षामा ठूलो चुनौती खडा भयो, बलात्कार, जबरजस्ती बेपत्ता बनाउने, गैरन्यायिक हत्याजस्ता अपराधहरू व्यापक बने। जहाँ दुवै पक्ष राज्य र विद्रोहीबाट व्यापक अधिकार उल्लंघन भएका थिए। त्यही बीचमा तत्कालीन राजा ज्ञानेन्द्रको प्रतिगमनको कदमले नागरिक तथा राजनीतिक अधिकार नै प्रतिबन्धित हुन पुग्यो। राजा ज्ञानेन्द्रको प्रतिगमनकालमा नेपालमा नागरिक स्वतन्त्रता र मानव अधिकारको अवस्था गम्भीर रूपमा प्रतिकूल बन्यो। अभिव्यक्ति स्वतन्त्रता, प्रेस स्वतन्त्रता, संगठन स्वतन्त्रता, न्यायिक स्वतन्त्रतालगायत लोकतन्त्रका आधारभूत मूल्यहरू पूर्णरूपमा खुम्चिए। लोकतन्त्र र शान्तिका लागि नागरिक आन्दोलनको सक्रियता, जनताको चर्को असन्तुष्टि, राजनीतिक दलहरूको एकता र अन्तर्राष्ट्रिय दबाबका कारण अन्ततः २०६२६३ को जनआन्दोलन (दोस्रो) सफल भयो, जसले ज्ञानेन्द्रको प्रत्यक्ष शासनको अन्त्य गर्यो र लोकतन्त्र पुनर्स्थापित भयो। लोकतन्त्र पुनःस्थापनापछि बनेको अन्तरिम संविधान २०६३ ऐतिहासिक दस्तावेज हो, जसले जनआन्दोलन २०६२६३ (दोस्रो जनआन्दोलन) र माओवादी विद्रोहपछि देशलाई संक्रमणकालीन अवस्थाबाट लोकतान्त्रिक मार्गतिर डोर्याएको हो। जुन संविधानले पहिलोपटक विस्तृत र प्रगतिशील रूपमा मानवअधिकार र नागरिक स्वतन्त्रताको सुनिश्चितता गरेको थियो भने त्यस पछाडि राज्यको संरचनामा महिला, दलित, आदिवासी जनजाति, अल्पसंख्यक तथा सिमान्तकृत समुदायको प्रतिनिधित्वको सबालमा समेत महत्त्वपूर्ण उपलब्धि हासिल भएको थियो। अन्तरिम संविधान २०६३ ले मानव अधिकारलाई राज्यका आधारभूत मूल्यका रूपमा स्थापित गर्यो। विशेषतः महिलाको हक, दलितको हक, अपांगता भएका व्यक्तिको हक, सामाजिक सुरक्षाको हक, समानताको हक, शिक्षा, स्वास्थ्य, रोजगारजस्ता आर्थिक, सामाजिक तथा सांस्कृतिक अधिकारलाई संवैधानिक मान्यता प्रदान गर्यो। त्यही अन्तरिम संविधानको जगमा उभिएर संविधान सभामार्फत २०७२ सालमा जारी भएको संविधानको प्रस्तावनाले नै समतामूलक समाज निर्माणका लागि वर्गीय, जातीय, क्षेत्रीय, भाषिक, धार्मिक, लैंगिक विभेद र सबै प्रकारका जातीय छुवाछूत अन्त्य गरी आर्थिक समानता, समृद्धि र सामाजिक न्याय सुनिश्चित गर्न समानुपातिक, समावेशी र सहभागितामूलक सिद्धान्तका आधारमा समतामूलक समाज निर्माण गर्ने संकल्प गरेको छ र औपचारिक रूपमा व्यवस्था गरिएको समानतालाई सारभूत रूपमा प्राप्त गर्नका लागि कानुनबमोजिम सकारात्मक विभेदको व्यवस्था गर्न सकिने कुरा संविधानमा नै उल्लेख रहेको छ र सो अनुरूप राज्यका संरचनामा समावेशी प्रतिनिधित्व अनिवार्य गरिएको छ। संविधानको अभिन्न अंगका रूपमा ३१ वटा मौलिक हकलाई समावेश गरिएको छ। विभिन्न संवैधानिक आयोगहरूको स्थापना भयो। समानता, समावेशिता र सहभागिताको सुनिश्चितता गरिएको छ। महिलालाई समान नागरिकता अधिकार, समान पारिवारिक अधिकार र समान राजनीतिक सहभागिता सुनिश्चित गरिएको छ। ३३ प्रतिशत महिला सहभागिता कानुनी रूपमा अनिवार्य गरिएको छ। घरेलु हिंसा, यौन हिंसा, छाउपडी प्रथा, बोक्सी आरोपजस्ता लैंगिक हिंसा विरुद्ध विशेष कानुनी प्रबन्धहरू गरिएको छ। चुनौती र कार्यदिशा पटकपटक भएका आन्दोलन र लामो संवैधानिक विकासक्रमसँगै नागरिक स्तरमा जुन मर्म, इच्छा, आकांक्षा थियो त्योअनुसार उपलब्धि प्राप्त हुन छैन। समावेशी प्रतिनिधित्वको सवालमा संघीय संसद, प्रदेश सभा र स्थानीय तह र प्रशासनिक क्षेत्रमा बाहेक कानुनले बाध्यकारी गरेको पदहरूमा समेत अनिवार्य र पूर्ण गराउन सकिएको छैन। सरकार, राजदूत, संवैधानिक आयोगलगायतका अन्य नियुक्तिहरूमा समावेशी प्रतिनिधित्व अत्यन्तै नगन्य रहेको छ। संविधानले आमाको नामबाट नागरिकता प्राप्त गर्न सक्ने बाटो खोले पनि बाबु र आमाको बीचमा समानता कायम हुन सकेको छैन। अझै पनि समाज लैंगिक हिंसा, छुवाछूत, जातीय विभेद, गरिबी र असमानताको चपेटामा छ। महिलामाथि हुने हिंसा नियन्त्रण, महिलाको सम्पत्तिमा अधिकार कार्यान्वयन, लैंगिक आधारमा हुने भेदभाव न्यूनीकरणमा उल्लेखनीय चुनौतीहरू छन्। पछिल्लो समय महिला तथा बालबालिका माथि अनलाइन हिंसा बढिरहेको छ। प्रविधिको विकाससँगै साइबर हिंसा, गोपनीयता उल्लंघन र यौनिक उत्पीडनका नयाँ रूपहरू देखा परेका छन्। प्रेस स्वतन्त्रता, अभिव्यक्ति स्वतन्त्रता र मानव अधिकार रक्षकहरूको सुरक्षामा आक्रमण भइरहेका घटनाहरू थुप्रै छन्। द्वन्द्वकालीन अपराधका मुद्दाहरूमा न्यायको प्रक्रिया सुस्त छ। संक्रमणकालीन न्यायका संरचनाहरू कमजोर छन् र पीडितहरूले अझै न्याय पाएका छैनन्। लैंगिक हिंसा, भेदभाव, गरिबी, बहिष्करण, न्यायमा पहुँच अभाव, तथा संस्कृतिक संरचनाहरूले महिलाहरू र सीमान्तकृत समूहहरूलाई पछाडि पारेका छन्। गरिबी, शिक्षा र स्वास्थ्य सेवामा पहुँचको असमानता अझै तीव्र छ। न्याय प्रणालीमा पीडितमैत्री पहुँच सुस्त छ। मानव अधिकार उल्लंघनका घटनामा दोषीहरूलाई कारबाहीको सुनिश्चितता न्यून छ। त्यसैले संविधान, कानुन र नीतिहरूमा उल्लेखनीय प्रगति भए पनि यथार्थमा यी अधिकारको कार्यान्वयनको अवस्था मिश्रित रहेको छ, र आगामी दिनहरूमा नागरिक समाजको भूमिका अझै महत्त्वपूर्ण हुनेछ। कानुन सुधार र नीति निर्माणमा मात्र होइन, यसको कार्यान्वयन र निगरानीमा समेत नागरिक समाजले सशक्त भूमिका निर्वाह गर्नुपर्छ। अधिकारका सवाललाई दूरदराजका बस्ती र सिमान्तकृत समुदायकाबीच पुर्याउने अभियानहरू बढाउन जरूरी छ भने द्वन्द्वपीडितहरूको न्याय, सत्य निरूपण र पुनस्र्थापनाका सवालहरूलाई केन्द्रमा राखेर संक्रमणकालीन न्यायको प्रक्रिया पूरा गर्न दबाब सिर्जना गर्नु पर्नेछ। महिलालाई आर्थिक सशक्तीकरण र नेतृत्व विकासमा प्राथमिकता दिँदै नीति निर्माण तहमा मात्र होइन, कार्यान्वयन तहमा समेत सशक्त बनाउन दिगो कार्यक्रमहरू सञ्चालन गर्नु जरूरी छ। प्रविधि र डिजिटल माध्यममा मानव अधिकार र महिला अधिकारको सवाललाई सम्बोधन गर्नु अपरिहार्य भएको छ। साइबर हिंसाका घटना बढ्दै गएका सन्दर्भमा, कानुनी सुधार, प्रविधि पहुँचमा लैंगिक समानता, साइबर सुरक्षा शिक्षा र डिजिटल साक्षरतामा नागरिक समाजले नयाँ रणनीति बनाउनु आवश्यक छ। अन्तर्राष्ट्रिय सम्बन्ध र दायित्वलाई मजबुत रूपमा उपयोग गर्दै अन्तर्राष्ट्रिय मानवअधिकार सन्धिहरूमा नेपालले गरेको प्रतिबद्धता कार्यान्वयन गराउन र रिपोर्टिङ प्रक्रियामा नागरिक समाजले निगरानी र सुझाव दिने अभ्यासलाई व्यवस्थित र सशक्त रूपमा अगाडि बढाउनुपर्छ। यतिबेला जलवायु न्याय, प्रविधिको पहुँच, आन्तरिक तथा बाह्य आप्रवासन, डिजिटल अधिकारजस्ता विषयहरू मानव अधिकारको दायरामा आएका छन्। स्मरणीय छ, मानव अधिकार तथा शान्ति समाजले विगत १७ वर्षदेखि जलवायु न्याय केन्द्रीत अभियान सञ्चालन गर्दै आएको छ। जलवायु न्यायमा महिला नेतृत्व सुनिश्चित गर्नु, आप्रवासी श्रमिकहरूका अधिकारको रक्षा गर्नु, साइबर सुरक्षामा महिला तथा किशोरीहरूको संरक्षण गर्नेतर्फ अबको नागरिक समाजको अभियान लक्षित हुनुपर्छ। नागरिक समाज पहरेदार मात्र नभई साझेदार भएर नीति निर्माण प्रक्रियामा समावेश भएर समानता, समावेशिता र मानव अधिकारका एजेण्डाहरूलाई अझ गहिरो रूपमा संस्थागत गराउन सक्नुपर्छ। स्थानीय तहदेखि संघीय सरकारसम्म बजेटमा लैंगिकदेखि सबैखाले समानता तथा मानव अधिकारका सवालहरू समावेश गराउन दबाबका साथै प्राविधिक सघाउ र सुझाव पनि प्रदान गर्नुपर्छ। नागरिक समाजले डिजिटल युगका नयाँ माध्यमहरू प्रयोग गर्दै अधिकारका सवालमा नयाँ तरिकाले जनसञ्चार र चेतना अभिवृद्धि गर्न सक्छ। सामाजिक सञ्जाल, अनलाइन मिडिया, डेटा विश्लेषण र डिजिटल अभियानहरू प्रयोग गरेर अधिकारका विषयहरूलाई जनजनसम्म पुर्याउन सकिन्छ। विशेषतः युवा पुस्तालाई मानव अधिकार र महिला अधिकारका क्षेत्रमा सक्रिय बनाउन डिजिटल सशक्तीकरण महत्त्वपूर्ण हुन्छ। आगामी दिनमा समावेशी, सशक्त र सिर्जनात्मक आन्दोलनमार्फत मानव अधिकार र महिला अधिकारको पूर्ण प्राप्तिका लागि अग्रगामी भूमिका निर्वाह गर्नु अत्यावश्यक देखिन्छ। (लेखक मानवअधिकार तथा शान्ति समाजको सभापति हुन्।)"
"आईपीएल चाँडै सुरु हुने, बीसीसीआईले नयाँ मिति घोषणा गर्ने","काठमाडौं : भारत र पाकिस्तानबीचको तनाव सकिएको छ। अमेरिकी राष्ट्रपति डोनाल्ड ट्रम्पले पोस्ट गर्दै दुई देशबीचको सीमा क्षेत्रको युद्धविराम रोकिएको जानकारी दिए। योसँगै भारतीय क्रिकेट नियन्त्रण बोर्ड (बीसीसीआई)ले चाँडै नै इन्डियन प्रिमियर लिग (आईपीएल) २०२५ पुनः सुरु गर्ने सम्बन्धमा आधिकारिक घोषणा गर्नछ। भारत र पाकिस्तान बीच बढ्दो तनावका कारण शुक्रबार आईपीएल एक हप्ताको लागि रोकिएको थियो। तर, यो प्रतियोगिता कहिलेबाट सुरु हुन्छ भन्ने बारेमा निर्णय हुन सकेको छैन। पछिल्लो अवस्थापछि बीसीसीआईले चाँडै नै यस सम्बन्धमा केही दिशानिर्देश जारी गर्न सक्छ। आईपीएल २०२५ मा कुल ५७ खेल सम्पन्न भएका थिए। ५८ औं खेल मे ८ मा धर्मशालामा पञ्जाब किंग्स (पीबीकेएस) र दिल्ली क्यापिटल्स (डीसी)बीच भइरहेको थियो। तर यो १०१ ओभर पछि रोकिएको थियो। यो खेल फेरि खेल्ने वा नखेल्ने भन्ने निर्णय अझै भएको छैन। ८ मे मा खेल रोकिँदा पञ्जाब किंग्सले १०१ ओभरमा १ विकेट गुमाएर १२२ रन बनाएको थियो। प्रियांश आर्यले ३४ बलमा ५ चौका र ६ छक्काको मद्दतले ७० रन बनाए। प्रभसिमरन सिंह २८ बलमा ५० र श्रेयस अय्यर (०) मा अविजित रहे। अब लिग चरणमा १२ खेल मात्र बाँकी छन्। त्यसपछि ४ प्लेअफ खेल हुनेछन्। पहिलेको तालिका अनुसार क्वालिफायर १ र एलिमिनेटर हैदराबादमा हुने भनिएको थियो। क्वालिफायर २ र फाइनल कोलकातामा हुने भनिएको थियो।"
टेस्ट क्रिकेटबाट सन्न्यास लिने विराट कोहलीको संकेत,काठमाडौं : भारतीय पूर्वकप्तान विराट कोहलीले टेस्ट क्रिकेटबाट सन्न्यास लिने संकेत गरेका छन्। केही दिनअघि अगाडि मात्रै रोहित शर्माले टेस्ट क्रिकेटबाट सन्न्यास लिने घोषणा गरेका थिए। त्यसयता विराटले पनि सन्न्यास लिनेबारेमा मनस्थिति बनाइरहेको रिपोर्टहरू सार्वजनिक भएका थिए। विराटले आफूले पनि टेस्ट क्रिकेटबाट सन्न्यास लिन चाहेको बारेमा भारतीय क्रिकेट बोर्ड (बीसीसीआई)लाई जानकारी गराएको भारतीय सञ्चार माध्यमहरूले उल्लेख गरेका छन्। तर यसबारे विराट आफैँले भने अहिलेसम्म आधिकारिक कुनै पनि प्रतिक्रिया दिएका छैनन्। भारतले इंग्ल्यान्डसँगको महत्त्वपूर्ण टेस्ट शृङ्खला खेल्दैछ। त्यस अगाडि नै विराटले पनि टेस्ट क्रिकेटबाट सन्न्यास लिन चाहेको इन्डियन एक्सप्रेसले लेखेको छ। उनले टेस्ट क्रिकेटबाट सन्न्यास लिने मनस्थिति बनाइसकेको र बोर्डलाई जानकारी दिइसकेको बताइएको छ। तर बोर्डले भने विराटलाई पुनर्विचार गर्न आग्रह गरेको जनाइएको छ। विराट कोहलीले सन् २०११ मा भारतका लागि टेस्ट क्रिकेटमा डेब्यु गरेका थिए। हालसम्म उनले १२३ खेल खेलिसकेका छन्। जसमा १२३० रन बनाएका छन्। यसअघि नै उनले टी२० अन्तर्राष्ट्रिय क्रिकेटबाट सन्न्यास लिइसकेका छन्। गत जुनमा विश्वकप जिते पश्चात् कप्तान रोहित शर्मा र विराट कोहलीले टि२० अन्तर्राष्ट्रिय क्रिकेटबाट सन्न्यास लिएका थिए।
आँट छ ? खेल पनि छ,"पोखरा भन्नेबित्तिकै माछापुच्छ्र, अन्नपूर्ण हिमाल, फेवालगायत ९ तालसँगै अर्को नाम आउँछ साहसिक खेल प्याराग्लाइडिङ। इन्जिनबिनाको प्यारामा उडेर हिमाल, ताल, पोखरा बजारको अवलोकन गर्न पोखरा पुग्ने स्वदेशी र विदेशी पर्यटक आकर्षित हुन्छन्। यस्तो साहसिक खेल प्याराग्लाइडिङ कहिले र कसले व्यावसायिक रूपमा भित्त्यायो त ? यो साहसिक खेल पोखराका पर्यटन व्यवसायी बिरु बमजन र बेलायतका नागरिक एडम हिलले भित्त्याएका थिए। उनीहरूले सन् १९९६ देखि पोखरामा सन्राइज प्याराग्लाइडिङ कम्पनीमार्फत प्याराग्लाइडिङ खेलका गतिविधि सुरु गरेका थिए। बिरुका छोरा राजेशले त्यसै समयदेखि एकल उडान सुरु गरे। राजेशले एकल (सोलो) उडानमा दक्ष भएपछि त्यसै वर्ष प्यासेन्जर लिएर उड्ने उडान (टेन्डम) सुरु गरे र पहिलो व्यावसायिक प्यारापाइलटको रूपमा काम सुरु गरे। सन् २००० मा नेपालकै पहिलो प्याराग्लाइडिङ कम्पनीको रूपमा सन्राइज प्याराग्लाइडिङ दर्ता गरेर एडम हिल र बिरु बमजनले नेपालमै पहिलो पटक साहसिक प्याराग्लाइडिङ खेल पोखरामा भित्त्याएका थिए। एडमसँग प्याराग्लाइडिङ उडान सिकेका नेपालकै पहिलो व्यावसायिक प्यारापाइलट राजेश बमजनले सन् २००० देखि नै व्यावसायिक उडान सुरु गरेको बताउँछन्। सुरुमा विदेशी प्यारापाइलटकै वर्चस्व रहेको प्याराग्लाइडिङ खेलमा पछिल्ला दिनमा नेपाली प्यारापाइलटले विदेशी प्यारापाइलटलाई विस्थापित गरेर राम्रो आयआर्जन गरिरहेका थिए। कोभिडपछि सुस्ताएको पर्यटनका कारण प्याराग्लाइडिङमा पनि असर गरेको नेपाल हवाई खेलकुद संस्थाका अध्यक्ष अनिल केसी बताउँछन्। सराङकोटबाट उडान भर्दा पहिले दैनिक ५ सयसम्मले उडान भर्ने गरेकोमा उडान भर्ने र अवतरण गर्ने स्थान सर्दा पछिल्ला वर्षहरूमा दैनिक मुस्किलले सय डेढ सय मात्र हुने गरेको नेपाल हवाई खेलकुद संस्थाले जनाएको छ। पोखरामा ५६ वटा प्याराग्लाइडिङ कम्पनी दर्ता भएकोमा ५२ वटा मात्र सञ्चालनमा छन्। चार सय जना नेपाली युवाले प्याराग्लाइडिङ पाइलटका लाइसेन्स लिएर काम गरिरहेकोमा पछिल्लो समय प्याराग्लाइडिङ उडान हुने स्थान र अवतरण हुने स्थान सर्दा व्यवसायमा असर गरेको केसी बताउँछन्। प्याराग्लाइडिङ गर्ने पर्यटक कमी हुँदा दुई सय जना प्यारापाइलटले मात्र नियमित उडान गरेका छन् भने १ सय ७५ जना प्यारापाइलटले अन्य व्यवसाय अवलम्बन गरेको बताइएको छ। केही प्यारापाइलट भने विदेश पलायन भएको अध्यक्ष केसीले बताए। सरकारले प्याराग्लाइडिङ खेलको विकासमा सघाउनुको साटो उल्टै एकल उडानमा प्रतिबन्ध र सराङकोटबाट उडिरहेको प्याराग्लाइडिङ उडान तीन किलोमिटर पर सारेपछि प्याराग्लाइडिङ व्यवसायमा धक्का लागेको नेपाल हवाई खेलकुद संस्थाका पूर्वअध्यक्ष कृष्ण भण्डारी बताउँछन्। अल्ट्रालाइट हवाई उडानको अर्को आकर्षण पोखरामा आउने पर्यटकका लागि अर्को आकर्षण अल्ट्रालाइट (पुतली जहाज) हो। पुतलीजस्तै देखिने जहाजमा उडेर अन्नपूर्ण, धौलागिरि, मनास्लु, माछापुच्छेलगायतका हिमाली शृंखलाको अवलोकन गर्न पर्यटक हुरुक्क हुन्छन्। रसियामा जन्म र नेपालमा कर्म गरिरहेकी नातासा जेरेवा श्रेष्ठले सन् १९९६ मा अल्ट्रालाइट जहाज भित्त्याएर नेपालको साहसिक पर्यटनमा योगदान दिँदै आएकी छन्। सुरुमा अल्ट्रालाइट नेपालमा भित्त्याउँदा उनले अनेक सास्ती र हैरानी भोगिन्। सरकारी निकायबाट नयाँ पर्यटकीय प्रडक्टलाई सहज रूपमा दर्ता गरेर सघाउनु पर्नेमा हन्डर दिए। सरकारी निकायको झन्झटिलो व्यवहारलाई पनि झिजो नमानी उद्देश्य पूरा गरेरै छाडिन् नातासाले। नेपालमै पहिलो व्यावसायिक अल्ट्रालाइट उनले भित्त्याइन्। सुरुमा दुई वटा अल्ट्रालाइट ५० हजार अमेरिकी डलरमा उनले भित्त्याएकी थिइन्। अहिले पोखरामा एभिया क्लब र पोखरा अल्ट्रालाइटमार्फत पोखरा आउने स्वदेशी र विदेशी पर्यटकलाई सेवा दिइरहेका छन्। यसले पर्यटकको बसाइ लम्बिनुको साथै पोखरामा साहसिक खेलको अर्को महत्त्वपूर्ण प्रडक्टको रूपमा विश्व पर्यटन बजारमा परिचित गराएको छ। बञ्जी, जिपलाइन अर्को आकर्षण सन् २०१२ देखि पोखराको हेमजामा पर्यटकका लागि अर्को आकर्षण बञ्जी र जिपलाइन सुरु भयो। भोटेकोशीमा यसअघि नै सुरु भएको बञ्जी पोखरामा सुरु भएसँगै यहाँ आउने पर्यटकका लागि थप आकर्षणको रूपमा साहसिक खेल थपियो। हाइग्राउन्ड एडभान्चर नेपाल पोखराले पोखरामा बञ्जी, जिपलाइन, स्विङलगायतका साहसिक खेल भित्त्यायो। यससँगै पोखरा १७ को सेती नदीमा पनि अर्को जिपलाइन सञ्चालनमा आयो। कास्कीको छिमेकी जिल्ला पर्वतमा पनि भोटेकोसीपछिको दोस्रो ठूलो बञ्जी जम्प द क्लिफले सञ्चालनमा ल्याएपछि पर्वतमा पनि साहसिक खेलमा रमाउने पर्यटकको आकर्षण बढेकोे छ। पर्वतमा स्काई साइकल, स्काई चियर, स्काई क्याफे, रक क्लाइम्बिङ, झट्का हान्ने पिङलगायतका साहसिक खेलले पर्यटकलाई आकर्षित गरेको छ। पछिल्लो समयमा पर्वतमा साहसिक खेलमा रमाउने स्वदेशी र विदेशी पर्यटकको घुइँचो नै लाग्ने गर्छ। नेपालकै सबैभन्दा पुरानो साहसिक खेल राफ्टिङ र कायकिङ खेल भने पछिल्लो समयमा नदीहरूमा हाइड्रोपावर बनाएर नदी नै ठाउँठाउँमा ब्लक हुनु, नदीमा आवश्यक पानी नछाड्दा सुक्का हुनुलगायतका कारणले समस्यामा परेको यस क्षेत्रमा लामो समयदेखि काम गरिरहेका निम मगर बताउँछन्। पहिले नेपालका नदीहरूमा राफ्टिङ गरेर रमाउनकै लागि युरोप, अमेरिकालगायतका देशका पर्यटक आउँथे। अहिले भने नदीमाथिको अतिक्रमणले गर्दा नदीको जैविक विविधतामा असर त पर्यो नै, साहसिक खेल प्याराग्लाइडिङलाई पनि असर परेको उनले सुनाए। पोखरामा गल्फ खेलेर रमाउने पर्यटकका लागि पनि आकर्षण छ। सेती नदी किनारमा अन्नपूर्ण हिम शृंखलाको अवलोकन गर्दै गल्फ खेलेर पर्यटक रमाउँछन्। हिमालपारिका जिल्ला मुस्ताङमा ४ हजार ६ सय ४५ मिटर उचाइमा पनि गल्फ सेन्टर निर्माण गरेर अन्तर्राष्ट्रिय प्रतिस्पर्धा सुरु भएका छन्। अन्नपूर्ण आधारशिविरमा स्की साहसिक खेलमा अर्को आकर्षणको रूपमा स्की खेल रहेको छ। हिउँ पर्ने समय कात्तिक, मंसिर, पुस महिनामा पर्यटक हेलिकोप्टर चढेर अन्नपूर्ण आधारशिविर पुग्छन् र स्कीमा रमाउने गर्दछन्। साहसिक खेल स्कीमा रमाउन खर्चालु पर्यटकहरू आउने पर्यटन व्यवसायी बताउँछन्। हिउँ परेर हिमाल भरिँदा अन्नपूर्ण अधार शिविर क्षेत्र पनि हिउँले ढाकिन्छ। त्यही बाक्लो हिउँमा पर्यटक स्की खेलेर रमाउने गर्छन्। अन्नपूर्ण अधार शिविरमा मात्र होइन मर्दी हिमाल क्षेत्रमा पनि स्की खेल हुने गर्दछ। अन्नपूर्ण, माछापुच्छे हिमाललाई पृष्ठभूमिमा पारेर स्की गर्नुको रमाइलो नै बेग्लै हुने भएकोले पर्यटकहरू अन्नपूर्ण आधारशिविरमा स्की खेल्न रुचाउँछन्। स्की पर्यटनको रूपमा अन्नपूर्णलगायतका हिमाली क्षेत्रलाई विकास गर्न सकिने व्यवसायी बताउँछन्।"
आइसिसी विश्वकप लिग२ का लागि नेपाली टिमको घोषणा,"काठमाडौं : आगामी जुनमा स्कटल्यान्डमा हुने आइसिसी क्रिकेट विश्वकप लिग२ का लागि नेपाली टिमको घोषणा गरिएको छ। नेपाल क्रिकेट संघ (क्यान)ले आज नेपाली टिमको घोषणा गरेको हो। नयाँ प्रमुख प्रशिक्षक स्टुअर्ट लले जिम्मेवारी सम्हालेपछि घोषणा गरिएको टोलीमा पुरानै खेलाडीले निरन्तरता पाएका छन्। क्यानले गरेको घोषणामा कप्तानमा रोहितकुमार पौडेल छन्। उपकप्तानको जिम्मेवारी अलराउन्डर दीपेन्द्रसिंह ऐरीलाई दिइएको छ। नेपाली टोली रोहित पौडेल (कप्तान), दीपेन्द्र सिंह ऐरि (उपकप्तान), आसिफ सेख (विकेट किपर), कुशल भुर्तेल, अनिल साह, आरिफ सेख, भीम सार्की, बसिर अहमद, गुलशन झा, ललित नारायण राजवंशी, सन्दीप लामिछाने, सोमपाल कामी, नन्दन यादव, करण केसी, रिजन ढकाल विश्वकप लिग२ लगत्तै स्कल्याण्डमै हुने टी२० अन्तर्राष्ट्रिय सिरिजको लागि ३ खेलाडी छनोट भएका छन्। टी२० टोलीमा मात्र रहेका तीन खेलाडी  रुपेश कुमार सिंह, लोकेस बम, किरण ठगुन्ना लिग२ को खेल जेठ १९ देखि हुनेछ भने टी२० सिरिज असार २ देखि सुरु हुनेछ।"
डेडिकेटेड तथा ट्रंकलाइन बक्यौता भएकालाई पुनरावेदनमा आउन आग्रह,"काठमाडौं : नेपाल विद्युत् प्राधिकरणको नयाँ नेतृत्वले डेडिकेटेड तथा ट्रंकलाइन विवादित बक्यौता उठाउन पहल सुरु गरेको छ। बक्यौता उठाउन प्राधिकरणले २०८२ वैशाख २६ गते सार्वजनिक सूचना प्रकाशित गर्दै विवादित बक्यौता भएका ग्राहकहरूलाई पुनरावेदनका लागि आह्वान गरेको हो। २०८२ जेठ मसान्तभित्र पुनरावेदनमा आउन प्राधिकरणले समय दिएको छ। प्राधिकरणले करिब १० वर्षदेखि विवादित बक्यौता उठाउन नसकिरहेका बेलामा नयाँ सिराबाट असमझदारी हटाइ विवाद समाधान गर्ने बताएको छ। यही वैशाख २१ गते बसेको प्राधिकरण सञ्चालक समिति बैठकले उक्त विवादित बक्यौता उठाउने निर्णय गरेको थियो। प्राधिकरणले जारी गरेको श्वेतपत्रअनुसार विवादित बक्यौताको कुल रकम २३ अर्ब ४४ करोड रुपैयाँ पुगेको छ। प्राधिकरण विद्युत् वितरण विनियमावलीको २०७८ को विनियम ५५ को उपविनियम २ मा भएको यस अघिको ब्यवस्थालाई संशोधन गरिएको जनाइएको छ। संशोधित व्यवस्थाअनुसार २०८२ जेठमसान्तभित्र विल रकमको ५ प्रतिशत रकम नगद वा सो बराबरको एक वर्षको म्याद रहने गरी जारी भएको क वर्गको बैंक ग्यारेन्टी धरौटीबापत जम्मा गरी पुनरावलोकनमा आउन सक्ने व्यवस्था गरेको छ। श्वेतपत्रअनुसार डेडिकेटेड फिडर तथा ट्रंकलाइनको बक्यौता पहिलो खण्ड (२०७२ साउनदेखि पुषसम्म): १ अर्ब ४२ करोड दोस्रो खण्ड (२०७२ माघदेखि २०७५ वैशाखसम्म): ६ अर्ब ११ करोड तेस्रो खण्ड (२०७५ जेठदेखि २०७७ असारसम्म): ९ अर्ब १ करोड चक्रिय जरिवाना रकम: ६ अर्ब ९० करोड डेडिकेटेड र ट्रक लाइनको महसुल निर्धारण भएको २०७३ असारपछि र लोडसेडिङ हटेको २०७५ वैशाखबीचको रकम छुट बिलको रूपमा प्राधिकरणले उद्योगीहरूलाई पठाएपछि विवाद सुरु भएकोे हो। २०७५ वैशाख ३० देखि मुलुकभर लोडसेडिङ अन्त्य भयो। लोडसेडिङ अन्त्य भएको करिब ९ महिनापछि मात्रै प्राधिकरणले २ वर्ष ७ महिनाको डेडिकेटेड तथा ट्रंकलाइनको बिल एकैचोटी पठाएको थियो। जानकारी नै नदिई ट्रंकलाइनको सुविधा लिएको र लोडसेडिङको अन्त्यपछि पनि लोडसेडिङ सरहको नै बिल आएकोमा सम्बन्धित उद्योगीले असहमति जनाई महसुल तिरेनन्। सम्बन्धित व्यवसायीले नियमित बिलिङ प्रक्रियाबाट मात्रै विद्युत् महसुल भुक्तानी गर्दा समस्या उत्पन्न भएको हो। प्राधिकरणको विद्युत् महसुल संकलन विनियमावली २०७३ ले ट्रंक लाइनको हकमा ६ घण्टाभन्दा बढि लोडसेडिङ भएको बेलामा २० घण्टासम्म निरन्तर विद्युत् लिन चाहने ग्राहकहरूले प्राधिकरणमा निवेदेन दिनुपर्ने र प्राधिकरण सञ्चालक समितिको निर्णय पछि ट्रंकलाइनको सुविधा दिइने भनि लेखिएको छ। विनियमालीले टाइम अफ डे (टीओडी) मिटर अर्थात्, प्रत्येक दिन कति विद्युत् खपत भयो भन्ने सम्बन्धमा सम्बन्धित ग्राहकहरूले विवरण पेस गर्नुपर्ने र प्राधिकरणले पनि चेकजाँच गर्नुपर्ने भनी उल्लेख छ। डेडिकेटेडट्रंकलाइनको महसुल भुक्तानीका विषयमा अध्ययन गर्न प्राधिकरणले कार्यदल गठन गरी प्रतिवेदन तयार गरेको थियो। प्राधिकरण र ग्राहकहरूबीचको यो विवाद समाधान नभएपछि २०७६ मा लेखा समितिमार्फत विवाद समाधानको प्रयास भएको थियो। समितिअन्तर्गतको उपसमितिले प्राधिकरणले डेडिकेटेड फिडर र ट्रंकलाइन ग्राहकबाट उठाउन बाँकी ९ अर्ब रुपैयाँ बक्यौता असुल गर्न र लाइनहरूसम्बन्धी व्यवस्था कार्यान्वयन नगरी राजश्वसम्बन्धी गम्भीर लापरवाही गर्ने सञ्चालक समिति, प्रवन्ध निर्देशक, विभागीय जिम्मेवारी लिएका पदाधिकारी को दोषी छन्, छानबिन गरी दोषीउपर कारबाही गर्न अख्तियार दुरुपयोग अनुसन्धान आयोगलाई निर्देशन दिने। भनी प्रतिवेदनमा लेखेको छ। छुट बिल जारी भएपछि ३५ दिनभित्र ग्राहकले उक्त महसुुल बुझाउनुपर्ने वा चित्त नबुझेमा पुनरावलोकन गर्न सकिने र मिटर रिडिङ भएको ६० दिनभित्र ग्राहकले विद्युत् महसुुल नबुझाएमा उक्त ग्राहकको लाइन काटी बक्यौता असूलउपर गर्नुपर्ने व्यवस्थो हुँदाहुँदै पनि प्राधिकरणले उक्त प्रावधान कार्यान्वयन नगरेको देखिएकाले सोको कार्यान्वयन गर्न गराउन प्राधिकरण सञ्चालक समिति तथा व्यवस्थापनलाई निर्देशन दिने, उपसमितिको प्रतिवेदनमा भनिएको छ। त्यसपछि अख्तियार दुरुपयोग अनुसन्धान आयोगले यो विवाद हेरेको थियो। तर, अख्तियारले पनि पार लगाउन सकेन। यसबीचमा विवाद समाधान गर्न समितिहरू बन्ने र प्रतिवेदन बुझाउने क्रम जारी नै छ। ट्रंकलाइन र डेडिकेटेड फिडरबाट खपत भएको विद्युत् महसुलबारेको विवाद सुल्झाउन मन्त्रिपरिषद्ले पनि पहल गरेको थियो। यसका लागि तत्कालिन ऊर्जासचिव दिनेश घिमिरेको संयोजकत्वमा गठित समितिले नियमन आयोग र प्राधिकरणलाई अख्तियारको सुझावबारे अध्ययन तथा कार्यान्वयन गर्न सुझायो। २०८० पुसमा पुन: पूर्वन्यायाधीश गिरिशचन्द्र लालको संयोजकत्वमा आयोग गठन गयो। उक्त आयोगले २०८१ वैशाखमा सरकारलाई प्रतिवेदन बुझायो। उक्त प्रतिवदेनले अहिलेलाई २०७२ माघदेखि २०७५ वैशाखसम्मको ६ अर्ब ११ करोड रुपैयाँ बक्यौता उठाउन निर्देशन दिएको छ। प्राधिकरणद्वारा जारी श्वेतपत्रमा पनि उक्त समयको रकम उठाउन पहल गर्ने उल्लेख छ। प्राधिकरणका निवर्तमान कार्यकारी निर्देशक कुलमान घिसिङले पनि आयोग प्रतिवेदन अनुसार नै बक्यौता उठाउन पहल गरेका थिए। तर, सरकारको हस्तक्षेपपछि यो बक्यौता उठ्न सकेन।"
आगामी आर्थिक वर्षको बजेट कार्यान्वयनयोग्य तथा नतिजामुखी बनाइने छ : अर्थमन्त्री पौडेल,काठमाडौं : उपप्रधान तथा अर्थमन्त्री विष्णुप्रसाद पौडेलले आगामी आर्थिक वर्षको बजेटलाई कार्यान्वयनयोग्य तथा नतिजामुखी बनाइने बताएका छन्। नेपाल आर्थिक पत्रकार समाज (सेजन)ले शनिबार काठमाडौंमा आयोजना गरेको कार्यक्रममा पौडेलले योजना तथा कार्यक्रममा हेरफेर गर्दै आगामी आर्थिक वर्षको बजेटलाई कार्यान्वयनयोग्य तथा नतिजामुखी बनाइने बताएका हुन्। अर्थमन्त्री पौडेलले स्रोतको चुनौतीपूर्ण अवस्थालाई हेरेर योजनाको प्राथमिकीकरण गरिने समेत बताए। उनले अर्थतन्त्रका परिसूचकहरु सुधार हुँदै गए पनि विगतमा देखिएका स्रोत व्यवस्थापनका खाडललाई पुर्न केही समय लाग्ने उल्लेख गरे। बजेट प्रणालीलाई मार्गदर्शन गर्ने दस्ताबेजका रूपमा रहेको संविधानका आधारमा आवश्यक नीति अवलम्बन गरिने उनको भनाइ छ । त्यस्तै उनले सामाजिक सुरक्षाका नाममा ठुलो रकम खर्च हुने गरेकाले खर्च व्यवस्थापनको समस्या समाधान गर्नैपर्ने धारणा राखे। त्यस्तै उनले तीनै तहको सरकार रहेको अवस्थामा प्राथमिकिकरणका आधारमा आयोजना छुट्टाउनुपर्ने बताए।
सहज रूपमा व्यवसाय गर्ने वातावरण बनाउन सरकार गम्भीर छ : अर्थमन्त्री पौडेल,"काठमाडौं : उपप्रधान एवं अर्थमन्त्री विष्णुप्रसाद पौडेलले सहज रूपमा व्यवसाय गर्ने वातावरण बनाउन सरकार गम्भीर रहेको बताएका छन्। शनिबार काठमाडौंमा ढुवानी व्यवसायी महासंघको १६ औँ वार्षिक साधारणसभा उद्घाटन गर्दै पौडेलले हरेकलाई सम्मानका साथ आफ्नो व्यवसाय अघि बढाउने वातावरण बनाउन सरकार गम्भीर रहेको बताएका हुन्। देशभित्र उत्पादन बढाउने, राज्यलाई कर तिर्ने र सम्मानित नागरिकका रूपमा समाजमा प्रस्तुत हुने अवस्था सिर्जना हुँदै गएको उनले बताए। उनले ढुवानी व्यवस्था प्रभावकारी हुन नसके वितरण प्रणालीमा नै असर पर्ने भएकाले यसलाई प्रभावकारी बनाएर समृद्धिको यात्रामा अघि बढ्न सकिनेमा कुनै विवाद नरहेको धारणा राखे। उनले बजेट निर्माणका सन्दर्भमा व्यवसायीहरूको सुझावलाई महत्वका साथ आफूले हेरेको बताए।"
"रोङमा कृषि ऐन, कोशीका १२९ पालिका ऐनविहीन","इलाम : कृषि गुरु सहितका कृषि क्षेत्रमा रचनात्मक काम गरिरहेको इलामको रोङ गाउँपालिकाले कृषि ऐन जारी गरेको छ। गाउँ सभाबाट कृषि ऐन जारी गरेको गाउँपालिकाले जनाएको छ। कृषि क्षेत्रलाई व्यवस्थित गर्ने उद्देश्यले ऐन निमार्ण गरेको गाउँपालिकाका अध्यक्ष मनिकुमार स्याङ्बोले बताए। पछिल्लो समय रोङ गाउँपालिकाले कृषि ऐन जारी गरेसँगै कोशी प्रदेशमा कृषि ऐन बनाउने स्थानीय तहको संख्या ८ पुगेको छ। कोशी प्रदेशको कुल गार्हस्थ्य उत्पादन ८५० अर्बमध्ये ३३५ प्रतिशत योगदान गर्दै आएको कृषि क्षेत्रलाई व्यवस्थित गर्ने कृषि ऐन जारी गर्न अधिकांश स्थानीय तहहरू अनिच्छुक देखिएको राष्ट्रिय कृषक समूह महासंघका केन्द्रिय सदस्य विष्णु दुलालले बताए। उनले भने, रोङ गाउँपालिका जस्ता कृषिमा केही गर्ने चाहना राख्ने पालिकाले मात्रै कृषि ऐन बनाउन चासो देखाएका छन्। गाउँपालिकाका अध्यक्ष स्याङ्बोल भने, तीन तहको सरकारमा स्थानीय तह फ्रन्ट लाइन को सरकार हो, संविधान त स्थानीय सरकारलाई साना किसानको व्यवस्थापनको प्रसस्त अधिकार छ, ऐनमार्फत स्थानीय किसानको भावना समेट्ने प्रयास गरिएको छ। उनले नेपालमा ९५ प्रतिशत किसान रहे पनि उनीहरूलाई ऐनमार्फत व्यवस्थित गर्न संघ, प्रदेश र स्थानीय तह चुकेको अवस्थामा स्थानीयता समेटिएको मौलिक ऐन जारी गरेको बताए। उनले भने, कृषिलाई अर्थतन्त्रको मेरुदण्ड भन्न कसैको मुखबाट छुट्दैन, तर वास्तविक किसानका समस्या समाधान गर्ने दिशामा कसैले चासो दिएको देखिँदैन। यसअघि बनेका नियमावली कार्यविधिलाई समेत समेटेर ऐन जारी गरेको उनले बताए। उनले विज्ञहरूले बनाएको कानुनले स्थानीयता नसमेटेको अवस्थामा पालिकाले बनाएको कृषि ऐनले भुइँ मान्छे को आवश्यकतालाई समेटेको बताए। इलामको रोङ गाउँपालिका कृषि ऐन जारी गर्ने कोशीको आठौं र इलाम जिल्लाको तेस्रो पालिका हो। यसअघि इलामको इलाम नगरपालिका र सन्दकपुर गाउँपालिकाले कृषि ऐन जारी गरिसकेका छन्। त्यसैगरी, कोशीको उदयपुरको वेलका नगरपालिका र कटारी नगरपालिका, झापाको कनकाई नगरपालिका, ओखलढुंगाको सिद्धिचरण नगरपालिका र सुनकोशी गाउँपालिकामा कृषि ऐन बनेको छ। रोङ गाउँपालिकाका अध्यक्ष मनिकुमार स्याङ्बोले भने, ऐन बनेपछि किसानको पहिचान गर्न किसानलाई वर्गीकरणसहितको किसान परिचय पत्र दिनसमेत बाटो खुलेको छ। ऐनले किसानलाई न्यायोचित अवसर प्रदान गर्नसमेत सहयोग गर्ने उनको भनाइ छ। उनले आगामी सभाबाट कृषि नीति र आवश्यक कार्यविधिहरू ल्याएर ऐन कार्यान्वायन गर्ने बताए। कोशी प्रदेशका १३७ स्थानीय सरकारमध्ये १२९ स्थानीय तह भने सहायक ऐनको रूपमा मात्रै रहेको र कृषि व्यवसाय प्रबद्र्धन ऐनलाई नै कृषि ऐन भएको दाबी गर्दै बसेको महासंघकी कोशी प्रदेश कोषाध्यक्ष मिना तामाङले बताइन्। कोशी प्रदेशमा उत्पादन भएका अदुवा, अलैंची, चियालगायतका कृषि उपजले वैदेशिक मुद्रा भिœयाउने गरेका छन्। क्वारेन्टाइन कार्यालय काकरभिट्टाको तथ्यांकअनुसार नेपालले अदुवा, चिया, अलैंचीलगायत ९ प्रकारका कृषिउपज निर्यात गर्दछ। भारतबाट त्यही मार्ग प्रयोग भएर ६५ प्रकारका कृषि वस्तु भित्रिएका छन्।"
