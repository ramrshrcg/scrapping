शीर्षक,विवरण
सवल शिक्षा,"शिक्षाको विकास र विस्तारको क्रम छोटै समयमा र द्रुत गतिमा भएको छ। विद्यालय तथा विश्वविद्यालयमा विद्यार्थीको पहुँच सुनिश्चित गर्ने सबालमा उल्लेख्य प्रगति भएको छ । विश्वमा औपचारिक शिक्षाको इतिहासको कुरा गर्दा तुलनात्मक रूपमा हामी धेरै कान्छा छौं। हाम्रो औपचारिक शिक्षाको इतिहास धेरै लामो छैन। १९१० सालमा दरबार स्कुलको स्थापनालाई औपचारिक शिक्षाको प्रारम्भ भएको मिति मानिए तापनि यो विद्यालय केही सीमित तथा पहुँचवाला वर्गका लागि मात्र स्थापना गरिएको थियो। दरबार स्कुलको स्थापना भएको ८० वर्षपछि, १९९० सालमा एसएलसी बोर्डको स्थापना र सञ्चालनले नेपालमा शिक्षा विकासको एउटा कोसेढुंगा थपेको मान्न सकिन्छ। यसै क्रममा १९९६ सालमा पहिलो पटक शिक्षाको इस्तिहार जारी गरेको पाइन्छ। शिक्षाको इस्तिहार अध्ययन गर्दा देशमा विद्यालयहरू खुल्ने क्रम बढ्दै गएकाले तिनलाई नियमन गर्न कानुनी व्यवस्था लागू गर्ने प्रयास भएको थियो। इस्तिहारले कानुनी मान्यता नपाए तापनि, विद्यालयको सञ्चालन, शुल्कको व्यवस्था, विद्यालय व्यवस्थापनका कुरा इत्यादिका बारेमा इस्तिहारमा उल्लेख भएको छ। २००७ साल नेपालको इतिहासमा राजनीतिक तथा सामाजिक रूपान्तरणको परिवर्तन बिन्दुका रूपमा स्थापित छ। २००७ साल अघिसम्म देशभर करिब ३३२ (३२१ प्राथमिक र ११ माध्यमिक) विद्यालयमा ७ हजार २ सय ५६ विद्यार्थी अध्ययनरत रहेको तथ्यांक फेला पर्छ। लगत्तै २००८ मा शिक्षा मन्त्रालयको स्थापना र २०१० मा नेपाल राष्ट्रिय शिक्षा योजना आयोगको गठन भएसँगै औपचारिक शिक्षाको योजनाबद्ध विकास क्रमले केही गति लिएको पाइन्छ। तथापि २०२८ सालमा नयाँ शिक्षा ऐन लागू भएपछि विद्यालय, शिक्षक, राष्ट्रिय पाठ्यक्रम तथा पाठ्यपुस्तक इत्यादिको क्रमिक विकास तथा विस्तार भएको हो। यस अर्थमा औपचारिक शिक्षाको विकासमा २०२८ साल एक महत्त्वपूर्ण टर्निङ प्वाइन्ट पक्कै हो। करिब ५४ वर्षपछि र आजका दिनसम्म पनि हामी त्यही शिक्षा ऐनको सेरोफेरोभित्र रहेर शिक्षाको व्यवस्थापन र नीति तथा कार्यक्रम सञ्चालन गरिरहेकै छौं। २०२८ लाई सामुदायिक शिक्षा विकास र विस्तारको प्रारम्भ बिन्दु मान्ने हो भने त्यसबेला देशभर ८ हजार ३ सय २१ विद्यालय, ५ लाख ५१ हजार ८ सय ४५ विद्यार्थी र २३ हजार ६ सय ५७ शिक्षक रहेको थियो। आज ५३ वर्षपछिको अवस्था हेर्दा हामीसँग २७ हजार ९ सय ९० सामुदायिक विद्यालयमा लगभग ५० लाख विद्यार्थी र १ लाख १९ हजार ७ सय ३५ शिक्षक छन्। स्मरणीय कुरा के हो भने २०२८ साल अघिसम्म नेपालमा शिक्षा निःशुल्क थिएन तर विद्यालयहरू स्रोत र साधन सम्पन्न थिए। गरिब तथा जेहेन्दारका लागि केही स्थान सुनिश्चित पनि थियो। सबैका लागि सहज उपलब्ध थिएन तर गुणस्तरीय शिक्षा मानकका रूपमा स्थापित थियो। २०२८ पछि शुल्क लिन नपाइने भयो। सँगसँगै विद्यालयले अभिभावक र स्थानीय चन्दादाताबाट प्राप्त हुने स्रोत र साधन सधैंका लागि गुमाए। प्रशस्त विद्यालयहरू खोलिए तर विद्यालयमा आवश्यक पूर्वाधार पुगेन। विद्यार्थी प्रशस्त भर्ना भए त्यही अनुपातमा फेल पनि भइरहे। विश्वविद्यालयतर्फ १९७५ सालमा कोलकोता विश्वविद्यालयको सम्बन्धनमा त्रिचन्द्र कलेजको स्थापना भएसँगै उच्चशिक्षामा पहिलो पटक हाम्रो आफ्नै पहुँच पुगेको मान्न सकिन्छ। त्रिचन्द्र कलेज स्थापना भएको ४१ वर्षपछि अर्थात् २०१६ मा त्रिभुवन विश्वविद्यालयको स्थापना र त्यसको २७ वर्षपछि २०४३ मा महेन्द्र संस्कृत विश्वविद्यालय स्थापना भयो। यसरी नेपालमा पहिलो सरकारी विद्यालय र पहिलो कलेज, पहिलो कलेज र पहिलो विश्वविद्यालय, पहिलो र दोस्रो विश्वविद्यालयबीचको सरदर अन्तर लगभग ४५ वर्ष हुन आउँछ। २०५० देखि २०८० को दशक नेपालमा विश्वविद्यालय स्थापनाको स्वर्णिम काल मान्न सकिन्छ। यसै दशकमा त्रिभुवन विश्वविद्यालयको एकछत्र साम्राज्यलाई तोड्दै नयाँ विश्वविद्यालय खोल्ने क्रम सुरु भयो। २०४८ सालमा काठमाडौं विश्वविद्यालय, २०५१ मा पोखरा र २०५३ मा पूर्वाञ्चल विश्वविद्यालय क्रमशः एकपछि अर्को गर्दै खोलिए। यसैगरी २०६२ मा लुम्बिनी बौद्ध विश्वविद्यालय, २०६७ मा सुदूरपश्चिम, मध्यपश्चिम र कृषि तथा वन विज्ञान विश्वविद्यालय स्थापना भयो। त्यसैगरी २०७३ मा नेपाल खुला विश्वविद्यालय, २०७४ मा राजर्षि जनक, र २०७६ मा गण्डकी विश्वविद्यालय स्थापना भए। यी विश्वविद्यालयहरूको स्थापनासँगै केही विश्वविद्यालयस्तरकै स्वायत्त स्वास्थ्य विज्ञान प्रतिष्ठानहरू पनि थपिए। यसरी २०४८ देखि २०८० सम्म ३२ वर्षको समयमा खुलिसकेका र खुल्दै गरेका समेत गरी लगभग २४ वटा केन्द्रीय तथा प्रदेशस्तरका विश्वविद्यालय छन्। यसरी नेपालमा शिक्षाको विकास र विस्तारको क्रम छोटो समयमा र द्रुत गतिमा भएको छ। विद्यालय तथा विश्वविद्यालयमा विद्यार्थीको पहुँच सुनिश्चित गर्ने सबालमा हामीले उल्लेख्य प्रगति गरेका छौं भन्दा अतिशयोक्ति नहोला। त्यसो हो भने अबको गन्तव्य के हो त ? अबको गन्तव्य पक्कै पनि आर्थिक समृद्धिका लागि गुणस्तरीय शिक्षा अबको गन्तव्य हो। आर्थिक समृद्धि भन्नाले देशभित्र रहेका व्यवसाय, उद्योग, कलकारखानालगायत विकास तथा निर्माण योजनाका लागि आवश्यक जनशक्तिको उत्पादन र प्रयोग गर्नु हो। त्यसैगरी प्राकृतिक स्रोतहरूको पहिचान र सदुपयोग गर्न सक्ने सीप र दक्षतायुक्त जनशक्तिको विकास गर्न सक्ने शिक्षाको कुरा गर्दै छौं। सँगसँगै विश्व बजारमा प्रतिस्पर्धा गर्न सक्ने, नयाँ प्रविधिहरूको प्रयोग गर्दै नौला खोज तथा अनुसन्धान गर्न सक्ने विज्ञ विशेषज्ञ पनि उत्पादन गर्न सक्ने शिक्षाको कुरा गर्दैछौं। तर विश्वव्यापीकरणको सन्दर्भमा अबको शिक्षा कुनै एक समुदाय, राज्य वा राष्ट्रको सिमानामा बाँधिएर रहेन। विभिन्न माध्यमका कारण शिक्षा विश्वव्यापीकरणको प्रभावबाट मुक्त रहेन। त्यसैले हामी दोहोरो मारमा परेका छौं। एकातिर शिक्षालाई हाम्रो आफ्नै मूल्य तथा मान्यताहरू, हाम्रा सामाजिक विविधता, आर्थिक सम्भाव्यताहरू आत्मसात् गर्दै लैजानुपर्ने बाध्यता छ भने अर्कोतिर विश्वबजारसँग प्रतिस्पर्धा पनि गर्नु परेको छ। विश्वसँग प्रतिस्पर्धा गर्न हामीसँग स्रोत तथा दक्षता दुवै कुराको अभाव छ। त्यसैले अबका दिनमा यी विषयहरूको चिन्तन, मनन् तथा कार्यदिशा तय गर्ने संयन्त्रको खाँचो टड्कारो देखिन्छ। विगत केही दशकयता जुन गतिमा प्रविधिको विकास र विस्तार भइरहेको छ त्यसले शिक्षालाई पनि गाँजेको हामी सबैले स्पष्ट अनुभव गरेका छौं। विश्व समाजमा देखिएका यी परिवर्तनलाई समयमै आत्मसात् गरेनौं भनै निक्कै पछाडि पर्छौं भनिरहनु नपर्ला। नयाँ प्रविधि र सीप सिकाउन प्रविधि मात्र भित्र्याएर पुग्दैन। यसका लागि योग्य र दक्ष प्राविधिकको पनि खाँचो पर्छ। माथि प्रस्तुत गरिएका विचारहरूमार्फत दुई मूलभूत विषयमा स्पष्ट गर्न खोजिएको हो। पहिलो, शिक्षामा वैकल्पिक सोचको खाँचो छ। विषय नौलो र असम्भव पनि होइन। खुला विश्वविद्यालय तथा दूर शिक्षा प्रणाली नौलो कुरा होइन। तसर्थ यस विषयलाई विद्यालय तहमा पनि अघि बढाउन जरुरी छ भन्ने हो। दोस्रो र हामी सबैले स्वीकार गर्नै पर्ने कुरा के हो भने, आजको शिक्षा दिनानुदिन प्रतिस्पर्धात्मक, प्रविधियुक्त र विश्वव्यापीकरण हुँदै गइरहेको छ। हाम्रा छोराछारीले कस्ता ज्ञान र सीप सिक्न जरुरी छ भन्ने विषय हाम्रो पकडभन्दा पर गइसकेको छ। अबको पाँच वर्षमा कस्ता प्रविधि भित्रिने हुन् र तिनले कस्ता ज्ञान र सीप माग्ने हुन् हामीले कल्पना पनि गर्न नसकिने वर्तमान परिप्रेक्ष्यमा शिक्षकहरूको दक्षता र सक्रिय सहभागिताले ठूलो महत्त्व राख्दछ। शिक्षा र आर्थिक विकासको कुरा गर्दा एकातिर जापान, ताइवान, हङकङजस्ता देशहरू छन् जहाँ शिक्षाको विकास नै उनीहरूको आर्थिक विकासको मेरुदण्ड बन्न सहयोगी भएको तथ्य छ भने अर्कोतर्फ कुबेत, इरान, इराक, साउदीजस्ता मध्यपूर्वीय देशहरू छन् जहाँ उनीहरूको आर्थिक उन्नति शिक्षाको विकासका कारण बनेका छन्। यसै सन्दर्भमा तेस्रो आयाम पनि थप्न सकिन्छ, सिंगापुरको। त्यहाँका शासक ली क्वान यूको। लीको नेतृत्वमा सिंगापुरले प्राप्त गरेको समृद्धि विश्वका लागि उदाहरणीय बनेको छ। शिक्षाको गुणस्तरको कुरा गर्ने हो भने सिंगापुरले विश्वको एक नम्बरमा आफूलाई स्थापित गर्न कुनै कन्ञ्जुस्याइँ गरेको छैन। त्यसैले हाम्रो आर्थिक हैसियत बढ्नु वा नबढ्नुमा शिक्षाको गुणस्तरको जति योगदान छ, त्यति नै आर्थिक विकास तथा प्रभावकारी नेतृत्वको भूमिका अपरिहार्य हुन्छ। त्यसैले शिक्षा कसको क्षेत्राधिकार भित्र पर्यो भन्ने भन्दा पनि नेतृत्वदायी भूमिकामा कस्ता लिडरहरू छन् भन्ने कुरामा अबको शिक्षाको भविष्य निर्भर गर्दछ। संघीयताले फेरि पनि हामीलाई शिक्षाको विकासका लागि एउटा अर्को मौका दिएको छ। कदाचित यो नै हाम्रा लागि अन्तिम मौका हो। त्यसैले कुनै पनि हालतमा यो मौकालाई हामी गुमाउन चाहँदैनौं। शिक्षाको हरेक तहमा अहिले भइरहेको अराजनीतीकरण र भागबण्डाको अन्त्य नभएसम्म शिक्षाको गुणस्तर सुधार हुँदैन। शिक्षकहरूको व्यवस्थापन र जवाफदेहिताको साँचो राजनीतिक दलहरूले बोकेका छन्। त्यसैले राजनीतिक दलहरूमा चेतनाको विकास नहुन्जेल शिक्षाको गुणस्तरमा सुधार आउँदैन। अबका दिनमा स्थानीय सरकारको भूमिकालाई कसरी बढीभन्दा बढी जिम्मेवार र जवाफदेही बनाउन सकिन्छ भन्नेमा हाम्रो शिक्षाको प्रभावकारिता निर्भर गर्दछ। (डाकार्की शिक्षाविद् हुन्।)"
चम्किए होटल,"नेपालमा बहुदलीय प्रणाली पुनर्स्थापित भएपछि २०४९ सालमा सरकारले आर्थिक उदारीकरणको नीति लिएको हो। यसपछि मुलुकको आर्थिक, सामाजिक र पूर्वाधार क्षेत्रमा उल्लेखनीय रूपान्तरण देखिन थाल्यो। यही परिवर्तित परिवेशमा होटल र पर्यटन पूर्वाधारको विकासले पनि तीव्र गति लियो। प्रचुर सम्भावना भएको यस क्षेत्रमा खुला अर्थतन्त्र अँगालिएसँगै निजी क्षेत्रले होटल र पर्यटन क्षेत्रमा ठूलो मात्रामा लगानी गर्न सुरु गरे। परिणामस्वरूप देशभर व्यापक रूपमा होटलहरूको विस्तार र पर्यटन गतिविधिको वृद्धि भएको पाइन्छ। पछिल्लो समय नेपालमा होटल विकासको क्रम उत्साहजनक देखिएको छ। कोभिड अघि सन् २०१९ मा ११ लाख ९६ हजार पर्यटक नेपाल भित्रिएका छन्। कोभिडका कारण केही वर्ष पर्यटक आगमन सुस्ताए पनि सन् २०२४ मा भने करिब ११ लाख ४७ हजार पर्यटक नेपाल भित्रिएका छन्। कोभिड पछि अन्तर्राष्ट्रिय तवरमा नै हामी मजबुत भएर आइसकेका छौं। पर्यटन आगमनको पछिल्लो तथ्यांकलाई नै आधार मान्ने हो भने थप पर्यटक भित्र्याउन हामी तयार भइसकेका छौं। सरकार, निजी क्षेत्र, अन्य सरोकारवाला निकायहरूको पर्यटन प्रवर्द्धन जुन हिसाबले तयार गरेका छन्, भविष्यमा त्यसले सकारात्मक आँकडा नै दिन्छ भन्ने विश्वास गरिएको छ। त्यही विश्वासको आधारमा नै पर्यटक प्रवर्द्धनको प्रमुख आधार होटल व्यवसायको विकास पनि तीव्र गतिमा भइरहेको छ। नेपालमा पाँचतारे, चारतारे, तीनतारे, दुइतारे, एकतारे, रिसोर्टलगायत गरी करिब ३५ सय रहेका छन्। अहिले झन्डै तीन दर्जन अन्तर्राष्ट्रिय ब्रान्डका होटल छन् भने आन्तरिक ब्रान्डका सयौं होटल सञ्चालनमा छन्। यो आफैंमा उपलब्धि हो। अझ विदेशी चेन होटल खुल्नु भनेको अन्तर्राष्ट्रिय पर्यटकलाई नेपालमा होटलको लक्जरी छ है भन्ने सन्देश जान्छ। मुस्ताङमा अमेरिकी चेन सिन्तामणिले मोक्ष होटल खोलेको छ, जसको एक रातको करिब २ हजार अमेरिकी डलर पर्छ, त्यस्ता होटल पूर्ण क्षमतामा सञ्चालन भइरहेका छन्। यसले नेपालप्रतिको लगाव बढेको छ। सँगसँगै हाम्रा स्वदेशी ब्रान्ड होटल सोल्टी, अन्नपूर्ण, सांग्रिला, सिद्धार्थ गु्रप, पाहुनालगायत होटलहरूले आन्तरिक रूपमा एकपछि अर्को स्थानमा होटल खोलिरहनु भएको छ। सोल्टी होटलले त अन्तर्राष्ट्रियस्तरमा चेन विस्तार गरिसकेको छ। सरकारले होटललाई उद्योगको रूपमा मान्यता दिने गरी नियमकानुन संशोधनपछि यसले विस्तारमा सहयोग गरेको छ। रेस्टुँराहरूमा पनि बाजेको सेकुवा, हिमालयन जाभा पनि बाह्य खुलेको छन्। होटल क्षेत्रमा भइरहेको प्रतिस्पर्धाले गुणस्तरमा वृद्धिसँगै, नयाँ सेवा दिन, प्रविधि भित्र्याउन पनि मद्दत गरिरहेको छ। बहुदलपछिका वर्षहरूमा सरकारले विदेशी लगानीलाई प्रोत्साहन दियो। थुप्रै अन्तर्राष्ट्रिय होटल चेनहरूसँगै होटलहरूमा अत्याधुनिक सेवा सुविधा, सेमिनार हल, स्पा, स्विमिङ पुल, फिटनेस सेन्टरजस्ता संरचना थपिन थालेका छन्। सरकार तथा निजी क्षेत्रबीच सहकार्य गरेर भिजिट नेपाल अभियानहरू सञ्चालन गरियो, जसले होटल व्यवसायमा थप लगानी भित्र्याउन मद्दत गर्यो। सरकारले ल्याएका नीति, कानुन, आन्तरिक तथा बाह्य मेलामहोत्सवमा सहभागिताले पनि पर्यटक भित्र्याउन मद्दत गरिरहेको छ। पर्यटनले मुख्य प्राथमिकतामा राख्ने भनेको बसाइको स्तर र त्यहाँ पाउने खाना हो। पर्यटनको सफल विकासका लागि उत्कृष्ट होटल पूर्वाधारको भूमिका अत्यन्तै महत्त्वपूर्ण रहन्छ। होटलहरू केवल बसोबासका सुविधामात्रै होइनन्, ती पर्यटन अनुभवको अभिन्न अंग पनि हुन्। पर्यटकको अनुभव सुधार, विदेशी मुद्रा आर्जन, रोजगारी सिर्जना, नयाँनयाँ गन्तव्यस्थलको आकर्षण, स्थानीय उत्पादन र सेवाको प्रवर्द्धनमा होटल पूर्वाधारले मद्दत गरिरहेका छन्। सञ्चालनमा रहेका होटलले करिब ३५ लाख पर्यटकलाई एकै पटकमा सेवा दिन सक्छन्। होटलको योगदानको सन्दर्भमा सरकारको नयाँ तथ्यांकलाई लिन सकिन्छ। जसअनुसार मुलुकमा आवास तथा भोजन सेवा प्रदान गर्ने १ लाख ४२ हजार २ सय २३ होटल तथा रेस्टुरेन्ट सञ्चालनमा रहेको राष्ट्रिय तथ्यांक कार्यालयको तथ्यांक छ। यसमा साना ठूला सबै होटल समावेश गरिएका छन्। नेपालका रेस्टुराँले एक पटकमा २२ लाख ३४ हजार अतिथिले खानपान सेवा दिन सक्ने, तारेदेखि पर्यटकीयस्तरका होटलले दिनको १० हजार बेड उपलब्ध गराउन सक्ने तथ्यांकले देखाउँछ। तथ्यांकअनुसार होटलमा निजी क्षेत्रको ५ खर्बभन्दा बढी लगानी रहेको छ। आवास तथा भोजन सेवा प्रदान गर्ने प्रतिष्ठानले करिब २ खर्ब १६ अर्ब ७३ करोड ८३ लाख मूल्यबराबरको रकम लागतको रूपमा खर्च गरी करिब ३ खर्ब २६ अर्ब १ करोड ४ लाख मूल्यबराबरको सेवा उत्पादन गरेको देखिएको छ। आवास तथा भोजन सेवा प्रदान गर्ने प्रतिष्ठानले नेपालको अर्थतन्त्रमा करिब १ खर्ब ९ अर्ब २७ करोड १ लाखबराबरको मूल्य अभिवृद्धि गरेको देखिएको सर्वेक्षण प्रतिवेदनमा उल्लेख छ। यस कारण होटल क्षेत्र नेपालको आर्थिक विकास र सामाजिक समावेशीकरणका लागि महत्त्वपूर्ण आधार बनेको छ। गुणस्तरीय सेवा, सीपयुक्त जनशक्ति र व्यावसायिक व्यवस्थापनलाई प्राथमिकता दिँदै होटल व्यवसायलाई विस्तार गर्न सके, रोजगारीको अवसर अझ बढ्न सक्नेछ। यसैले, सरकार तथा निजी क्षेत्रले होटल तथा पर्यटन क्षेत्रमा लगानी र नीतिगत समर्थनलाई अझ सशक्त बनाउन जरुरी देखिन्छ। (शाह, होटल संघ नेपाल (हान) का अध्यक्ष हुन्।)"
बालीमा रोग लाग्यो ? पहिचान सम्भव छ,"खुमलटारस्थित नेपाल कृषि अनुसन्धान परिषदन्तर्गतको राष्ट्रिय बाली रोग विज्ञान अनुसन्धान केन्द्रमा रहेको मोल्युक्युलर प्लान्ट प्याथोलोजी प्रयोगशालामा बाली रोगको पहिचान र अध्ययन अनुसन्धान हुन्छ। मानिस र पशुपन्छी जस्तै तपाईं हामीले खाने अन्न, लगाउने लुगा र बस्ने आवास निर्माणका सामाग्री उत्पादन गर्ने सबै वनस्पतिमा पनि रोग लाग्छन्। वनस्पतिमा ढुसी ब्याक्टेरिया, भाइरस तथा जुकाको कारण रोग लाग्छ। उपरोक्त रोगहरूको पहिचान सूक्ष्मदर्शक यन्त्रमा हेरेर वा कीटाणुहरूको कल्चर गरेर अथवा रोगको लक्षण हेरेर गर्ने गरिन्छ। आधुनिक विज्ञानको विकाससँगै रोग पहिचानका प्रविधिमा विकसित देशहरूले ठूलो फड्को मारिसकेका छन्। जस्तै पीसीआर गरेर जिन सिक्युनसिङ गरेर वा अति शक्तिशाली सूक्ष्मदर्शक यन्त्र इलेक्ट्रोन माइक्रोस्कोप प्रयोग गरेर बाली विरुवाका रोग पहिचान गर्ने गरिन्छ। नेपालमा बाली रोग पहिचानका लागि उपरोक्त प्रविधिसँगको पहुँच प्रायः असम्भावी नै थियो। निकै ठूलो लागत, प्राविधिक ज्ञान र सीपको अभावले उपरोक्त प्रविधिसँगको पहुँच नेपालको कृषि अनुसन्धान खासगरी बाली रोग विज्ञानमा अकल्पनीय नै थियो। तर यसै विषयमा अमेरिकास्थित प्रतिष्ठित ओहायो स्टेट विश्वविद्यालयबाट विद्यावारिधि गरेर फर्केका वैज्ञानिक डा रामबहादुर खड्काको नेतृत्वमा मोल्युक्युलर प्लान्ट प्याथोलोजी ल्याब सञ्चालन हुन थालेपछि भने यी सबै नेपालमा सम्भव भएका छन्। खुमलटारस्थित नेपाल कृषि अनुसन्धान परिषदन्तर्गतको राष्ट्रिय बाली रोग विज्ञान अनुसन्धान केन्द्रमा रहेको मोल्युक्युलर प्लान्ट प्याथोलोजी प्रयोगशालामा बाली बिरुवामा लाग्ने असाध्य रोगको पहिचानका लागि पीसीआर तथा जिन सिक्योन्सिङजस्ता अत्याधुनिक प्रविधिको प्रयोगबाट बाली रोगको पहिचान र तिनका कारक तत्त्वमा हुने अनुवंशिकी परिवर्तनका विषयमा अध्ययन अनुसन्धान हुने गर्दछ। बाली रोग र त्यसले पार्ने प्रभाव बाली रोगको पहिचान र व्यवस्थापनका लागि रोगको कारक तत्त्वको पहिचान अत्यन्त महत्त्वपूर्ण हुन्छ। बाली रोगहरू खासगरी ब्याक्टेरिया, भाइरस, जुका (निमाटोट), तथा ढुसीको कारणले लाग्ने गर्दछन्। यिनीहरूको सही पहिचान समयमै गर्न सक्यो भने रोगहरूको व्यवस्थापन सजिलै गर्न सकिन्छ र कृषकलाई रोगको कारणले गर्दा हुने ठूलो क्षतिबाट बचाउन सकिन्छ। बाली बिरुवामा लाग्ने रोगको कारणले हुने क्षतिबाट विश्वमा ठूला ठूला भोकमारीहरू भएका छन्। उदाहरणका लागि सन् चालिसको दशकमा भएको आयरल्यान्डको ठूलो भोकमारी जसले गर्दा दसौं लाख जनता मरेका तथा आयरल्यान्ड छोडेर अरू देशमा बसाइँ सरेको इतिहासमा पढ्न पाइन्छ। खासगरी आलुमा लाग्ने डँडुवा रोगको कारणले त्यहाँको आलुबाली पूर्ण रूपमा नष्ट भएको र त्यसपछि भएको व्यापक भोकमरीका कारण दसौं लाख मान्छेको मृत्यु भएको थियो। त्यसपछि आयरल्यान्ड छोडेर लाखौं मान्छे अन्य मुलुकतिर बसाइँ सरेका थिए। त्यसकारण बाली रोगको पहिचान र त्यसका कारक तत्त्वको सही पहिचान समयमै हुनु अत्यन्त जरुरी छ। अनुसन्धानहरूले बाली रोगका कारणले गर्दा मात्रै जम्मा उत्पादनको औसतमा १५ देखि २० प्रतिशत खाद्यान्नको उत्पादनमा ह्रास भएको देखाउँछ। यद्यपि बालीको अवस्था, वातावरण अनुकूलता र कीटाणुको घनत्वका आधारमा बाली रोगले पुर्याउने क्षति शतप्रतिशतसम्म हुन सक्छन्। नेपालमा पनि बाली रोगको कारणले गर्दा भएका ठूलठूला क्षतिका थुप्रै उदाहरणहरू छन्। जस्तै केही वर्षअगाडि भक्तपुरमा धानमा लाग्ने मरुवा रोगको कारणले गर्दा किसानहरूले ठूलो क्षति भोग्नु परेको थियो। त्यस्तै मध्यपहाडमा गहुँमा लाग्ने सिन्दुरे रोगको कारणले गर्दा बर्सेनि रूपमा ठूलो क्षति बेहोर्नु परिरहेको छ। ह्रासजन्य रोगका कारण सुन्तला जातका फलफूलका बगैंचाहरू बर्सेनि नष्ट भइरहेको देखिन्छ। त्यस्तै रोगका कारक तत्त्वहरू (कीटाणु) मा हुने अनुवांशिकी परिवर्तनले नयाँनयाँ रोगका कारक तत्त्वका जातहरूको विकास गरिरहेको हुन्छ। जसले गर्दा कृषकले खेती गर्दै आइरहेका रोग सहन सक्ने जातहरू (प्रतिरोधी) रोग लाग्ने (संवेदनशील) जातमा परिवर्तन हुन्छ। यसको अध्ययन, अनुसन्धान र अन्वेषण भयो भने यस्ता परिवर्तनहरूलाई समयमै पहिचान गर्न सकिन्छ र कृषकलाई भविष्यमा लगाउनुपर्ने जातहरूको बारेमा समयमै सूचना र जानकारी दिन सकिन्छ। मोल्युक्युलर प्लान्ट प्याथोलोजी अनुसन्धान मोल्युक्युलर प्लान्ट प्याथोलोजी अनुसन्धान भन्नाले बाली (वनस्पति) मा लाग्ने रोगहरू जस्तै भाइरस, ब्याक्टेरिया, फंगस आदिलाई अति ससाना तह आणविक स्तरमा अध्ययन गर्ने प्रक्रिया हो। यसमा खासगरी बिरुवा र रोग कारकबीचको मोलिक्युलर स्तरको अन्तरक्रिया, रोग लाग्नुका जैविक कारणहरू (जस्तै कुन जिन बिग्रिन्छ, कुन प्रोटिन सक्रिय हुन्छ)को पहिचान, रोग प्रतिरोधी नयाँ जात विकास गर्ने आधार तथा रोगको पहिचानका लागि मोलिक्युलर औजारहरूको विकास तथा उपयोगका बारेमा अध्ययन, अनुसन्धान गर्दछ। सजिलो भाषामा भन्दा मोल्युक्युलर प्लान्ट प्याथोलोजीले बिरुवाको रोगहरूलाई ससाना अणु र जिनको तहबाट बुझेर समाधान खोज्ने काम गर्छ। यसका लागि नेपाल कृषि अनुसन्धान परिषद् अन्तर्गतको राष्ट्रिय बालीरोग विज्ञान अनुसन्धान केन्द्रमा रहेको मोल्युक्युलर प्लान्ट प्याथोलोजी ल्याबमा अनुुसन्धान गर्ने गरिन्छ। त्यस्तै रोगहरूको पहिचान छिटो र उत्कृष्ट तरिकाले गर्न प्रयोगशालाले योगदान दिँदै आइरहेको छ। गहुँमा लाग्ने पहिलो सिन्दुरे रोगको नयाँ प्रजाति पहिचानका लागि प्रयोगशालामा जिन सिक्वेन्सिङको प्रविधि प्रयोग हुँदै आइरहेको छ। यसभन्दा अगाडि सिन्दुरे रोगको नयाँ प्रजाति पहिचानका लागि सिन्दुर रोगका नमुनाहरू विदेश पठाउनुपर्ने अवस्थामा अहिले देशभित्रै उक्त काम हुन थालेको छ। त्यस्तै कल्चर गर्न नसकिने र सूक्ष्मदर्शक यन्त्रमा हेरेर पहिचान गर्न नसकिने रोगका कारक तत्त्वहरू जस्तै भाइरस र फाइटो प्लाजमाको पहिचानका लागि पीसीआर प्रविधिको प्रयोग गोल्ड स्ट्यान्डर्ड मानिन्छ। प्रयोगशालाले केही वर्षदेखि क्यूपीसीआर र जिन सिक्वेन्सिङका प्रविधिमार्फत बालीमा लाग्ने भाइरस तथा फाइटो प्लाजका कारण लाग्ने रोगहरूको पहिचान गर्न थालेको छ। यो वर्ष प्रयोगशालाले सुन्तला जात फलफूलमा फाइटोप्लाज्माका कारण लाग्ने सिट्रस ग्रिनिङ र सिस्ट्रस ट्रिस्टिजा भाइरस पहिचानका लागि क्यूपीसीआर प्रविधिको सफलतापूर्वक परीक्षण गरेको छ। जसले गर्दा छोटो समयमै उक्त रोगहरू पहिचान गर्न सहज हुनेछ। खासगरी संक्रमित बिरुवाबाट सर्ने उपरोक्त रोगहरू लागिसकेपछि उपचार गर्न असम्भव प्रायः छ। त्यस कारणले रोगरहित बिरुवाको रोपण नै रोग व्यवस्थापनका लागि महत्त्वपूर्ण बाटो हो। तर रोगरहित बिरुवाको पहिचानका लागि उपयुक्त प्रविधिको अभावका कारण नेपालको सुन्तला जात फलफूलको खेतीमा बर्सेनि ठूलो क्षति बेहोर्नु परिरहेको छ। अब यी प्रविधिहरूको विकासपश्चात् समयमै रोगरहित बिरुवाको प्रमाणीकरणका लागि ठूलो योगदान पुर्याउने देखिएको छ। गत वर्ष प्रयोगशालाले मसुरोमा पहिचान गरेका १० वटा नयाँ नयाँ भाइरसहरूमध्ये कतिपय भाइरसहरू बिउबाट पनि सर्ने गर्दछन्। बिउबाट सर्ने उक्त भाइरसहरू कतिसम्म खतरनाक हुन्छन् भने एक प्रतिशत बिउमा मात्रै भाइरस भएको अवस्थामा अर्को सिजनमा ७० देखि ८० प्रतिशतसम्म बिउमा भाइरस सर्ने सम्भावना रहन्छ भने एक प्रतिशत भाइरस हुनुको अर्थ उत्पादनमा एक प्रतिशतले ह्रास आउनु हो। खासगरी मसुरोमा भाइरस ग्रसित बिउबाट उम्रेका बिरुवामा फूल र दाना लाग्दैन। तर भाइरस सार्ने किराहरू जस्तै लाही किरा तथा सेतो झिंगाले रोगग्रसित बिरुवाबाट अन्य बिरुवामा भाइरस सार्ने गर्दछ। प्रयोगशालाले बिउमा भाइरस पहिचान गर्ने प्रविधिको विकास पनि गरेको छ, जसले गर्दा कृषकलाई बिउमा भाइरस भए नभएको कुरा यकिन गर्न र बिउको प्रमाणीकरण गर्न सहज बनाउनेछ। विषादिरहित तरकारी खेतीका महत्त्वपूर्ण उपलब्धि कृषकले तरकारी खेती गर्ने खेत निश्चित प्रायः एउटै हुने गर्दछ। एउटै खेतमा लगातार एउटै बाली लगाइरहँदा माटोबाट सर्ने रोगहरूको प्रकोप व्यापक रूपमा विस्तार हुने गर्दछ। माटोजन्य रोगको व्यवस्थापनका लागि ढुसीनाशक विषादीहरूको प्रयोग प्रभावकारी मानिँदैछ। कृषकहरू बर्सेनि ठूलो मात्रामा ढुसीनाशक र जुकानाशक विषादीहरू प्रयोग गर्दै आइरहेका छन्। जसले गर्दा एकातिर अनावश्यक रूपमा कृषकको लगानी बढिरहेको छ भने अर्कोतिर उपभोक्ताको स्वस्थ्य र वातावरणीय स्वास्थ्यमा नकारात्मक असर परिरहेको छ। प्रयोगशालाले फिड द फ्युचर इनोभेसन ल्याब फर हर्टिकल्चरसँग मिलेर तरकारीमा लाग्ने माटोजन्य रोगको व्यवस्थापनका लागि प्रविधिको विकास र विस्तारमा महत्त्वपूर्ण उपलब्धि हासिल गरेको छ। खासगरी विषादिरहित स्थानीय स्रोतसाधनमा आधारित अवायवी माटो निर्मलीकरण र तरकारीमा कलमी प्रविधिको प्रयोगबाट सफलतापूर्वक माटोबाट लाग्ने रोगहरूजस्तै जरा कुहिने, फेद कुहिने र ओइलाउने जस्ता रोगहरू व्यवस्थापनमा ठूलो सफलता पाइएको छ। उक्त रोगहरू परम्परागत ढुसीनाशक विषादीको प्रयोगबाट उपचार असम्भावी छ। तरकारीमा कलमी गर्दा माटोजन्य रोग सहन सक्ने, जरा प्रणाली मजबुत हुने जसले पानी र पोषक तत्त्व राम्रोसँग सोस्न सक्ने र प्रतिकूल तापक्रम, खडेरी आदि सहन सक्ने जंगली जातका विरुवाका जरा मूलवृत्त वा रुटस्टकमा उपभोक्तालाई मन परेको राम्रो र गुणस्तरीय फलदिने जातहरू जोडी नयाँ रोग सहन सक्ने र बढी र गुणस्तरीय जातको विकास गर्ने गरिन्छ। यसले तरकारीमा विषादीको प्रयोग घटाउनुका साथै खाद्य तत्त्वको प्रभावकारी उपयोग गरी उत्पादनमा वृद्धि गर्दछ। केन्द्रले अन्तर्राष्ट्रिय तरकारी अनुसन्धान केन्द्र, ताइवानबाट रोग सहन सक्ने मूलवृत्तका विभिन्न जातहरू नेपालमा ल्याई परीक्षण गरी कृषकलाई उपलब्ध गराउने तयारी गरेको छ। यसका साथै कलमी प्रविधि खासगरी फलफूलमा जस्तै तरकारीमा गरेर तरकारी खेतीका विभिन्न चुनौतीहरूको व्यवस्थापन गर्ने र तरकारीमा विषादीको प्रयोगलाई न्यूनीकरण गर्न र तरकारीको उत्पादन र गुणस्तरमा वृद्धि गरी महत्त्वपूर्ण योगदान दिने देखिएको छ। बाली रोग विज्ञानसम्बन्धी अनुसन्धान राष्ट्रिय बाली रोग विज्ञान अनुसन्धान केन्द्र नेपाल कृषि अनुसन्धान परिषद् अन्तर्गतका १६ वटा अन्तरविषयक अनुसन्धान केन्द्रमध्येमा पर्दछ। केन्द्रले बालीमा लाग्ने रोगहरूको पहिचान तथा व्यवस्थापनमा प्रविधि विकास र विस्तारको काम गरिरहेको छ। सन् १९९१ मा नेपाल कृषि अनुसन्धान परिषद्को स्थापना भइसकेपछि बाली रोग विज्ञान महाशाखाको रूपमा चिनिने केन्द्र सन् २०२० मा राष्ट्रिय बाली रोग विज्ञान अनुसन्धान केन्द्रको रूपमा नामकरण भएको हो। (खड्का, नार्कका बाली वैज्ञानिक हुन्।)"
हरित अर्थतन्त्र,"नेपालमा विशेष गरेर दुई प्रकारका वनहरू रहेका छन्। पहिलो हो सरकारी वन दोस्रोमा व्यक्तिको स्वामित्वमा रहेको वन। व्यक्तिको स्वामित्वमा भएका वनहरू पनि दुई प्रकारका छन्। विश्व बैंकको परिभाषाअनुसार ०१ हेक्टरदेखि १० हेक्टरसम्मको वनलाई पारिवारिक निजी वन भन्ने परिभाषा दिएको छ भने १० हेक्टरमाथि भयो भने निजी वन भन्ने गरी परिभाषित गरिएको छ। निजी वन भन्नेबित्तिकै व्यक्तिको स्वामित्वमा रहेका जग्गामा हुर्किएको वन भन्ने कुरा सामान्य रूपमा बुझाइ रहेको छ भने नेपालको वन ऐनले पनि यो निजी वन क्षेत्रलाई व्यक्तिको जग्गामा हुर्काइएको रुखका रूपमा उल्लेख गरेको देखिन्छ। निजी वनको इतिहास हेरियो भने परापूर्वकालदेखि ने प्रचलनका रूपमा रहेको पाइन्छ। विशेष गरेर धर्मका नाम लगाउने पीपल, तुलसी रोप्ने पक्ष होस् या पशुपालनका लागि घाँस परियोजनाका लागि होस् मानिसहरूले बिरुवाहरू लगाएको पाइन्छ। यसैगरी फलफूल तथा स्थानीय रूपमा पहिलादेखि नै जडीबुटीहरू आफ्ना बारीका कान्लाहरूमा लगाउँदै आएको पाइन्छ। अर्को अर्थमा भन्ने हो भने आफ्ना आधारभूत आवश्यकतालाई परिपूर्ति गर्नका लागि निजी वनको विकास गर्दै आएको पाइन्छ। नेपालमा प्रजातन्त्र आएपछि निजी वनलाई कानुनी प्रक्रियामा अगाडि ल्याएको देखिन्छ। नेपालमा वन विकास गुरुयोजना निर्माण भएपछि नेपालमा विभिन्न वन प्रणालीको व्यवस्थापनका प्रक्रियाहरू व्यवस्थित रूपमा अगाडि बढेको इतिहास छ। नेपालमा पहिलोपटक २०४६ सालमा वन विकास गुरुयोजना निर्माण गरिएको थियो। जुन वन विकास गुरुयोजना २१ वर्षसम्मका लागि निर्माण गरिएको थियो। वन विकास गुरुयोजनाको मुल उद्देश्यमा सामुदायिक वन र निजी वनको विकास र व्यवस्थापन गर्दै जाने भन्ने रहेको थियो। तर, यो निजी वन किसानहरूको पक्षमा माथि उल्लिखित उद्देश्यअनुसार प्राथमिकतामा नपरेर ओझेलमा पर्न गयो लोकतान्त्रिक आन्दोलनपश्चात् नेपालमा निजी वन किसानहरूको छाता संगठन पारिवारिक निजी वन संघ नेपाल २०७१ साल फागुन २४ गते विधिवत् रूपमा स्थापना भई यसका सवाल, चुनौती र सम्भावनाका विषयमा व्यापक छलफल र बहसमार्फत नीतिगत तहमा छलफल हुँदै आएको छ। नेपालमा सन् २०११ र २०१२ मा भएको जनसंख्या विभागमार्फत जनगणना भएको थियो। उक्त गणनाको अध्ययन प्रतिवेदनअनुसार नेपालमा ५४ लाख २३ हजार २ सय ९७ घरधुरी भएको मध्ये ०१ हेक्टरदेखि १० हेक्टरसम्मको निजी वन भएको घरधुरी संख्या १३ लाख २६ हजार ४ सय ८३ ले वनको परिभाषाअनुसार निजी वनको विकास गरेको तथ्यांक रहेको छ भने छरिएर रहेका निजी वन पालेका किसानहरूको संख्या करिब १५ लाख घरधुरी रहेको छ। माथिको विवरणले पनि निजी वनको विकास द्रुत गतिमा अगाडि बढेको छ। समुदायस्तरमा यसले जीविकोपार्जन र आर्थिक उपार्जनमा महत्त्वपूर्ण भूमिका निर्वाह गरेको प्रष्ट देखिन्छ। वन तथा वातावरण मञ्त्रालयअन्तर्गत वन अनुसन्धान तथा तालिम केन्द्रको एक अध्ययनअनुसार निजी वनमा रहेको महत्त्वपूर्ण रुखहरूमा कटुस ७ प्रतिशत, उत्तिस १९ प्रतिशत, सल्ला १४ प्रतिशत, चिलाउने ३१ प्रतिशत तथा अन्यमा किम्बु, दुधिलो, खनिया, साललगायतका प्रजातिहरू १९ प्रतिशत रहेका उल्लेखसमेत गरिएको छ। यो अध्ययनमा छिटोछरितो बढ्ने प्रजातिहरू मसला, मलेसियन साल, सिसौलगायतका रुखहरू तराईमा बढी लगाइएका छन्। त्यसको संख्या उल्लेख भएको छैन। वर्तमान अवस्थामा मानिसहरूको वैदेशिक यात्रा या रोजगारीका लागि बिदेसिनेको संख्या ठूलो रहेकाले धेरै जग्गा बाँझो अवस्थामा छ। जब जग्गा बाँझो रहन्छ स्वाभाविक रूपमा त्यस ठाउँमा रुखहरू प्राकृतिक रूपमा उम्रन्छन्। विशेष गरेर पहाडी क्षेत्रमा निजी वनको ठूलै संख्या वर्तमान अवस्थामा रहेको पाइन्छ। तर तराईमा व्यावसायिक प्रयोजनका लागि र अन्य प्रयोजनका लागि व्यापक रूपमा निजी वनको विस्तार गरिरहेका छन्। तराईको दक्षिणतिर सरकारी वन नभएकाले त्यहाँका अधिकांश किसानले आफ्ना व्यक्तिगत जग्गामा वन लगाएर आफ्ना आधारभूत आवश्यकता पूरा गरिरहेका छन्। वन क्षेत्र बढेसँगै धैरे समस्याहरू देखा पर्दै गएका छन्। जंगली जनावरको कारण कृषि बाली नष्ट गरिदिएको कारणले स्थानीय तहका किसानहरूले कृषि बाली लगाएर पनि भित्र्याउन पाउँदैनन्। त्यस कारणले अहिले किसानहरूले आफ्नो बारीमा कृषि वनसम्बन्धी खेतीपाती तथा रुखबिरुवा लगाउन थालेका छन्। यसमा दुई वटा कारण महत्त्वपूर्ण रूपमा रहेका छन्। पहिलो कुरा नेपालमा काठको मूल्य धेरै बढी भएकोले आम्दानी पनि हुने र मेहनत पनि कम लाग्ने भएको कारणले अहिले अधिकांश किसानहरूले बिरुवा लगाएर आम्दानी लिँदै छन् र लिने सोचका साथ कृषि वन र वृक्षरोपणलाई अभियानका साथ अगाडि बढाएका छन्। जसले गर्दा प्रत्यक्षरूपमा आम्दानी लिने मुख्य आधारका रूपमा किसानहरूले अपनाउने गरेका छन् भने अर्कोतर्फ गाउँलाई हरियाली कायम गरेर प्राकृतिक प्रकोपलाई न्यूनीकरण गर्नसमेत कोशे ढुंगाको रुपमा स्थापित गरेका छन्। यदि नेपाललाई आर्थिक समृद्धिको ढोका खोल्ने हो भने निजी वन क्षेत्रलाई प्राथमिकतामा राखेर यसलाई हरित अर्थतन्त्र निर्माण र हरित स्वरोजगार गराउने मूल अस्त्रका रूपमा राज्यले लियो भने मात्र समृद्ध नेपाल र सुखी नेपालीको परिकल्पना सम्भव छ। राज्यले यो क्षेत्रलाई आर्थिक गुल्जार क्षेत्रका रूपमा लिएमा यसको कल्पना केवल कल्पनाकै रूपमा मात्रै सीमित रहन्छ। त्यसैले नेपालको समृद्धिको मूल आधार भनेकै जल, जमिन, जंगल मुख्य क्षेत्रहरू हुन्। त्यसकारणले यस्को अन्तरवस्तुलाई आत्मसात् नगर्ने हो भने नेपालमा समृद्धि देखाउने दाँतमात्र रहनेछ। जसरी कृषि क्षेत्रको उत्पादनलाई नीतिगत रूपमा राज्यले बिक्री वितरणमा स्वतन्त्र छोडेको छ त्यसरी नै निजी वन क्षेत्रलाई स्वतन्त्र रूपमा छोडिएन भने आर्थिक समृद्धि केवल आकाशको फल आँखा तरी मर भन्ने उखान मात्र भएर जाने सम्भावना बढ्छ। नेपालमा वर्तमान अवस्थामा १० करोड क्युफिट काठ आवश्यक परेको छ। तर नेपालको सम्पूर्ण जंगलबाट ६ करोड क्यु फिट काठ आयो। त्यसमध्येमा पनि निजी वनबाट ८० प्रतिशत काठ आएको तथ्यांक वन तथा वातावरण मन्त्रालयको वार्षिक प्रतिवेदनमा उल्लेख छ। गएको आर्थिक वर्षमा सरकारी वनबाट जम्मा काठ ७,सात ४० हजार ३९ क्युफिट काठ आयो भने सामुदायिक वनबाट ३२ लाख ६२ हजार १ सय २६ क्युफिट काठ आयो। त्यसैगरी साझेदारी वनबाट १ लाख ७० हजार २ सय ७५ क्युफिट काठ आयो तथा निजी वनबाट २ करोड ७२ लाख १३ हजार ४ सय २६ क्युफिट काठ आयो। अरू बाँकी काठ विदेशबाटै आए। यसैगरी १० वर्षमा ७५ अर्ब ७४ करोडबराबर मूल्यको काठ विदेशबाट आयो। जसले गर्दा ठूलो परिमाणमा नेपाली रुपैयाँ बिदेसिन बाध्य भएको छ। हामी सियो पनि विदेशबाट ल्याउने अनि कसरी समृद्ध नेपाल बन्न सक्छ। नेपालमा उत्पादन हुने काठ नीतिगत अप्ठ्यारोले गर्दा जंगलमा कुहिने परिस्थितिलाई हटाउनु पर्छ। विश्व बैंकको एक अध्ययनअनुसार नेपालमा प्रत्यक्ष हरित स्वरोजगार १५ लाख मान्छेलाई समग्र वन क्षेत्रमा दिन सकिन्छ। तर, अहिलेसम्म राष्ट्रिय अर्थतन्त्रमा ३ प्रतिशतले मात्र योगदान दिएको छ। समग्र रूपमा नेपालभरि करिब १० लाख हेक्टरभन्दा माथि निजी वनहरू रहेको कुरा विभिन्न तथ्यबाट पुष्टि भएको क्षेत्रका रूपमा यो क्षेत्रलाई लिन सकिन्छ। यसभित्र पनि हेरियो भने निजी वन क्षेत्रले ४५ हजार ३ सय ५६ जना मानिसलाई प्रत्यक्षरूपमा हरित स्वरोजगार दिलाएको छ। माथि सबै उल्लिखित तथ्य तथ्यांकहरू केवल काठमा मात्र आधारित रहेका छन्। तर निजी वन क्षेत्रले पशुपालन, दाउरा, फलफूल, जडीबुटीलगायतबाट पनि मनग्गे आम्दानी गरिरहेका छन्। निजी वन क्षेत्रले पर्यावरणलगायतका क्षेत्रगत तहलाई पुर्याएको योगदानको सम्मान कहिले पाउँछन् ? प्रश्नका रूपमा उभिएको छ। जसरी कृषि उपज वस्तुहरू निकासी गर्नलाई कसैको पनि स्वीकृति नलिकन किसानहरूले स्वतन्त्र रूपमा भोगचलन गर्न अथवा बेचबिखन गर्न सक्छन् त्यसरी नै निजी वनबाट उत्पादन भएका स्रोतहरूको सोहीअनुसार नहुने हो भने यो क्षेत्र सधैं अन्याय र असमानताको क्षेत्रका रूपमा रहिरहनेछ र आम निजी वन किसानहरूले सोचेअनुसारको प्रतिफल लिन सक्ने अवस्था नै छैन। नेपालको कुन भूगोलमा कुन प्रजातिका रुखहरू लगाउँदा उपयुक्त हुन्छ भन्ने कुराको जानकारीबिना नै रुखहरू लगाइरहेका छन्। यसबाट सोचेअनुसारको प्रतिफल आउन सक्दैन। यदि त्यही जग्गामा तरकारी खेती गरियो भने बैंकले ऋण उपलब्ध गराउँछ र बिमाको व्यवस्था पनि गरेको छ तर त्यहाँ कृषि वन वा निजी वन लगाएमा निजी वन किसानले केही पनि पाउँदैनन्। पहाडमा पहिरो गएर निजी वन नष्ट हुन्छ भने तराईमा बाढी गएर निजी वन नष्ट हुन्छ। यसका लागि राज्यले विशेष सुविधा प्रदान गरेन भने आम निजी किसानहरू मर्कामा पर्ने प्रबल सम्भावना रहन्छ। सरकारी वन क्षेत्रमा राज्यले अनगिन्ती लगानी गरिसकेको अवस्था रहेको छ। तर, यसको ५० प्रतिशतमात्र निजी वनमा लगानी बढाइयो भने सोचेभन्दा बढी प्रतिफल दिन सक्छ। निजी वन क्षेत्रलाई आर्थिक क्षेत्रको मेरुदण्डका रूपमा राज्यले अंगीकार गर्दै निजी वन किसानहरूलाई कृषि वनको महाअभियान सञ्चालन गरेर नमुना कृषि वनलाई अगाडि लैजाने र वन नीति ऐनमा निजी वनमैत्री बनाएर अगाडि बढ्न सकेको अवस्थामा कृषकहरूले आम्दानीको मूल स्रोतका रूपमा अपनाउने छन् र हरित अर्थतन्त्र निर्माण गर्नलाई थप प्रोत्साहन मिल्नेछ। यसैगरी निजी वनमा वनमा आधारित वन उद्यमहरूको स्थापना गरेर स्थानीय तहमा पुँजी परिचालन भई समाजवाद उन्मुख बन्नेछन्। निजी वनका स्रोतहरूलाई आम्दानीका माध्यमका रूपमा परिचालन गर्नका लागि आधुनिक औजार र प्रविधिसमेतलाई ध्यानमा राख्दै सो अनुकूलको सहजीकरण गर्दै क्षमता अभिवृद्धि गर्न सकेको अवस्थामा थप हरित अर्थतन्त्र र हरित स्वरोजगार उन्मुख समाज निर्माण भई देश थप सशक्त बन्ने कुरामा ध्यान दिनु अति आवश्यक रहेको छ। (गिरी, पारिवारिक निजी वन संघ नेपालका केन्द्रीय अध्यक्ष हुन्।)"
"साना उद्योग, ठूला काम","नेपालमा आर्थिक वर्ष २०७७७८ सम्मको तथ्यांकअनुसार ६ लाख २ हजार ९ सय २१ लघु, घरेलु र साना उद्योगहरू दर्ता भए। सो वर्षसम्म नवीकरण भई दर्ता कायम रहेका घरेलु तथा साना उद्योगहरूको संख्या ४ लाख ८७ हजार ६ सय ४३ रहेको छ। यस क्षेत्रमा कुल लगानी ८ खर्ब १ अर्ब ८९ करोड हाराहारीमा छ। साथै, ३२ लाख ८९ हजार ५ सय १६ जनाले प्रत्यक्ष रोजगार प्राप्त गरेको देखिन्छ। प्रदेशगत रूपमा यस्ता उद्योगको दर्ता उल्लेख्य छन्। जसअन्तर्गत हालसम्ममा बागमती प्रदेशमा १ लाख ६९ हजार ८ सय ३४, गण्डकीमा ५६ हजार ३ सय ८३, लुम्बिनीमा ८९ हजार ७ सय ५४, कर्णालीमा २६ हजार ९ सय ५९, कोशी प्रदेशमा ७६ हजार ७ सय ९०, सुदूरपश्चिममा ३९ हजार ७ सय ७८ र मधेस प्रदेशमा ७३ हजार ९ सय ७८ दर्ता भएको देखिन्छ। योबाहेक मुलुकभर झन्डै ५ लाख लघुउद्यम व्यवसायहरू बिनादर्ता सञ्चालनमा रहेको अनुमान विभिन्न अध्ययनले देखाएका छन्। आर्थिक यथार्थता यो हुँदाहुँदै पनि राष्ट्रिय अर्थतन्त्रको मूल प्रवाहमा लघु, घरेलु तथा साना उद्योग क्षेत्रले यथेष्ट स्थान स्थापित गर्न सकेको छैन। यी उद्योगहरूबाट आजका युवापुस्ताले आकर्षक प्रतिफल प्राप्त गर्न नसकेको हुँदा युवा पुस्ताको लगाव यस क्षेत्रपति न्यून हुन गएको छ। प्रविधि प्रयोगको हिसाबले अत्यन्तै पुराना र कम उत्पादकत्व भएका प्रविधि प्रयोग, पुँजी पहुँचको हिसाबले बैंक तथा वित्तीय संस्थासम्म पहुँच पुग्न नसकी पारिवारिक पुँजीमै सीमित रहेको र बजारीकरणका लागि परम्परागत प्रक्रियामै आधारित रहेको कारणले यिनीहरूको स्तरोन्नति हुन सकेको छैन। परिणामतः यस क्षेत्रमा अपेक्षाकृत पर्याप्त स्वदेशी लगानीसमेत आउन सकेको देखिँदैन। नेपालको भौगोलिक अवस्था, उपलब्ध प्राकृतिक कच्चा पदार्थ, पुँजी परिचालनको हिसाबले ठूला उद्योगभन्दा साना उद्योगको नै सम्भावना अत्यधिक रहेको पाइन्छ। स्थानीयस्तरमा पाइने कच्चा पदार्थको अत्यधिक उपयोग गर्दै पारिवारिक जनशक्तिबाट समेत यस्ता उद्योग सञ्चालन गर्न सकिने भएकाले पनि नेपालमा लघु, घरेलु तथा साना उद्योगको सम्भावना रहेको छ। बेरोजगार युवायुवतीहरूलाई रोजगारी दिन तथा स्वरोजगार बनाउन पनि लघु, घरेलु तथा साना उद्योगले महत्त्वपूर्ण भूमिका खेलेको छ। हाम्रो देश दुई वटा विशाल जनसंख्या भएका चीन र भारतको बीचमा अवस्थित सानो मुलुक भएता पनि यी देशका बजारको थोरै मात्र हिस्सा हाम्रा उत्पादनहरूले समेट्न सके ठूलो बजार सिर्जना हुने र मुलुकले औद्योगिक विकासमार्फत आर्थिक समृद्धिमा छलाङ मार्न सकिने अवस्था हुन सक्छ। यसका लागि हामीले हाम्रा मौलिक उत्पादनलाई बढावा दिन सक्नु पर्छ, जुन लघु, घरेलु तथा साना उद्योगको विकासबाट मात्र सम्भव हुन्छ। तर लघु, घरेलु तथा साना उद्योगको विकासमार्फत मुलुकलाई आर्थिक समृद्धितर्फ अग्रसर गराउन नेपाल घरेलु तथा साना उद्योग महासंघ र लघु, घरेलु तथा साना उद्यमीको प्रयासमात्र पर्याप्त हुँदैन। त्यसैले राज्य तथा निजी क्षेत्रका समकक्षी छाता संगठनहरूसँग हातेमालो गर्दै अगाडि बढ्ने हाम्रो प्रयासलाई अझ प्रभावकारी बनाउनुपर्ने हाम्रो दायित्व रहेको छ भने यसलाई तीन तहका सरकारले आत्मसात् गर्न जरुरी छ। मुलुकको बढ्दो व्यापार घाटालाई न्यूनीकरण गर्न विदेशबाट आयात गरिने तर स्वदेशमै उपलब्ध हुन् सक्ने वस्तुहरूको उपभोगलाई बढावा दिन सार्वजनिक निकायमा स्वदेशी वस्तुको उपयोगसम्बन्धी निर्देशिकाको प्रभावकारी कार्यान्वयन गरी स्वदेशी वस्तुलाई खरिदमा प्राथमिकता दिनु पर्दछ। लघु, घरेलु तथा साना उद्योगले हाल भोग्दै आएका समस्याहरूमा भौगोलिक अवस्था, बजार, प्रविधि पहुँच, वित्तीय समस्या, संघीय संरचना अनुरूपको नीतिगत अस्पष्टता आदि प्रमुख कारण रहेका छन्। हुन त सरकारले कोभिड पीडित लघु घरेलु तथा साना उद्योगहरूका लागि विगतमा पुनर्कर्जाको व्यवस्था, सहुलियतपूर्ण कर्जाको व्यवस्था, महिला उद्यमशीलता कर्जाको व्यवस्था आदि गरेको भए तापनि झन्झटिलो प्रक्रिया, बैंकहरूको उदासीनताका कारण सरकारले घोषणा गरेका कार्यक्रमहरू लक्षित समूहसम्म प्रभावकारी रूपमा पुग्न सकिरहेको छैन। लघु, घरेलु तथा साना उद्योगहरूको हकहितको संरक्षण र संवर्द्धन गर्दै यस क्षेत्रको विकास तथा प्रवद्र्धनमार्फत मुलुकलाई औद्योगिकीकरणतर्फ उन्मुख गराउने उद्देश्यका साथ २०४७ सालमा नेपाल घरेलु तथा साना उद्योग महासंघको स्थापना भयो। अहिले महासंघको सञ्जाल ७ वटै प्रदेश, ७७ वटै जिल्ला र तीन सयभन्दा बढी पालिकामा छ। साथै, ६० जिल्लामा जिल्ला महिला उद्यमी समितिको विस्तार भई ११ हजारभन्दा बढी महिला उद्यमी सदस्य रहेको केन्द्रीय महिला उद्यमी समिति पनि महासंघमा क्रियाशील छ। झन्डै ३५ हजार उद्यमी साधारण सदस्य रहेको यस महासंघ अन्तर्गत २७ वटा वस्तुगत संघहरू संस्थागत सदस्यको रूपमा आबद्ध छन्। यसका अलावा विभिन्न उद्योग प्रतिष्ठानहरू यस महासंघका एसोसियट सदस्य र सहकारीमार्फत सञ्चालित उद्योगहरू महासंघका सदस्य छन्। औद्योगिक नीति २०६७ मा समेत लघु, घरेलु तथा साना उद्यमीहरूको छाता संस्थाको रूपमा उल्लेख गरेको यस महासंघले लघु, घरेलु तथा साना उद्योगको विकास, विस्तार र प्रवर्द्धनका लागि नेपाल सरकार र मातहतका विभिन्न निकायहरूका साथै राष्ट्रिय तथा अन्तर्राष्ट्रिय विकास साझेदारहरूसँग सहकार्य गर्दै आइरहेको छ। अन्त्यमा, हाम्रो देशको औद्योगिक विकासका लागि विशेष क्षेत्रहरू पहिचान भएका छन्। यसलाई व्यवस्थित ढंगले सञ्चालन गर्न सके देशभित्रै ठूलो रोजगारीका अवसरहरू सिर्जना हुने र देशको आर्थिक विकासमा सकारात्मक प्रभाव पार्न सकिन्छ। हाम्रा तुलनात्मक लाभका प्रमुख क्षेत्रहरूमध्ये कृषि, गैरकाष्ठजन्य वन पैदावर, जडीबुटी, प्राकृतिक रेसा, खनिजजन्य वस्तु (खासगरी जेम्सस्टोन (महँगा पत्थरहरू), पर्यटन, वैकल्पिक तथा नवीकरणीय ऊर्जा, सूचना तथा सञ्चार प्रविधि आदि प्रमुख हुन्। यी क्षेत्रहरूको समुचित विकासका लागि तीन तहका सरकारले ध्यान दिन जरुरी छ भने निजी क्षेत्रले पनि यी क्षमतायुक्त क्षेत्रमा लगानी केन्द्रित गर्न सके उद्यम व्यवसाय सफल हुन सक्ने देखिन्छ। (सिंह, नेपाल घरेलु तथा साना उद्योग महासंघका अध्यक्ष हुन्।)"
आइपीएल : आरसीबी र केकेआरबीचको खेलमा वर्षाले टस ढिलाइ,काठमाडौं : भारतपाकिस्तान द्वन्द्वका कारण एक हप्ता रोकिएको इन्डियन प्रिमियर लिग (आईपीएल)को पहिलो खेल वर्षाका कारण जोखिममा परेको छ। खेल नेपाली समय अनुसार शनिबार साँझ ७स्४५ बजे बेंगलुरुको एम चिन्नास्वामी स्टेडियममा खेलिने तय भएको थियो। तर बेंगलुरुमा वर्षाका कारण टसमा ढिलो भएको छ। खेल रोयल च्यालेन्जर्स बैंगलोर (आरसीबी) र कोलकाता नाइट राइडर्स (केकेआर)बीच खेलिनेछ। आईपीएलको अंक तालिकामा गुजरात टाइटन्स १६ अंकका साथ शीर्ष स्थानमा छ। आरसीबी दोस्रो स्थानमा छ। आरसीबीको पनि १६ अंक छ।
"आईपीएल : बैंगलोरमा वर्षा जारी, सबैको नजर विराट कोहलीमा",काठमाडौं : भारत र पाकिस्तान बीचको तनाव र सैन्य टकरावका कारण स्थगित गरिएको आईपीएल शनिबार रोयल च्यालेन्जर्स बैंगलोर (आरसीबी) र कोलकाता नाइट राइडर्स (केकेआर ) बीचको खेलसँगै पुनः सुरु हुँदैछ। आज हुने आरसीबी र केकेआरबीचको खेलमा सबैको नजर टेस्ट क्रिकेटबाट सन्न्यास लिएका विराट कोहलीमा हुनेछ। तर बेंगलुरुको मौसममा भने खराब रहेको छ। शुक्रबार र शनिबार बेंगलुरुमा पानी परेको छ। अहिले पनि पानी परिरहेको छ। पिचमा कभरहरू राखिएका छन्। खेल हेर्न फ्यानहरू कोहलीको नाम लेखिएको जर्सी लगाएर आएका छन्।
"आईपीएलमा आजदेखि कडा प्रतिस्पर्धा, दुई टोलीको शीर्ष२ मा पर्ने सम्भावना","काठमाडौं : ९ दिनपछि आईपीएल २०२५ को पुनरागमनसँगै कुन टोलीहरू प्लेअफमा पुग्न सक्छन् भन्ने प्रश्न उठ्न थालेको छ। १८ औं सिजनमा अहिलेसम्म खेलिएका ५७ खेलपछि ३ टोली बाहिरिएका छन्। यसमा चेन्नई सुपर किंग्स, राजस्थान रोयल्स र सनराइजर्स हैदराबाद समावेश छन्। साथै ७ टोलीहरूबीच प्लेअफको लागि अझै पनि प्रतिस्पर्धा हुनेछ। लिग चरणमा अब १३ खेल मात्र बाँकी छन्। यस्तो अवस्थामा प्लेअफको तस्बिर चाँडै नै पूर्ण रूपमा स्पष्ट हुनेछ। गुजरात टाइटन्स गुजरात टाइटन्सले ११ मध्ये ८ खेल जितेको छ र टोली १६ अंकका साथ अंक तालिकाको शीर्ष स्थानमा छ। यदि गुजरातले बाँकी ३ खेलमध्ये एउटा पनि जित्यो भने उसले प्लेअफको टिकट सुरक्षित गर्नेछ। यद्यपि, गुजरातले शीर्ष२ मा स्थान बनाउन शुभमन गिलले ३ मध्ये कम्तिमा २ खेल जित्न चाहन्छन्। यदि गुजरातले तीनवटै खेल जित्यो भने उसको २२ अंक हुनेछ। आरसीबी मात्र २२ अंक भएको अर्को टोली हो। रोयल च्यालेन्जर्स बैंगलोर आरसीबीले पनि ११ मध्ये ८ खेल जितेको छ र १६ अंक बनाएको छ। यद्यपि, राम्रो नेट रन रेटका कारण गुजरात शीर्ष स्थानमा छ। आरसीबीको पनि शीर्ष२ मा रहने राम्रो मौका छ। यस वर्ष कपको पर्खाइमा रहेको आरसीबीले जित हासिल गरे प्लेअफमा आफ्नो स्थान सुरक्षित गर्न सक्छ। पञ्जाब किंग्स पञ्जाबले अहिलेसम्म खेलेका ११ खेलमध्ये ७ खेलमा जित हासिल गरेको छ भने १ खेल अनिर्णित रह्यो। यस अवस्थामा टोलीको १५ अंक छ। गुजरात र आरसीबी जस्तै अर्को जितले पञ्जाबलाई प्लेअफमा पुर्याउन सक्छ। यद्यपि, शीर्ष स्थानमा पुग्न आगामी सबै खेलहरू जित्नुपर्नेछ। मुम्बई इन्डियन्स मुम्बई इन्डियन्सले १२ मध्ये ७ खेल जितेको छ। यदि यो फ्रान्चाइजीले आफ्ना दुवै खेल जित्यो भने प्लेअफमा स्थान सुरक्षित गर्नेछ। यद्यपि, मुम्बईले शीर्ष२ मा स्थान बनाउन अन्य टोलीहरूको नतिजामा भर पर्नु पर्नेछ। यस सिजनमा मुम्बईले बलियो पुनरागमन गरेर लगातार ७ खेल जितेको छ। दिल्ली क्यापिटल्स दिल्लीले ११ खेलमध्ये ६ खेल मात्र जितेको छ भने १ खेल अनिर्णीत रह्यो। १३ अंकसहित टोली अंक तालिकामा पाँचौं स्थानमा छ। यदि दिल्लीले प्लेअफमा पुग्ने सपना जीवित राख्न चाहन्छ भने उसले बाँकी तीनवटै खेल जित्नुपर्नेछ। हारले टोलीको समस्या बढाउन सक्छ। कोलकाता नाइट राइडर्स कोलकाता नाइट राइडर्सले १२ खेल खेलेको छ र ५ मा जित हासिल गरेको छ। १ खेलको नतिजा आएको छैन। यस्तो अवस्थामा गत सिजनको विजेता टोलीको ११ अंक छ। टोली अझै आधिकारिक रूपमा बाहिरिएको छैन। यद्यपि, प्लेअफमा छनोट हुन केकेआरलाई चमत्कारको आवश्यकता छ। यदि कोलकाताले आफ्ना बाँकी दुवै खेल जित्यो भने उसको अधिकतम १५ अंक हुनेछ। लखनऊ सुपर जायन्ट्स लखनऊ सुपर जायन्ट्सले ११ मध्ये ५ खेल जितेको छ र यो फ्रान्चाइजीले १० अंक बनाएको छ। प्लेअफमा छनोट हुन लखनउले बाँकी तीन खेल जित्नुपर्नेछ। यद्यपि, यो पर्याप्त हुनेवाला छैन। लखनउले अन्य टोलीहरूको नतिजामा पनि भर पर्नुपर्ने हुन सक्छ।"
कोवाङसौरु पुल फेरि अलपत्र,"जोमसोम : मुस्ताङको थासाङ गाउँपालिका२ अन्तर्गत पर्ने कालीगण्डकी वारिपारिका गाउँहरू जोड्ने निर्माणाधीन ससपेन्सन पुल निर्माण फेरी अलपत्र परेको छ। कोवाङसौरु जोड्ने सस्पेन्सन पुलको फाउन्डेसन तथा सिभिलको ७५ प्रतिशत भौतिक प्रगति हुँदा पुल निर्माणको काम विगत ५ महिनादेखि अलपत्र परेको हो। मुस्ताङको कालीगण्डकी नदीमा निर्माणाधीन (कोवाङसौरु) जोड्ने ५७० मिटर लम्बाइ र २ मिटर चौडा सस्पेन्सन पुल निर्माण २०७७ साल ३० वैशाखमा सस्पेन्सन ब्रिज डिभिजन कार्यालय काठमाडौंले इलाइट रुविना कन्स्ट्रक्सन जेभीसँग ५ करोड रुपैयाँ लागतमा ठेक्का सम्झौता गरेको थियो। सुरुवाती चरणमा जोइनको मुख्य कम्पनी इलाइट कन्स्ट्रक्सनले (कोवाङसौरु) जोड्ने पुल बनाउने जिम्मा लिएको भए पनि रुविनाले पुलको आंशिक काम गरेर निर्माणको काम त्यसै अलपत्र पारेर छाडेको थियो। ठेक्का सम्झौताअनुसार ३० महिनाको समयावधि तोकिएको (कोवाङसौरु) जोड्ने सस्पेन्सन पुल निर्माण २०७९ साल कात्तिकसम्म सकिनुपर्ने थियो। तर, निर्माण कम्पनीले कोरोना कहर, हिमपात र प्रतिकूल मौसमको कारण देखाउँदै म्याद थप गर्दै आएको थियो। सुरुवाती जोइन कम्पनी रुविनाले निकै लामो समयसम्म (कोवाङसौरु) जोड्ने ससपेन्सन पुलको काम अलपत्र पारेर छोडेपछि गत वर्षको फागुनदेखि जोइन पार्टनर इलाइट कन्स्ट्रक्सनले जिम्मा लिएको थियो। कालीगण्डकी नदीमा सस्पेन्सन पुल बनाउन इलाइट कम्पनीले प्रतिनिधिका रूपमा निकेश श्रेष्ठलाई कार्यस्थलमा खटाएको थियो। पुल निर्माणका लागि निकेश श्रेष्ठ कार्यस्थलमा फर्किए लगत्तै गत मंसिर महिनासम्म (कोवाङसौरु) जोड्ने पुलको कालीगण्डकी वारिपारि फाउन्डेसन निर्माणका साथै कालीगण्डकी नदीमा दुई वटा ६ मिटर गहिरो फाउन्डेसन निर्माणको संरचना निर्माण सकिएको छ। अहिले इलाइट कन्स्ट्रक्सनले खटाएका प्रतिनिधि निकेश श्रेष्ठले पुलको सिभिलको सबै काम सम्पन्न गरिसकेका छन्। तर, प्रतिनिधि श्रेष्ठलाई पुलको लाठो तान्ने र पुल फिनिसिङको काम बाँकी रहँदै गर्दा इलाइटले जिम्मेवारीमा अलग गराएको छ। प्रतिनिधि श्रेष्ठले (कोवाङसौरु) ससपेन्सन पुलको भौतिक प्रगति ७५ प्रतिशत सम्पन्न भइसकेको बताए। पुलको सबै सिभिलको काम सकियो, अब पुल फिटिङको काम मात्रै बाँकी छ, प्रतिनिधि श्रेष्ठले भने, मैले सरासर गर्न पाएको भए अहिलेसम्म सक्किसकिन्थ्यो। तर, म अहिले पुलको कामबाट अलग भइसकेको छु। इलाइट कम्पनीले पुलको फिनिसिङको कामका लागि अर्को प्रतिनिधि खटाउने तयारी गरेको उनले बताए। मुस्ताङको थासाङ गाउँपालिका२ का वडाध्यक्ष गौतम शेरचनले कालीगण्डकी नदीमा निर्माणाधीन (कोवाङसौरु) जोड्ने सस्पेन्सन पुल निर्माणको काम ६ महिनादेखि फेरि रोकिएको जानकारी दिए। ३ वर्ष अगावै सकिनुपर्ने पुलको काम निर्माण कम्पनीको ढिलासुस्तीले गर्दा सम्पन्न हुन विलम्ब भएको वडाध्यक्ष शेरचनको भनाइ छ। कालीगण्डकी नदीमा निर्माणाधीन पुलका लागि निर्माण कम्पनी इलाइटले पुलको लाठो र स्टिलपार्टसमेत निर्माणस्थल नजिकै व्यवस्थापन गरेको भए पनि पुल फिटिङको काम अघि बढ्न नसकेको थासाङ२ सौरुका स्थानीय सोजन हिराचनले जानकारी दिए। मुस्ताङको राष्ट्रिय राजमार्ग सडकदेखि कालीगण्डकी पारीको गाउँ सौरु, सिर्खुम र कोखेठाँटी लगायतका गाउँहरू पुल बनेपछि प्रत्यक्ष लाभान्वित हुनेछन्। बर्सेनि बर्खायाममा कालीगण्डकी नदीमा जोखिम मोलेर खोला तरेर आवतजावत गर्नुपर्ने सास्ती सौरु, सिर्खुम र कोखेठाँटीका स्थानीयलाई छ। कालिगण्डकी नदीमा पुल नहुँदा कालीगण्डकी पारीका गाउँमा उत्पादन हुने कृषि उपजको बजारिकरणमा समेत समस्या पर्ने गरेको छ। बर्खायाममा कोखेठाँटी झोलुङे पुल तरेर डेढ घण्टाको यात्रा गर्दै गाउँपालिका कार्यालय, विद्यालय, स्वास्थ्य सेवा र सदरमुकाम जोमसोम आवतजावत गर्नुपर्ने बाध्यता त्यस क्षेत्रका स्थानीयको रहेको सौरु गाउँका स्थानीय सोजन हिराचनले उल्लेख गरे। कालीगण्डकी नदीमा निर्माणाधीन पुल सकिएमा डेढ घण्टाको यात्रा १५ मिनेटमै तय गर्न सकिने स्थानीय हिराचनले बताए।"
"रैथाने गीत, रैथाने बाली","मेरा दुई बहिनी बजार पढ्छन्। छोराछोरी बजार पढ्नु भनेको बाआमाको दायित्वको क्षेत्रफल थप चौडा हुनु हो। जब माध्यमिक तहको पढाइ सकिन्छ, तब सबै अट्ने घरमा छोराछोरी नै अट्दैनन्। पूरै गाउँ अटाउने घर, आफ्ना छोराछोरीका लागि साँघुरो हुँदै जान्छ। इन्टरनेटका कारण अचेल पृथ्वी आफ्नो हत्केलाभित्र छ। प्रविधिले संसार साँघुरो बनाइदिएको छ। म प्रायः साँझतिर बहिनीलाई फोन गर्छु। फोन गर्दागर्दै बहिनीले भनी, बुवाको फोन आयो। बुवासित कुरा गरेर हजुरलाई फोन गर्छु। बहिनीले फोन गरी। के भन्नुभयो बुवाले ? शुक्रबार घर आउँदा बजारबाट आलु किनेर ल्याउनु भन्नुभयो। हरेक शुक्रबार उनी बजार र घरको दूरी नाप्छिन्। बजार र घरको दूरी नाप्दानाप्दा उनी आफ्ना सपना पनि नाप्ने भएकी छन्। झङ्ग भएँ। मलाई थाहा भएदेखि घरमा आलु किन्नु परेको यो पहिलोपटक हो। इतिहासमा बुढाथोकी परिवारमा बजारको आलु भित्रिएको यो पहिलो घटना हो। यसभन्दा अगाडि घरमा आलु किन्नु परेको घटना मलाई याद छैन। बरु उहिले उहिले मेरा हजुरबा आलु बेच्नुहुन्थ्यो। बल्द गयो बाटैबाट गाई गयो गेर्याटी, पन्धारा लैजाँदो भया डोग्डीकी छोर्याटी ! कुनै बेला डोगडीमा यो देउडा बहुत सुनिन्थ्यो। गेर्याटी हाम्रो आलुसुगाडी (आलुबारी) हो। डोगडीकी छोर्याटी (केटी) र पन्धाराका छोर्याटा (केटा)बीच देउडा खेल हुँदा, केटा पक्षबाट भनिएको गीत हो यो। बाआमा भाइबहिनी मिलेर फाल्गुनको अन्तिमतिर आलु लगाए। आलु लगाएको तीन दिनपछि भख्खर लगाएको आलु खनेर बँदेलले बिजोग बनाइदियो। मेरा बाआमाका लागि यो बिजोग कम, हरिबिजोग बढी थियो। मीठो तरकारी खाने सपनामाथि बँदेलको डोजर चलेको थियो। सपनामाथि डोजर जल्नु बडा दुःखदायी कुरा हो। भोग्नेले जानोस्। ढुंगाको काप फोडेर पनि उम्रन्छ पिपलु भनेजस्तै बँदेलले त्यसरी खनजोत गर्दा पनि केही आलु उम्रिए। प्रांगारिक मल र रासायनिक मल दुवैको समिश्रणले बँदेलको थुतुनोबाट जोगिएका केही बोट हर्लक्क बढे। बँदेलले त्यो पनि देख्न सकेन। अर्को दिन फेरि बँदेल आएर आलु बारीलाई नदीको किनार जस्तो सुक्खा बनाइदियो। अब त त्यहाँ केवल आलुबारीको अस्थिपञ्जर मात्रै बाँकी छ। उसो त बँदेलले हाम्रो बारी मात्रै सखाप पारेको होइन। हामीसँगै जोडिएका अन्य थुप्रै परिवारका आलुबारी सक्किए। डोगडीका किसानहरू केही वर्ष यता बाँदर र बँदेलको कुकर्मबाट आजित छन्। डोगडी आलुखेतीका लागि उहिल्यैबाट ख्यातिप्राप्त ठाउँ हो। उहिले उहिले डोगडीको आलु किन्न छिमेकी जिल्ला अछाम र बझाङबाट समेत मान्छे आउँथे। त्यो बेला प्रत्येक परिवारका भैंसा (भैंसी) हुन्थे। खरक (खर्क) हुन्थे। जम्मै प्रांगारिक मल प्रयोग हुन्थ्यो। रासायनिक मलले गाउँको बाटो देखेको थिएन। गाउँ जाने गाडी चढेर कीटनाशक औषधि डोगडी आइपुगेका थिएनन्। विषादीलाई डोगडीको नक्सा थाहा थिएन। गाउँमा आलु भण्डारण गर्ने आफ्नै परम्परागत तरिका छ। जमिनमुनि खाल्डो खन्छन्। खाल्डोको मुख ढुंगाले छोपेर माटोले पुर्छन्। त्यसपछि न खाल्डोभित्र पानी छिर्ने डर, न त असिनाले आलु बिगार्ने डर। न हिउँले आलु कुहिएला भन्ने डर। डरबाट मुक्ति हुनु भनेको आशाको किरण पलाउनु हो। त्यसरी भण्डारण गरेको आलु एकदमै सफाचट र पौष्टिक तत्वले भरिपूर्ण हुन्छ। यसो गर्दा रैथाने आलुको अर्गानिक स्वाद हराउँदैन। अनि जतिखेर आलुको जरूरत पर्छ, त्यतिखेर आलु निकालिन्छ। एउटा खाल्डोमा दुईतीन बोरा आलु अटाउँछन्। आलु भण्डारण गर्ने खाल्डोलाई खाड्डल भनिन्छ। डोगडीले कुनै बेला आलु निर्यात गर्थ्यो। आलु किन्नेहरू किसानको घरमा होइन, सिधै आलु खाड्डलमै पुग्थे। त्यो बेला धार्नीमा आलु बेचिन्थ्यो। अलिपछि तुलो आयो। तुलोलाई पछि डिजिटल काटोले खाइदियो। डोगडीका किसान डोकोमा आलु बोकेर औल बेच्न झर्थे। गाउँका लागि त्यतिखेरको औल भन्नु नौबिस, बाह्रबिस थियो। आलु बेचेर धान, मकै ल्याएर फर्कन्थे। अम्बा पाक्ने सिजनमा डोगडीलाई अम्बाको स्वाद चखाउने पनि आलु नै थिए। अम्बा धनीहरू डोकोमा अम्बा बोकेर माथि डोगडी उक्लन्थे। फर्किंदा आलु बोकेर औल झर्थे। अचेल डोगडीका किसान न आलु बोकेर औल झर्छन्। न औल्यालहरू अम्बा, चिचिण्डा, चुक बोकेर डोगडी उक्लन्छन्। आलु सक्केपछि डोगडी र औलको सम्बन्धमा खिया लाग्यो। बिस्तारै डोगडीका लेकका खरकमा भैंसा (भैंसी) घटे। घरका गोठमा गौ (गाई) घटे। मेरा जिजा बाजे हुँदा मेरै घरमा तीन ओटासम्म लैना भैंसी थिए। बाजे बज्यै परमधाम गएपछि घरबाट भैंसी लोप भए। उहाँहरू ज्युँदा रहुञ्जेल हाम्रो मुखले किनेको दूधको स्वाद चाखेन। रैथाने भैंसीको दूध खाइन्थ्यो। अचेल हामी दूध किनेर खान्छौं। भैंसा घटेपछि खरक घटे। धरतीमा वसन्त ऋतुको आगमनपछि कुनै अग्लो डाँडाबाट फर्केर तल ऐरेना हेर्दा अनगिन्ती खरक देखिन्थे। कुनै हरियो पाटनमा बसेका पर्यटकका टेन्ट जस्ता अद्भूत देखिन्थे, ऐरेनाका खरक। भैंसाती (भैंसीको गोठालो) जाँदा अग्लो ढुंगामा म त खरक गनीबस्थे। गनेर सक्दासम्म भैंसीहरू बिरलो गरिसक्थे। भनेपछि तपार्इं अनुमान गर्नुहोस्, कति खरक हुन्थे होलान् ? बर्खायाममा खरक बनाएर आलुसुगाडी मैल्याउँथे (आलुबारीमा परम्परागत प्रांगारिक मल बनाउने काम)। पोर्सो (प्रांगारिक मल) बनाउँथे। हिउँदमा आलुबारी जोत्दा त्यही पोर्सो प्रयोग गर्थे। एकै परिवारको दुईतीन ओटा आलुबारी हुन्थे। एउटा आलुबारी मैल्याइसकेपछि अर्को आलुबारीमा खरक सार्थे। समयले एक खेप कोल्टे फेर्यो। यो लेख लेख्दासम्म ऐरेनामा एउटा खरक छैन। ऐरेनाबाट खरक हराए। खरकसँगै विस्तारै ऐरेनाका रैथाने आलु हराउँदै छन्। रैथाने आलु लोप भएपछि आलुको अर्गानिक स्वाद पनि डोगडीले बिर्सदै बिर्संदै जानेछ। अचेल डोगडीले तराईबाट गाडी चढेर पहाड उक्लेको आलु किनेर खान्छ। आलुसँगै तराईका अनेक तरकारीका प्रजातिहरूले डोगडीमा बजार पाएका छन्। दोकानदारका दिन फिरेका छन्।  डोगडीको रातो मास्र्या खायो हरिनाले आजभोलि मुखै न बोल्दी बैंस भरिनाले ! अहिलेका संस्कृति, पर्यटन तथा नागरिक उड्डयनमन्त्री माननीय बद्रीप्रसाद पाण्डेले २०७० सालको संविधानसभाको चुनावमा डोगडीको आमसभालाई सम्बोधन गर्दा यो गीतबाट सुरु गर्नुभएको थियो। यो पंक्तिकार त्यो बेला ९ कक्षामा पढ्थ्यो। गीतमा भने झैं रातो मास्र्याका लागि डोगडी चर्चित थियो। रातो मास्र्यालाई स्थानीय भाषामा माल मास्र्या भन्छन्। कोदो र मास्र्या मिसाएको रैथाने रोटीको स्वाद जिब्रोमै झुन्डिन्छ। विगत तीन चार वर्षदेखि डोगडीमा मास्र्या फलेको मैले देखेको छैन। मास्र्या उम्रन्छ। गोडमेल गरेर हर्लक्क हुर्किन्छ पनि। तर फल लाग्ने बेला किरा लाग्छ। किराले मास्र्याका बोट सखाप पार्छ। नेताले देश खोक्रो पारे जस्तो। किराले मास्र्याका बोट मात्रै हैन, किसानको मेहनत पनि सक्काउँछ। मास्र्या लाइबेर क्या हार्नु ? उम्रेपछि किरो खाइदिन्छ। एक बोट राख्दैन। बुनु दुख्खै। गोड्नु दुख्खै। दुख्ख हरीकन बोयो, दुख्ख हरी गोड्यो। किराकी ज्युनार। यसपाली मास्र्या कुन ठाउँको बारीमा छर्नुभो आमा ? भनेर आमालाई सोध्दा, आमाको सपाट जवाफ थियो यो। डोगडीबाट बिस्तारै रातो मास्र्या हरायो। गाउँले रातो मास्र्या देख्न छोड्यो। रैथाने मास्र्या लोप भएपछि, अब कोदोको रोटीको स्वाद फेरिन्छ होला।  गाउँमा कतै रुद्री, विवाह, कपाल मुण्डन, जग्गे, पूजापाठ आदि भयो भने हजुरबालाई निम्तो आइराख्थ्यो। मेरा हजुरबा भन्नुहुन्थ्यो, बोलाएको ठाउँमा सकेसम्म जानुपर्छ। त्यसमा पनि रुद्री पूजाको निम्तो छोड्नु हुँदैन। त्यो धर्म कमाउन जाने ठाउँ हो। नाई भन्नु हुँदैन। ईश्वर रिसाउँछन्। मालिकको पछिपछि कुकुर हिँडेजस्तो म हजुरबाको पछिपछि हिँड्थें। रूद्री पूजाको प्रसादमा खिर छुट्दैन थियो। रुद्री र जग्गेमा कागुनो र झुमरोको खिर अनिवार्य हुन्थ्यो। कागुनो र झुमरोको खिर यति मीठो हुन्थ्यो कि त्यही लोभले म रूद्रीको निम्तो आएको दिन हजुरबासँगै सुत्थें। गाउँमा अझै पनि रुद्री भइरहन्छ। जग्गे, पूजापाठ भइरहन्छ। मलाई लाग्दैन कि ती रुद्री, जग्गे, पूजापाठमा अचेल कागुनो र झुमरोको खिर पाक्छ होला। पंक्तिकारले रूद्री, जग्गे, पूजापाठको प्रसाद नचाखेको दशक नाघ्यो। रुद्रीको निम्तो खाएर कागुनो र झुमरोको खिर खान छुटाउनु भनेको पोखरा घुमेर फेवाताल छुटाउनु जस्तै हो। डोगडीबाट चिनु, कागुनो र झुमरो जस्ता रैथाने बाली बिस्तारै लोप भए। डाँडोमाथिको घाम भए। कागुनो र झुमरोलाई भोकमरीको अन्न भन्छन्, गाउँतिर। किनकि यी दुई बालीको खेती, कम उर्वर जमिनमा पनि सजिलै गर्न सकिन्छ।  डाँडाखर्क मुला चोतो बोइ जाला बोइ जाला जन झर्का मैना चडी सोच्याको होइ जाला ! गाउँमा देउडा खेल हुँदा यही गीतबाट सुरु हुन्छ। उहिले डाँडाखर्क भन्ने ठाउँमा चोतो (गान्टे मूला) असाध्यै हुन्थ्यो। कम मेहनतमा पनि चोतो गज्जब फल्थ्यो। त्यही प्रसंगबाट बनेको गीत हो यो। त्यो बेला डाँडाखर्कमा भैंसाको खरक हुन्थ्यो। हात्तीका खुट्टा जत्रा मोटा हुन्थे, मूला। फर्सी जत्रा चोता हुन्थे। चोतोबाट फरक फरक किसिमका तरकारी बनाउन सकिन्छ। चोतो टुक्रा टुक्रा काटेर, घाममा सुकाएर राखिन्थ्यो। हिउँदमा खाइन्थ्यो। यसरी चोतोबाट बनेको यो तरकारीलाई चोतीपोडा भन्थे। चोतीपोडा वस्तुभाउको औषधि पनि हो। वसन्त ऋतुमा भख्खर पलाएका राता पालुवा वस्तुभाउले खाएपछि ती बिरामी पर्छन्। यस्तो अवस्थामा तीनलाई चोतीपोडा पकाएर दिन्थे। चोतो मसिनो धुलो बनाएर घाममा सुकाइन्थ्यो। अनि हिउँदमा खाइन्थ्यो। यसलाई असुरो भनिन्छ। बहुत मीठो तरकारी। चोतीपाला (चोताका पात) सुकाएर गुन्द्रुक बनाएर खाइन्थ्यो। चोतोबाट अचार बनाएर बट्टामा प्याक गरेपछि खाए पनि भो। तत्काल खाए पनि भो। चोतो र आलु मिसाए भो। चोतीपाला र आलु मिसाए भो। सम्भवः यति धेरै फरक फरक तरिकाले खान सकिने एकमात्रै तरकारी चोतो हो। चोतोबाट त उखान पनि बनेका छन्। बुढापाकाका कुरालाई गम्भीर रूपमा लिइएन भने उहाँहरू भन्नुहुन्छ, चोतो खाया जसा कुणा नहर। चोतो खाएर पाद्यो भने कुहिएको सिनो जस्तो गन्हाउँछ। गाउँका एक जना काका आफ्नी श्रीमतीलाई जिस्काउँदै भन्थे, यसले चोतो खाएर पादेपछि, यसको पादबाट बिजुली निकाल्ने हो भने पूरै गाउँलाई पुग्थ्यो। कहिल्यै लोडसेडिङ हुँदैन थियो। यहीँनेर तपाई चोतो खाएर पाको दुर्गन्ध सम्झेर मुख बिगार्न सक्नुहुनेछ। बिस्तारै डाँडाखर्कबाट खरक हराए। डोगडीबाट रैथाने चोतो हरायो। डोग्डेली किसानले चोताको अर्गानिक स्वाद बिर्से। चोतो खाएको पादको अर्गानिक दुर्गन्ध बिर्से। अचेल किसानका बारीमा रैथाने चोतो फल्दैन। विकासे मूला फल्छ। डाँडाखर्क र चोतोबिना माथिको रैथाने गीत कसरी बाँच्ला ?  थाली कोट करबिर्या मूल कोट कल्लान्या पल्लाघर क्याको तिउन छ गतको खल्लान्या ! गाउँमा ऐंचोपैंचो चल्छ। वल्लो घर पल्लो घरमा जे पाक्छ, त्यो बाँडेर खाने चलन छ। यही क्रममा वल्लो घरबेटीले पल्लो घरबेटीलाई आज केको तिउन छ भनेर सोधेको प्रसंग हो यो गीतको। गतको (गहत)को झोल एकदमै पातलो हुन्छ। पातलो भइकन पनि यो बहुत पौष्टिक चिज हो। उबेला डोगडीमा भारी गत फल्थ्यो। पछि गत हेलामा पर्यो। कसैले गतको झोललाई खल्लान्या पानी भन्न थाले। कसैले गतको झोललाई टुर्रान्या पानी भन्न थाले। कोही कोही त घरमा टन्न पाहुना थुपिँ्रदा दाल चाहिँ गतकै बनाउनुपर्छ ताकि पातलो झोलले धेरैलाई पुगोस् पनि भन्थे। जतिबेला गतको महत्व थाहा थिएन। अन्य गेडागुडीबाट गत घरेलु हिंसामा पर्यो। दुव्र्यवहारमा पर्यो। थिचोमिचोमा पर्यो। जब गत र यसको पौष्टिक महत्वको बारेमा धेरैले जान्न, बुझ्न थाले, तब एकाएक गत हरायो। बारीमा गत उम्रिन छाड्यो। फल्न छाड्यो। अचेल डोगडीमा गहतको झोल पाइँदैन। डोगडीले आयातीत महँगो बजारिया दाल खान्छ।  उहिले गाउँमा एउटा कथा सुन्न पाइन्थ्यो। एउटाको घरमा बुढाबुढीको झगडा भएछ। बुढीले हान्ने हतियार केही पाएनछ। त्यसपछि कुटिरोमा बाँधेका मासका दानाले हानेछ। यसरी हानेका मासका केही दाना लोग्नेको अण्डकोषमा लागेछन्। मासका दानाले लोग्नेको अण्डकोष फुटेछ। लोग्ने चिलिम चैट। यो कथन हो। सत्य होला नहोला फरक कुरा हो तर यो कथाबाट तपाईं अनुमान लगाउन सक्नुहुन्छ कि मासको दाना कति बलियो होला ? बलियो हुनु भनेको त पौष्टिक हुनु पनि त हो। रैथाने मास कति पौष्टिक हुँदो हो। शरीरमा चोट लाग्दा उहिले उहिले मेरी आमा, मास र गुराँस पकाएर चोट लागेको ठाउँमा सेकिदिनुहुन्थ्यो। चोटपटक लाग्दा यो चिज केवल दाल होइन, औषधी हो। अचेल मेरो घरमा मास, गुराँस छैन। समयसँगै गाउँबाट मुसुरो, मास र गुराँस इतिहास बन्यो। मासको कथा मात्रै सुन्न पाइँदैन, अब मास आफैमा कथाको पात्र भइसक्यो। गाउँका दोकानमा मुसुरो, मास र गुराँस पाइन्छ तर त्यो अन्त कतैबाट आयातीत हो। गाउँको रैथाने मुसुरो, मास र गुराँसको उहिल्यै मृत्युदर्ता भइसकेछ।  टाइचनको भात पकाउनु सैटाको दाल हुनु साइको मेरो मरन हुनु लैझान्या काल हुनु ! टाइचन रैथाने धानको जात। सैटा (सिमी) रैथाने गेडागुडी। टाइचनको भातसँग सैटाको दाल भएपछि अरू के चाहियो ? सस्तो, आफै पेटभित्र पस्तो भने जस्तै हो। त्यसो भएपछि साइको र मेरो मरन पनि एकैदिन हुनु भन्ने अर्थ र सन्दर्भमा भनिएको वियोगान्त देउडा गीत हो। उहिले उहिले डोगडीमा सैटा खुब फल्थे। जन्त, बर्यात, भोजभतेर सबैतिर सैटाको दाल पाक्थ्यो। एक हिसाबले सैटाको एकलौटी शासन थियो उबेला। परम्परागत कृषि प्रणालीअन्तर्गत मास्र्या लगाएकै बारीमा सैटा लगाइन्थ्यो। मास्र्या र सैटा जोडी हुन्। मास्र्या लगाउन छोडेपछि सैटा लगाउन पनि छोडे। मास्र्या आफू एक्लै गएन। उसले सैटालाई पनि तानेर लग्यो। रैथाने सैटाको स्वाद केवल जिब्रो पड्काइमा सीमित रह्यो। भाग्यको कुरो भन्नुपर्छ, डोगडीबाट भट्ट (भटमास) लोप भएको छैन। अझै पनि यहाँका खेतका आलीमा रैथाने भट्ट लहलह फलेका भेटिन्छन्। मास्र्या र सैटा जस्तै धान र भटमास पनि मिल्ने जोडी हुन्। खेतमा सधैं सँगै हुर्किन्छन्। सँगै फल्छन्।  शिवरात्रीको एक हप्तापछि बहिनीलाई फोन गरेर सोधेको थिएँ, भुजा (फर्सी) लगाइस् ? नाइँ। अच्याल किराले खान्छ। पछि बाँदर खान्छ। हुन्या केही नाई। बहिनीले एक सासले भनी। गाउँमा एउटा भनाइ छ। शिवरात्रिका दिन फर्सी लगायो (रोप्यो) भने शिव हो शिव भन्नुपर्ने खालका फर्सी फल्छन्। म सानो हुँदादेखि शिवरात्रिकै दिन फर्सी लगाउँथे। कुनै साल मज्जाले फल्थे। कुनै साल फल्दैन थिए। उहिले डोगडीमा ढुंगा माटोले बनेका र पडा (स्लेट)ले छाएका घर हुन्थे। ती घरको धुरीमा लहरै भुजाहरू (फर्सी) राखेका हुन्थे। दसैंतिर घरको धुरीमा राख्ने अनि हिउँदभरि खाने गरिन्थ्यो। बिस्तारै डोगडी बजार भयो। उसले ढुंगाका घर बिस्र्याे। पडा बिस्र्याे। डोगडीका घरहरू अचेल हरिया जस्तापाताले हरियालीमय छन्। जस्तापाताले छाएका घरमा फर्सी राख्ने धुरी हुन छोड्यो। फर्सी फल्न छोड्यो। रैथाने फर्सीका जात लोप हुँदै गए।  माघ मास धर्मी महिना कोद्या खाना हौ कि मैना चडी घरै छाडी परदेश झाना हौ कि ! भख्खर बिहे गरेको लोग्ने परदेश जान्छ कि भन्ने पिरले बाँचेकी दुलहीलाई लोग्नेले भनेको गीत हो। हाम्रोतिर माघ महिनालाई धर्मकर्मको महिनाका रूपमा लिइन्छ। यो महिनामा धामीझाँक्रीले मासु र कोदोको रोटी खाँदैनन्। सहर बजारका महंगा होटेल रेस्टुरेन्टदेखि गाउँका साधारण होमस्टेमा समेत कोदोको माग तीव्र रूपले बढ्यो। कोदोको ढिँडो, कोदोको सेलरोटी, कोदोको रक्सी, कोदोको बिस्कुट, कोदोको पाउरोटी, कोदोको रोटी, आदिको माग र महत्व बढ्न थाल्यो। यसरी दोकान मालिकहरू कोदो किन्न गाउँका घर चहार्न थाले। त्यसपछि अचेल डोगडीमा रैथाने कोदो खेती फस्टाउन थालेको छ। गाउँमा बिजुली आयो। बिजुलीले मिललाई निम्तो दियो। मिल आइपुग्यो। पहिले मिल जान दुई तीन दिन पैदल हिँड्नु पथ्र्याे। यस कारण बिचमा लगभग रैथाने तोरी खेती हराइसकेको थियो। आफ्नै घर आँगनमा मिल आइपुगेपछि तोरीखेतीमा डोगडीका किसानहरू आकर्षित भएका छन्। रैथाने तोरीखेतीको खोलो बाह्र वर्षपछि फक्र्याे।परम्परागत रैथाने धानका जात (टाइचन, टाक्मारो) जीवित छन्। डोगडीमा रैथाने धान खेती र रैथाने गहुँ खेती हराइसकेको छैन। आधुनिकीकरणले जिउलो (खेत) छोइसक्दा पनि पनि रैथाने धान र गहुँ सास फेरिरहेका छन्। बाँचिरहेका छन्।  उसो त डोगडीबाट बिस्तारै रैथाने गाई, रैथाने बाख्रा पनि हराउन थालेका छन्। आधुनिक विकासे बाख्राहरूले गाउँ प्रवेश पाएका छन्। डोगडीका लेकका खर्कमा भैंसा छैनन्। घरका गोठमा गौ छैनन्। केही मान्छे भारतका विभिन्न सहरमा ज्याला मजदुरी गरिरहेका छन्। केही बिदेसिन बाध्य छन्। गाउँभन्दा विदेश प्यारो ठानिरहेका छन्। गाउँको कुटो, कोदालोभन्दा विदेशी राइफल, विदेशी बन्दुक प्यारो ठानिरहेका छन्। यही परिवेशसँग मिल्दोजुल्दो, सुदुरपश्चिमकी रैथाने गायिका पवित्रा भण्डारीको एउटा रैथाने ठाडीभाका छ : झुपा रेल पन गौठ गौ नाई पाँड मौ नाई, रेल पन या मुकी अफ्ठ्यारो झुपा रेल पन आजभोल मु भन्दा साइको, रेल पन राइफल भयो प्यारो ! एक दिन ती नौजवानहरूलाई देश फर्काउन पाए, परम्परागत रैथाने कृषि प्रणाली र आधुनिक कृषि प्रणालीलाई एउटै हलोले जोत्न पाए, डोगडीका दिन फिर्थे। त्यहाँका रैथाने बाली फेरि जुर्मुराउँथे। किसानको आँखामा सपना फल्थ्यो। अनुहारमा चमक फुल्थ्यो। ओठमा मुस्कान देखिन्थ्यो। माटोको सुगन्ध फर्कन्थ्यो। डोगडीको माटो बोल्थ्यो। डोगडीको माटो बाँच्थ्यो। माटो बाँच्यो भने किसान बाँच्छ। किसान बाँच्यो भने देश बाँच्छ। हाम्रै पालामा सम्भव छ, रैथाने गीत, रैथाने बाली र रैथाने स्वाद जोगाइराखौं। उठौं। जागौं। बुझौं र बुझाऔं। आधुनिकताको ओढ्ने जति ओढे पनि, आयातीत स्वाद जति चाखे पनि मन्दिरको विकल्प, शौचालय हुन सक्दैन बरू सुधारिएको मन्दिर हुन सक्छ।  अचेल मेरो घरमा मास, गुराँस छैन। समयसँगै गाउँबाट मुसुरो, मास र गुराँस इतिहास बन्यो। मासको कथा मात्रै सुन्न पाइँदैन, अब मास आफैमा कथाको पात्र भइसक्यो। गाउँका दोकानमा मुसुरो, मास र गुराँस पाइन्छ तर त्यो अन्त कतैबाट आयातीत हो। गाउँको रैथाने मुसुरो, मास र गुराँसको उहिल्यै मृत्युदर्ता भइसकेछ।  उसो त डोगडीबाट बिस्तारै रैथाने गाई, रैथाने बाख्रा पनि हराउन थालेका छन्। आधुनिक विकासे बाख्राहरूले गाउँ प्रवेश पाएका छन्। डोगडीका लेकका खर्कमा भैंसा छैनन्। घरका गोठमा गौ छैनन्। केही मान्छे भारतका विभिन्न सहरमा ज्याला मजदुरी गरिरहेका छन्। केही बिदेसिन बाध्य छन्। गाउँभन्दा विदेश प्यारो ठानिरहेका छन्।  एक दिन ती नौजवानहरूलाई देश फर्काउन पाए, परम्परागत रैथाने कृषि प्रणाली र आधुनिक कृषि प्रणालीलाई एउटै हलोले जोत्न पाए, डोगडीका दिन फिर्थे। त्यहाँका रैथाने बाली फेरि जुर्मुराउँथे। किसानको आँखामा सपना फल्थ्यो। अनुहारमा चमक फुल्थ्यो। ओठमा मुस्कान देखिन्थ्यो। माटोको सुगन्ध फर्कन्थ्यो।"
