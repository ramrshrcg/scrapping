शीर्षक,विवरण
"राजनीति, राष्ट्रियता र विकासका ट्र्याङ्गुलेसन","अन्ततः, केपी शर्मा ओली भोलिका दिनमा पनि नेपालको राजनीतिक इतिहासमा सधैं विकास, स्थायित्व, योजनाबद्ध सोच र दूरदृष्टियुक्त नेतृत्वको प्रतीकका रूपमा सम्झिइनेछन्। राजनीति गर्ने नेता धेरै हुन्छन्, छन्। तीमध्ये केहीमा राष्ट्रियता झल्कन्छ, छचल्किन्छ। कोही नेता विकासप्रेमी हुन्छन् र छन् पनि। तर, यी तीनवटै गुण कमैमा पाइएला। कसैमा बोक्रो बोक्रो होला त कसैमा गहिरो। अन्तरमनदेखि राजनीति गर्नेमा राष्ट्रियताले ओतप्रोत हुने विकासप्रेमी नेता त नेपालको सन्दर्भमा औंलामै गनिएलान्। यी सबै गुणको ट्र्याङ्गुलेसन खोज्ने हो भने त्यो वर्तमान प्रधानमन्त्री अर्थात् नेकपा एमालेका नेता केपी शर्मा ओलीमा पााइन्छ। नेपालजस्तो विविध र बहुसांस्कृतिक राष्ट्रमा राष्ट्रिय राजनीतिमा रहनु राजनेताका लागि भने साँच्चै चुनौतीपूर्ण हुन्छ। राजनीतिक र वैचारिक रूपमा विभाजित समाजमा सामाजिक सद्भाव, राष्ट्रिय एकता, क्रमिक विकास, अपेक्षित स्तरको आर्थिक वृद्धि र कानुनी सुधारतर्फ राष्ट्रिय राजनीतिलाई सहज रूपमा अगाडि बढाउनु अत्यन्तै कठिन हुन्छ। २०५२ सालदेखि २०६५ सालसम्म नेपाली राजनीतिमा माओवादीहरूले सचेत रूपमा यस्तै अवस्थाहरू सिर्जना गरे। जातमा आधारित संघीयता, जातमा आधारित स्थानीय शासन र प्रशासन, सार्वजनिक सम्पत्तिको विनाश, राजनीतिक प्रेरित व्यक्ति हत्या, परम्परागत संस्कृतिमाथि क्रूर आक्रमण, मानव अधिकारमाथि आक्रमण, अराजकता र राज्यविहीनताको स्थापना त्यस अवधिमा माओवादीहरूले सिर्जना गरेका सामाजिक अवस्थाहरू थिए। माओवादी नेता प्रचण्डले सिर्जना गरेको अत्याचारले सम्पूर्ण विकास प्रक्रिया, सामाजिक तथा कानुनी सुधार, कानुनको शासन, कानुन कार्यान्वयन र समृद्ध नेपालको सपना खोसेको थियो। २०४६ सालपछि नेपालले भर्खरै बहुदलीय प्रजातन्त्र सुरु गरेको अवस्थामा माओवादीहरू विकास, प्रगति र क्रमिक सुधार हुँदै गइरहेको नेपाली समाजमा नयाँ भाइरसको रूपमा देखा परे। र, मानिसहरूमा घृणा, अराजकता र अपराधको बिउ रोपे। यी सबै परिस्थितिले राष्ट्रिय राजनीतिलाई बाधा पुर्यायो र नेपाली समाजलाई प्रभाव पारे। जसकारण शेरबहादुर देउवा २०५८ मा निर्वाचित संसद् चलाउन असफल भए र संसद् खारेज गर्ने घोषणा गर्न पुगे। २०५८ असोज १८ गतेदेखि २०६३ वैशाख ११ गतेसम्म, पूर्वराजा ज्ञानेन्द्र शाहले जनताको इच्छा र २०४७ सालको विद्यमान संविधानविरुद्ध बहुदलीय प्रजातन्त्रको बलजफ्ती अपहरण गरे र नेपालको नयाँ प्रजातान्त्रिक अभ्यासमा सचेत रूपमा प्रतिगमन निम्त्याए र प्रत्यारोपण गरे। संविधान निर्माण प्रक्रियामा केपी ओली : २०६४ सालको संविधानसभाको निर्वाचनमा ओली पराजित भए र प्रत्यक्ष निर्वाचनमा नेकपा एमाले ३२ सिटमा सीमित रह्यो। यसले नेकपा एमालेलाई राष्ट्रिय राजनीतिको प्रभावबाट टाढा धकेल्यो र केपी ओली संविधानसभाका निर्णय लिने प्रक्रियाबाट बाहिर रहे। माओवादीका असम्भव, व्यर्थ र अनावश्यक राजनीतिक मागहरू विरुद्ध ओलीजस्तै स्पष्ट र साहसपूर्वक बोल्ने कोही नभएको अवस्थामा, संविधानसभा चार वर्षसम्म अनिर्णयकारी रह्यो। ओलीले जातीय संघीयता तथा फुटाऊ र शासन गर भन्ने नीतिको बिउ रोप्ने माओवादी स्वार्थको सधैं विरोध गरे। तोकिएको दुई वर्षको अवधिमा संविधान निर्माणमा प्रभावकारी भूमिका खेल्न संविधानसभा असफल भएपछि नेकपा एमालेका प्रभावशाली नेता तथा प्रखर वक्ता ओलीले संविधानसभाको समय लम्ब्याउने सट्टा तत्काल संविधानसभा खारेज गर्ने र नयाँ चुनावको माग गर्ने पक्षमा स्पष्ट सहमति व्यक्त गरे। २०५८ देखि २०७० सालसम्मको अवधिमा देशव्यापी रूपमा नेकपा एमालेको व्यापक जनाधार र राजनीतिक प्रभुत्व हुँदाहुँदै पनि तत्कालीन पार्टी अध्यक्ष माधवकुमार नेपालको नेतृत्वमा प्रगतिशील राजनीतिक निर्णय तथा अग्रगामी गतिशीलताका लागि आवश्यक दृढ राजनीतिक कदम चाल्न सकेन। २०७० सालको दोस्रो संविधानसभाको चुनावमा नेकपा एमालेले पुनः आफ्नो राजनीतिक शक्ति पुनर्जीवित गर्न सफल भयो। यस चुनावमार्फत पार्टीलाई राष्ट्रिय राजनीतिमा पुनस्र्थापित गराउन केपी ओलीको निर्णायक नेतृत्व र स्पष्ट दृष्टिकोणले महत्त्वपूर्ण भूमिका खेलेको थियो। चुनावमार्फत व्यापक रूपमा सुधारिएको र सशक्त राजनीतिक समर्थनका साथ, केपी ओलीको स्पष्ट दृष्टिकोण, दृढ अडान, दूरदर्शिता, देशभक्ति र आमजनताको प्रगतिमा लक्षित अभिमुखीकरण तथा विकासको इच्छाशक्तिले जनादेश प्राप्त गर्यो। कुनै पनि राजनीतिक षड्यन्त्र र कार्यनीतिमा समय खेर फाल्नुको सट्टा, ओलीले तत्कालीन राजनीतिक एजेन्डा र जनभावनाको रक्षा गर्न सुशील कोइरालाको प्रधानमन्त्रीत्वमा दुई प्रमुख दलहरूको गठबन्धन सरकार गठनमा कुनै असहजता महसुस गरेनन्। यो ओलीको सचेत कार्य र निर्णय थियो। जसले अन्ततः असोज ३, २०७२ मा नयाँ संविधानको घोषणा र कार्यान्वयनमा मद्दत गर्यो। २०७१ सालमा नेकपा एमालेको पार्टी अध्यक्षको रूपमा कमरेड केपी ओलीको प्रवेशले कम्युनिस्ट कार्यकर्ता र शुभचिन्तकहरूलाई एकताबद्ध गर्दै एक वजनदार, प्रभावशाली र निर्णायक राष्ट्रिय शक्ति निर्माणतर्फ अग्रसर गरायो। लामो समयदेखि पार्टीभित्र देखिएको अस्थिरता, पार्टीको आफ्नै एजेन्डा र कार्यकर्ताहरूको संरक्षण नहुने अनिर्णयकारी अवस्थाहरू कमरेड ओलीको प्रभावसँगै क्रमशः अन्त्य हुन थाले। माओवादी नेता प्रचण्डका अवाञ्छित राजनीतिक मागहरू र गैरराजनीतिक स्वार्थहरू विरुद्ध ओलीको निरन्तर विद्रोहका कारण जनता सचेत भए। नेपाली समाज माओवादीको असान्दर्भिक, अमान्य र आतंक केन्द्रित राजनीतिक एजेन्डालाई अस्वीकार गर्न र अन्त्यतर्फ धकेल्न उत्साहित भयो। प्रधानमन्त्रीको रूपमा ओलीको पहिलो कार्यकाल (२०७२ असोज २४ २०७३ साउन) : २०७२ असोज २४ गते ओली पहिलो पटक मुलुकको प्रधानमन्त्रीमा निर्वाचित भए। शपथ लिएपछि उनले भारतको तर्फबाट गरिएको अघोषित तर स्पष्ट रूपमा देखिने प्रभावशाली नाकाबन्दीको सामना गरे। ओली तत्कालीन भारत सरकारका केही चासोसँग सहमत भएनन्, बरु स्वतन्त्र रूपमा संविधान घोषणा गर्न तयार भए। यो कदम उनको राष्ट्रियता र नेपालको सार्वभौमसत्ताप्रतिको गहिरो प्रतिबद्धताको पहिलो प्रमाण थियो। ओलीले भारतको खुला र नाङ्गो नाकाबन्दीको निरन्तर विरोध गरिरहँदा, नेपाली कांग्रेस तथा तराईमा आधारित क्षेत्रीय दलहरू यसलाई नाकाबन्दी भन्नसमेत तयार थिएनन्। तर ओलीले नेपालको सार्वभौमसत्ता र स्वतन्त्रताको साहसपूर्वक रक्षा गर्दै राष्ट्रिय पहिचान र स्वाधीनतालाई भारतको अतिक्रमणबाट जोगाउन सफल भए। यद्यपि केही विपक्षी दल र उनीहरूका समर्थकहरूले यस अवस्थामा पनि ओलीलाई दोषारोपण गर्न छोडेनन्। ओलीको दृढ नेतृत्व र स्पष्ट कूटनीतिक दृष्टिकोणले बिस्तारै नेपाललाई अन्तर्राष्ट्रिय स्तरमा पुर्यायो, जहाँ नेपालको अर्थपूर्ण उपस्थिति अनुभूत हुन थाल्यो। परराष्ट्र नीतिको सन्दर्भमा ओलीले भनेका छन् हामी सबैसँग मित्रता चाहन्छौं। हामी समानताको आधारमा, न्यायका आधारमा, अन्तर्राष्ट्रिय उत्तरदायित्वका आधारमा मित्रता खोज्दैछौं। देशको स्वाभिमान, स्वतन्त्रता र आत्मनिर्भरताका लागि ओलीले उत्तरी छिमेकी चीनसँग पारवहन सन्धि गरी नेपाललाई भारतको एकल परनिर्भरताबाट मुक्त गर्दै राष्ट्रिय आत्मबल अभिवृद्धि गरे। उनको भनाइ थियो भौगोलिक रूपमा देश सानो वा ठूलो हुन सक्छ, तर हरेक देशको सार्वभौमसत्ता समान हुन्छ। जसले उनको कार्यनीति र राष्ट्रप्रेमलाई प्रतिबिम्बित गर्छ। ओलीले राष्ट्रिय गौरव, कला, संस्कृति, इतिहास र कलाकृतिहरूको पुनर्जागरणमा नेतृत्वदायी भूमिका निर्वाह गरे। उनी यी अमूल्य सम्पदाहरूको संरक्षण र स्वामित्वमा सधैं प्रतिबद्ध रहेको देखिन्छ। यद्यपि उनी निरन्तर विपक्षीहरूको आरोप र अर्थहीन आलोचनाको केन्द्रमा रहे, किनभने उनले स्पष्ट, साहसी र दृढताका साथ अवाञ्छित, अप्रासंगिक र अवैध राजनीतिक मागहरू तथा अराजकताविरुद्ध आवाज उठाए। ओलीले राष्ट्रलाई भविष्यकेन्द्रित लोकतान्त्रिक अभ्यास, कानुन र नीतिको दिशातर्फ डोहोर्याउने निर्णय लिए तर त्यतिबेला पनि केही नेता उनको विरोधमा उभिन छोडेनन्। २०७३ जेठ १५ मा प्रस्तुत बजेटमार्फत ओली नेतृत्वको सरकारले विकास परियोजनाहरू, रोजगारी सिर्जना, सामाजिक सुरक्षाको विस्तार र सुधारका लागि नयाँ र प्रभावकारी कार्यक्रम तथा नीतिहरू घोषणा गर्यो। यस बजेटले राजनीतिक अस्थिरता तोड्ने, कानुनी रूपान्तरण ल्याउने र द्रुत आर्थिक वृद्धि तथा सामाजिक सुधारमा योगदान गर्ने आधार तयार गर्यो। बजेटले शिक्षा, स्वास्थ्य, बिजुली, खानेपानी आपूर्ति, आन्तरिक उत्पादन, उद्योग स्थापना, शान्ति र न्यायका क्षेत्रमा पूर्वाधार विकासलाई प्राथमिकता दिँदै आर्थिक समृद्धिका लागि कोसेढुंगाको काम गर्यो। देश आर्थिक रूपमा कमजोर अवस्थामा हुँदाहुँदै पनि सरकारी कर्मचारीको तलब २५ प्रतिशतले वृद्धि गर्ने निर्णय गरेर ओलीले राष्ट्रलाई अपेक्षित आर्थिक वृद्धिको दिशातर्फ अघि बढाउने दृढता देखाए। ओलीको पहिलो कार्यकालमा राष्ट्रिय सशस्त्र प्रहरी बल एकेडेमी, बायोग्यास पाइपलाइन, नेपालभारत पेट्रोलियम पाइपलाइनजस्ता महत्त्वपूर्ण पूर्वाधार परियोजनाहरूको उद्घाटन गर्ने काम भयो। साथै, औद्योगिक पार्कहरूको स्थापना तथा नयाँ आर्थिक नीतिहरू ल्याई नेपाललाई आर्थिक विकास र आत्मनिर्भरतातर्फ उन्मुख गराउने कदमहरू चालिए। भारतीय प्रधानमन्त्री नरेन्द्र मोदीसँग संयुक्त रूपमा मोतीहारीआमलेखगन्ज पेट्रोलियम पाइपलाइनको उद्घाटन पनि यस कार्यकालमा सम्पन्न भयो, जुन नेपालभारत सम्बन्धमा आर्थिक सहकार्यको दृष्टिले महत्त्वपूर्ण उपलब्धि मानिन्छ। यही अवधिमा झापामा नेपालचीनमैत्री औद्योगिक पार्कको आधारशिला राखियो। सरकारद्वारा पूर्वाधार विकासमा तीव्रता ल्याउने र राष्ट्रिय विकास परियोजनाहरू शीघ्र सम्पन्न गर्ने नीतिहरू लागू गरिए। बीआरआईअन्तर्गत चीनसँग सहकार्यलाई प्राथमिकता दिँदै लगानी, प्रविधि हस्तान्तरण र पूर्वाधार विकासमा जोड दिइयो। ऊर्जा उत्पादन, औद्योगीकरण र आत्मनिर्भरता वृद्धिको दिशामा विशेष रूपमा केन्द्रित रह्यो। राष्ट्रिय सार्वभौमिकता र आर्थिक समृद्धिका लागि स्थिर राजनीतिक वातावरण निर्माण गर्ने प्रयत्न पनि गरिएको थियो। ओलीको नेतृत्वमा नेपालको परराष्ट्र नीति बहुपक्षीय र स्वतन्त्र ढंगले अघि बढाएको देखिन्छ। भारतले गरेको अघोषित नाकाबन्दीको प्रभावशाली प्रतिकार गर्दै चीनसँग ऐतिहासिक पारवहन तथा यातायात सम्झौता गरियो। भारतसँग विशाखापट्टनम बन्दरगाह प्रयोगसम्बन्धी सम्झौता पनि सम्पन्न गरियो, जुन ओली नेतृत्वको अद्भुत कूटनीतिक सफलता मानिन्छ। २०७२ सालमा ओली प्रधानमन्त्री बनेका बेला नेपाली राजनीति र अर्थतन्त्र जटिल मोडमा थियो। वैशाख १२ को विनाशकारी भूकम्पले पहाडी क्षेत्रहरू तहसनहस बनाएको थियो। आर्थिक वृद्धिदर न्यून थियो। भारतले नेपालको नयाँ संविधानविरुद्ध उभिँदै नाकाबन्दी लगायो। देशलाई आत्मसमर्पण गर्न दबाव दिइरह्यो। यस्ता कठोर परिस्थितिहरूका बाबजुद पनि ओलीले आशा, आत्मबल र साहस गुमाएनन्। उनको दूरदृष्टिपूर्ण नेतृत्वले नेपाललाई संकटबाट पार लगाउने दिशामा सशक्त मार्गदर्शन प्रदान गर्यो। अन्तरमनदेखि राजनीति गर्नेमा राष्ट्रियताले ओतप्रोत हुने विकासप्रेमी नेता त नेपालको सन्दर्भमा औंलामै गनिएलान्। यी सबै गुणको ट्र्याङ्गुलेसन खोज्ने हो भने त्यो वर्तमान प्रधानमन्त्री अर्थात् नेकपा एमालेका नेता केपी ओलीमा पाइन्छ। ओलीको दोस्रो प्रधानमन्त्री कार्यकाल (२०७४ फागुन २०७८ वैशाख) : नेपालको प्रधानमन्त्रीको रूपमा दोस्रो कार्यकाल उपलब्धिमूलक छ। केपी शर्मा ओलीले नेपालको समग्र विकासबारे व्यापक रूपमा छलफल गरे र केही नयाँ परियोजनाहरू अगाडि बढाए। समृद्ध नेपाल, सुखी नेपाली भन्ने राष्ट्रिय नारालाई आत्मसात् गरे, गराए। यस कार्यकालमा सडक बालबालिकामुक्त कार्यक्रम, प्रधानमन्त्री रोजगार कार्यक्रम, प्राविधिक विद्यालयहरूको स्थापना, हुलाकी सडक परियोजनाको विस्तार तथा निरन्तरता, प्रत्येक स्थानीय तहदेखि जिल्ला सदरमुकामसम्म सडक सञ्जाल विस्तार, तराई जिल्लाहरूमा सडक स्तरोन्नति र स्थानीय तहमा अस्पताल निर्माणजस्ता परियोजना प्रभावकारी रूपमा कार्यान्वयन गरिए। ओलीले चिनियाँ राष्ट्रपति सी जिनपिङलाई नेपाल भ्रमण गराउन सफल भए, जसले नेपालचीन सम्बन्धलाई नयाँ उचाइमा पुर्यायो। २०७६ असोज (२०१९ अक्टोबर)मा भएको यस भ्रमणका क्रममा नेपाल र चीनबीच २० वटा सम्झौता र समझदारीपत्रमा हस्ताक्षर भए। तीमध्ये नेपालचीन सीमा नाघ्ने रेलवे परियोजनाको सम्भाव्यता अध्ययन, रसुवागढीछहरेकाठमाडौं सुरुङ मार्ग निर्माण सहयोग, अरनिको राजमार्गको स्तरोन्नति, नेपाललाई दुई वर्षका लागि ५६ अर्ब रुपैयाँबराबरको आर्थिक सहायता आदि काम भए। यस्तै, आपराधिक मामिलामा पारस्परिक कानुनी सहायतासम्बन्धी सम्झौता, सीमा सुरक्षा तथा प्रहरी र खुफिया निकायबीच सहकार्य, बीआरआईमा नेपालको सहभागिता, व्यापार, लगानी, कृषि, उद्योग, यातायात, शिक्षा, पर्यटन तथा स्थानीय तहबीच सहकार्यजस्ता महत्त्वपूर्ण विषयहरू समावेश थिए। यी दीर्घकालीन र महत्त्वपूर्ण सहमतिहरूले नेपालको विकास र आर्थिक प्रगतिका लागि नयाँ आधार तयार गर्यो। यस कार्यकालमा सामाजिक सुरक्षा कार्यक्रमको विस्तार, रासायनिक मलको अनुदानमा १२५ प्रतिशतभन्दा बढीले वृद्धि, डिजिटल सोल म्यापिङको सुरुवात, सबै विद्यालय तथा सेवा प्रदायक संस्थामा इन्टरनेट सेवा विस्तार, १३० वटा तुइन विस्थापन गरी झोलुंगेपुल निर्माण, तराईमधेस सिँचाइ विकास कार्यक्रमअन्तर्गत २० जिल्लामा ४४२ किलोमिटर ढल निर्माण, ३३३ मेगावाट विद्युत्् उत्पादन थप, ८३७ किलोमिटर विद्युत् प्रसारण लाइन विस्तार, त्रिभुवन अन्तर्राष्ट्रिय विमानस्थलको धावनमार्ग पुनर्निर्माण, हुलाकी राजमार्ग, कालीगण्डकी कोरिडोर (जोमसोम तथा पाल्पा खण्ड)जस्ता आयोजनामा भौतिक प्रगति, भूकम्पपछिको पुनर्निर्माण अन्तर्गत आवास र संरचनाको निर्माण तथा नागरिक एपको सुरुवातजस्ता कामहरू उल्लेखनीय उपलब्धि मानिन्छन्। २०७७ जेठ ७ गते (सन् २०२० मे २०) केपी ओलीको नेतृत्वमा नेपाल सरकारले लिम्पियाधुरा, कालापानी र लिपुलेकलाई समावेश गरी नयाँ राजनीतिक तथा प्रशासनिक नक्सा औपचारिक रूपमा सार्वजनिक गर्यो, जुन एक ऐतिहासिक र निर्णायक कदमका रूपमा लिइन्छ। ओलीको तेस्रो प्रधानमन्त्री कार्यकाल (२०७८ वैशाख असारसम्म) : केपी शर्मा ओली २०७८ सालको वैशाखदेखि असारसम्मको छोटो अवधिका लागि तेस्रो पटक नेपालका प्रधानमन्त्री बन्नुभयो। यो कार्यकाल निकै छोटो र राजनीतिक उतारचढावले भरिएको रह्यो। यस अवधिमा माधवकुमार नेपाल र झलनाथ खनालद्वारा गराइएको अप्रत्याशित पार्टी विभाजनका कारण ओलीलाई प्रतिकूल राजनीतिक परिस्थितिको सामना गर्नुपर्यो। पार्टीभित्रको गहिरो आन्तरिक द्वन्द्व, नेपाल कम्युनिस्ट पार्टी (नेकपा)को असामयिक विघटन र अन्तर्राष्ट्रिय समुदायबाट आएको राजनीतिक दबाबले ओलीलाई सत्ताबाट बाहिरिन बाध्य तुल्यायो। ओलीको चौथो प्रधानमन्त्री कार्यकाल (२०८१ साउनदेखि हालसम्म) : २०८१ साउन ६ गते केपी शर्मा ओली चौथो पटक नेपालका प्रधानमन्त्रीमा संसद्बाट निर्वाचित भए। माओवादी केन्द्रले आफ्ना स्वार्थका लागि बारम्बार सत्ता समीकरण परिवर्तन गर्ने रणनीतिका बीच, ओलीले नेपाली कांग्रेस र नेकपा एमालेबीच सहमति कायम गरी माओवादीलाई चिट्ठामा आधारित सरकारको नेतृत्वबाट हटाउँदै लामो समयदेखि जारी राजनीतिक अस्थिरता, षड्यन्त्र र अविश्वासको अन्त्य गर्न प्रयास गरे। यो ओलीको दूरदर्शिता र रणनीतिक कौशलको अर्को सफल उदाहरण बन्यो। यस कार्यकालको सुरुवातसँगै नेपालले उल्लेखनीय आर्थिक सुधारहरू गर्न थालेको छ। जसको पुष्टि विभिन्न राष्ट्रिय तथा अन्तर्राष्ट्रिय प्रतिवेदनहरूले गरेका छन्। एक दूरदर्शी र विकासमैत्री नेताका रूपमा प्रधानमन्त्री ओली विकास परियोजनाहरूको योजना निर्माण र सफल कार्यान्वयनमा सधैं अग्रसर देखिन्छन्। उनको स्पष्ट निर्देशन र नियमित अनुगमनका कारण त्रिभुवन विश्वविद्यालय खेलमैदान, पोखरामुग्लिन सडक, भक्तपुरधुलिखेल सडक, फास्ट ट्र्याक, कान्ति लोकपथ, नारायणगढबुटवल सडकलगायतका परियोजना तीव्र गतिमा छन्। हाल मूल्यवृद्धि ३३९ प्रतिशतमा सीमित छ। बैंकको ब्याजदर नियन्त्रित भएको छ। निर्यातमा वृद्धि, सहरी क्षेत्रमा बसाइँसराइको संख्या घटेको, प्रतिव्यक्ति आयमा वृद्धिदर देखिएको र वैदेशिक मुद्रा सञ्चितिसमेत बढेको देखिन्छ। यी सबै परिवर्तन ओली नेतृत्वको प्रभावकारी अर्थनीतिका प्रमाणहरू हुन्। यस कार्यकालमा सुनकोशीमरिन डाइभर्सन, भरतपुर ६ लेन सडक, आवासीय चिकित्सकलाई सम्मानजनक पारिश्रमिक, शिक्षकको ग्रेड वृद्धिको निर्णय, त्रिवि रंगशाला निर्माणजस्ता उल्लेखनीय कार्यहरू सम्पन्न भएका छन्। साथै, ओलीले चीनसँगको सम्बन्धलाई सुदृढ बनाउँदै बेल्ट एन्ड रोड इनिसिएटिभअन्तर्गतका परियोजनाहरू अगाडि बढाउने वातावरण निर्माण गरेका छन्। नयाँ निजामती ऐन र शिक्षा ऐनजस्ता बहुप्रतीक्षित कानुनी दस्तावेजहरू संसद्बाट पारित गर्न लागिएको छ, जुन ओली सरकारको राजनीतिक दूरदृष्टि र सहमतिको राजनीतिक प्रतीक हुन्। साथै, शान्ति प्रक्रियालाई सार्थकता दिन सरकारले सत्य र मेलमिलाप आयोग तथा बेपत्ता व्यक्तिहरूको छानबिन गर्न आयोग गठन गरेको छ। प्रधानमन्त्री ओली विकासको पर्याय बनेका छन्। उनले बोलेका योजना तथा संकल्पहरू अवश्य कुनै न कुनै रूपमा परिणाममा परिणत हुन्छन्। नेपालभारत पेट्रोलियम पाइपलाइन परियोजना, जुन ओलीको विचार थियो, उनको कार्यकालमै सम्पन्न भयो। नयाँ आर्थिक वर्ष २०८२८३ का लागि ल्याइएको बजेटमा धेरै नवीन योजना र कार्यक्रमहरू छन्, जसले नेपालको सामाजिक र आर्थिक संरचनामा उल्लेखनीय रूपान्तरण ल्याउने अपेक्षा गरिएको छ। अन्ततः, केपी शर्मा ओली भोलिका दिनमा पनि नेपालको राजनीतिक इतिहासमा सधैं विकास, स्थायित्व, योजनाबद्ध सोच र दूरदृष्टियुक्त नेतृत्वको प्रतीकका रूपमा सम्झिइनेछन्। पोखरा अन्तर्राष्ट्रिय विमानस्थल, नौबिसेसीतापाइला सुरुङ मार्ग, सिद्धबाबा सुरुङ मार्ग, पूर्वपश्चिम द्रुतमार्ग परियोजना, रेलमार्ग विस्तार, दैलेखमा पेट्रोलियम अन्वेषण, गोदावरी सम्मेलन केन्द्र, त्रिवि क्रिकेट मैदान, लुम्बिनी सम्मेलन केन्द्र, मेडिकल कलेज स्थापना, भूमिहीनलाई लालपुर्जा वितरणजस्ता पहलहरूले उनलाई देशको समर्पित र दूरदर्शी नेतृत्वकर्ताको रूपमा स्थापित गरेका छन्।"
बेंगलुरु भागदौड प्रकरणमा विराट कोहलीविरुद्ध उजुरी दर्ता,"काठमाडौं : बेंगलुरुको एम चिन्नास्वामी स्टेडियम बाहिर रोयल च्यालेन्जर्स बैंगलोर (आरसीबी)को पहिलो आईपीएल जितको उत्सवमा भागदौड मच्चिँदा ११ जनाको मृत्यु भएपछि टोलीका स्टार क्रिकेटर विराट कोहलीविरुद्ध प्रहरीमा उजुरी दर्ता गरिएको छ। आरसीबीले पहिलो आईपीएल ट्रफी जितेपछि भव्य उत्सव आयोजना गरेको थियो। उजुरी नाइजा होर्टागारारा वेदिकेका प्रतिनिधि एएम वेंकटेशले शुक्रबार कब्बन पार्क प्रहरी चौकीमा दर्ता गरेका छन्। प्रहरीले उजुरी दर्ता गरेको छ र पहिले नै दर्ता भएको एफआईआरसँगै यसको अनुसन्धान गरिने बताएको समाचार एजेन्सी आईएएनएसले जानकारी दिएको छ। जुन ३ मा अहमदाबादको नरेन्द्र मोदी स्टेडियममा पञ्जाब किंग्सलाई हराएर आरसीबीले पहिलो पटक आईपीएलको उपाधि जितेको थियो। कर्नाटक प्रहरीले दायर गरेको एफआईआर अनुसार कार्यक्रम आरसीबी फ्रान्चाइजी, कम्पनी डीएनए र कर्नाटक राज्य क्रिकेट संघको प्रशासनिक समितिले आवश्यक सरकारी अनुमति बिना आयोजना गरेको थियो। एफआईआरमा भारतीय दण्ड संहिताका धेरै धाराहरू लगाइएको छ। यस्तै घटनाबारे कब्बन पार्क प्रहरी चौकीमा थप दुई उजुरी दर्ता भएका छन्। एउटा उजुरी रोलान्ड गोम्स नामक व्यक्तिले दर्ता गरेका छन्। उनी भागदौडमा घाइते भएर अस्पताल भर्ना भएका थिए। आरसीबीका मार्केटिङ प्रमुख पक्राउ यस घटनामा आरसीबीका मार्केटिङ प्रमुख निखिल सोसलेलाई पक्राउ गरिएको छ। निखिललाई बेंगलुरुको केम्पागौडा अन्तर्राष्ट्रिय विमानस्थलबाट मुम्बई जाँदै गर्दा पक्राउ गरिएको हो। कर्नाटकका मुख्यमन्त्री सिद्धरामय्याले आरसीबी अधिकारीलाई पक्राउ गर्न आदेश दिएका थिए। निखिल बाहेक डीएनए कम्पनीका तीन अधिकारीलाई पनि पक्राउ गरिएको छ।"
ग्रेस र उर्मिलालाई उपाधि,"काठमाडौं : नेपाल व्यायाम मन्दिरका ग्रेस महर्जन र डिभाइन फिजिकल फिटनेसकी उर्मिला श्रेष्ठले प्रथम प्रज्ञा स्मृति पुरुष तथा महिला शारीरिक सुगठन प्रतियोगिताको उपाधि जितेका छन्। प्रदर्शनीमार्गस्थित नेपाल पुलिस क्लबमा शनिबार भएको प्रतियोगिताको पुरुष ओभरअलमा ग्रेस च्याम्पियन बन्दा महिला बडीबिल्डिङको उपाधि उर्मिलाले जितेकी हुन्। प्रतियोगितामा ग्रेस पुरुष ७५ केजीमाथिको तौल समूहमा पहिलो हुँदै ओभरअल उपाधि होडमा प्रवेश गरेका थिए। आफ्नो तौल समूहमा पहिलो भएवापत ग्रेसले छुट्टै ५० हजार नगद पुरस्कार हात पारेका छन्। उनले ओभरलतर्फ दुई लाख ५० हजार रुपैयाँ नगद पुरस्कार प्राप्त गरे। प्रज्ञा स्मृति प्रतिष्ठानद्वारा आयोजित प्रतियोगिताको पुरुष ६० केजीमा ह्यामर फिट्नेसका सुमित गिरी, ६५ केजीमा बी एन्ड एल फिट्नेस स्टेसनका किशोर लिम्बू, ७० केजीमा बडी गराजका अभिजित राजवंशी र ७५ केजीमा व्यायाम मन्दिरका सुरेश मुनिकार पहिलो भएका थिए। पुरुषमा पहिलो हुनेले ५० हजार, दोस्रोले ४० हजार, तेस्रोले ३० हजार, चौथोले २० हजार र पाँचौंले १० हजार नगद पुरस्कार हात पारेका थिए। महिलातर्फकी विजेता उर्मिलाले एक लाख रुपैयाँ पुरस्कार प्राप्त गरिन्। यस्तै दोस्रोले ५० हजार, तेस्रोले ३० हजार, चौथोले २० हजार र पाँचौं हुने खेलाडीले १० हजार रुपैयाँ नगद पुरस्कार पाए। प्रतियोगिताको विजेता खेलाडीलाई पूर्वप्रधानमन्त्री एवं नेकपा माओवादी केन्द्रका अध्यक्ष पुष्पकमल दाहाल, राष्ट्रिय खेलकुद परिषद्का सदस्यसचिव टंकलाल घिसिङ, आयोजक प्रतिष्ठानकी निर्देशक गंगा दाहाल लगायतले पुरस्कृत गरेका थिए। यसअघि चितवनको भरतपुरमा साइक्लिङ प्रतियोगिता आयोजना गर्दै आएको प्रतिष्ठानले पहिलो पटक शारीरिक सुगठन प्रतियोगिता आयोजना गरेको हो। प्रतियोगितालाई राष्ट्रिय खेलकुद परिषद्, प्रदेश खेलकुद विकास परिषद्, बागमती प्रदेशको आर्थिक र नेपाल शारीरिक सुगठन तथा फिटनेस महासंघ र काठमाडौं जिल्ला शारीरिक सुगठन तथा फिटनेस संघको प्राविधिक सहयोग गरेका छन्। प्रतिष्ठानले प्रकाश दाहाल र ज्ञानु दाहालको स्मृतिमा शिक्षा, स्वास्थ्य, खेलकुद र सामाजिक क्षेत्रमा विभिन्न कार्यक्रम गर्दै आएको छ।"
कोशी प्रदेशस्तरीय राष्ट्रपति रनिङ शिल्ड छनोट प्रतियोगिता सुरु,"विराटनगर : कोशी प्रदेशस्तरीय १५ औँ राष्ट्रपति रनिङ शिल्ड छनोट प्रतियोगिता प्रदेश राजधानी विराटनगरमा शनिबारबाट सुरु भएको छ। कोशी प्रदेश खेलकुद विकास बोर्डको आयोजनामा विराटनगरको सहिद रंगशालामा खेलाडी छनोट सुरु भएको हो। कोशी प्रदेशसभाका सभामुख अम्बरबहादुर विष्टले उद्घाटन गरेको छनोट प्रतियोगितामा प्रदेशका ११ जिल्लाका खेलाडीहरु सहभागी छन्। छनोट प्रतियोगिता आगामी सोमबारसम्म चल्ने छ। प्रतियोगिताको उद्घाटन गर्दै विष्टले पूर्वाधारको विकासले मात्रै राष्ट्रको विकास नहुने भन्दै शिक्षा, खेलकुद लगायतको क्षेत्रमा समेत पर्याप्त लगानी आवश्यक रहेको बताए। उनले लगानीले मात्रै चौतर्फी विकास हासिल हुन सक्ने बताए। आगामी बजेटमा खेलकुद क्षेत्रका लागि फराकिलो मन बनाएर रकम विनियोजन गर्न कोशी प्रदेश सरकारलाई विष्टको आग्रह छ। कोशी प्रदेशका सामाजिक विकासमन्त्री तथा प्रदेश खेलकुद विकास बोर्डका अध्यक्ष पाँचकर्ण राईले आगामी बजेट खेल क्षेत्र र खेलाडीलाई प्राथमिकतामा राखेर निर्माण गरिने प्रतिबद्धता जनाए। मन्त्री राईले छोटो समयको सूचनाको आधारमा प्रतियोगिता आयोजना गर्न सफल भएकोमा सरोकारवाला र खेलाडीहरुलाई धन्यवाद दिएका छन्। प्रतियोगितामा सहभागी खेलाडीलाई शुभकामना व्यक्त गर्दै कोशी प्रदेश खेलकुद विकास बोर्डका सदस्यसचिव कृष्ण बस्नेत (पर्शुराम)ले राष्ट्रपति रनिङ शिल्डमा विजयी हुने खेलाडीलाई उचित सम्मान हुने जानकारी दिए। उनले खेलाडीले सम्मानपूर्वक बाँच्ने अवस्थाको निर्माणका लागि बोर्डले काम गरिरहेको बताएका छन्। प्रदेशस्तरीय छनोट प्रतियोगितामा सोलुखुम्बु, सुनसरी र खोटाङ जिल्ला सहभागी छैनन्। प्रतियोगितामा सहभागी हुने खेलाडीको अधिकार सुनिश्चित गर्न असफल भएका जिल्लाका खेलकुद विकास समितिलाई कारबाही गरिने बस्नेतले बताए। छनोट प्रतियोगितामा ११ जिल्लाबाट भलिबल, कबड्डी, कराँते, तेक्वान्दो, उसु र एथलेटिक्स खेलमा झन्डै १ हजार खेलाडीको सहभागिता रहेको बोर्डले जनाएको छ। छनोट प्रतियोगितामा विजयी खेलाडीहरूले जेठ २८ देखि ३० गतेसम्म काठमाडौंमा हुने १५ औँ राष्ट्रपति रनिङ शिल्डमा कोशी प्रदेशको प्रतिनिधित्व गर्ने छन्।"
मल अभावले किसानलाई तनाव,"परासी : यतिबेला नवलपरासीका अधिकांश किसानले धानको बिउ राखिसकेका छन् । बिउ राखेका किसान अबको साता दिनमा रोपाइँ सुरु गर्दैछन् । सिँचाइ अभावले पम्पसेटमार्फत बिउ राखेर धान रोपाइँको सुरसारमा रहेका किसानलाई रासायनिक मल अभावले तनाव थप्ने गरेको छ । हरेक वर्ष मल अभाव झेल्दै आएका किसानले अहिले पनि त्यही समस्या भोग्नुपरेको छ । विभिन्न समयमा सरकारमार्फत पठाइने अनुदानको मल स्थानीय तहले उपलब्ध गराएको विवरणका आधारमा सहकारीमार्फत वितरण हुँदै आएको छ । सात स्थानीय तह रहेको जिल्लामा ८० सहकारीमार्फत किसानलाई मल उपलब्ध गराइँदै आइएको छ । जिल्लामा आएको रासायनिक मलले खेतीयोग्य जमिनको दुईतिहाइलाई पनि नपुग्ने कृषि ज्ञान केन्द्रका प्रमुख डा रवीन्द्रनाथ चौबेले बताए । जिल्लामा कुल ४१ हजार हेक्टर खेतीयोग्य जमिन छ । जसमध्ये २१ हजार हेक्टरमा धान खेती हुँदै आएको छ । खेतीयोग्य जमिनका लागि वार्षिक कुल १८ हजार ३ सय ९८ टन युरिया, १० हजार ६ सय ५७ डीएपी र ८ हजार १ सय ४५ पोटास आवश्यक छ । जसमा चालु आर्थिक वर्षको साउनदेखि हालसम्म कुल ३ हजार ८९० दशमलव ४ सय टन युरिया र १ हजार ६ सय ८४ डीएपी मल आएको चौबेले जानकारी दिए । उक्त मल कृषि सामग्री कम्पनी र साल्ट ट्रेडिङबाट आएको हो । मागअनुसारको मलमध्ये अझै जिल्लामा १५ हजार टन युरिया र ९ हजार टन डीएपी अपुग देखिन्छ । धानको समयमा किसानलाई डीएपी मलको आवश्यक रहन्छ । जिल्लामा आवश्यक पर्ने कुल रासायनिक मलमध्ये ६० प्रतिशत आए पनि जेनतेन पुग्न सक्थ्यो, त्यो पनि नआउँदा दुईतिहाइ बढी मल अपुग हुने गरेको छ । ज्ञान केन्द्रका प्रमुख चौबेले भने । अनुदानमा आएको रासायनिक मलमध्ये युरिया प्रतिबोरा (५० केजी) ७ सय ९४, डिएपी २ हजार २ सय ४४ र पोटास १ हजार ६ सय ४४ रुपैयाँमा सहकारीमार्फत बिक्री गर्ने गरिएको कृषि कम्पनी लिमिटेड परासी शाखाका प्रमुख ताराप्रसाद खनालले बताए । त्यसमा सहकारीहरूले ढुवानी रकम थप गरेर रासायनिक मल किसानलाई बिक्री गर्ने गरेका छन् । जिल्लामा रासायनिक मलको माग बढी रहेको र धान रोप्ने समयसम्म कम्पनीको प्रदेश कार्यालयमार्फत केही युरिया र डीएपी मल उपलब्ध गराइने जानकारी आए पनि अहिलेसम्म नआएको खनालको भनाइ छ । मलको कति आवश्यक ? वार्षिक ४ हजार २ सय ५६ टन युरिया र १ हजार ६ सय ५२ टन डीएपी आवश्यक रहेको रामग्राम नगरपालिकालाई चालु आर्थिक वर्षको हालसम्म कुल ७६० दशमलव ३५५ टन युरिया र ३२९ दशमलव १३ टन डीएपी मल पठाइएको छ । त्यस्तै, ३ हजार ४ सय ६२ टन युरिया र १ हजार ८ सय ६० डीएपी मल आवश्यक रहेको बर्दघाट नगरपालिकालाई ४९३ दशमलव ९ सय ७९ टन युरिया र २१३ दशमलव ८२ टन डीएपी पठाइएको छ । १ हजार ८ सय ८५ टन युरिया र ९ सय ४३ टन डीएपी आवश्यक रहेको सुनवल नगरपालिकालाई ५३५ दशमलव ७ सय ७३ टन युरिया र २३१ दशमलव ९२ टन डीएपी पठाइएको छ । वार्षिक १ हजार ७ सय ६२ टन युरिया र ७ सय ८९ टन डीएपी आवश्यक रहेको पाल्हीनन्दन गाउँपालिकालाई ४१८ दशमलव २ सय ४३ टन युरिया र १८१ दशमलव १३ टन डीएपी पठाइएको छ । वार्षिक ३ हजार ३ सय ४० टन युरिया र २ हजार १ सय ४१ टन डीएपी आवश्यक रहेको प्रतापपुर गाउँपालिकालाई ६३१ दशमलव २ सय ४३ टन युरिया र २७३ दशमलव ३३ टन डीएपी पठाइएको छ । २ हजार ७३ टन युरिया र १ हजार ९ सय ३२ डीएपी आवश्यक रहेको सरावल गाउँपालिकालाई हालसम्म ५४९ दशमलव ३ सय ६९ टन युरिया र २३७ दशमलव ८० टन डीएपी पठाइएको छ । त्यसैगरी, वार्षिक १ हजार ६ सय २० टन युरिया र १ हजार ३ सय ४० टन डीएपी आवश्यक रहेको सुस्ता गाउँपालिकालाई हालसम्म ५ सय १ टन युरिया र २१६ दशमलव ८८ टन डीएपी पठाइएको कृषि ज्ञान केन्द्रले जनाएको छ ।"
बैंकर्स र व्यवसायी छुट्याउनै हम्मे वाफिया विधेयक अन्योलमा,"काठमाडौं : झन्डै दुई वर्ष भयो, बैंकर्स र व्यवसायी छुट्याउन नसक्दा बैंक तथा वित्तीय संस्थासम्बन्धी (वाफिया) विधेयक अर्थ समितिमा अड्केको अड्क्यै छ। विधेयकमाथि १ सय १७ संशोधन परेका छन्। बैंकर र व्यवसायी छुट्याउने विषय नसुल्झिँदा विधेयक नै पुनर्लेखन गर्ने कि भन्नेमा अर्थ समिति पुगेको छ। वाफिया विधेयक ०८० चैत्र ५ गते संसद्मा दर्ता भएको थियो। ०८१ भदौमा अर्थ समितिमा पुग्यो। तर, अधिकांश सुझाव २ वर्षअघिका भएकाले अब विधेयक नै पुनर्लेखन गरी निचोडमा पुग्नुपर्ने अवस्था आएको बताउँछन, अर्थ समिति सभापति सन्तोष चालिसे। समितिले बैंकर्ससँग, विभिन्न ६ जना बैंक र कानुन विज्ञहरूसँग छुट्टाछुट्टै छलफल पनि गरेको थियो। वाफियामा विवाद भएर अड्काएको विषय हो, बैंकर्स र व्यवसायी कसरी छुट्याउने भन्ने विषय, सभापति चालिसेले अन्नपूर्णसँग भने, बैंकर्सले व्यवसाय गर्न नपाउने, व्यवसायी बैंकर्स हुन नपाउने भन्ने विषय धेरै ठूलो हो। व्यवसायी नै बैंकर छन्। उनीहरूको अर्बौं अर्ब रुपैयाँ सबैतिर छ। त्यो छुट्याइदिन गाह्रो हुन्छ। अझ भद्रगोल हुन्छ। २०५० जनाले अर्बौं अर्ब रुपैयाँ यता र उता गरेर झिक्दा गाह्रो हुने भएकाले यसलाई अलिकति पुनर्लेखन गरेर सच्याउने पो हो कि भन्नेमा समिति पुगेको सभापति चालिसेले जानकारी दिए। वाफियाको ड्राफ्ट राष्ट्र बैंकबाट भएकाले फेरि सच्याएर ल्याउनुपर्ने देखिएको उनले जनाए। समितिले जेठ १९ गते राष्ट्र बैंक गभर्नर डाविश्वनाथ पौडेलसँग यो विषयमा छलफल गरेको थियो। गभर्नर डा पौडेलले आपू भर्खरै मात्र आएकाले एकपटक अध्ययन गरेर मात्रै पुनर्लेखनबारे धारणा पेस गर्ने बताएका थिए। त्यसैकारण समितिले गभर्नरलाई एक साताको समय दिएको सभापति चालिसेले जानकारी दिए। उनका अनुसार अब सात दिन (जेठ २७) पछि अध्ययन गरेर ल्याएमा पुनर्लेखन गर्न सकिनेनसकिनेबारे थाहा हुन्छ। सभापति चालिसे थप्छन्, गभर्नरले सच्याएर पुनर्लेखन गर्न तयार छौं भनेको खण्डमा समिति पुनर्लेखनमा अघि बढ्ला। यसो भएन भने हामी समितिमा बसेर सच्याउने गरी अघि बढ्छौं। पुनर्लेखनको काम सकिएपछि संशोधनतर्फ जान्छौं।, वाफियाका विषयमा सांसदले १ सय १७ वटा संशोधन परेको समेत उनले जानकारी दिए। यसैले अब उनीहरू सबैलाई एकएक गरेर बोल्न दिने र संशोधनमाथि छलफल हुने उनले बताए। यसपछि मात्रै दफाबारमा गएपछि बल्ल अन्तिम खाका तयार हुन्छ। यो निकै अप्ठ्यारो विधेयक भएकाले अलिकति समय लाग्छ। दफाबारमा कानुन मन्त्रालय र अर्थ मन्त्रालय साथमा हुन्छ र क्रमशः पास हुँदै जान्छ, सभापति चालिसेले भने। पूर्वबैंकर पर्शुराम कुँवर आफूसँग सम्बद्ध नभएका तर अन्य बैंक तथा वित्तीय संस्थाहरूका उल्लेख्य स्वामित्व भएका संस्थाकम्पनीहरूलाई र वित्तीय संस्थाहरूका उल्लेख्य स्वामित्व भएका प्राकृतिक व्यक्तिहरूलाई बैंक तथा वित्तीय संस्थाहरूले कर्जा तथा सुविधा दिन यो दफाले नरोक्ने बताउँछन्। यो दफाको आधारमा वाणिज्य बैंक र पूर्वाधार विकास बैंकका उल्लेख्य स्वामित्व भएका प्राकृतिक व्यक्तिहरूले व्यक्तिगत कर्जा (जस्तै, अटो लोन, होम लोन, सेयर कर्जा, ओभर ड्राफ्ट आदि) कुनै पनि बैंक तथा वित्तीय संस्थाहरूबाट लिन पाउँदैनन्। यही कारणले देशमा न भूकम्प आउँछ न आर्थिक गतिविधि ठप्प हुन्छ। बैंकर र व्यवसायी छुट्याउन खोजेको अर्को दफा हो दफा १८। जसले सञ्चालकको अयोग्यता अन्तर्गत उपदफा (१) मा थप्न प्रस्तावित गरिएको खण्ड (च१) मा भनिएको छ, सम्बद्ध व्यक्ति वा निजको परिवार वा निज र निजको परिवार सम्बद्ध कम्पनी वा संस्थाले लिएको कुल व्यावसायिक ऋण निज सञ्चालक हुन चाहेको बैंक वा वित्तीय संस्थाको चुक्ता पुँजीको एक प्रतिशतभन्दा बढी भएको छ।, यो प्रस्तावित व्यवस्थाअनुसार यदि कुनै व्यक्ति कुनै १० अर्ब (मानौं) चुक्ता पुँजी भएको बैंक वा वित्तीय संस्थाको सञ्चालक हुन चाहेमा यदी उक्त व्यक्ति सम्बद्ध व्यक्ति रहेछ र उक्त व्यक्ति तथा उक्त व्यक्तिसँग सम्बद्ध कम्पनीसंस्थाले सम्पूर्ण बैंक तथा वित्तीय संस्थाहरूबाट १० करोडभन्दा बढीको ऋण लिएको रहेछ भने उक्त व्यक्ति १० अर्ब चुक्ता पुँजी भएको उक्त बैंक वा वित्तीय संस्थाको सञ्चालक हुन पाउँदैन। तर, उक्त व्यक्ति सम्बद्ध व्यक्ति रहेन्छ भने १० करोडभन्दा बढी ऋण लिए तापनि उक्त बैंक वा वित्तीय संस्थाको सञ्चालक हुन योग्य हुन्छ। यसर्थ, यो व्यवस्थाअनुसार सीमित सम्बद्ध व्यक्ति अलि ठूला बैंक तथा वित्तीय संस्थाको सञ्चालक हुन पाउँदैनन्। तर, यसैका कारणले देशमा न भूकम्प आउँछ न देशमा आर्थिक गतिविधि रोकिन्छ। उनका अनुसार बैंकर र व्यवसायी छुट्याउन प्रस्ताव गरिएका कानुनी व्यवस्थाहरूले प्रतिकूल असर गर्ने नदेखिएकाले यसैलाई देखाएर समाजमा डर, त्रास र कोलाहल मचाउन खोज्नु उपयुक्त हँुदैन। राज्यको बैंकर र व्यवसायी छुट्याउने उद्देश्य भने प्रस्तावित कानुनी व्यवस्थाबाट पूर्ण हासिल हुने देखिँदैन तर यी व्यवस्थाहरू उक्त उद्देश्य हासिल गर्ने तर्फको एउटा कदम भने हो। बैंकरव्यवसायी छुट्याउनेबारे अस्पष्टता प्रस्तावित विधेयकको दफा २, दफा १८ मा सञ्चालकको योग्यता, दफा ५२ मा कर्जा लिने सीमा तोकिएकोमा संस्थापकले १ रूपैयाँ पनि कर्जा संस्थापकले लिन पाउँदैनन् भन्ने देखिन्छ। दफा २ मा सम्बद्ध व्यक्ति भनेर १९ किसिमले परिभाषा गरेको छ। यसको दायरा फराकिलो बनाइएको छ। जसमा परिवारको व्याख्यालाई लम्ब्याइएको छ। बैंक वा वित्तीय संस्थाको संस्थापक, सञ्चालक, पदाधिकारी वा निजको परिवार, त्यस्तो संस्थापक, सञ्चालक, पदाधिकारी वा निजको परिवारको एकल वा संयुक्त रूपमा कम्तीमा १० प्रतिशत सेयर स्वामित्व भएको फर्म, कम्पनी वा संस्था भनेर उल्लेख गरेको छ। कुनै व्यक्तिले अमूर्त रूपमा कुनै बैंकको सञ्चाकलक नियुक्त गर्न सक्छ भने पनि सम्बन्धित व्यक्ति हुन सक्छ भनिएको छ। यो कसरी व्याख्या गर्ने, यो अमूर्त कुरा राखिएको बैंक विज्ञहरू बताउँछन्। विधेयकले व्यक्ति छुट्याउने प्रयास त गरियो तर के छुट्याउने नबुझी गरेको देखिन्छ। कानुनी व्याख्यामा धेरै वा र कमाले शब्द छुट्याउकाले एउटा सेयर लिएको संस्थापकले पनि कर्जा नपाउने अवस्था बनाइएको छ।"
"गरे के हुँदैन, श्रमदानबाट ? नपत्याए छायाँनाथ रारालाई हेरौं","वीरेन्द्रनगर : शनिबार आयो कि, विष्णुकुमार भाम हातमा साबेल, बेल्चा वा कुचो बोकेर सडकमा निस्कन्छन् । श्रमदानमा जुटछन्, गाउँलेहरू पनि उनलाई साथ दिन्छन् । त्यसैकारण, तीन वर्षमै श्रमदानबाट मुगुको छायाँनाथ रारा नगरपालिकामा उल्लेखनीय विकासका संरचना बनेका छन् । बाटोघाटो, पुल पुलेसा, खानेपानी, बजार सरसफाइजस्ता विकासका काम श्रमदानबाटै सम्पन्न भएका छन् । जहाँ न सरकारी कोषको प्रयोग हुन्छ, न त भ्रष्टाचारअनियमितताका कुनै गन्ध नै आउने गर्छन् । गरे के हुँदैन श्रमदानबाट ? मुगुको छायाँनाथ रारा नगरपालिका प्रमुख विष्णुकुमार भामको अभियान छ गरे के हुँदैन श्रमदानबाट। अर्थात्, गाउँमा विकास र समृद्धिका लागि सरकारकै मुख ताक्नुपर्छ भन्ने होइन, गाउँले आफैं जुटेर पनि गाउँ र समाजका लागि काम गर्न सकिन्छ भन्ने उनको अभियानको मुख्य जोड हो । त्यसैकारण शनिबार र सार्वजनिक बिदाका दिन नगरप्रमुख भाम आफैं श्रमदानमा खटछन् । गाउँलेहरू पनि उत्साहित बनेर साथ दिने गरेका छन् । २०७९ वैशाखमा नगरप्रमुखमा निर्वाचित भामले त्यही वर्षको जेठ ७ गते पदभार ग्रहण गरे । त्यसै दिन उनले श्रमदान अभियानको घोषणा गरे । अभियानलाई सफल बनाउन उनि आफैं सडकमा खटने गरेका छन् । आन्तरिक आम्दानी कम भएका स्थानीय सरकारले संघ र प्रदेशबाट आउने अनुदानको भरमा नागरिकका सबै समस्या समाधान गर्न सक्दैनन, नगरप्रमुख भाम भन्छन्, त्यसका लागि हरेक स्थानीय तहले श्रमदान अभियान सञ्चालन गर्नुपर्छ । जसबाट विकासका ससाना योजनाहरू निर्माण गर्न सरकारकै बजेटको मुख ताक्नु पर्दैन । विकासमा जनसहभागिता हुँदा अपनत्व हुन्छ । विकासमा सुरक्षा पनि हुन्छ । हरेक नागरिकलाई श्रम गर्ने बानीको विकास पनि हुन्छ । केके बने त श्रमदानबाट ? नगर प्रमुख भामले श्रमदान अभियान घोषणा गरेको २०७९ सालमा नै विकासका उल्लेखनीय काम भए । श्रमदानबाटै जिल्ला सदरमुकामसमेत रहेको छायाँनाथ रारा नगरपालिकास्थित बसपार्क निर्माण गरियो । बसपार्कमा खानेपानीका धारा जडान गरिए । झयारीगमगढी खानेपानी मर्मत गरियो । अल्का सार्गं काठेपुल निर्माण गरियो । यस्तै, गमगढी बजारमा रहेका सडकका खाल्डाखुल्डी पुर्ने काम गरिए । सोही वर्ष ठिनीखानेपानी निर्माण, चैनखोला नाला निकास, चैनखोला वैकल्पिक गोरेटो बाटो निर्माण गरिए । गमगढी बजारमा श्रमदानबाटै सरसफाइ अभियान निरन्तर चलिरहेको छ । यस्तै २०८० सालमा श्रमदान अभियानबाट धौले खानेपानी धारा र पाटी निर्माण गरिए । ढुमा गाउँदेखि साउनेधारा गोरेटो बाटो निर्माण, बोटुधारा चौतारा र पाटी निर्माण, बालै खामगोइटे तातोपानी धारा निर्माण सम्पन्न भए । नगरपालिकाभित्र फलफूलका बिरुवा रोपिए । नगरपालिका भवन अगाडि ४ सय मिटर ढुंगा सोलिङ, नाग्म गमगढी सडकअन्तर्गत मैतुधारा खानेपानी धारा निर्माणलगायतका योजनाहरू पूरा गरिए । २०८१ सालमा झाकोट सार्वजनिक धारा निर्माण, रोवा सार्वजनिक धारा निर्माण, काउलापानी सार्वजनिक धारा निर्माण, निगाले सार्वजनिक धारा निर्माण, सातमोड सार्वजनिक धारा निर्माण पनि श्रमदानबाटै पूरा भए । यस्तै, लुम निर्माण सार्वजानिक धारा, रारा रिगधारा सार्वजनिक धारा निर्माण र नाउर क्याम्पस सार्वजनिक धारा निर्माण गरिएका छन् । छायाँनाथ रारा नगरपालिकामा श्रमदानबाटै करोडौंका विकास निर्माणका योजनाहरू सम्पन्न भएका छन् । जसले विकासका लागि बजेट नै चाहिन्छ भन्ने मानसिकतालाई अन्त्य गरिदिएको छ । भामका तीन वर्ष छायाँनाथ रारा नगरपालिकामा बोतलको पानीको प्रयोग हुँदैन । जबकि, अन्य स्थानीय सरकारले बोतलको पानी खरिदमा बर्सेनि लाखौ बजेट सक्छन् । तर, नगरप्रमुख भामले छायाँनाथमा नगरपालिकाभित्रकै चैन धाराको खानेपानी प्रयोग गर्ने गरेका छन् । यस्तै भामले सञ्चार खर्च पनि लिँदैनन् । हुन त, हरेक स्थानीय तहका जनप्रतिनिधिहरू सञ्चार खर्चका नाममा रकम लिन्छन् । गमगढी बजारमा नगर प्रमुखको सरकारी निवास छैन । उनी आफ्नै घरमा बस्ने गरेका छन् । भामले नेतृत्व लिएपछि छायाँनाथ रारामा बौद्ध धर्मालम्बीहरूको पाठ पूजाका लागि बौद्ध गुम्बा, सुधार गृह भवन, सुम्ली झोलुंगेपुल र चैन खोलामा झोलुंगेपुल निर्माण गरिएका छन । यस्तै, सुम्ली ब्रेलीबिज र सडक निर्माणको सुरुवात भएको छ । जिल्ला आँखा अस्पताल भवन, साबिकका रोवा गाविस हालको छायाँँनाथ रारा नगरपालिका वडा नं १०, ११, १२ मा विद्युतीकरण, रारा बहुमुखी क्याम्पस भवन निर्माणजस्ता महत्वपूर्ण कामहरू सम्पन्न भएका छन् । यस्तै चैन खोला र रोप्टा खोलामा बेलीब्रिज पुल निर्माण भएका छन् । अल्का साँगुमा पक्की पुल निर्माणको सहजीकरण, मालिका मन्दिर निर्माण, छायाँँनाथ रारा नगरपालिको प्रशासकीय भवन निर्माण, स्याउ भण्डारका लागि कोल्ड स्टोर निर्माण, तीन वटा सामुदायिक स्वास्थ्य इकाइ निर्माण, बाम नाफा सडकको आरसीसी, २३ वटा बस्तीमा आरसीसी बाटो निर्माण गरिएका छन् । तीन वर्षमा उल्लेख्य कामहरू सम्पन्न भएको नगरपालिकाका प्रशासकीय अधिकृत लोकराज भट्टले बताए । उनका अनुसार रुगा नेटा सडक निर्माण, ३० वटा पक्की विद्यालय भवन निर्माण, ३० वटा बृहत् खानेपानी योजना (एक घर एक धारा) निर्माण भएका छन् । यस्तै, एक मुख दस रुख अभियानलाई निरन्तता दिइएको छ । बाम सडकको छेउछाउमा स्याउको वृक्षरोपण, ७ सय जना विपन्न विद्यार्थीलाई शैक्षिक सामग्री सहयोग, नगरपालिकाभित्रका ज्येष्ठ नागरिकहरूलाई तालिम तथा न्यानो कपडा वितरण गरिएका छन् । दलित परिवारलाई दसैं भत्ता छायाँनाथ रारा नगरपालिकाले १ हजार २ सय ५६ दलित घरपरिवारलाई दसैं भत्ता दिने गर्छ । प्रत्येक परिवारलाई २ हजार ५ सयका दरले हरेक वर्ष दसैं भत्ता बाँड्ने गरिएको छ । नगरपालिकालाई साक्षरता पालिका घोषणा गरिएको छ । सुशासन पारदर्शिता जवाफदेहितालाई आत्मसाथ गर्दै हरेक चौमासिकमा कार्यालयको सार्वजनिक सुनुवाइ गर्ने गरिएको छ । करिब ७ सय जना विपन्न, गरिब, दलितहरूलाई औषधि उपचार खर्च सहयोग, नगर प्रमुखसँग कृषक कार्यक्रम ५ सय ९० जनालाई बिउ वितरण, वर्षाले क्षति गरेका ५ सय ५६ घरपरिवारलाई राहत वितरण, ४३ वटा विभिन्न ऐन नियम र कार्यविधि जारी गरी कार्यान्वयनमा ल्याइएकोे छ । महिला स्वयंसेविकालाई मोबाइल सञ्चार सम्पर्क गर्न सहज होस् भनेर महिला स्वास्थ्य स्वयंसेविकालाई नगरपालिकाले मोबाइल दिएको छ । यस्तै, नगरपालिकास्तरीय नगर अस्पताल स्थापना, २१ जना गरिब विपन्न जेहेन्दार विद्यार्थीलाई इन्जिनियर अध्ययनको लागि सहयोग, करिब ४ सय जना गोठालालाई सोलार छाता, झोला गमबुट ऊन कात्ने मेसिनलगायतका सामग्री वितरण गरिएका छन् । सेवाग्राहीको सहज पहुँच र सेवाप्रवाहका लागि महिला हेल्प डेक्स, दलित हेल्प डेक्स र जनजाति हेल्प डेक्स स्थापना गरिएको छ । यस्तै छायाँँनाथ रारा नगरपालिकाभित्रका १४ वडामा बाल क्लब र बाल अधिकार समिति गठन, छायाँँनाथ रारा नगरपालिकास्तरीय नगरबाल सञ्जाल गठन, सय जनालाई सिलाइकटाइ तालिम, स्वास्थ्य तथा शैक्षिक सुधारको लागि नियमित स्वास्थ्यसंस्था तथा विद्यालयमा छड्के अनुगमन गर्ने गरिन्छ । स्वास्थ्य गतिविधि स्वास्थ्य संस्थाबाट सोझै प्राप्त गर्ने प्रयोजनका लागि सम्पूर्ण स्वास्थ्य संस्थालाई मोबाइल ट्याब उपलब्ध, आगामी आर्थिक वर्ष देखि लागू हुने गरी नगरपालिकाभित्रका ४ हजार ७ सय घरधुरीलाई ४ प्याकेटका दरले निःशुल्क नुन वितरण गरिने लक्ष्य राखिएको छ । अन्तरजातीय विवाह गर्ने जोडीलाई एक लाख छायाँनाथ रारा नगरपालिका प्रमुख भामको अर्को महत्वपूर्ण निर्णय थियो अन्तरजातीय विवाह गर्ने जोडीलाई प्रोत्साहनस्वरूप एक लाख दिने । कर्णालीमा जातीय छुवाछूत, छाउपडी प्रथा र अन्य सामाजिक कुसंस्कारहरू व्याप्त छन् । जसलाई न्यूनीकरण गर्न भामले यस्तो निर्णय गरेको बताए । स्थानीय सरकार भनेको जनताको आँगनको सरकार हो, भामले भने, जसले सबै वर्ग, क्षेत्र र समुदायका नागरिकहरूको भावना र सवाललाई सम्बोधन गर्नुपर्छ । त्यसैले दलित र गैरदलित समुदायको बीचको विभेदको खाडल पुर्न अन्तरजातीय विवाह गर्ने जोडीलाई प्रोत्साहन भत्ताको व्यवस्था गरेका हौ । जातीय भेदभाव सामाजिक दृष्टिले अपराध हो भने कानुनी दृष्टिले दण्डनीय मानिन्छ । छुवाछूत तथा भेदभाव (कसुर र सजाय) ऐन, २०६८ अनुसार कसैले जातीय भेदभाव वा छुवाछूत गरेमा तीन वर्षसम्म कैद, वा ३० हजार रुपैयाँसम्म जरिवाना वा दुवै सजायको व्यवस्था छ । यसबारे नागरिकहरूलाई सचेत बनाउन पनि उनले यस्तो कदम चाले । नगरपालिकाभित्र विभेद र हिंसाका घटनाहरूमा राजनीतिक दबाबका विरुद्ध आफू सधैं उभिने गरेको उनको भनाइ छ । सहज र सस्तो नगरबस छायाँनाथ रारा नगरपालिकाले दुई वटा नगरबस सञ्चालन गरिरहेको छ । जनतालाई सार्वजनिक यातायातमा सहज पहुँच पुर्याउन नगर बस सञ्चालनमा ल्याइएको प्रमुख भामले बताए । भौगोलिक रूपमा विकट मुगुमा यातायातको भरपर्दो साधन नहुँदा नगरपालिका केन्द्रित औषधि उपचार गर्न, सरकारी तथा गैरसरकारी कामकाजका साथै आवश्यकीय मालसामान किनमेलका लागि घण्टौं हिँड्नुपर्ने बाध्यता थियो । जनताको आवश्यकता र मागअनुसार सुलभ भाडादरमा दुई वटा नगरबस सञ्चालन भइरहेका छन् । नगरभित्रका धेरैजसो वडामा सडक साँघुरो र अव्यवस्थित छ । आगामी वर्ष सडक व्यवस्थित बनाएर सबै वडावासीलाई समेट्ने गरी थप दुई नगरबस सञ्चालन गर्ने लक्ष्य रहेको भामले बताए । ज्येष्ठ नागरिक, अपांगता भएका व्यक्ति र गर्भवतीलाई बस भाडामा छुटको व्यवस्था गरिएको छ । एउटा बस नगरपालिकाको गमगढी, रुगा, लुम हुँदै बामसम्मको रुटमा चलिरहेको छ । अर्को बस गमगढी हुँदै रारा विमानस्थल, टोप्ला, पिना र राराको सल्लेरीसम्म चल्ने गरेको छ । गमगढी बजारबाट राराको सल्लेरीसम्म नगर बस सुलभ भाडादरमा चल्ने भएपछि राराको आन्तरिक पर्यटन प्रवद्र्धनमा पनि टेवा पुगेको छ । नगरपालिकाले नगर बसका लागि विभिन्न बस्तीसम्मको भाडादर निर्धारण गरेको छ । प्रतिबद्धता पूरा गर्छन् भाम अधिकांश नेताहरू पदमा पुगेपछि जनताका बीच गरेका वाचा बिर्सिन्छन् । दम्भ, अहंकार र पदीय दबदबाले नागरिकप्रति उत्तरदायी बन्दैनन् । तर छायाँनाथ रारा नगरपालिका प्रमुख भाम भने वचनका पक्का छन् । स्थानीय रमेश मल्लले भने, नगरप्रमूख भाम कुनै सम्पन्न परिवारका मान्छे होइनन् । तर आफूले नगरप्रमूख भएको कार्यकालमा हुने सबै सेवासुविधाबाट नगरपालिकामा एम्बुलेन्स खरिद गर्ने घोषणा गरिसकेका छन् । उनले नगरपालिका विपन्न बस्तीमा पुगेर जाडोमा कम्मल, अभावमा खाद्यान्न, भीरमा बाटो, सुक्खा ठाउँमा खानेपानी धारा निर्माण गर्ने काम गरिरहेका छन् । नगरप्रमुख भामले निर्वाचनका बेला जनताका बीचमा गरेका प्रतिबद्धताहरू एकपछि अर्को पूरा गर्दै गरेको मल्लले बताए । वडाध्यक्षको राम्रो कामले पुर्यायो नगरको नेतृत्व २०७४ सालको निर्वाचनबाट भाम वडाध्यक्ष बने । त्यसबेला उनले गरेका प्रतिबद्धता लगभग पूरा गरे । त्यसकारण पनि उनलाई नगर प्रमुख बन्न सहज भयो । नगर प्रमुखले बाढीपहिरोमा खोलामा गएर बगेका नागरिकको उद्धार गर्ने, पुल नभएको खोलामा काठेपुल निर्माण गर्ने, बाटो नभएको ठाउँमा घैटी सब्बल लिएर बाटो निर्माण गर्ने काम गरे, नागरिक समाजका अगुवा नन्द रोकायाले भने, नगरप्रमुखको अभियानमा नागरिकहरूले पनि साथ दिँदै आएका छन् । त्यसैकारण उनका समर्थक, शुभचिन्तक अझ बढेका छन् । छायाँनाथ रारा नगरपालिकाका जनताको सहयोगमा हरेक वडामा श्रमदान वाटै विकास निर्माणका योजना सम्पन्न भइरहेका छन् । नगरप्रमुख भाम राजनीतिक दल र नेताहरू सुध्रे विकासले फड्को मार्ने बताउँछन् । भ्रष्टाचार, कमिसन र लुट शासनको अन्त्य हुनुपर्छ भामको मान्यता छ । भामले नगरप्रमुख विजयी भएको एक वर्ष पुगेकै दिन अर्थात् (२०८० जेठ ७ गते) छायाँनाथ रारालाई भ्रष्टाचारमुक्त नगरपालिका घोषणा गरे । जुन निर्णय कर्णाली त के देशका कुनै पनि स्थानीय तहले घोषणा गरेका छैनन् । नगरप्रमूख भाम वडाध्यक्ष हुँदै नगरप्रमूख भएको तीन वर्ष बित्दासम्म कुनै पनि विवादमा आएका छैनन् । उनका हरेक अभियानहरूमा जनताको साथ र प्रशंसा हुने गरेको छ । छायाँनाथ रारा नगरपालिकामा जनताको सहयोगमा हरेक वडामा श्रमदान वाटै विकास निर्माणका योजना सम्पन्न भएका छन । श्रमदानमा जनताको पनि उल्लेख्य सहभागिता हुने गर्छ । नन्द रोकाया, नागरिक अगुवा नगरपालिकाका विपन्न बस्तीमा पुगेर जाडोमा कम्मल बाडने, अभावमा खाद्यान्न वितरण गर्ने, भीरमा बाटो बनाउने र सुक्खा ठाउँमा खानेपानी धारा निर्माण गर्ने काम नगर प्रमुख भामले गरिरहनु भएको छ । रमेश मल्ल, स्थानीय नगरप्रमुख भाम जनतालाई दिएको वचन पूरा भए, नभएको बारे जनताकै बीचबाट सुझाव लिन हरेक वर्ष सार्वजनिक सुनुवाइ गर्छन् । उनले जनताका बीचमा बोलेको कुरा तत्काल सम्बोधन गर्छन् । उनी नगर प्रमुखमा विजयी भइसकेपछि जनतालाई नगरपालिकाले गरेका गतिविधिका बारेमा जानकारी दिने उद्देश्यले सार्वजनिक सुनुवाइ कार्यक्रम दिनै तोकेर हरेक वर्षको जेठ ७ गते गर्ने गर्छन् । राराको रूप फेर्ने कसरत मुगुको एकमात्र नगरपालिका हो छायाँनाथ रारा । मुलुककै सबैभन्दा ठूलो तथा कर्णाली प्रदेशकै प्रमुख पर्यटकीय स्थल रारा ताल पनि यसै नगरपालिकामा पर्छ । छायाँँनाथ मन्दिर र रारा तालकै नामबाट यस नगरपालिकाको नाम छायाँँनाथ रारा नगरपालिका नामकरण गरिएको हो । जहाँ ऋणमोक्ष मन्दिर, छायाँँनाथ मन्दिर, कालिका मालिका मन्दिर, थार्प मष्टा, चंखेली हिमाललगायत पर्यटकीय सम्भावना बोकेका कैयौं सम्पदा छन् । २०७८ सालको जनगणनाअनुसार यस नगरपालिकाको कुल जनसंख्या २६ हजार र कुल घरधुरी संख्या ४ हजार ७ सय २१ छ । छायाँँनाथ रारा नगरपालिकामा जडीबुटी व्यापार, पर्यटन, कृषि र पशुपालनको उच्च सम्भावना छ । भौगोलिक विकटता र भिरालो जमिन भएकाले यहाँ बसोबास गर्नेहरूको जीवीकोपार्जनको मुख्य स्रोत कृषि, जडीबुटी, व्यापार र पशुपालन हो । छायाँनाथ रारा नगरपालिकाको नेतृत्व भामले गरेका छन् । एक गरिब परिवारमा जन्मिएका भाम राराकै मुहार फेर्ने अभियानमा सक्रिय रहेको बताउँछन् । त्यसैकारण एक श्रमिक, लोकप्रिय जनप्रतिनिधिका रूपमा स्थापित भएका छन् । छायाँनाथ रारा नगरपालिकामा नगरप्रमुख भामको हरेक शनिबार गर्ने जन श्रमदान अभियानले निकै उपलब्धि हासिल गरेको छ । जसले विकासका लागि सरकारको बजेट नै चाहिँदैन भन्ने मान्यता स्थापित गरेको छ । हुन त, जन श्रमदानलाई मानिसहरूले त्यति महत्व दिँदैनन् । धरानका चर्चित मेयर हर्क साम्पाङले गरेको श्रमदानले मुलुकमा चर्चा पाउनुभन्दा पहिले २०७४ सालमा वडाध्यक्ष विजयी भएपछि नै मुगुको छायाँनाथ रारा नगरपालिकामा भामले श्रमदान अभियान थालेका थिए । तर उनी ओझेलमा रहे । वडामा हुने ससनाना विकास निर्माणका कामहरू श्रमदानबाटै निर्माण गरे । आफ्नो सेवासुविधालाई पनि जनताको सेवामा सहयोग गरे । जसले २०७९ सालको स्थानीय तहको निर्वाचनमा वडाध्यक्षबाट नगरप्रमुखको पदमा पुर्यायो । हुन त २०७४ सालमा विजयी जनप्रतिनिधिहरू २०७९ सालको निर्वाचनबाट उम्मेदवार पनि बन्न पाएनन् । उम्मेदवारमा दोहोरिएका कतिपयले निर्वाचन हारे । तर नगरप्रमूख भाम भने लोकप्रिय मतका साथ विजयी भए । उनको सेवा, कर्म र व्यवहारले राम्रो काम गर्दा जनताको बीचमा सधैं लोकप्रिय भइन्छ भन्ने स्थापित गरेको छ । उनी अहिले पनि नियमित सेवा र श्रमदानमा निरन्तर सक्रिय छन् । जसलाई हरेक शनिबार कुनै न कुनै विकास निर्माणका योजनाहरूमा काम गरिरहेको भेटाउन सकिन्छ ।"
