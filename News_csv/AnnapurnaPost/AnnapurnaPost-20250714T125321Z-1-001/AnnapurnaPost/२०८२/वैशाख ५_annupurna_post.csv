शीर्षक,विवरण
फर्क न हौ अब,"बिहानको झिसमिसे उज्यालोसँगै मर्निङ वाकको क्रममा निस्किएकी थिएँ। अलि पर मेरा आँखा केही मानिसहरूको भीडमा अल्मलियो। भीडलाई छिचोल्दै नजिक पुगें। त्यहाँ एकजना अधबैँसे पुरुष घोप्टो परेर लड्नु भएको रहेछ। भीडबाट कसैले पुलिस र कसैले एम्बुलेन्सलाई फोन गरिसकेका थिए। उक्त लडेका व्यक्तिलाई कसैले चिनेनन्। ऊसँग फोन छ कि भनेर नियालेँ फोन भेटियो तर अन्लक भएन। उतैबाट कसैको फोन आउँला कि भनी हेरिरहेँ। यत्तिकैमा पुलिसको गाडी एम्बुलेन्स लिएर आयो। बेहोस भई ढलेका व्यक्तिसँगै हामी दुईतीनजना हस्पिटल गयौं, मानवताको नाताले। पर्खेर बस्ने क्रममा भित्रबाट खबर आयो हि इज नो मोर। मैले समातेको फोनमा घण्टी बज्यो हत्त न पत्त उठाएँ। ए हजुर किन आज ढिला भयो महिला आवाज सुनें मैले। सबै बेलीविस्तार सुनाएँ। कुरा सुन्ने क्रममा जानकारी भयो, उक्त व्यक्तिको सबै छोराछोरी विदेशमा रहेछन्। मैले फोनमा सुनाउनै सकिनँ। उहाँ सदाका लागि कहिल्यै नउठ्ने गरेर ढलिसक्नु भएको रहेछ। मैले उक्त फोन पुलिसको हातमा थमाउँदै बाँकी कुरा अगाडि बढाउन अनुरोध गरें। कस्तो विडम्बना। अब यो बाकसभित्रको लासले कति दिन कुर्नुपर्ने हो दागबत्तीको आसले। मेरा पनि आँखा रसाए, मान्छेले व्यक्त गर्न नसकेको कुरा आँसुले भनिदिन्छ। चाहे त्यो दुःखको होस् या खुसीको, आँसुका बलिन्द्र धारामा दिनरात डुबेका आफ्ना सन्ततिप्रतिको माया भरोसा र विश्वासको मियो ढलेको छ। मेरो कोमल नारी मन पनि भित्रभित्रै रोइरह्यो। उक्त दिनको बेलुकी एउटा पारिवारिक जमघटको माहोल थियो। अमेरिकाको बसाइलाई बिट मार्दै नेपालमै केही गर्नुपर्छ भनी सरसल्लाह गर्न निम्तालुको रूपमा म पनि सहभागी थिएँ। उहाँहरू सपरिवार नै आफ्नो बाँकी जीवन नेपालमै व्यतित गर्ने प्रण गरी फर्कनु भएको थियो। उक्त जमघटमा सपरिवार मात्र होइन दुई वटी छोरी र ज्वाईंलाई समेत नेपाल फर्काउने प्रयास भइसकेको थियो। मैले उक्त परिवारको अनुहार, व्यवहार र शैलीमा धेरै खुसी देखें। त्योभन्दा पनि ठूलो कुरा उहाँले नेपाल आमाका दुई सपूतलाई पनि नेपाल फर्काउनु भएको कुराले म धेरै खुसी थिए। जुन परिवारको छोराछोरी उच्च शिक्षा हासिल गर्न अथवा रोजगारीको कारण बिदेसिएका छन् ती घरमा खुसीका किरणहरू फर्किएको महसुस गरें। धेरैजसो रोगले ग्रसित अस्पतालको बेडमा आफ्नो मनको अन्तरद्वन्द्वसँग लडिरहेका आमाबुवा र घरपरिवारको आँसु पुछ्ने कोही पनि नभएको मैले देखेको छु। बाध्यता र बिछोडको भुँमरीका बीचमा ब्यँुझिँदा भिजेका सिरानीले र चिराचिरा परेका मुटुहरूको पर्खाइमा ओछ्याएका आँखाहरूले निराशाको प्रमाण पेस गरेको धेरै देखिरहेको थिएँ। किन बोल्न सकेका छैनन् मेरा पनि ओठहरू र किन चल्न सकेका छैनन् मेरा कलमहरू। यही सिलसिलामा ती छटपटिरहेका मुटुहरूमा मल्हम लगाउने कोसिस गर्दैछु कलमको माध्यमले। केही यथार्थ र सत्यताको दियो बाल्ने र बाँच्ने आशाहरूलाई लम्ब्याउने कोसिस पनि गर्दैछु। विगत लामो समयदेखि वैदेशिक भूमि अमेरिकामा बस्दै आउनु भएका हेम सरिता पाठक त्यहाँ संघर्षका पसिनाबाट सिञ्चित गर्दै सफल व्यवसायी र समाजसेवी, प्रतिष्ठित नेपालीमध्येकै सूचीमा हुनुहुन्थ्यो। उहाँले नेपालमा शिक्षा र स्वास्थ्यका लागि, भ्रष्टाचार उन्मूलनसम्बन्धी धेरै सेवामूलक कार्यहरू गर्नुहुन्थ्यो। नेपालमा मौलाएका राजनीतिक विसंगतिप्रति कलम पनि चलाउनुहुन्थ्यो। अब हामी विदेशको भूमिमा धेरै बस्यौं पढ्यौ जीवन जिउने कला सिक्यांै, समयको चक्र बुझ्यांै। साथै आफ्नो मातृभूमिप्रतिको प्रेम कर्तव्य र दायित्व पनि बुझ्यांै। अब हामी नेपाल नै फर्कनुपर्छ भन्ने प्रण गर्दै आफ्नो पुनरागमनसँगै दुई होनहार नेपाल आमाका छोरा मातृभूमिमै जिम्मा लगाउनु भएको छ। मातृभूमिप्रतिको प्रेमले अभिप्रेरित जननी जन्मभूमिश्च स्वर्गादपी गरियसी भन्ने उहाँको सोचप्रति हार्दिक नमन। के साँच्चै नै आमाबुबाको मृत्युपछि अन्तिम क्रियाकर्मको लागि छोराछोरीकै हातबाट लासमाथिको दागबत्तीकै आस मात्र हो ? अब कर्तव्य र भूमिकाको जिम्मेवारी सम्हाल्न सपनाको संसारलाई बिट मार्दै पुनः स्वर्गीय संसारमा फर्किनु सबैको दायित्व होइन र ? हो आज नेपाल रित्तिन लागिसकेको छ। सुन्दर भविष्यको सपना बुन्दै दैनिक हजारौ संख्यामा बिदेसिनेहरूको ताँतीले सबैको मन रुवाएको छ। सधैंझैं चाडपर्वमा अधुरा हाँसो र कुडिएको अमिला मनकोे सम्झनाले धेरैको मन आत्तिएका छन्। हो साँच्ची नै आमाको दूधको भारा, बुवाप्रतिको कर्तव्य र परिवारको जिम्मेवारी त तिमीले तिरौला किस्ताबन्दीमा। तर तिमी जुन धर्तीमा जन्मियौ त्यो धर्तीमाताको भारा कसरी तिर्छौ ? फर्क न हो अब, तिम्रो देश त रित्तिन लागिसक्यो ? तिमीलाई आफ्नो मातृभूमिले पर्खिरहेको छ खोजिरहेको छ। अब त ढिला नगर। हुन त तिमीहरू पनि विदेशी भूमिमा सुनौलो भविष्यको कल्पनामा धेरै चुनौतीहरूको सामना गर्दै बसिरहेका होलाऊ। तिम्रा पाइला, मनमस्तिष्कहरू ती चिल्ला बाटामा ब्रेक नलागी गुडे सरह नै गुडिरहेका होलान्। अनेकौ सम्झौतासँग साटेको होला जीवनको चक्र। दैनिक बट्टामा प्याक गरेको खाना लिएर गगनचुम्बी महलमा रोजीरोटीको लागि घडीको सुईले जस्तै घण्टे जीवनमा तिमी पनि कहाँ खुसी हौला र ? तर पनि तिम्रा सपना साकार पार्न बुनेको मनको महल खडा गर्ने क्रममा बलिन्द्र पसिनाका धारासँगै आँसुको घुट्को पनि पाइलापाइलामा पिएर हिँडेका होलाऊ। युवा हो तिमीले उच्च शिक्षा र वैदेशिक रोजगारीमै तिम्रो भविष्य देख्छौं भने तिम्रो भविष्यले सपनाको महलको जगको संरचनाका जालोहरू यति फिजिएको छ कि सजिलो त पक्कै हुँदैन तोड्नलाई। त्यो मनभित्र अथाह आँधी र हुरीबतास चली नै रहेको छ। सपना सजाएर सुत्ने बेलामा अनेकौ कोसिस गर्दागर्दै आँखाका परेली लुकामारी गर्दै सुस्ताउनु यथार्थ हो। हे युवा हो सपनाको संसारको भुँमरीमा रुमलिएको जीवन अनि अनेकौं पीडाको भारी बोकेको भरिया हौ तिमी। थाहा छैन दुःख बिसाउने चौतारी पहिला आउँछ कि जिन्दगी बिसाउने ! जिन्दगीले कहिलेकाहीँ यस्तो ठाउँमा पुर्याइदिँदो रहेछ जहाँ मन खोलेर हाँस्न भाग्यले दिएन र डाँको छोडेर रुन तिम्रो स्वाभिमानले दिएन। तिम्रा सपनालाई सजाउने क्रममा कयौं पटक हामी पनि साक्षात्कार भयौं होला। खुसीको किरणसँगै उज्यालो थप्ने क्रममा रोशनीको दियो बाली तिमी हिँड्ने बाटो चहकिलो पारेको पनि नभुल। लासमाथि दिने दागबत्तीका लागि मात्र हैनौं तिमी। तिमीसँग जोडिएको सिंगो संसार छ। निराशा र अभावको खाडल पुर्न फर्क, आऊ सँगै मिलेर दियो बालौं। हिम्मतका पाइलाका डोबहरू खन्न नेपाल फर्क। ऐ युवा तिम्रो गाउँ शून्य भएका छन् मर्दा मलामी र बाँच्दा जन्ती पनि भेटिन छोडिसकेका छन्। कयौं बस्तीहरू सुनसान भएका छन्। भुमी बन्जर र खेत बाँझै भइसकेका छन्। हाम्रो मन बाँझो नबनाऊ। माया र विश्वासको खेतीपाती गर्न बिउ रोपौं फेरि। उजाड हुन दिन हुन्न, हाम्रै धर्तीमा बगाउँ पसिना र फलाउ अनाजरूपी मोती। हरेक पटक हावाको मात्र दोष हुँदैन कहिलेकाहीँ त दियो तेलको कमीले पनि निभेको हुन्छ। तसर्थ निभ्न लागेको दियोमा तेल थप्न आऊ। फर्क युवा तिम्रो देशलाई स्वर्ग बनाऊँ, पसिनाले सिँचेर नसके घरलाई मन्दिरै भए पनि बनाऊ। गगनचुम्बी हिमाल यही छन्। तराईका फाँट र चारकोसे झाडी यही छन्। पहेँला धानका बाला झुलाऊ हरिया वन जंगल र प्रकृतिको काखमा रमाऔं फर्क युवा अब त देश नै रित्तो हुन लागिसक्यो। दागबत्तीका लागि मात्र होइनौं तिमी ।"
त्यसैले यो कांग्रेस हो,"अब ऊ छैन। कांग्रेसभित्र बदलिएको कायाकैरन हेर्ने नियति सायद उसको छँदै थिएन। अथवा भनौं यो बदलिदैन तँ कुरेर नबस भन्ने नियतिको आदेश थियो उसलाई। त्यसैले गयो ऊ। न अब उसले रूपान्तरित भएको कांग्रेस हेर्न पाउने छ न त यस्तै बिग्रँदै गएको कांग्रेस भोग्नु पर्नेछ। ऊ कांग्रेसको यौटा जोदाहा र ऊर्जाशील युवा थियो। तर अब कांग्रेस भएर खाइने गालीहरूबाट ऊ मुक्त भएको छ। र, भोलिको तालीको भरोसा त थिएन नै कहिल्यै हुने पनि छैन अब। प्रसंगहरू अलि पुराना छन्। तर प्रश्नहरू ताजा जस्तै लाग्छन्। बत्तीसपुतलीको एउटा क्याफेमा हामी जुटेका छौं। चियाकफी त बहानामात्रै थियो। त्योभन्दा धेरै नेपाली कांग्रेसको बदलिएको रूप हेर्ने चाहना हामीमा थियो। त्यस्तै मन मिल्ने र मन माझिएका साथीहरू थियौं। पुराना कांग्रेसीहरूको सानोतिनो एउटा ग्याङ नै थियो त्यो। साथीहरू एकआपसमा गफिँदै थियौं। बहस कहिले चर्किन्थे। कहिले कोही शान्त हुन्थे। कहिले कोही फेरि कांग्रेसी भावनाले ओतप्रोत हुन्थे र क्षणमै पार्टीको भविष्यलाई लिएर फेरि चिन्तित हुन्थे। चिन्ता, चिन्तन र मनन्ले हलको भावावशेष अदलबदल भइरहन्थ्यो। त्यत्तिकैमा एकजना साथी बाहिरबाट छिरेर एउटा चिर्कटो टेबुलमा पछार्दै भन्यो ल दाइ अब भन्नुस्, यो पाराले कांग्रेस रूपान्तर हुन्छ? सायद त्यसको जवाफ हामी कसैसँग पनि थिएन। केहीबेरको कोलाहल एकछिनको मौनतामा बदलियो। माहोल अलि फरक भयो। त्यो बेला नेपाली कांग्रेसका धेरै घागडान नेताहरूलाई अनियमितताका आरोपहरू लागिरहेका थिए। एकपछि अर्को गर्दै नेताहरूका नाम मुछेर दिनहुँजसो वा भनौं आजभोलिका अनलाइनहरूमा क्षणक्षणमा जस्तो समाचारहरू आइरहन्थे। सामाजिक सञ्जालहरू कांग्रेस र कांग्रेसीहरूलाई गाली गरेरै भरिएका हुन्थे। नियत वा नियति नेपाली कांग्रेसका नेताहरूलाई यस्ता आरोपहरूले सधैंभरि घेरिरहेका हुन्छन्। कोही कोही कारबाहीमा परिसकेका छन्। कोही त्यसका घेरासम्मै छन्। देश, समाज अनि विश्व जहाँ जे भए पनि गाली खाने त पहिला कांग्रेस नै हुन्छ। अनि हाम्रा नेपाली कांग्रेसका नेताहरू हुन्छन्। अनि सँगसँगै हामी कांग्रेसी हुन्छौं। किनकि नेपाली कांग्रेस देशको जति पुरानो राजनीतिक पार्टी हो त्यत्तिकै जिम्मेवार पनि हो। राम्रा कुराको होस् या नराम्रा। नेपाली कांग्रेस जति ऐतिहासिक राजनीतिक दल हो त्यत्तिकै अभिभारा बोकेको पार्टी पनि हो। संसदीय अंकगणितमा नेपाली कांग्रेस जति ठूलो पार्टी हो उत्तिकै उत्तरदायी पार्टी हो। नेपाली कांग्रेसले जति गाली खान्छ त्यत्तिकै ताली पनि खाएकै हो। जति आलोचना आजका दिनमा हुने गरेका छन्। त्यत्तिकै प्रशंसाहरू पनि पाएकै हो। त्यसैले नेपाली कांग्रेससँग जति पनि जिम्मेवारीहरू छन्, जति पनि दायित्वहरू छन् ती सब हामीले इतिहासबाटै बोकी ल्याएका हौं। यो राष्ट्रको राष्ट्रियता, यो राष्ट्रको सार्वभौमिकता अनि यो राष्ट्रका नागरिकका नागरिक अधिकार र लोकतन्त्र हाम्रो मूलमन्त्र हो। आज हामीमाथि बर्षिने यी गालीहरू त्यही दायित्वबोध गराउने नागरिक खबरदारी पनि हुन्। तर हाम्रा नेता अनि हाम्रो नेतृत्वले बुझे पो ! आज समय धेरै अघि बढिसकेको छ। इतिहासको एउटा बेगले हामीलाई धेरै परपरसम्म पुर्याइसकेको छ। परिवर्तनका धेरै आयामहरूबाट हामी धेरै लामो यात्रामा निस्किसकेका छौं। अब हामी पछाडि फर्किनु भनेको त्यो छोडिआएको त्यो विन्दुलाई हामीले भेटाउनेछौं न अघिको गन्तव्यमा पुग्न सक्नेछौं। यो युग, युगान्तर अनि समाजको गतिशीलता र बदलिएको राजनीतिलाई आत्मसात् गर्दै यथार्थमा नेपाली कांग्रेस पनि संवैधानिक राजतन्त्रबाट लोकतान्त्रिक गणतन्त्रमा रूपान्तरित भइसकेको छ। तथापि अब जरुरी यो छ कि साँच्चिकै रूपान्तरण त कांग्रेसभित्र होइन, खासमा हुनुपर्ने कांग्रेसीमा हो। बजारमा सुनिन्छ कि कांग्रेसीको शासकीय शैली वा क्षमता र नेताको नियतमामा प्रश्न छ र सुधार त्यही गर्नुपर्छ, मुद्दा यो हो। राज्य वा पार्टी सञ्चालनको जिम्मेवारी पाएका कांग्रेसीहरूले सधैं राजकीय सत्ता र पार्टी कब्जा गर्ने नियत मात्र राखे। देश र जनताको हित वा पार्टीको भलो गर्नै चाहेनन्। सकेनन्, जानेनन् जे भनौं, कुरो उही हो। त्यसैले कांग्रेसप्रति जनताको मात्र हैन यसका कार्यकर्ता, समर्थक अनि आम नागरिकको भरोसा टुट्दै गएको हो। यसका नेताले नैतिकता गुमाइरहेका छन्। पार्टीभित्र भ्रष्ट र ठगहरूको बिगबिगी भएको छ। पार्टी नेतृत्वमा एउटा हुन्छ नीति वा निर्णयहरूमा अर्को कुनै तŒव हाबी हुन्छ। जनताका समस्या ओझेलमा परिरहेका छन्। पार्टी नेतृत्व बिचौलियाका नीति र निर्णयहरूका पछि लागिरहेका हुन्छन्। यसले सिद्धान्त र आदर्श बिस्र्यो सायद। जुन समाजवाद अनि लोकतन्त्रको आदर्श र गर्भसिद्धान्त कांग्रेसले धारण गरेको थियो त्यो सायद अब मर्दै गएको छ। नेतृत्वले मारिरहेको छ, नागरिकका आशा र भरोसाहरूसँगसँगै। सुन्नमा आउने यी कुरामा सत्यता छैन भन्न सकिन्न। हरेक सत्य आफंैमा कठोर अनि निर्मम हुन्छ। तर सफल अनि सच्चा राजनेता त्यही हुन्छ जसले त्यो कठोरता अनि निर्मतालाई आत्मसात् गर्दै सच्चिने बाटो रोज्छ न कि आफैं सकिने। अहिले हाम्रो नेतृत्वमा देखिएको यथार्थता यही हो। के हामी सक्किने बाटो रोजिरहेका छौं वा सच्चिन हामीलाई कठिन भइरहेको छ ? यही कठिन बाटो र चुनौतीका पहाडहरू नाघेरै राजनेता भइन्छ। नत्र एउटा मेटिएको इतिहासमा मात्रै हामी कलुषितबाहेक अर्थोक केही रहन अनि भइरहन सक्दैनौं। यो उति बेलाकै कुरा हो, कांग्रेसको कार्यसमितिको बैठकको केही दिन अघि त्यस्तै भेलाहरूको सारपत्र अर्थात् रूपान्तरण ढाँचा सभापतिलाई बुझाइयो। त्यो लिखत कांग्रेस कार्यालयको कतै कुनामा थन्किएको छ सायद। ढुसी लाग्यो कि ! सायद धमिरा पस्यो कि ! पार्टी नेतृत्वलाई राम्ररी थाहा छ कि, पार्टीभित्र सबैभन्दा चुलिएको संकट नेपाली कांग्रेसको रूपान्तरण हो। अर्थात् रूपान्तरित नेपाली कांग्रेस हो। यो र यस्तै समस्या हामी कांग्रेसभित्र बग्रेल्ती छन्। अब समाधान पनि हामी आफैंले खोज्नुपर्छ। त्यो भनेको क्षमतावान् नेतृत्वको असली गुण हो। हर समस्याको समाधान घृणा, द्वेष र दण्डमा हैन, स्वीकार्यता र संकल्पमा पनि हुन्छ। मानौं या नमानौं, धमिरा त प्रकृतिकै यौटा अंशमात्रै हो। यसको वंश मासिएको छैन। भविष्यमा पनि मासिन्न। आहार उसको अधिकार हो। बस् हामी नगलौं। धमिराकै गोलाबाट रामायण लेख्न बाल्मीकिहरूको पुनरोदय हुन्छ। हामीभित्रको रत्नाकरलाई निष्ठाको तपले मार्छ। कांग्रेसको पार्टीमित्र जिम्मेवार पदमा पुगेकाहरूले आफ्नो आफ्नो जिम्मेवारी र दायित्व इमान्दारिताका साथ पूरा गर्नुपर्छ। ठूलो काम यहाँ केही गर्नै छैन। मात्रै त्यत्ति गरे त्यो सबैभन्दा ठूलो काम हुन्छ। पार्टी विधान, त्यसका अंशहरूमा दसौं लाख कांग्रेसी खुन बगेको छ। पसिना बगेको छ। आस्था अनि भरोसाका अक्षरहरू हुन् ती न कि कार्यकर्तालाई रैती बनाउने तमसुक होइनन् ती। भाषणले पार्टी बन्दैन। पार्टी कार्यालय जागिरे मुख्यसचिव चलाउँछन् कि महामन्त्रीले ? प्रश्न सभापति देउवालाई मात्रै होइन, पार्टीको सिंगो भविष्य बोकिराखेका महामन्त्रीका जोडी काँधहरूलाई पनि हो। नागरिकका असन्तुष्टि अनि असन्तोषहरू सडक ढाकिरहेका छन्। सरकारप्रति कसैको भरोसा छैन। नेताप्रति कसैको केही आस बाँकी रहेन। नेतृत्वमाथि कसैको भरोसा नै छैन। त्यसैमाथि नेपाली कांग्रेस पनि नेतृत्व आफैंले सिर्जना गरेको आफ्नै भारले थिचिइरहेको छ। अर्थात् विधानतः सरासर लेखिएका काम गर्नुपर्ने र तोकिएका जिम्मेवारीमा रहनुपर्नेहरूले नै त्यो भार र भारी बनाइरहेका छन्। अब हुँदाहुँदा महाधिवेशन नै सार्ने चलखेलहरूले पार्टीभित्र अर्को तरंग पैदा गरिरहेको छ। कांग्रेसको महाधिवेशन विधानतः २०८२ मंसिरभित्र हुनैपर्छ। अब दिनगन्ती सुरु भइसकेका छन्। एकाध दिन वा एकाध महिनापछि देशको राजनीतिक स्थिति कस्तो रहन्छ ? त्यो अनुमान गर्नै कठिन छ। तर समग्र देशको अवस्था भने अहिले कांग्रेसका आन्तरिक कर्मका लागि बाधक छैन। अहिले नै ८२ भित्रै महाधिवेशन गर्न सकिन्न कि भन्ने भाष्यहरू निर्माण गर्न थालिएका छन्। यो कसले अनि किन गरिरहेको छ ? महाधिवेशनका लागि सारा तयारी सक्नुपर्ने महामन्त्रीहरूले नै ८३८४का कुराहरू ल्याइरहेका छन्। यी साधारण अनि असाधारण अवस्थाका बारेमा हाम्रा आस्थाका लाखौं धरोहरहरूलाई किन केही कुरा भनिएको छैन ? किन यथार्थताहरूबाट टाढा लगिँदैछ ? यसको जवाफ त आगामी अधिवेशनमा पक्कै यी लाखौं कार्यकर्ताको मतले निर्णायक बनाउने नै छ। जिम्मेवारी पाएका अनि जिम्मेवारी लिएकाहरूले त्यसलाई इमान्दारिताका साथ पूरा गरौं। यहाँ कसैले पहाडै बोकेर ल्याऊ भनिरहेको छैन। कसैले आकाशको तारै झारिदिनू भनेको छैन। कार्यकर्ताले ठूला कुरा केही मागेकै छैनन्, जनताका कुनै ठूला गुनासा वा समस्याका पहाडहरू छैनन्। मात्रै हामीले हाम्रो कार्यशैली, हाम्रो दायित्वलाई आत्मबोध गरेमात्रै पुग्छ। त्यहीअनुसार काम गरेमात्रै पुग्छ। कार्यकर्ताले दिएको जिम्मेवारी पार्टीभित्रै रहेर पूरा गरौं, मतदाताले आफ्नो मतमार्फत दिएको आशा र भरोसाहरूलाई त्यहीअनुसार पूरा गरौं। त्यसका लागि केही चाहिन्न, मात्रै इच्छाशक्ति भएपुग्छ। दसौं लाख कार्यकर्ताले चाहेको, बदलिएको अनि रूपान्तरित नेपाली कांग्रेसको रूप भनेको त्यही नै हो। त्यसका लागि रंग लेपनको केही जरुरत छैन। यतिमात्रै हामीभित्रको रत्नाकर त्यसै मर्छ। साँचो कांग्रेस बाँचिरहन्छ। अनि कांग्रेसका रामायण पनि त्यहीँबाटै लेखिन्छ।"
जातकै कारण दलित प्रताडित किन ?,"सप्तरीको सुरुंगा नगरपालिका ७, की २० वर्षीया पूजाकुमारी रामको शव सोमबार आफ्नै घरनजिकै परालमा छोपिएको अवस्थामा भेटिएका छन्। घरमा सानो भाइमात्र भएकोबेला उनी राति १२ बजे घरबाट हराएकी थिइन्। भोलिपल्ट उनी मृत भेटिएकी छन्। प्रहरीले घटना पत्ता लगाउन तालिम प्राप्त कुकुरको सहारा लिएका छन्। २०७८ मा पूजामाथि स्थानीय जागेश्वर ठाकुरले दुव्र्यवहार गरेको जाहेरी प्रहरीमा परेपछि अदालतले उनलाई दोषी ठहर गरेको थियो। उनलाई अनुसन्धानका लागि प्रहरीले पक्राउ गरिएको छ। घटनाको प्रकृति हेर्दा बलात्कारपछि पूजाको हत्या भएको देखिन्छ। सिरहाको नवराजपुर गाउँपालिका३, की २४ वर्षीया आनन्दीदेवी सदा दिउँसो झुन्डिएको अवस्थामा भेटिएकी छन्। करिब दुई महिना अगाडि बेलुकी दिदीको घरबाट फर्किरहेको बेला २२ वर्षीय सञ्जीवकुमार यादव र ३२ वर्षीय श्यामसुन्दर यादवले घेरा हालेर नजिकै रहेको आँप बगैंचामा लगेर जबर्जस्ती करणी गर्न खोज्दा उनी प्रतिकार गरेर भागेकी थिइन्। यो घटनाको जाहेरी प्रहरीमा समेत परेको थियो। तर, प्रहरीले बेवास्ता गरी उल्टै पीडितलाई नै झुटो साबित गरिरहेका थिए भने घटनालाई दबाउन गाउँमै पञ्चायतको पहल भइरहेको थियो। चार महिनादेखि चौतर्फीको तनाव सहन नसकेपछि सोमबार उनी आफ्नै घरमा झुन्डिन बाध्य भएको देखिन्छन्। सप्तरीको राजगढ गाउँपालिका४, की रञ्जनादेवी सदाको घर वडाध्यक्ष अशोककुमार साहले डोजर लगाएर उठिबास लगाएपछि बिचल्ली भएका छन्। सार्वजनिक पोखरीको डिलमा पुस्तौंदेखि बसोबास गर्दै आएकी रञ्जनालाई उठिबास लगाएर त्यस ठाउँमा सामुदायिक भवन निर्माणकार्य थालिएको छ। प्रहरी प्रशासनकै संलग्नतामा उठिबास लगाएपछि उनीहरू खुला आकाशमुनि रात बिताउन मजबुर छन्। दलित तथा सामाजिक अगुवाहरू उसको पुनस्र्थापन तथा व्यवस्थापनका लागि प्रहरी प्रशासन धाइरहेका छन्। तर, कसैले सुनुवाइ गरिरहेको अवस्था छैन। यस्तै सिरहाको नवराजपुरमा रिंकु सदाको बलात्कारपछि मृत्यु वा हत्या प्रकरणदेखि ओरही गाउँपालिकाका दीपक मरिक डोमको घर पालिका अध्यक्ष शिवजी यादवले डोजर लगाएर उठिबास लगाएर महायज्ञ गरेको घटना न सेलाउँदै यतिबेला सिरहा सप्तरीमा दलित समुदायमाथि व्यापक रूपमा नयाँ घटना र अत्याचारहरू थपिँदै गएको छ। राजनीतिक स्थिरता र राज्यको स्रोतसाधनमाथि बिचौलिया वर्गको प्रभावकै कारण यतिबेला दलित विपन्न वर्ग यसको मार खेपिरहेका छन्। राज्य भने मौनता साँधेका छन्। सन् २०१८ देखि २०२२ सम्मको पाँच वर्षको अवधिमा मधेस प्रदेशका आठ जिल्लामा ८९ जना दलितको हत्या भएको थियो भने ३ सय ३ जना बलात्कृत भएका थिए। तीमध्ये पाँच जनाको बलात्कारपछि हत्या गरिएको थियो। यस अवधिमा मधेसमा कुल ५ सय ५ जनाको हत्या हुँदा १ हजार ५ सय ६२ जना बलात्कृत भएका थिए। पछिल्लो समय स्थानीय सरकारले पुस्तौंदेखि बसोबास गरेको दलित विपन्न भूमिहीन सुकुम्बासी तथा अव्यवस्थित बसोबासीलाई लालपुर्जा दिनुपर्ने ठाउँमा स्थानीय सरकारकै अगुवाइमा उनीहरूमाथि डोजर चलाएर उठिबास लगाउने प्रवृत्ति बढेको छ। मान्छेलाई बस्ने घर छैन तर स्थानीय सरकारलाई धर्मशाला, मठमन्दिरलगायतका भ्रष्टाचारजन्य विकास तथा गरिब भोट बैंक नियन्त्रण गर्न दलित विपन्न बस्तीमाथि डोजर लगाएर नश्लीय विभेद प्रदर्शन गरिरहेका छन्। विभिन्न घटनाहरूको दृश्य हेर्दा यस कार्यमा राजनीतिक दल र तीनका नेताकार्यकर्तादेखि प्रहरी प्रशास समेत संलग्न देखिन्छन्। जो राज्य र राजनीतिक दलकै लागि घातक छ। लोकतन्त्र प्राप्तिपछि तीन तहको सरकारले सर्वसाधारण नागरिकको जीवन उकास्ने कार्य गर्नुभन्दा उनीहरूलाई विनाश र बर्बाद गर्ने कार्यतिर उद्यत् छन्। यतिबेला धर्म, वर्ण र वर्गको नाममा दलितमाथिको अत्याचारले सीमा नाघेको छ। जब दलित समुदायलाई धार्मिक र जातीय रूपमा इज्जत र प्रतिष्ठासँग दाँजेर छुवाछूत र विभेद गरिन्छ, त्यसपछि उसको मानवता नै स्खलित हुन पुग्छ। धार्मिक जातिवादी तथा विभेदकारी शासकहरूको राज्य शक्तिमा पहुँच बलियोको कारण र उनीहरूको हचुवा र अपराधी बोली तथा व्यवहारको बाँकी बक्र्यौता तिर्नुपर्ने अवस्था नआओस्। तल्लदेखि माथिसम्मका शासकहरू सच्चिने कि नसच्चिने प्रश्न यतिबेला टड्कारो रूपमा उठेको छ। राज्य र राजनीतिक रूपमा जसरी दलित, विपन्न तथा कमजोर वर्गको समस्यालाई बेचेर निहित स्वार्थ पूरा गरिरहेका छन्, यो राज्यकै लागि घातक छ। यसरी पुस्तौंदेखि गरिब दलित तथा आदिवासी जनजातिलगायतका मूलवासी विपन्न समुदायमाथि विभिन्न रूपमा दमन शोषण र उत्पीडन गरेर सुकुम्बासी बनाएका र शासकहरू जमिनदार भएका सामन्तीहरूको अनावश्यक रहेको जमिन तथा हदबन्दी लागेको जमिनमाथि डोजर लगाउने, खोज्ने र नीति लिने कार्य सरकारले गर्नुभन्दा कमजोर वर्गमाथि अत्याचारको नीति लिनु दुःखद् छ। पछिल्लो समयको यी दृश्यहरूले राजतन्त्रको अन्त्यपछि दोस्रो दर्जाको राजतन्त्रको रूपमा गाउँघरमा रहेका सामन्ती जमिनदारहरूको लोकतन्त्र हुन पुगेको प्रस्ट छ। जसको अन्य जरुरी छ। र, यो व्यवस्था परिस्कृत गरेर विपन्न तथा भुइँमान्छेको व्यवस्था बनाउन जरुरी छ।"
आइपीएलः मुम्बईको तेस्रो जित,"काठमाडौं : इन्डियन प्रिमियर लिग (आइपीएल)मा मुम्बई इन्डियन्सले सनराइजर्स हैदराबादलाई चार विकेटले पराजित गरेको छ। मुम्बईस्थित, बंखडे क्रिकेट स्टेडियममा टस हारेर ब्याटिङको निम्तो पाएको सनराइजर्सले १६२ रन बनाएको थियो। १६३ रनको विजयी लक्ष्य पछाएको मुम्बईले १८१ ओभरमा ६ विकेट गुमाउँदै १६६ रनसहित लक्ष्य पुरा गर्यो। मुम्बईका लागि विल ज्याक्सले सर्वाधिक ३६ रन बनाए। उनले २६ बलमा ३ चौका र २ छक्का प्रहार गरे। ओपनरद्वय रयान रिकलटोन र रोहित शर्माले क्रमश: ३१ र २६ रन बनाए। सूर्यकुमार यादवले २६ रन, धान हार्दिक पाण्ड्याले २१ रन बनाउँदा तिलकबरमा २१ रनमा अविजित रहे। सनराइजर्स हैदराबादका लागि बलिङतर्फ कप्तान प्याट कमेन्सले सर्वाधिक ३ विकेट लिए। ईसान मालिङ्गाले २ र हर्सल पटेलले १ विकेट लिए। त्यसअघि ब्याटिङ गरेको सनराइजर्स हैदराबादले निर्धारित २० ओभरमा पाँच विकेट गुमाउँदै १६२ रन बनाएको थियो। सनराइजर्स हैदराबादका लागि अभिषेक शर्माले सर्वाधिक ४० रन बनाए। उनले २८ बलमा सात चौका प्रहार गरे। अर्का ओपनर ट्राविस हेडले २८ रन बनाए। नितेश कुमार रेड्डीले १९ रन बनाउँदा हेनरिच कालसेनले ३७ रन बनाए। अनिकेत बर्मा १८ र प्याट कमिन्स ८ रनमा अविजित रहे। मुम्बईका लागि बलिङमा विल ज्याक्सले २ विकेट लिए भने जसप्रीत बुमराह, ट्रेन्ट बोल्ट र कप्तान हार्दिक पाण्ड्या ले ११ विकेट लिए। यो जितसँगै मुम्बई इन्डियन अंकतालिकाको सातौं स्थानमा उक्लिएको छ। मुम्बईले सात खेलमा तीन जित र चार हारसहित ६ अङ्क बटुलेको छ। सातौँ खेलमा हार बेहोरेको सनराइजर्सले भने जम्मा दुई मात्र जित हात पारेको छ।"
एनएसएल : कस्ता छन् प्लेअफ पुगेका चार टिम?,"काठमाडौं : नेपाल सुपर लिग (एनएसएल)को शीर्ष चार टिमको टुंगो लागेको छ। बिहीबार लिग चरणको अन्तिम खेलमा एफसी चितवनले धनगढी एफसीलाई ३१ पराजित गर्दै प्लेअफ पुगेपछि शीर्ष ४ को समीकरण पूरा भएको हो। ७ टिमले सहभागीता जनाएका तेस्रो संस्करणको एनएसएलमा बुटबल लुम्बिनी एफसी, झापा एफसी र काठमाडौं रेजर्स भने लिग चरणबाटै बाहिरिइसकेका छन्। शीर्ष स्थानमा रहेको साविक विजेता ललितपुर सिटी एफसीले पहिलो क्वालिफायरमा धनगढी एफसीसँग खेल्नेछ। यस खेलको विजेता टिम सिधैं फाइनल प्रवेश गर्नेछ भने हार व्यहोर्ने टिमले दोस्रो क्वालिफायर खेल्नेछ। एलिमिनेटरमा तेस्रो स्थानमा रहेको एफसी चितवन र पोखरा थन्डर्स एलिमिनेटर खेल्नेछन्। एलिमिनेटरको विजेता टिमले पहिलो क्वालिफायरमा हार व्यहोर्ने टिमसँग दोस्रो क्वालिफायर खेल्नेछ। ललितपुर सिटी एफसी साविक विजेता ललितपुर सिटी एफसी आफ्नो उपाधि रक्षा गर्ने होडमा हुनेछ। राष्ट्रिय टिमका डिफेन्डर अनन्त तामाङको कप्तानी रहेको यो टिम निकै सन्तुलित देखिन्छ। साविक विजेताको रूपमा तेस्रो संस्करणको लिग चरणमा अपराजित रहँदै ललितपुरले पहिलो क्वालिफायर खेल्नेछ। पहिलो क्वालिफायरमा पुरानो प्रतिद्वन्द्वी धनगढी एफसीसँग ललितपुरले खेल्नेछ। यही संस्करणको लिग चरणमा यी दुई टोलीले गोलरहित बराबरी खेलेका थिए। ललितपुरले लिगको ६ खेलमा ३ जित र ३ बराबरीसँगै १२ अंक लिएर लिगको शीर्ष स्थानमा रहेको छ। ललितपुरका प्रशिक्षक सिमोन ग्रेसनले लिग चरणमा अपराजित रहँदै क्लालिफायर खेल्नु खेलाडीको मेहनतको प्रतिफल रहेको बताए। उनले भने, लिग चरणमा ३ जित र ३ बराबरीको नतिजा निकाल्नु खेलाडीको मेहनतले गर्दा हो। उनले अन्तिम खेलमा झापा एफसीसँग ११ बराबरीमा खेल सकाएपछि पत्रकारसँग भनेका थिए। लिग चरणको अन्तिम खेलमा कप्तानी गरेका सनिस श्रेष्ठ भन्छन्, हाम्रो लागि लिगको यात्रा मिसिएको अनुभव लिएर सकियो। सुरुका खेलहरूमा मोमेन्टम बनाउन गाह्रो भएको थियो तर लिगमा अपराजित रहँदै क्वालिफायर खेल्नु राम्रो हो। झापा एफसीसँग खेलअघि नै ललितपुर सिटी एफसी प्लेअफ पुगिसकेको थियो। शीर्ष २ मा पक्का भइसक्दा टिमले पहिलो रोजाइका प्रायः खेलाडीलाई आराम दिएको थियो। धनगढीसँग पहिलो क्वालिफायरका लागि टिम तयार रहेको डिफेन्डर सनिस श्रेष्ठले बताए। सेमिफाइनल खेल हो। जसका लागि हाम्रो टिम तयार नै छ। प्रशिक्षक सिमोन पनि टिम तयार रहेको बताए। धनगढी राम्रो प्रतिस्पर्धी हो। जसका लागि हामी २ दिनको आरामले रिकभर भएर राम्रो खेल्नेछौं, उनले भने। धनगढी एफसी पहिलो क्वालिफायरमा धनगढी एफसीले ललितपुर सिटी एफसीसँग प्रतिस्पर्धा गर्नेछ। यी दुई टिम दोस्रो संस्करणको एनएसएलमा फाइनलमा भिडेका थिए। यी दुई टिमले एकअर्कालाई राम्ररी चिनेका छन्। साविक उपविजेताको रूपमा चित्त बुझाउन परेको धनगढी यसपटक ललितपुरलाई हराउँदै फाइनल पुग्न चाहन्छ। दोस्रो सिजनका केही उत्कृष्ट खेलाडी र केही नयाँ खेलाडी थप्दै धनगढीले टिम बलियो बनाएको छ। लिग चरणका ६ खेलमा ३ जित, २ बराबरी र १ हारसहित धनगढीले ११ अंक जोड्दै शीर्ष २ मा आफूलाई उभ्याएको छ। धनगढीका प्रशिक्षकले चितवनसँगको खेलमा आफ्नो बेन्चमा रहेका खेलाडीलाई परीक्षण गरे। चितवनसँगको खेल धनगढीका लागि भन्दा पनि चितवन र काठमाडौंका लागि महत्त्वपूर्ण थियो। लिगको अन्तिम खेलमा चितवनसँग ३१ ले पराजित भए पनि यो नतिजाले धनगढीलाई भने अंक तालिकामा खासै फरक परेन। धनगढीका प्रशिक्षक जौन म्यानुअल मार्टिनेजले अन्तिम खेलमा हार व्यहोरेपछि पत्रकार सम्मेलनमा भने हामीले केही गल्ती गर्यौं। हामीले डिफेन्सको निर्णयमा गल्ती भयो। हामीले विपक्षीलाई आक्रमण गर्न मौका दियौं, अन्तिम खेलपछि उनले भने। अन्तिम खेलसम्म उनले बेन्चमा रहेका सबै खेलाडीलाई मैदानमा उतारेका थिए। कुन खेलाडीले कस्तो प्रदर्शन गर्छन् भन्ने थाहा पाउन मैले सबै युवा खेलाडीलाई मौका दिएको थिएँ, उनले भने। ललितपुरसँगको खेलबारे प्रशिक्षक मार्टिनेजले भने, यो निकै कठिन खेल हुनेछ। हामी ९० मिनेटभित्रै नतिजा निकाल्न कोसिस गर्नेछौं।' ललितपुरसँगको खेलमा रंगशाला भरिने उनको अपेक्षा छ। एफसी चितवन एनएसएलको तेस्रो संस्करणमा आएर पहिलो पटक प्लेअफ पुगेको टिम हो, एफसी चितवन। युवा संस्थापकको नेतृत्वमा रहेको एफसी चितवन अन्तिम खेलमा धनगढी एफसीलाई हराउँदै प्लेअफ पक्का गरेको हो। अन्तिम खेलमा चितवन हारेको भए काठमाडौं प्लेअफ पुग्ने समीकरण थियो। चितवनले जित निकाल्दा पहिलो संस्करणको एनएसएल विजेता टिम काठमाडौं रेजर्स प्लेअफ समीकरणबाटै बाहिरिएको छ। चितवनका लागि राष्ट्रिय टिमका खेलाडी अञ्जन विष्टले टिमको कप्तानी गरिरहेका थिए। चोटका कारण उनी अन्तिम खेलमा मैदान बाहिर रहे। अञ्जनको चोटको बारेमा प्रशिक्षक नवीन न्यौपाने भन्छन्, उसको चोट माइनर इन्जुरी नै भनिएको छ। तर, उसले खेल्ने, नखेल्ने भने फिजियोले जसरी भन्नुहुन्छ त्यहीअनुसार गर्नेछौं। पछि गाह्रो हुने तरिकाले जबरजस्ती खेलाउँदैनौं। नवीनको लागि प्लेअफमा स्थान बनाउनु पहिलो खुड्किलो पार गरेको सरह भएको छ। नवीनले लिग चरणको अन्तिम खेलमा धनगढीलाई हराएपछि भने, धनगढीसँगको खेल निकै प्रेसर थियो। चोटका कारण बाहिरिएका खेलाडी पनि टिममा फर्कने सम्भावना छ। युसुफ पनि अर्को खेलमा फर्कन्छ। अर्को खेल हामी प्रेसर बिना खेल्छौं। नवीनका लागि टिमलाई प्लेअफ पुर्याउनु नै ठूलो चुनौती थियो। एलिमिनेटरमा नवीनले पूर्व क्लब पोखरा थन्डर्सको सामना गर्नेछन्। पोखरा मेरो पूर्व टिम हो। विदेशी खेलाडीले जति चुनौती दिनुपर्ने त्यति दिन सकेको छैन। हाम्रो टिमलाई फाइनल पुर्याउने लक्ष्य लिएर हिड्नेछौं,' उनले भने। पोखरा थन्डर्स पोखराले लिग चरणको अन्तिम खेलमा बुटवल लुम्बिनीलाई २० गोलले पराजित गर्दै प्लेअफ पुगेको हो। लिग चरणको ६ खेलमा २ जित, २ हार र २ बराबरीसहित पोखराले ८ अंक जोड्दै प्लेअफ पुगेको हो। सुरुको २ खेलमा हार व्यहोरेको पोखराले बाउन्स ब्याक गर्दै प्लेअफमा आफ्नो नाम दर्ता गरायो। प्लेअफ पुगिसकेपछि पोखराका प्रशिक्षक सुमन श्रेष्ठ भन्छन्, २ खेलपछि हाम्रो टिममा तालमेल मिल्यो। मेरो लक्ष्य नै प्लेअफ थियो, प्लेअफ पुग्यौं खुसी छु। खेलाडीहरूले निकै राम्रो खेले। प्रशिक्षक श्रेष्ठले पोखरा खेलाडीहरू एकै ठाउँमा प्रशिक्षण गर्न नपाएको बताए। उनले प्लेअफमा केही रणनीतिक सुधारसहित सकरात्मक सोचका साथ अगाडि बढ्ने बताए। पोखराका स्ट्राइकर आयुष घलानले टिमको प्रमुख लक्ष्य उपाधि जित्ने रहेको बताए। हाम्रो प्रशिक्षकले टिमलाई एकजुट बनाएर खेलाउन निकै महत्त्वपूर्ण भूमिका खेल्नुभयो। हामीले एकजुट भएर खेल्यौं भने उपाधि जित्न सक्छौं, उनले भने।"
फिदिममा सोमबारदेखि प्रदेश स्तरीय ब्याडमिन्टन प्रतियोगिता हुने,"फिदिम । पाँचथर सदरमुकाम फिदिममा सोमबारदेखि कोशी प्रदेश स्तरीय ब्याडमिन्टन प्रतियोगिता २०८१ सञ्चालन गर्ने तयारी गरिएको छ । जिल्ला समन्वय समिति पाँचथरको कबर्डहलमा तीन दिनसम्म प्रतियोगिता सञ्चालन गर्न लागिएको आयोजक जिल्ला खेलकुद विकास समिति पाँचथरले जनाएको छ । उक्त अवसरमा खुल्ला भेट्रान्स, सुपर भेट्रान्स, जनप्रतिनिधि र कर्मचारीको जोडीकोसमेत प्रतियोगिता सञ्चालन गरिने शुक्रबार पत्रकार सम्मेलन गरी जानकारी दिइएको हो । प्रदेश स्तरीय प्रतियोगितामा कोशीका १४ वटै जिल्लाका खेलाडीहरुले भाग लिने भएका छन् । यो प्रतियोगितातर्फ मेन्स सिंगल, वुमेन्स सिंगल, मेन्स डबल र मिक्स डबल गरी चार विधाका ५८ खेलाडीहरू सहभागी हुने निश्चित भएको छ । खुल्ला मेन्स डबल र मिक्स डबल बाहेक खुल्ला भेट्रान्स, सुपर भेट्रान्स, जनप्रतिनिधि र कर्मचारीको जोडीतर्फ देश भरीका खेलाडीले सहभागी हुन पाउने व्यवस्था गरिएको खेलकुद विकास समिति पाँचथरका अध्यक्ष सन्तोष मोक्तानले जानकारी दिए । मेन्स सिंगल र वुमेन्स सिंगतर्फ प्रथम हुनेले १५ हजार, दोस्रो हुनेले १० हजार र तेस्रो हुनेले पाँच हजारसहित ट्रफी, मेडल र प्रमाणपत्र प्राप्त गर्नेछन् । त्यस्तै भेट्रान्स डबल र सुपर भेट्रान्सका विजेताले ३० हजार, उपविजेताले २० हजार र तृतीय हुनेले पाँच हजारसहित ट्रफी, मेडल र प्रमाणपत्र प्राप्त गर्नेछन् । मेन्स डबल्स र मिक्स डबल्सतर्फ प्रथम हुनेले २५ हजार, दोस्रो हुनेले १५ हजार र तेस्रो हुनेले पाँच हजारसहति ट्रफी, मेडल र प्रमाणपत्र प्राप्त गर्नेछन् । त्यस्तै जनप्रतिनिधि र कर्मचारीको जोडीतर्फ प्रथम हुनेले ३० हजार, दोस्रो हुनेले २० हजार र तेस्रो हुनेले पाँच हजारसहित ट्रफी, मेडल र प्रमाणपत्र प्राप्त गर्नेछन् प्रतियोगिता सम्पन्न गर्न १८ लाख आवश्यक पर्ने आयोजकको अनुमान छ । प्रतियोगिता सञ्चालनका लागि कोशी प्रदेश खेलकुद विकास बोर्डले १० लाख र फिदिम नगरपालिकासहित पाँचथरका स्थानीय तहहरूले आठ लाख रुपैयाँ सहयोग गर्ने मोक्तानले जानकारी दिए ।"
"सुनको मूल्य घट्यो,चाँदी स्थिर, एक तोला किन्न कति रकम चाहिन्छ ?",काठमाडौं : स्थानीय बजारमा आज सुनको मूल्य आज ८ सय रुपैयाँले घटेको छ। बिहीबार हालसम्मकै उच्च विन्दुमा पुगेको सुनको मूल्य आज ८ सय रुपैयाँले घटेको हो। बिहीबार एक तोला सुनको मूल्य १ लाख ९० हजार ६०० रुपैयाँ पुगेको थियो। नेपाल सुन चाँदी व्यवसायी महासंघका अनुसार आज प्रतितोला सुनको मूल्य १ लाख ८९ हजार ८०० रुपैयाँ कायम भएको छ। यसैगरी सुनको मूल्य घटे पनि चाँदीको मूल्य भने स्थिर छ। आज प्रतितोला चाँदीको मूल्य १९ सय ६० रुपैयाँ कायम भएको छ।
दुग्ध उत्पादक किसानलाई अनुदान,"नुवाकोट : नुवाकोटको विदुर नगरपालिकामा दुग्ध उत्पादक किसानले अनुदान पाएका छन्। नियमित रूपमा दूध उत्पादन गरिरहेका किसानलाई स्थानीय तहमार्फत दूध उत्पादक किसान प्रबर्द्धन कार्यक्रमअन्र्तगत अनुदान रकम वितरण गरिएको हो। बागमती प्रदेश सरकारले उपलब्ध गराएको उक्त कार्यक्रमअन्तर्गतको दूधको अनुदान रकम नगरपालिकाले वितरण गर्न सुरु गरेको हो। ग्रामीण किसानलाई दूध उत्पादनमा प्रोत्साहन गराउने उद्देश्यले अनुदान प्रदान गरिएको हो। किसानलाई दूधमा प्रोत्साहन कार्यक्रम अन्तर्गत दैनिक कम्तीमा १० लिटरभन्दा माथि परिमाणको दूध नजिकको डेरीमा बिक्री गर्ने कृषकलाई प्रति लिटर ३ रुपैयाँ ५० पैसाका दरले प्रोत्साहन रकम हस्तान्तरण गरिएको हो। नगरपालिकाले यस कार्यक्रमको औपचारिक सुरुवात मंगलबारदेखि गरेको छ। नगरपालिका५ स्थित पीपलटारमा रहेको भट्ट डेरी सप्लायर्समा नियमित दूध बिक्री गरिरहेका दूध बिक्रेता कृषकलाई पहिलो चरणको अनुदान रकम हस्तान्तरण गरिएको छ। नगरका मेयर राजन श्रेष्ठले दूध डेरीमै पुगेर अनुदानबापत प्राप्त रकम किसानलाई हस्तान्तरण गरे। उनले नगरपालिकाले किसानलाई प्रोत्साहन गर्न सुरु गरेको उल्लेख गर्दै किसान संरक्षणका अन्य कार्यक्रमसमेत सञ्चालन गरिरहेको बताए। अनुदानबाट दुग्ध व्यवसायमा संलग्न कृषकको मनोबल उच्च भएकोे र उत्पादनमा थप सुधार हुने उपमेयर प्रभा बोगटीले बताइन्। किसानलाई गत पुस र माघ महिनामा संकलित दूधको तथ्यांकका आधारमा अनुदान रकम वितरण गरिएको हो। अनुदान रकम हस्तान्तरण कार्यक्रममा नगरका निमित्त प्रमुख प्रशासकीय अधिकृत हरि प्याकुरेल, नगरपालिका५ का वडाध्यक्ष लीलानाथ न्यौपाने, नगरपालिका४ का वडाध्यक्ष नीलमबाबु ढुंगेललगायतले किसानको हितमा तीनै तहको सरकारले कार्यक्रमहरू सञ्चालन गरिरहेको र यसलाई नियमित गरिने बताए। सोही क्रममा नगरपालिकाका जनप्रतिनिधि तथा कर्मचारीले स्थानीय सरोकारवाला र लाभग्राही कृषकसँग दूध उत्पादन, बजार व्यवस्थापन र वर्तमान समस्याका विषयमा अन्तत्र्रियासमेत गरेका थिए। नगरपालिकामार्फत पहिलो चरणमा दुई महिनाको अवधि (पुसमाघ) मा लिइएको तथ्यांकको आधारमा दूध डेरीमा बिक्री वितरण गरिरहेका १८ किसानलाई अनुदान दिन सुरु गरिएको हो। किसानले पहिलो चरणमा एकै दिन एकै जनाले २ हजार ६५ देखि १४ हजार ७ सय रुपैयाँसम्म दूधको अनुदान लिएका छन्। नगरपालिका ५ पीपलटारमा मात्र दुई सय जना दुग्ध उत्पादक किसान रहेका छन्। नगरपालिकामा रहेका ९ वटा डेरीमा आबद्ध किसानले यस वर्ष दूधको अनुदान रकम पाउने भएका छन्।"
"मदन भण्डारी राजमार्ग : सुर्खेत पश्चिममा अवरोध, निर्माणमा ढिलाइ","सुर्खेत : पूर्वपश्चिम जोड्ने राष्ट्रिय गौरवको मदन भण्डारी राजमार्गअन्तर्गत सुर्खेतको पश्चिम खण्ड निर्माणमा अवरोध सिर्जना भएको छ। बारम्बार भइरहने विवादका कारण यो खण्डको काममा ढिलाइ भइरहेको छ। सुर्खेतको पूर्वी खण्डमा सडकको स्तरोन्नति गरेर कालोपत्रेको काम सकिँदै छ। तर, पश्चिम खण्डमा एकपछि अर्को विवादले काममा अवरोध हुने गरेको हो। पछिलोपटक यो राजमार्गअन्तर्गत गुटुबल्दे खण्डको बिजौरामा स्थानीयले अवरोध गरेका छन्। यहीकारण यो खण्डमा काम गर्न नसकिएको मदन भण्डारी राजमार्ग आयोजना कार्यालय सुर्खेतले जनाएको छ। बिजौराको अस्पताल चौकदेखि बिजौरा बजार हुँदै डुङ्खोला सम्मको झन्डै १५ सय मिटरमा विवाद सुरु भएको हो। डीपीआरमा स्थानीय अस्पताल चौकदेखि बिजौराबजार हुँदै सडक डुङ्खोलासम्म जोड्ने उल्लेख छ। डीपीआर बनाउने बेला कुनै आपत्ति नजनाएका स्थानीयले सडक निर्माणको क्रममा अवरोध गरिरहेका हुन्। डीपीआरअनुसार सडक निर्माण गर्दा बिजौरा बजार नै विस्थापित हुने अवस्था आएको स्थानीयको भनाइ छ। बजारसँगै केही व्यक्तिको जग्गा सडकमा पर्ने भएपछि स्थानीयले अवरोध गरेका हुन्। सडक निर्माण गर्दा चौकुने गाउँपालिका४ का वडाध्यक्ष टोपबहादुर बिसीको समेत जग्गा पर्दछ। वडाध्यक्ष बिसी भन्छन्, डीपीआरअनुसार सडक निर्माण भए म पनि विस्थापित हुनुपर्छ, मेरो झन्डै आठ रोपनी जग्गा सडकले मासिन्छ। जनतालाई विस्थापित गराएरभन्दा अन्यत्रबाट राजमार्ग घुमाएर लगौं भन्ने स्थानीयको माग हो। तर, राजमार्ग कार्यालयले राष्ट्रिय राजमार्ग घुमाउनुभन्दा जतिसक्यो छोटो मार्ग हुने गरी निर्माण हुनुपर्ने बताउँदै आएको छ। डीपीआर अनुसार सडक लैजाँदा बजारका झन्डै दुई दर्जन घर विस्थापित हुने स्थानीयको भनाइ छ। साथै उनीहरूले अस्पतालको किनार हुँदै बिजौरा स्कुलको दक्षिणबाट डुङ्खोला सडक लैजानुपर्ने अडान लिएका छन्। स्थानीयको मागअनुसार सडक घुमाएर लैजाँदा राजमार्गलाई थप २ किलोमिटर घुमाउनुपर्ने हुन्छ। यो स्थानमा भइरहेको अवरोध हटाएर सडक निर्माण गर्नका लागि सर्वपक्षीय छलफल पनि भए। तर, सहमति जुट्न नसकेको आयोजनाको भनाइ छ। राजमार्गको डीपीआरबाहेक अन्यत्रबाट सडक लैजान नसकिने आयोजना कार्यालयका इन्जिनियर रेशम वलीको भनाइ छ। स्थानीयको अवरोधपछि बिजौरा क्षेत्रको विवाद त्यत्तिकै छाडेर बाँकी सडकमा कालोपत्रे गर्न लागिएको उनले बताए। अहिले बिजौराको डुङ्खोलादेखि बल्दे र बिजौरा डाँडादेखि विद्यापुर डाँडासम्मको २२ किलोमिटरमध्ये १७ किलोमिटर सडक असारसम्म कालोपत्रे गर्ने लक्ष्य रहेको उनले जानकारी दिए। सुर्खेत पश्चिमको बड्डीचौरबाट मदनभण्डारी राजमार्ग लगामसम्म जोडिन्छ। यो खण्डमा राजमार्गको दूरी ८५ किलोमिटर छ। यो राजमार्गको पश्चिम खण्डमा स्तरोन्नतिमा सुरुवातदेखि नै विभिन्न विवाद र अवरोधले काममा ढिलाइ भइरहेको छ। पश्चिम खण्डमा सुरुवातदेखि नै विभिन्न विवाद देखिने गरेका छन्। यही खण्डमा डीपीआर चरणमै विवाद भयो। बराहताल र पञ्चपुरीमा स्थानीयले डीपीआर चरणमै अवरोध गरे। बराहतालको बड्डीचौर र पञ्चपुरीको बराइचे र दुलालथाईमा स्थानीयले सडकका सर्वे नै गर्न दिएनन्। राजमार्गको दायाँबायाँ सडक छाड्ने विषयमा स्थानीयले असहमति जनाउँदै काममा अवरोध गरेका थिए। लामो प्रयासपछि यो विवाद त समाधान भयो। तर, यही खण्डमा अर्को विवाद सुरु भयो। बड्डीचौरदेखि खम्बागाडे सम्मको खण्डमा सडकमा रहेका रुख हटाउने विवादले काम नै रोकियो। रुख काट्ने अनुमति नपाउँदा लामो समयसम्म यो खण्डको काम हुन पाएन। यसले पनि सडक स्तरोन्नतिको काममा ढिलाइ भयो। यद्यपि अब यो स्थानमा प्रदेश सरकारले स्तरोन्नतिको काम गर्ने भएको छ। पूर्वीखण्डमा ९० प्रतिशत कालोपत्रे मदन भण्डारी राजमार्गअन्तर्गत सुर्खेतको पूर्वी खण्डमा भने धमाधम काम भइरहेको छ। हालसम्म पूर्वी खण्डमा ९० प्रतिशत सडक कालोपत्रे भइसकेको छ। यो खण्डमा अब केवल १० प्रतिशत मात्र कालोपत्रे हुन बाँकी छ। यो राजमार्गअन्तर्गत पूर्वीखण्डमा भेडाबारीदेखि धुलियाबिटसम्मको दूरी ३५ किलोमिटर सडक पर्दछ। जसमध्ये हालसम्म २९ किलोमिटर सडक कालोपत्रे भइसकेको छ। बाँकी रहेको ६ किलोमिटर सडकमा पनि कालोपत्रेको काम भइरहेको छ। सुर्खेतको पूर्वी खण्डमा सहज काम हुँदा सडक कालोपत्रे र पुलको काम अन्तिम चरणमा पुगेको राजमार्ग आयोजना कार्यालय सुर्खेतले जनाएको छ। मदन भण्डारी राजमार्ग कार्यालय सुर्खेतका इन्जिनियर रेशम वलीका अनुसार जिल्लाको पूर्वी खण्डको काम अब अन्तिम चरणमा छ। उनी भन्छन्, पूर्वी खण्डको अब ६ किलोमिटर मात्र कालोपत्रे हुन बाँकी छ, त्यो पनि काम भइरहेकाले चाँडै सकिन्छ। यो खण्डमा निर्माण गर्नुपर्ने अधिकांश पुल निर्माण भइसके, अब एउटा पुल मात्र ढलान गर्न बाँकी छ।"
"बजेट तयारीमा लुम्बिनी, सिलिङ २९ अर्ब","दाङ : लुम्बिनी प्रदेशले यसपटक बजेट खुम्च्याउने भएको छ। आर्थिक वर्ष २०८१८२ मा महŒवांकाक्षी बजेट ल्याएको लुम्बिनीले घाटाको सामना गरे पनि यस पटक उपयोगी र यथार्थ बजेट ल्याउने तयारी गरेको हो। आउँदो आर्थिक वर्ष २०८२८३ का लागि चालु आवको भन्दा झन्डै ११ करोड रुपैयाँ कम बजेट ल्याउने सरकारले प्रारम्भिक तयारी गरेको छ। आउँदो आर्थिक वर्षका लागि लुम्बिनी सरकारले झन्डै २९ अर्ब रुपैयाँको बजेट सिलिङ तयार गरेको आर्थिक मामिला तथा योजना मन्त्रालय स्रोतले जानकारी गराएको छ। बजेटको तयारी अनुसार मन्त्रालयहरूमा पहिलो चरणको बजेट सिलिङसमेत दिइसकिएको मन्त्रालयका अधिकारीले जानकारी दिए। मन्त्रालयका सचिव डिलाराम पन्थीले प्रारम्भिक रूपमा बजेट तयारी गरेको र सोही अनुसार एउटा आधारमा मन्त्रालयहरूमा पनि प्रारम्भिक सिलिङ पठाई सकिएको बताए। अहिले यति नै भन्ने छैन तर नयाँ बजेट चालु बजेटभन्दा कम आउँछ, उनले भने, केही दिनमा पूर्ण विवरण जानकारी गराउँछौं। मुख्यमन्त्री चेतनारायण आचार्यले यस पटक सुहाउँदो र यथार्थमा आधारित बजेट सरकारले ल्याउन लागेको बताए। विगतमा प्रदेश सरकारले घाटा बजेट ल्याउने गरेको भए पनि यस पटक त्यस्तो नहुने बताए। मुख्यमन्त्री आचार्यले प्रदेश सरकारले घाटा बजेट नबनाउने र बजेटको आकार पनि नबढाउने तयारी गरेको बताए। मुख्यमन्त्री आचार्यले नीति तथा कार्यक्रम र बजेट बनाउँदा हरेक मन्त्रालयले जनताको मन छुने गरी योजनाहरू समेट्ने बताए। आउँदो वर्षको बजेट घाटा बजेट हुने छैन। ३०३३ अर्ब रुपैयाँको हाराहारीमा बजेट आउँछ, उनले भने, वास्तविक धरातलमा उभिएर बजेट बनाउनुपर्छ। प्रदेश सरकारलाई लयमा हिँडाउन जिम्मेवार भएर सरकार अघि बढ्छ। उनले प्रदेश सरकारले जनताको मन छुने योजना बजेटमा समेटिने र त्यसका लागि गृहकार्यमा जुटेको बताए। जनतामा निराशा होइन, आशा जगाउने खालका योजना ल्याउन जरुरी छ। मन छुने योजनाहरू समेट्न आवश्यक छ, उनले भने, प्रदेश स्थापना भएपछि अघिको अवस्था कस्तो थियो र अहिलेको अवस्था के छ भन्नेबारेमा समेत तुलना गरेर योजना आउँछन्। लुम्बिनीमा व्यक्ति योजना माग्न आउने प्रवृत्तिको अन्त्य गर्ने र प्रणालीलाई चुस्त बनाउनुपर्ने आवाज समेत उठिरहेको छ। व्यक्तिमा योजना आउँदा योजना टुक्रे हुने यथार्थपरक नहुने भन्दै सरकारले टुक्रे योजना अन्त्य गर्ने प्रयासमा सरकारको रहेको मन्त्रीहरूको भनाइ छ। प्रदेश स्थापना भएपछि कार्यान्वयन भएका योजनाहरूको पहिचान गर्न जरूरी रहेको र यसका लागि पनि काम गर्नुपर्ने गम्भीर भएर योजना छनोट र बजेट आउने भौतिक पूर्वाधार मन्त्री भूमीश्वर ढकालले बताए। आर्थिक मामिला तथा योजना मन्त्री धनेन्द्र कार्कीले जनताको भावनालाई सम्बोधन गर्नेगरी कामको गतिलाई बढाउने गरी बजेट र योजना ल्याउने तयारी रहेको बताए। योजना आयोगका उपाध्यक्ष डा डिल्लीराज अर्यालले आगामी आर्थिक वर्षको वार्षिक नीति तथा कार्यक्रम र बजेटमा साना तथा टुक्रे आयोजनालाई निरुत्साहित गर्ने विषयलाई प्राथमिकतामा राख्नुपर्ने, आयोजनाहरूको प्राथमिकीकरण गर्नुपर्ने बताए। टुक्रे योजनाको चाङ टुक्रे योजनाको कारण प्रदेशमा योजना र बजेटको प्रभावकारी कम देखिएको छ। लुम्बिनीमा मात्रै एक वर्षको साढे १२ हजार टुक्रेयोजनाहरू रहेका छन्। चालु आर्थिक वर्षमा पाँच लाखभन्दा कम बजेट विनियोजन भएका ४ हजार ३ सय ९२ आयोजना रहेका छन् भने १० लाखभन्दा कम बजेट भएका ८ हजार २ सय ६ आयोजना रहेका छन्। टुक्रे आयोजना धेरै हुँदा कार्यान्वयनमा समस्या देखिएपछि सरकारले निरुत्साहित गर्ने रणनीति अवलम्बन गर्न थालेको हो। यस वर्ष भने टुक्रे योजना पूर्ण रूपमा कम गर्ने तयारी प्रदेश सरकारको रहेको छ।"
