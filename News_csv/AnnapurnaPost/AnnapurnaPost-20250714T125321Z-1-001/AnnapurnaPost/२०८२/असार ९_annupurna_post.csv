शीर्षक,विवरण
समृद्धिको तलाउमा पानीका फोका,"एक झिलिमिली आकृति चम्किलो तर कमजोर अनि क्षणिक। फुल्ने, तर खोक्रो अनि एकछिनमै फुट्ने। प्रेम र सद्भावले सिँगार्नुपर्ने समाज आज घृणा, विभाजन र बनावटी सम्बन्धहरूले रंगिँदै छ। सहज, समृद्ध र न्यायपूर्ण हुनपर्ने मानव जीवन आज खोक्रो शृंगार बन्दै गएको छ। वास्तविकतासँग पौंठेजोरी खेल्दै सामाजिक, राजनीतिक र आर्थिक पक्षहरू बन्दैछन्, पानीको फोका। मानव जीवनको आधारस्तम्भ अर्थात् मूलधार प्रेम र सद्भाव नै आज असन्तुलनमा छन्। वृद्धा आमाबुवाप्रति सन्तानले देखाएका तिरस्कारपन, छोराछोरीबीच सम्पत्तिको झगडा, जातीय विभाजनजस्ता घटनाहरू बढिरहेका छन्। प्रेमले भौतिक आकर्षण, सौन्दर्य र सामाजिक हैसियतसँग नाता सम्बन्ध बढाउँदै छ। आत्मीयता, समर्पण, धैर्य र समझदारीले भरिएको सम्बन्धहरू गल्दै गएका छन्। प्रेम र सद्भावहरू सामाजिक सञ्जालको स्टाटस, फोटो, उपहारमा सीमित हुँदैछन्। मानिसको आत्ममूल्य सामाजिक लाइक र फलोमा निर्भर हुन थालेको छ। हेर्दा भव्य तर सानो झट्कामै फुट्ने। त्यसैगरी, आजको हाम्रो समाजसँगै राजनीति र अर्थतन्त्र पनि त्यस्तै अनिश्चितता, खोक्रोपन, प्रदर्शनमुखी प्रवृत्तिले भरिँदैछन्। हाम्रो सामाजिक संरचना परम्परागत रूपमा सामूहिकता, सहकार्य र सहिष्णुतामा आधारित थियो। तर, पछिल्लो समय सामाजिक सम्बन्ध, मान्यता र मूल्यहरूमा गम्भीर विचलन देखिँदो छ। समाजमा विष घोल्ने मनोवृत्ति मौलाउँदै गएको छ। राजनीतिमा विचार र सिद्धान्तभन्दा हामी र तिमीका द्वन्द्व हावी हुँदैछन्। एकले अर्कालाई शत्रु ठान्ने, संवादको साटो आरोपप्रत्यारोप गर्ने प्रवृत्तिहरूले समाधान होइन, समाजमा कटुता निम्त्याउने हुन्। राजनीति भनेको जनताका लागि सेवा गर्ने माध्यम हो। तर आज नेपालको राजनीतिक यथार्थ भने पानीको फोका जस्तै देखिन्छ, ठूलो भाषण, ठूला सपना, तर त्यसको सार गहिराइ नभएको, छुनासाथ फुट्ने। चुनावअघि दिने वाचा, घोषणापत्र, नारा आदिले जनताको सपना सजाउँछन्, तर चुनावपछि ती सबै फोकाजस्तै फुट्छन्। सिद्धान्त, विचार र दृष्टिकोण भन्दा सत्ताको खेलमा निपुणता राजनीतिक मूल्य बन्दै गएको छ। हिजो सडकमा बोल्ने नेताहरू आज सिंहदरबारमा कुर्सी गुमाउने डरले मौन देखिन्छन्। समयअनुसार भाष्य बन्छ। राजनीतिक दलहरूप्रति जनताको विश्वास दिनानुदिन खस्किँदै जानुको मुल कारण पनि यही हो। आधुनिकताले भरिएको जीवनशैलीमा भौतिक सम्पन्नता प्राप्तिको होडले हामीलाई मानसिक रूपमा अझ खोक्रो बनाइरहेको छ। दौडधुप, तनाव, एक्लोपन, आत्महत्या, मानसिक स्वास्थ्य समस्या यिनै आधुनिक समृद्धिका परिणाम हुन्। पारिवारिक र साथीभाइ, अभिभावक र बालबालिकाबीचका सम्बन्धहरू पनि भावनात्मकभन्दा उपहार, पैसा, सम्पत्तिको गणनामा सीमित हुन थालेका छन्। प्रेममा लेनदेन हावी हुँदैछ भन्दा अत्युक्ति नहोला। अपरिचितभन्दा परिचितहरूबाटै डराउन पर्ने भाष्य बन्दैछ। परिचित र आफन्तहरू संलग्न आपराधिक गतिविधि बढ्दै गएको प्रहरी तथ्यांकले पनि देखाउँछ। आजको नेपाली समाज उपभोगमा केन्द्रित हुँदै गएको छ भन्दा फरक नपर्ला। मोबाइल, बाइक, गाडी, फेसन, ब्रान्ड यी सबै वस्तुहरूमा खर्च गर्ने ऋणीका संख्या बढ्दैछन्। आर्थिक व्यवहार पनि पानीको फोका झैं देखिन थालेका छन्, हेर्दा चम्किलो तर भित्र खोक्रो। देखावटी संस्कार र समारोहहरू विवाह, व्रतबन्ध, भोजभतेरजस्ता सामाजिक कार्यहरूमा अत्यधिक खर्च र देखावटी प्रदर्शन गर्न तँछाडमछाड गरिरहेका छौं। क्षणिक आनन्दका लागि गरिन्छन्, जसको दीर्घकालीन सामाजिक वा नैतिक मूल्य प्रायः हुँदैन। गरीबले ऋण लिएर भोज गर्छ, धनीले प्रतिस्पर्धामा अरूलाई हराउन प्रदर्शन गर्छ। समाज एक किसिमको कृत्रिमता र भ्रमको आडमा चलिरहेको छ। सबै भ्रम चिर्न सक्ने हतियार भनेको शिक्षा नै हो। शिक्षा नै चेतना र सशक्तीकरणको माध्यम पनि हो। प्रतिस्पर्धा हुन्छ र हुनुपर्छ पनि। तर शैक्षिक प्रणालीलाई हेर्ने हो भने धेरैजसो अवस्थामा प्रतिस्पर्धा अंक र उपाधिमा सीमित भएको छ। ज्ञान र व्यवहारको सन्तुलन छैन। नतिजा ? बेरोजगारी, असन्तुष्टि, आत्महत्या, मानसिक तनाव आदि। शैक्षिक विकास पनि पानीको फोकाजस्तै भ्रामक साबित हुँदैछन्। अर्थतन्त्रको प्रमुख आधार देशभित्रका उद्योग कलकारखाना तथा रोजगार हुनपर्ने हो। तर वैदेशिक रोजगार तथा रेमिट्यान्सले स्थान लिँदैछ। खाडी, मलेसिया, कोरिया, जापानमा लाखौं नेपालीहरूले पसिना बगाइरहेका छन्। उनीहरूले पठाएको रेमिट्यान्सले हाम्रो घर र समाज त टिकेको छ, तर यो अस्थायी र अनिश्चित माध्यम हो। उठ्दै गरेको अर्थतन्त्र कहीँ पानीको फोका झैं नबनुन्। पानीको फोका केवल सपना हुन्। विपनामा बिउँझिँदा सपनामा देखिएका कति कुराहरू स्परणमा पनि आउँदैनन्। अब प्रश्न उठ्छ के हामी हाम्रा विकासका संरचनाहरूमा पानीको फोकाभन्दा फरक मजबुत र दीर्घकालीन दृष्टिकोण बनाउन सक्दैनौं ? हामीले सामाजिक सम्बन्ध, संस्कार र परम्परालाई देखावटी प्रतिस्पर्धाको माध्यम होइन, सहकार्य, माया र समर्पणको माध्यम बनाउन सक्नुपर्छ। व्यावहारिक तथा नैतिक मूल्यमान्यतामा आधारित शिक्षा, मिडिया र परिवारले नै सही दिशा देखाउन सक्छ। राजनीति जनताप्रति जवाफदेही बन्नुपर्छ। सत्ताको लिलाम होइन, जनताको अधिकारको रक्षा गर्ने राजनीति बन्नुपर्छ। पारदर्शिता, उत्तरदायित्व र नीतिनिर्माणको प्रक्रिया जनमुखी हुनुपर्छ। रेमिट्यान्समुखी अर्थतन्त्रबाट हटेर आफ्नै देशभित्र रोजगारी सिर्जना गर्न सक्नुपर्छ। शिक्षा प्रणालीलाई व्यावहारिक, अनुसन्धानमुखी, नैतिकताकेन्द्रित बनाउनु अत्यावश्यक छ। केवल परीक्षा पास गर्ने शिक्षामा होइन, जीवन जिउन सिकाउने शिक्षामा केन्द्रित हुनुपर्छ। चमकधमक, बोली, देखावटी विकास, खोक्रो आदर्श, र भ्रामक समृद्धिले स्थायित्व र शान्ति दिन सक्दैन। पानीका फोकाहरू भित्रको सत्यलाई चिन्नुपर्छ। केवल फुट्ने डर हुने होइन, समयको आँधीमा अडिने, जनताको भरोसामा टिक्ने, न्याय र समानतामा आधारित समाज निर्माण गर्ने दिशामा अघि बढ्नुपर्छ। हामी सबैले व्यक्तिगत स्तरदेखि सामूहिक स्तरसम्म परिवर्तन ल्याउने संकल्प लिन सकेमा आजको पानीको फोका भोलिको सागर पनि बन्न सक्छ।"
इजरायलइरान युद्धको छाँयामा नेपाली डायस्पोरा,"पछिल्लो समय जुनसुकै मिडिया वा सामाजिक संजाल खोल्यो, हेडलाइन नै इजरायल र इरानको युद्ध। जति हेर्यो उति तनाव, उति डर अनि उति सशंकित। के गर्ने असर सिङ्गो संसारमा परेको छ। सानो भूगोलको तातोले सारा पृथ्वी तताएर राखेको छ। मानौं, कुनै भयानक युगको ढोका अब चाँडै खुल्दैछ। युद्ध त देखिन्छ, धेरै देखिएका छन् दुई देशबीचको, तर यति धेरै तह र आयाम छन् कि यस युद्धमा! धर्म, इतिहास, राजनीति, ग्याँसतेलको ब्यापार, अनि भित्रभित्रै सल्किदै गरेको अमेरिका, चीन, रुसजस्ता महाशक्तिहरूको गजबको शीतयुद्ध । यो युद्धले सबैभन्दा पीडादायक कुराबीचमा परेका छन् हजारौं प्रवासी नेपालीहरू। खासगरी ती दिदीबहिनी र दाजुभाइ, जो इजरायल र दक्षिण एशियाका गल्फ देशहरूमा पसिना बगाइरहेका छन्। उनीहरूका लागि युद्ध भनेको जताततै साइरन, बंकरतिर कुद्नु, अनि संजालमा आएका न्युज हेडलाइनभन्दा सय गुणा बढी मानसिक रूपमा डरलाग्दो वास्तविकता। एक्कासी बिहान आँखा खुल्दा हावा भरिएको सपनाको ठाउँमा डर, तनाव र अनिश्चितता। देशबाट यति टाढा गएर पनि, घर सम्झेर भावुक हुनुपर्ने जिन्दगी। विश्व राजनीतिमा एकैपटक हल्लिएको विश्वको नक्शा संसारभरको राजनीति झन् झन् गिजोलिरहेको छ। इजरायलइरान युद्धले मध्यपूर्व मात्रै हैन, सिङ्गो विश्वको रङ्ग नै फेरिदिएको छ। अमेरिका, बेलायत, जर्मनी खुलेर इजरायलको पक्षमा रहेका छन्। तीनै देश जुन बेला जहाँ समस्या, त्यहीँ आफ्नो ध्वजावाहक लिएर पुग्थे। उता रुस, चीन, अनि धर्मको नाममा बोल्ने इस्लामिक मुलुकहरू इरानको पक्षमा। संयुक्त राष्ट्रसंघको खासै सुनुवाइ देखिँदैन मानौ उ आफै आफ्नै अस्तित्वमाथि प्रश्न उठेर थला परेर बसेको छ। यो सबैको असर भोलिका दिनमा कहाँसम्म पुग्ने! जलवायु सम्मेलन हुन्, शान्ति मिसन चल्नु, ठूला देशहरूको गोप्य भेला, बैठक तथा सम्मेलनहरुले सबैतिर शीतयुद्धको झल्को आउँछ। साना देशहरु लुकामारी खेल्दा, ठूला देशहरूले त्यति नै टाढासम्म कूटनीतिक चाल चलिरहेका छन्। यसले विश्व व्यापार, अन्तर्राष्ट्रिय सहयोग, सम्पूर्ण मानवता नै संकटमा पर्ने अवस्थातिर लम्किरहेको आभास हुन्छ। युद्धको बीचमा अल्झिएका इजरायलका नेपाली नेपालीहरू इजरायलमा करिब ६७ हजार रहेको भनिएको छ, अधिकांश धेरै महिलाहरु रहेका छन्। विचार गरौं त, घरमा उमेर पुग्दा रोजगारी परिवार, आफन्त, बाआमा, प्रिय मान्छे अनि काखे सन्तान छोडेर बिदेशिनुमात्रै कति ठूलो निर्णय हो उनीहरूको। उनीहरूले सोचेका थिए होला, काम गर्छु, पैसा पठाउँछु, घर बनाउँछु। तर, अहिले उनीहरूका सपनामाथि डर, तनाव, मनोवैज्ञानिक असर अनि निर्दोष आँखामा आँसु। कस्तो भयावह अवस्था! दिनहुँ साइरन बज्नेबित्तिकै बंकरतिर हाम फाल्नुपर्ने, कतिको काम डरमा रातभर सुत्न नसक्ने, अनि टाढा नेपालका परिवारको आँसु पुछ्ने कोही छैन। यता आफ्नै उमेर र जवानीले बाटो काट्दै छ अनि, त्यो मानसिक दबाब! एकातिर आफ्नै सुरक्षाको चिन्ता, अर्कोतिर परिवारलाई छाती दह्रो बनाएर ढाडस दिनुपर्ने। लामो समयसम्म यस्तो तनावमा बाँच्नुपर्छ भने, मानिसको मन भित्रैबाट कति भत्किएला, कति पोल्छ होला! जुन कुरा यहाँ हुने अधिकांश नेपालीहरूको मनमा खड्किए पनि परिवारको अवस्था, सन्तानप्रतिको भविष्यको चिन्ताले र कति व्यवहारिक पक्षहरूका कारणले कसैसँग खुल्न सक्दैनन, मनभित्रको पिढा खोल्न भन्न सक्दैनन। मानौं उनीहरू चट्टान भइसकेका छन्, त्यो पनि खोक्रो चट्टान। वैदेशिक रोजगारी भनेको नेपाली समाजमा अझै 'सपना' हो, तर इजरायलमा हालको स्थितिभन्दा माथि युद्ध लम्किए त्यो सपना भाँचिएको ऐना जस्तै छरपस्ट हुन सक्छ। सपनाको नाममा डरको व्यापार हुनु भनेको कति पीडादायक कुरा हो भनेर सोच्न पनि गाह्रो हुन्छ। इजरायली अर्थतन्त्रको संकट र नेपाली रेमिट्यान्स युद्धले अर्थतन्त्रलाई राम्रोसँग झट्का दिएको छ। इजरायलको सरकार सैन्य खर्चमा तल्लीन, सामाजिक बजेट घटाउने, विकासका सबै कुरा केहि समय ठप्प हुने सम्भावना उच्च रहेको छ।  कृषि निर्यात रोकिन सक्ने र मूल्य वृद्धि हु ।  निर्माण क्षेत्र ठप्प हुनसक्ने।  सेवा क्षेत्रको माग हराउँदै जाने सम्भावना। यसको असर विदेशी कामदारहरूमा पर्ने देखिन्छ खास गरी नेपालीहरूमा। यता नेपालमा त रेमिट्यान्स नै देशको मेरुदण्ड। इजरायलबाट आउने अर्बौँ रुपैयाँ रोकिएर आयो भने नेपालको बैंक, बजार, व्यापार घाटा, सबैतिरै छालझैँ असर पर्न सक्छ नै यसको सिधा असर परिवार र समाजमा पनि देखिन्छ। नेपालले अब अर्को संकटको लागि तयार रहने की, अझै पनि श्रमनिर्यातको सस्तो सजिलो बाटो रोजिरहने अब आफ्नै देशमा रोजगारी सिर्जना गर्ने कुरा सोच्ने बेला आइसकेन र? सरकारको कानमा घण्टी बज्नुपर्ने बेला अब ढिलो भइसकेन र? नेपाल सरकारको पहल इजरायलमा युद्ध सुरु भएको हप्ता बितिसकेको छ। अहिले नेपाल सरकारले फर्कन चाहनेहरूका लागि राजदूतवासमार्फत फर्म खुलाए पनि दीर्घकालीन समाधानका लागी कुनै स्पष्ट नीति सुरक्षा योजना बनाएको भन्ने प्रवासी नेपालीहरूलाई छोएको पाइँदैन।  नेपालीको सुरक्षाका लागि स्पष्ट कूटनीतिक पहल।  वैकल्पिक रोजगारको नीति गफ र कागजमा मात्रै सीमित।  तनावमा रहेका नेपालीहरूमा पर्ने मनोवैज्ञानिक असरमा नियमित परामर्श र सहयोग। सरकारको कछुवा उदासीनताले भोलिका दिनमा ठूलो सामाजिक संकट बन्न सक्छ। अब सरकार जाग्नैपर्छ! विदेशी रोजगारी नीति, आपतकालीन अवस्था आइपरे तत्काल उद्धार योजना नीति, मनोवैज्ञानिक परामर्श र डिजिटल साक्षरतामा सबैको सशक्त संयोजन चाहिन्छ। नत्र, हरेकपटक यस्तै खाले संकट आउँदा, हामी हातमुख जोर्न, यसरी नै लेख्न, बोल्न र कराउन बाहेक केही गर्न सक्दैनौं। सूचना युद्ध : फेक भिडियो र समाचार अब त युद्ध साईकन र बमको मात्रै होइन, इन्टरनेटको फेक भिडियो, अफवाह, डरको व्यापार। युट्युब, टिकटक, फेसबुक, जहाँ हेरे पनि, पुराना भिडिओ 'ब्रेकिङ' भन्दै हल्ला। हताहतीको गलत विवरण, साइरन, आगलागी, रगत, आँसु, सबैलाई नाटकीय बनाएर देखाउने अर्थात् भाइरल बन्ने होड। नेपालमा रहेका परिवारजनले ती भिडिओ हेरेर रातभर सुत्न सक्दैनन् आफ्ना मान्छे गुमायौँ कि भन्ने डर। कतिले त झगडा गर्छन्, 'किन पठायौ, किन गएको त, अनि किन बसेको फर्किनुनि भन्ने बचन र आरोप। मानसिक तनाव, स्वास्थ्य समस्या बढ्दै जान्छ। यस्तो सूचना युद्धले समाजमा र परिवारमा भित्रभित्रै दरार ल्याइरहेको छ। अब सरकार र समाज दुवैले डिजिटल साक्षरता, अफवाह विरुद्धको सचेतना, अनि सही सूचना प्रवाह सुनिश्चित गर्नैपर्छ। नत्र, हामी नै आफ्ना प्रियजनको पीडामा थप घाउ लगाइरहेका हुनेछौं। इजरायली सरकारको मिडिया नीति, सूचना र नियन्त्रण इजरायल सरकारले युद्धको समयमा मिडियालाई कडा नियन्त्रणमा राख्ने गरेको छ।  सैन्य सूचनाहरू प्रसारण गर्न नपाइने गरे पनि भेरिफाइड हुनुपर्ने।  सार्वजनिक सूचना रेडियो, अर्लट सिस्टमहरुमा सरकारको प्रत्यक्ष निगरानी।  फेक न्यूज फैलाउनेलाई काराही। तर, बाह्य मिडिया, युट्युबर, फेसबुक पत्रकारिता भने चलिरहेको देखिन्छ त्यो पनि सत्यभन्दा बढी अफवाह, डर फैलिरहेको देखिन्छ। यो उही 'सूचना युद्ध' हो, जसले हरेक घरभित्र आगो सल्काएको छ। नेपाल सरकारले पनि अब फेक सूचनाविरुद्ध ठोस अभियान, डिजिटल साक्षरता र निगरानीलाई प्राथमिकता दिनैपर्छ। अहिलेको युगमा, विकास र परिवर्तनको बाधकनै सूचना अस्त्र बनेको छ जुन कुराले देशलाई झन झन खोक्रो बनाइराखेको छ। नेपालीहरूमा मनोवैज्ञानिक र सामाजिक असर, भित्रभित्रै भत्किँदै सबैभन्दा डरलाग्दो कुरा यो युद्धले पार्ने मुख्य मनोवैज्ञानिक असर।  निरन्तरको तनाव  अब थप युद्ध चर्किए फर्कन उपायबारे अन्योलता  फेक समाचार र भिडियोहरुले परिवारमा तनाब र डर  पारिवारिक सम्बन्धहरुमा टुटफुट  भविष्यप्रति निराशा यी सबै कुराहरुले प्रवासी नेपालीहरूको आत्मबललाई तहसनहस बनाउँदै छन्। लामो समयसम्म यस्तो दबाबमा रहनुपर्ने बाध्यता बिच फर्किनै परे कसरी फर्किन पाउने भन्ने चिन्ता, न समदाय र राज्यको मनोवैज्ञानिक परामर्श, समर्थन, संवेदनशीलता आदि यस्ता कुराहरूमा राज्य, समाज, परिवारले बेलैमा ध्यान नदिए अन्ततः युद्धको घाउ शरीरमा लागी गएपनि मनमा बढी रहन्छ जुन निको हुन वर्षौं लाग्छ। इजरायलइरान युद्ध, झट्ट सुन्दा त दुई देशको मात्रै कुरा जस्तो लाग्छ। तर, भित्रभित्रै यो त मानवता, भूराजनीति, अर्थ, मनोविज्ञान र धर्म बिच सबैको जटिल गाँठो हो जुन फुकाउन भन्दा कस्न लागेका छन्। नेपालका लागि पनि यो एकदमै गहन बिषय हो । भविश्यमा तटस्थ कूटनीति, वैदेशिक रोजगारी नीति, नागरिक सुरक्षा सबैतिर एकैपटक सन्तुलन खोज्नुपर्ने बेला आएको र आइपर्ने वाला छ। अब चुप लाग्ने समय छैन। नीति, पहलकदमी, मानवीय बुझाइ सबैमा अग्रसर बनाइनुपर्छ । नत्र, हाम्रो मौनता नै हाम्रो कमजोरीको साक्षी सधैँ बनिरहने छ। समयमै नजाग्ने हो भने, भोलि इतिहासले प्रश्न गर्छ। तिमीहरू किन चुप बस्यौं? धिक्कार छ तिमीहरूलाई।"
कहिले चेत्ला कांग्रेसले ?,"पहिलो महाधिवेशनबाट कार्यकारी सभापति निर्वाचित भएपछि त्यो बेला महामानव बीपी कोइरालाले भन्नुभएको थियो, हामीहरूले निकै पछि चेत्यौं। संसार हामीभन्दा निकै अगाडि बढिसक्यो। उसलाई हामीहरूले दगुरेर भेट्टाउनु पर्नेछ। अब हामीसँग गँड्यौलाको चालले बामे सर्ने समय छैन। भारतको बनारसमा १५ कात्तिक, २००३ मा भएको एउटा भेलामा सिर्जित नेपाली राष्ट्रिय कांग्रेसकै जगमा आजको नेपाली कांग्रेस जिउँदोजाग्दो छ। बीपी कोइराला, कृष्णप्रसाद भट्टराई, बालचन्द्र शर्मालगायत नेताहरूले जन्माएको यो संगठन त्यही वर्षको माघ १२ र १३ गते कलकत्ताको भवानीपुरमा नेपाली राष्ट्रिय कांग्रेसका रूपमा स्थापित भयो। त्यो बीपीले बाँचेको समय थियो। र देश एक जहानियाँ परिवार (राणा) को निरकुंश शासनको पञ्जामा थियो। भलै हाम्रो देश कहिल्यै कुनै विदेशको गुलाम हुन पाएन। तर लामो समयसम्म यहाँका शासक, राजा महाराजाहरूले नेपाली जनतालाई सधैं नै रैतीको दर्जामा राख्दै आए। प्रजातन्त्रको घाँटी पटकपटक निमोठिरहे। लोकतन्त्रलाई सधैं पासो लगाइरहे। नेपाली कांग्रेसले तिनै र त्यस्तै लोकतन्त्रका लागि पटकपटक धेरै लडाइँ लडेको छ। सफलता पनि पाएको छ। तसर्थ हामी फेरि गणतन्त्रको यो उज्यालो अनि आधुनिक लोकतन्त्रमा बाँचिरहेका छौं। त्यो बेला बीपीले भन्नुभएका प्रसंग फरक थियो। तर अहिले पनि परिस्थितिहरू, देश, विश्व अनि देशीय राजनीतिका परिदृश्यहरू तीभन्दा फरक छैनन्। भलै रूपहरू फरक होलान् तर अवस्था र नागरिकका अपेक्षाहरू अहिले पनि उस्तै छन्। देशको एउटा विशिष्ट परिस्थितिमा नेपाली कांग्रेसको केन्द्रीय समिति बैठक बस्दैछ। राजनीतिको यो भद्रगोल परिस्थितिबीच देशको सबैभन्दा ठूलो अनि ऐतिहासिक र पुरानो राजनीतिक पार्टीका हिसाबले नेपाली कांग्रेसप्रति जनताका असीमित अपेक्षा र चाहना हुनु स्वाभाविकै हो। त्यसैको बलमा नेपाली कांग्रेस अहिले यहाँसम्म आइपुगेको हो। अहिले देशमा गुज्रिरहेका हरेक परिस्थितिको जिम्मेवारीबाट नेपाली कांग्रेस भाग्न मिल्दैन र समाधानका लागि पनि नेपाली कांग्रेसको अगुवाइको विकल्प अरू हुन सक्दैन। किनकि देशमा निम्तिएका हरेक प्रकारका संकट समाधानका निम्ति नेपाली कांग्रेसले सधैं निर्णायक भूमिका खेलेको छ। देशका परिस्थितिहरूसँगै कांग्रेसका लागि पार्टी जीवनलाई अझ जीवन्त र मजबुत बनाउने अर्को ऐतिहासिक कार्यभार पनि छ। किनकि सरासर हिसाब लगाउने हो भने अब हामी १५औं महाधिवेशनको संघारमै छौं। यो संघारलाई अलि पर धकेल्ने कोसिसमात्रै गरियो भने पनि देशको अवस्थासँगै कांग्रेसको पार्टी जीवनले पनि नमीठो परिणाम भोग्नुपर्नेछ। यसबारे सायद हाम्रो नेतृत्व सचेत नै होला। नभए पनि अब हुनुपर्ने बेला लगभग घर्किसकेको छ। बीपीले त्यो बेला भनेजस्तै हामीले निकै ढिलामात्रै चेत्छौं र चेत्दैछौं। तर कहिल्यै सुध्रिन्नौं। यो हरेक राजनीतिक पार्टीमा मौलाएको एउटा आम प्रवृत्ति हो। अझ उदार लोकतन्त्रिक चरित्र बोकेको नेपाली कांग्रेसभित्र यो भद्रगोल अझ विस्तारित छ। तलदेखि माथिसम्मै। विधानले नै निर्धारित गरेको समय हो। राष्ट्र अनि पार्टीकै आन्तिक जीवनमा कुनै ठूलो संकट आइपरेको बाहेक सामान्य जीवनमा यसलाई सार्न वा धकेल्न मिल्दैन। नेतृत्वले त्यो कुचेष्टा पनि नगरोस्। विधानले प्रस्ट रूपमै भनेको छ कि नेपाली कांग्रेसको महाधिवेशन पार्टीको सर्वोच्च निकाय हो। हरेक लोकतान्त्रिक पार्टीको सर्वोच्च निकाय विधिसम्मत तोकिएको तिथिमितिमै आमकार्यकर्ताबाट अडिट हुन जरुरी छ। यसबाट पार्टीमा नयाँ रक्तसञ्चार हुन्छ भने कार्यकर्तामा स्फूर्ति ताजगी हुन्छ। त्यसैले एउटा लोकतान्त्रिक पार्टीमा महाधिवेशन भनेको एउटा त्यस्तो सञ्जीवनी हो जसले सिंगो पार्टीको आन्तरिक जीवनलाई जीवन्त बनाउँछ। यतिमात्रै होइन, पार्टीको आन्तरिक लोकतन्त्र भनेको आमचुनावमा ढुक्क भएर जान सक्ने एउटा खड्गो पार गरेजस्तै पनि हो। जहाँ हामीले भोटसँग जनताका इच्छा र चाहना पनि सुन्न सक्छौं। किनकि आम चुनाव भनेको लोकतन्त्रको एउटा प्राविधिक पाटो हो। जसका लागि हामी भोट माग्न जनताका घरदैलोमा पुग्छौं। अनि चुनाव भनेको मात्रै भोट माग्ने पनि हो। बरु चुनाव भनेको जनतालाई हामीले जवाफ दिनु पनि हो। अर्थात् जनताका प्रश्न सुन्नु पनि हो। लोकतन्त्रको यो अभ्यासका निम्ति पार्टी जीवनको आन्तरिक लोकतन्त्रको मजबुतीकरण सबैभन्दा मुख्य पाटो हो। नेपाली कांग्रेस आफैंमा एउटा ऐतिहासिक पार्टी हो। लोकतन्त्रको पहरेदारका रूपमा देशका हरेक मोडहरूमा कांग्रेसले नै नेतृत्व गर्दै आएको छ। आजको राजनीतिमा नेपाली कांग्रेस कहाँ छ ? पार्टी सदस्यता नलिएरै पनि वा नेपाली कांग्रेसलाई नचिनेरै पनि भोट हाल्दा रूख खोज्नेहरूले धानेको पार्टी हो, यो पार्टी। यसका आफ्नै ऐतिहासिक आयामहरू छन्, आफैंले कोरेका इतिहासका पानाहरू जिउँदा छन्। यस अर्थमा कांग्रेस यो समुदायमा आफैं जन्मिएर आफैंमा झांगिएको पार्टी हो। तर यसो भन्दैमा हामीले पार्टीका हरेक तहका नेतृत्व र संगठनलाई कमजोर बनाउने भनेको होइन वा त्यसै छोड्ने भनेको होइन। हामीले इतिहास रचेका छौं भनेर आजको पुस्ता अनि भावी पिँढीका लागि पनि नेपाली कांग्रेस हुनुमा गर्वान्वित हुन सक्ने बनाउनुपर्ने दायित्व आजको नेतृत्वमा छ। हिजो हामीले वा हाम्रा पुर्खाले के गरे त्यसको लेखाजोखामै समय खेर फाल्नुभन्दा पनि अबको पुस्तालाई कांग्रेससँग कसरी जोड्ने भन्ने भिजन अहिले पार्टीलाई चाहिएको छ। त्यसकै लागि युथ र स्मार्ट नेतृत्वको आवश्यकता। युवा यस अर्थमा कि त्यो उमेरले होइन, पार्टी जोगाउने उसको दूरदर्शनमा भर पर्ने कुरा हो। स्मार्ट यस अर्थमा कि आजको पुस्तालाई उसले राजनीति बुझाउन सकोस् वा राजनीतिमा आशा जगाउन सकोस्। देशमै बस्न मन नगरिरहेको युवा पुस्तालाई एउटा ऐतिहासिक र पुरानो पार्टीमा कसरी गाँस्ने अनि उसलाई कसरी टिकाउने भन्ने कुरा अहिलेको नेतृत्वको कार्यशैलीमै निर्भर छ। अबको लगभग १५औं महाधिवेशनसँगै हामी आम निर्वाचनमा होमिनु पर्नेछ। त्यसको तीन वर्षअघि नै हामीले एक प्रकारको चुनावी नीति अख्तियार गरिसकेको अवस्था छ। अहिले फेरिएको राजनीतिक परिस्थितिमा कांग्रेस फेरि एकपटक साझेदार बनेर सत्ताको सफरमा छ। सहमतिहरू तलमाथि नभए वा साझेदारहरूको राजनीतिक इमान्दारिता ढलमल नभए अन्तिम बखत अर्थात् चुनावी सरकारको नेतृत्व नेपाली कांग्रेसकै हुनेछ। यस्तो अवस्थामा पार्टीका पदाधिकारीहरू सरकारकेन्द्रित मात्रै भएर पार्टी र संगठन अझ कमजोर हुने हुन् कि भन्ने चिन्ता र चासो आमकार्यकर्तामा छ। यो अवस्थालाई चिर्न पार्टीका हरेक पदाधिकारी चनाखो हुनुपर्छ। त्यसैले अब आफ्नो पदीय जिम्मेवारी अनि तोकिएका क्षेत्रभित्र रहेर इमान्दारिताका साथ पार्टी संगठनलाई हाँक्न पदाधिकारीहरू सरकारमात्रै नअलमिएर जनताको घरदैलोमा पुग्न जरुरी छ। तीन वर्ष भनेको धेरै समय होइन, त्यत्तिञ्जेल नेपाली कांग्रेसको नेतृत्व हरेक जनताका घरघरमा पुगेर उनीहरूका कुरा सुन्नैपर्छ। त्यसका लागि बरु कार्यविभाजन गरेर जान सकिन्छ। पार्टी भनेको सभापति वा महामन्त्रीहरूको मात्रै होइन। यो आम पार्टी हो, त्यसैले यसमा हरेक त्यस्ता कार्यकर्ताको उत्तिकै अधिकार रहन्छ, जसले कांग्रेसको जग जोगाइराखेका छन्। अर्थात् नेपाली कांग्रेसको त्यो जग जहाँ पार्टीको गर्भाशय छ। मुलुकको सबैभन्दा पुरानो र ऐतिहासिक पार्टी नेपाली कांग्रेस लोकतान्त्रिक पद्धतिका लागि स्थापित र संघर्षरत भएकै कारण राष्ट्रिय र अन्तर्राष्ट्रिय स्तरमा यसको आकर्षण छ। तर कांग्रेस आफ्नो स्थापनासँगै मन कुढ्याउने रोग बोकेर आएको छ। कांग्रेसमा सैद्धान्तिक विचलनभन्दा कार्यान्वयनको विचलन छ। नेताहरूमा मन नमिल्ने रोगले ग्रस्त छ। एउटा पुरानो र सबै राजनीतिक दलको मियो पार्टीको रूपमा कांग्रेस पार्टीको भूमिका उसको आफ्नै आन्तरिक जीवनबाट निर्धारित हुन्छ। तसर्थ कांग्रेसले केवल सत्ताका लागि होइन कि संविधानको रक्षा, स्वीकार्यता विस्तार र कार्यान्वयनका लागि समेत आगामी चुनावबाट सरकारको नेतृत्व गर्नुपर्दछ। प्रादेशिक सरकारहरूको नेतृत्व गर्न सक्ने भविष्य निर्माणका कार्यक्रमहरू ल्याइनुपर्छ। इतिहासलाई स्मरण गरेर वर्तमानमा हातहरू खियाइनुपर्छ। पार्टी निर्माण र सशक्तीकरणको अभियान एउटा व्यक्तिले मात्र चाहेर हुँदैन। तर सामूहिक दायित्वलाई निर्दिष्ट गन्तव्य दिने काम भने नेतृत्वकै हो। लोकतन्त्रको बहाव कहिल्यै निभ्न नदिएको कांग्रेस नेपाली राजनीतिक इतिहासको एउटा सिंगो किताब हो। देशको राजनीति, शासन व्यवस्था, राष्ट्रियता र प्रजातन्त्रविरुद्ध कहिल्यै कुनै सम्झौता नगरेको कांग्रेसका आफ्नै ऐतिहासिक मूल्य, मान्यता, विधि र विधान छन्। जहाँ देशको सिंगो इतिहास र लोकअधिकारका जीवन्त धरोहरहरू गाँसिएका छन्। समयको सहीसलामती भइरहे अनि नेतृत्वको इच्छाशक्ति नबदलिए आगामी वर्ष नेपाली कांग्रेस फेरि १५औं महाधिवेशनमा होमिनेछ। यद्यपि हरेक चार वर्षमा हुनै पर्ने महाधिवेशनको संघारमा यो वा त्यो बहानामा लम्ब्याउने वा छेक्ने कामहरू यसअघि नभएका होइनन्। तर चेत आएको हुनुपर्छ। फेरि पनि त्यस्तो नहोस्। देश, राजनीति, आमनागरिकको दैनिकीजस्ता कुराहरू त छँदैछन्। तर यो केन्द्रीय समितिको बैठकले अब आगामी १५ महाधिवेशनका बारेमा पनि ठोस निर्णयहरू लिनुपर्छ। महाधिवेशन हुन्छ कि हुन्न ? यसपालि हुँदैन भने किन हुँदैन भनेर दसौंलाख आमकार्यकर्ता अनि करोडौं शुभेच्छा राख्नेहरूलाई नेपाली कांग्रेसको यो नेतृत्वले चित्तबुझ्दो कारण दिनैपर्छ।"
सगरमाथादेखि महायोगसम्म वैदिक चेतनाको उद्गम थलो,"जबजब मानवता अध्यात्मबाट विमुख हुँदै जान्छ, तबतब एक आध्यात्मिक जागरणको आवश्यकता महसुस हुन्छ। आजको यो भौतिक युगमा, जहाँ प्रविधिले जीवनलाई सहज बनाइरहेछ, त्यही प्रविधिको छायाँमा आध्यात्मिक र सांस्कृतिक चेतना विस्तारै हराउँदैछ। यस्तो परिवेशमा जून ११०, २०२५ मा भारतको अयोध्यामा आयोजित परमपूज्य महन्त श्री नृत्य गोपाल दासजी महाराजको ८७औं प्राकट्य दिवसको अवसरमा सम्पन्न भएको महान् आध्यात्मिक महोत्सव एउटा नयाँ युगको प्रारम्भ जस्तै भएको छ। नेपालको ऐतिहासिक सहभागिता : आध्यात्मिक सम्बन्धको पुनर्जागरण यस दिव्य कार्यक्रममा भारतका मुख्यमन्त्री आदित्यनाथ योगी, मन्त्रीहरू, प्रतिष्ठित महात्माहरू र लाखौं श्रद्धालुको उपस्थितिसँगै नेपालबाट एक हजारभन्दा बढी श्रद्धालु, वरिष्ठ नेताहरू, पूर्वसचिव, सुरक्षा प्रमुख, उद्योगी, अमेरिका, क्यानडा, युरोपस्थित नेपाली श्रद्धालु तथा भक्तजन, सञ्चारकर्मीलगायतको ऐतिहासिक सहभागिताले नेपाल र अयोध्याबीचको सनातन आध्यात्मिक सम्बन्धलाई अति स्मरण योग्य तथा पुन: बलियो बनायो। विशेष महत्त्वको कुरा के थियो भने नेपालका समाधि सिद्ध त्रिदण्डी स्वामी, तारकब्रह्म पीठाधीश, अनन्त श्रीविभूषित, जगद्गुरु श्री रामानन्दाचार्य, स्वामी रामकृष्णाचार्य, महायोगी सिद्ध बाबाको रथयात्रा, जसमा हजारौं भक्तजन र नेपाली श्रद्धालुहरू सहभागी थिए। रथयात्राको दौरान अयोध्याको दुई किलोमिटर लामो सडक श्रद्धाभावमा डुबेको थियो। नेपाल अब केवल सगरमाथाको देश होइन : महायोगको देश पनि हो जसरी संसारले नेपाललाई संसारकै सर्वोच्च शिखर सगरमाथाका कारण चिन्यो। अब समय आएको छ कि नेपाललाई अर्को अद्वितीय आध्यात्मिक सम्पदा हिमालयन सिद्ध महायोग अर्थात् सुरत शब्दयोगका कारण पनि विश्वले चिन्न सकोस्। महायोग भनेको केवल योगको पद्धति होइन, यो आत्मसाक्षात्कार र चैतन्य बोधको मार्ग हो, जसलाई महायोगी सिद्धबाबाले आफ्नो घोर साधना तथा तपस्याबाट लुप्त हुँदै गएको धार्मिक तथा सांस्कृतिक सम्पदाको धरोहरको रूपमा रहेको महायोग अथवा सुरत शब्दयोग नेपालबाटै पुनर्जागृत गर्नु भएको हो। सद्गुरुदेवको अमृतवाणी र वेदपुराणका प्रमाणहरूमा नेपालको महिमा : यस महोत्सवको विशेष आकर्षण थियो, सद्गुरुदेव महायोगी सिद्धबाबाको सत्सँग। जसमा वेद, उपनिषद्, रामायण, स्कन्द पुराणलगायतका प्रमाणहरू प्रस्तुत गर्दै उहाँले घोषणा गर्नुभयो। नेपाल केवल भौगोलिक राष्ट्र होइन, यो वैदिक युगदेखि नै तपोभूमि, देवभूमि हो। पशुपतिनाथ, मुक्तिनाथ, जनकपुरधाम, बराहक्षेत्र, रामधुनी, हलेसी महादेव, दन्तकाली, दक्षिणकाली, बडीमालिका, गोसाइँकुण्ड, दामोदरकुण्ड, लुम्बिनी, देवघाट, गण्डकी नदीको किनारमा रहेको त्रिवेणीघाट वाल्मीकि आ श्रम तथा लवकुश क्षेत्र, लुम्बिनी, त्रिशूली र कौशिकी नदीजस्ता अनगिन्ती तीर्थस्थल र थुप्रै पवित्र नदीनाला छन्। यहीँ भगवान् शंकरले तपस्या गर्नुभयो। यहीँ महर्षिहरूले वैदिक ज्ञान सम्प्रेषण गरे र यहीँबाट मोक्षको मार्ग आरम्भ भएको हो। यो वाणी केवल भक्तहरूलाई भावविभोर बनाउने कुरा थिएन, यसले नेपालको वैदिक स्थान महत्त्वलाई विश्वभर उजागर गर्ने ऐतिहासिक अवसर प्रदान गर्यो। राम प्राप्तिका लागि शिव आराधना : पशुपतिनाथको विशेषता सत्सङ्गको अर्को महत्त्वपूर्ण शिक्षामा भगवान् रामलाई प्राप्त गर्नुपूर्व भगवान् शिवको कृपा प्राप्त गर्नुपर्ने र त्यसका लागि शिवको साक्षात् स्थान पशुपतिनाथ दर्शन आवश्यक रहेको कुरा सत्सङ्गको सन्दर्भमा व्याख्या गरियो। यो शिक्षाले भारतका करोडौं सनातनीहरूमा नेपालप्रतिको आकर्षण बढाएको देखियो। धार्मिक पर्यटन : आध्यात्मिक राष्ट्र निर्माणको आधार यस्ता आध्यात्मिक कार्यक्रमहरूले केवल धार्मिक ऊर्जा जागृत गर्दैनन्, राष्ट्र निर्माणमा आर्थिक समृद्धिको मार्ग पनि खोल्छन्। आजको दिनमा यदि हामीले नेपालका तीर्थस्थलहरूको संरक्षण, प्रचार र व्यवस्थित व्यवस्थापन गर्न सक्यौं भने नेपाल वैश्विक धार्मिक पर्यटनको केन्द्र बन्ने सुनिश्चित छ। तर यसका लागि केही प्रमुख चुनौतीहरू छन्। जस्तै, तीर्थस्थलसम्म पुग्न आवश्यक पूर्वाधारको विकास, भूकम्पप्रभावित सम्पदाहरूको शीघ्र मर्मत, धार्मिक पर्यटनको व्यवस्थित र दिगो नीति निर्माण, स्थानीय समुदायको सहभागिता सुनिश्चित गर्ने समावेशी कार्यक्रमहरू लगायत भारतीय धार्मिक पर्यटकहरूलाई नेपालमा सहज तथा सुलभ व्यवस्था आदि। यी क्षेत्रलाई सुदृढ गर्दै जान सकेमात्र धार्मिक पर्यटनले राष्ट्रको अर्थतन्त्रलाई टेवा दिने र वैदिक संस्कृति संरक्षणको माध्यम बन्न सक्छ। सगरमाथा र महायोगको देश नव नेपालको पहिचान : आज, नेपालसँग संसारलाई दिने दुई अनुपम निधि छन्, प्राकृतिक सर्वोच्चता (सगरमाथा) र आध्यात्मिक सर्वोच्चता (महायोग)। एउटा शारीरिक शिखर हो, अर्को आत्मिक शिखर। यो युग हामी नेपालीका लागि नेपाललाई विश्वको आध्यात्मिक राजधानी बनाउने युग हो। सद्गुरुदेव महायोगी सिद्धबाबाको अमृतवाणीमार्फत उद्घोष भएको छ, नेपाल तपोभूमि हो। नेपाल देवभूमि हो। नेपाल मोक्ष प्राप्तिको मूलद्वार हो। अब हामी सबै नेपालीको कर्तव्य हो, यस अमूल्य वैदिक परम्पराको रक्षा, संरक्षण र प्रवर्द्धन गर्दै नेपाललाई आध्यात्मिक जागरणको केन्द्र बनाउने। यही हो, राष्ट्र निर्माणको वैदिक मार्ग, यही हो समृद्ध नेपालको आध्यात्मिक आधार। श्रेष्ठ, पूर्वसशस्त्र प्रहरी महानिरीक्षक हुन्।"
चितवन राइनोजले गर्यो रिटेन र रिलिज खेलाडीको नाम सार्वजनिक,"काठमाडौं : नेपाल प्रिमियर लिग (एनपीएल)को दोस्रो सिजनका लागि चितवन राइनोजले आफ्नो रिटेन र रिलिज खेलाडीको नाम सार्वजनिक गरेको छ। सोमबार चितवन राइनोजले ६ खेलाडी रिटेन र ६ खेलाडीलाई रिलिज गरेको जनाएको हो। रिटेन हुनेमा मार्की खेलाडी कुशल मल्लसहित रिजन ढकाल, कमलसिंह ऐरी, दीपक बोहरा, अमरसिंह रौटेला र गौतम केसी छन्। यस्तै रिलिज हुने खेलाडीमा शरद भेषवाकर, दिपेश श्रेष्ठ, बिपिन रावल, सन्तोष कार्की, रञ्जीत कुमार र सलाउद्दिन खान छन्। यसअघि सुदूरपश्चिम रोयल्सले रिटेन र रिलिज खेलाडीको नाम सार्वजनिक गरेको थियो।"
"भारतइङ्ल्यान्ड टेस्ट शृङ्खला : ऋषभ पन्तले बनाए शतक, तोडे धेरै रेकर्ड",काठमाडौं : टेस्ट म्याचको चौथो दिन सोमबार भारतको दोस्रो इनिङमा ऋषभ पन्तले शानदार शतक बनाए। पन्तको यो शतक ऐतिहासिक शतक हो। खेलमा पन्तको यो दोस्रो शतक हो। उनले पहिलो इनिङमा पनि शतक बनाएका थिए। टेस्टमा उनको यो आठौं शतक हो। योसँगै उनी इङ्गल्याण्डमा टेस्टको दुवै इनिङमा शतक बनाउने दोस्रो भारतीय ब्याट्सम्यान बनेका छन्। उनीभन्दा पहिले भारतका पूर्व कप्तान मोहम्मद अजहरुद्दीनले यो उपलब्धि हासिल गरेका थिए। सचिन तेन्दुलकर र राहुल द्रविड जस्ता महान ब्याट्सम्यानले पनि इङ्गल्याण्डमा गर्न नसकेको पन्तले आफ्नो दोस्रो भ्रमणमा पूरा गरे। पन्त इङ्गल्याण्डमा टेस्टको दुवै इनिङमा शतक बनाउने पहिलो भारतीय विकेटकिपर बनेका छन्। उनी टेस्टको दुवै इनिङमा शतक बनाउने दोस्रो विकेटकिपर पनि हुन्। उनीभन्दा पहिले जिम्बाब्वेका एन्डी फ्लावरले यो उपलब्धि हासिल गरेका थिए। फ्लावरले २००१ मा दक्षिण अफ्रिकाविरुद्ध यो काम गरेका थिए। विराटरोहित बराबरी पुगे योसँगै पन्त विराट कोहली र रोहित शर्माको स्तरमा पुगेका छन्। उनीहरू टेस्टको दुवै इनिङमा शतक बनाउनेको सूचीमा छन्। विराट र रोहित दुवैले एकएक पटक यो काम गरेका छन्। सुनील गावस्करले तीन पटक र राहुल द्रविडले दुई पटक यो काम गरेका छन्। दुवैले इङ्गल्याण्डमा यो काम गरेका थिएनन्। तर पन्तले यो काम गरेका थिए।
एएफसी महिला एसियन कप छनोट खेल्ने राम्रो मौका,"काठमाडौं : एएफसी महिला एसियन कप छनोट खेल्न जाने नेपाली महिला टोलीको बिदाइ सम्पन्न भएको छ। अखिल नेपाल फुटबल संघ(एन्फा)ले एक कार्यक्रमको आयोजना गरी टिमको बिदाइ गरेको हो। यसपाली टिममा एक जना नयाँ अनुहार थपिएको छ। टिममा एपिएफबाट घरेलु फुटबल खेलिरहेकी डिफेन्डर प्रतीक्षा चौधरीले सिनियर टिममा स्थान बनाएकी छिन्। महिला एसियन कप छनोटमा नेपाल समूह 'एफ'मा छ। यस समूहमा उज्वेकिस्तान, लाओस र श्रीलंका छन्। नेपालले जुन २९ मा पहिलो खेल लाओससँग खेल्नेछ। दोस्रो खेल जुलाई २ मा श्रीलंकासँग र जुलाई ५ मा समूह चरणको अन्तिम खेल घरेलु टिम उज्वेकिस्तानसँग खेल्नेछ। समूह विजेता बन्ने टिम अर्को वर्ष अष्ट्रेलियामा हुने एएफसी महिला एसिया कपमा छनोट हुनेछ। नेपालले सन् २०२२ मा भारतमा भएको महिला एसियन कपको छनोट चरण पार गर्न सकेको थिएन। नेपाली महिला टिमले हालसम्म सन् १९८६, १९८९ र १९९९ मा एसिया कप खेलेको छ। नेपाल २६ वर्षपछि एसियन कप खेल्ने लक्ष्यसहित मंगलबार राती साढे ११ मा उज्वेकिस्तान उड्नेछ। नेपाल टिमकी कप्तान एन्जिला तुम्बापो सुब्बा भन्छिन्, 'राम्रो मौका छ। ४ वर्षपछि खेल्न सकिन्छ कि सकिँदैन । हामी यो पाली उत्कृष्ट दिएर एसियन कप खेल्नेमा विश्वास छ।' प्याट्रिक डे वाइल्डले आफूलाई जित्ने इच्छा रहेको बताए। उनले भने,'हामी जित्न चाहन्छौँ। हामी अन्तिमसम्म लडेर भए पनि जित्ने कोसिस गर्नेछौं। ' नेपाली टिमकी फर्वाड सावित्रा भण्डारी भन्छिन्,'हाम्रो लागि विश्वकप जस्तै हो। हामी यो प्रतियोगिता उत्साहित छौँ।' नेपाली टोली: गोलकिपर: अञ्जिला तुम्बापो सुब्बा, अञ्जना राना मगर र उषा नाथ डिफेन्डर : गीता राना, निशा ठोकर, समीक्षा घिमिरे, मनमाया दमाई, प्रतीक्षा चौधरी, विमला विक, पूजा राना, अमृता जैशी मिडफिल्डर : विमला चौधरी, अनिता बस्नेत, रेनुका नगरकोटी, प्रीति राई, सरु लिम्बु, सबिता राना मगर, सरस्वती हमाल फरवार्ड: साबित्रा भण्डारी, रश्मी कुमारी घिसिङ, चन्द्रा भण्डारी, अनिता केसी, रेखा पौडेल"
"नेताका प्रतिष्ठानलाई छ्यापछ्याप्ती बजेट, संघहरूलाई प्रतियोगिता गर्नै सास्ती","काठमाडौं : नेपाली खेलकुदमा विभिन्न राजनीतिक दलका नेताको नाममा स्थापना गरिएका प्रतिष्ठानमार्फत कार्यक्रम सञ्चालन हुँदै आएका छन्। एक हिसाबले यस्ता कार्यक्रमले खेलकुदलाई सक्रिय बनाउन भूमिका खेलेका छन्। तर, नेताको नाममा खोलिएका प्रतिष्ठानलाई सरकारी ढुकुटीबाट रकम विनियोजन गरिनु कत्तिको औचित्यपूर्ण छ? यसले सरकार तथा राष्ट्रिय खेलकुद परिषद् मातहतका खेल संघहरूलाई सकारात्मक असर पुर्यायो कि नकारात्मक? यतिखेर खेलकुद क्षेत्रमै यस्तै प्रश्न उठेका छन्। हालै मात्र भलिबलमा प्रचण्ड कप महिला भलिबल प्रतियोगिता थपिएको छ। त्यसपछि नेपाल खेलकुद महासंघ (नेकोस) द्वारा आयोजित महिला भलिबल प्रतियोगिता र गणेशमान सिंह बक्सिङ प्रतियोगिता हुँदैछन्। यस्ता पार्टीगत कार्यक्रमहरूको सूचीमा शेरबहादुर देउवा नाममा सभापति कप फुटबल प्रतियोगिता र प्रधानमन्त्रीसमेत रहेका नेकपा एमाले अध्यक्ष केपी शर्मा ओलीको नाममा 'केपी ओली कप'जस्ता प्रतियोगिता पनि पर्छन्। यी कार्यक्रम नेताहरूले आफ्नो जनप्रियता बढाउन खेलकुदलाई प्रयोग गरिरहेको भन्ने आलोचना पनि भइरहेको छ। चर्चामा रहेका खेलहरूले त प्रायोजन र टिकटबाट पनि कमाउँछन्। ६१ वटा संघमध्ये ५० बढीले सरकारी बजेटको मुख ताकिरहेका हुन्छन्। एथलेटिक्स, जुडो केही उदाहरण हुन सक्छन्। नेपालमा क्रिकेट, फुटबल, भलिबल र मार्सल आर्टमा कराते र तेक्वान्दो बाहेकअन्य संघहरू खासै चर्चामा आउँदैनन्। खेलाडीले पदक ल्याएपछि मात्रै ती खेलको चर्चा हुन्छ। क्रिकेटलाई अन्तर्राष्ट्रिय क्रिकेट काउन्सिल (आइसीसी), एसियन क्रिकेट काउन्सिल (एसीसी)जस्ता अन्तर्राष्ट्रिय स्तरबाट पनि बजेट आउँछ। फुटबल अहिलेको अवस्थामा आर्थिक हिसाबमा सम्पन्न संघ हो। भलिबलमा पनि प्रायोजन र टिकट राम्रै बिक्री हुने गर्छ। त्यही भएर होला बजेटविहीन संघका खेलाडीले अन्तर्राष्ट्रिय प्रतियोगिता खेल्न आफ्नै गोजीको पैसा तिर्ने गर्छन्। पूर्व युवा तथा खेलकुद मन्त्री विराजभक्त श्रेष्ठले नैतिक जिम्मेवारी बहन नगर्दा यस्ता क्रियाकलाप भइरहेको बताए। 'यो विषय नीतिगत भन्दा पनि नैतिक जिम्मेवारीको हो। बजेट प्रदेश वा स्थानीय सरकारमार्फत विनियोजन भएको भए बढी उपयुक्त हुन्थ्यो,' उनले भने। उनले मन्त्री पद सम्हालेको १०० दिनभित्रै पार्टीगत कार्यक्रमको बजेट कटौती गर्ने निर्णय लिएका थिए। 'व्यक्तिगत वा पार्टीको नाममा स्थापित प्रतिष्ठानहरूले आफ्नै स्रोतबाट बजेट जुटाउनु उपयुक्त हुन्छ। यदि संघ र प्रदेश सरकारलाई खेलकुद शीर्षकमा बढी बजेट दिइएको भए, समग्र खेलकुद विकासमा टेवा पुग्थ्यो,' उनले भने। हालको बजेटमा शहरी विकास मन्त्री प्रकाशमान सिंहका पिता गणेशमान सिंह स्मृति प्रतिष्ठानलाई ५० लाख र आमा मंगला देवी सिंह प्रतिष्ठानमार्फत हुने राष्ट्रिय भलिबल प्रतियोगिताका लागि १० लाख छुट्याइएको छ। त्यस्तै मदन भण्डारी स्मृति स्पोर्ट्स एकेडेमीलाई १ करोड, गिरिजाप्रसाद स्पोर्ट्स प्रतिष्ठानलाई ५० लाख, विपी कोइराला स्पोर्ट्स एकेडेमीलाई पनि ५० लाख विनियोजन गरिएको छ। व्यक्तिको नाममा स्थापना गरिएका प्रतिष्ठानहरूलाई मात्र २ करोड ६० लाखभन्दा बढी संघीय बजेट छुट्याइएको छ। राष्ट्रिय खेलकुद परिषद् (राखेप) का सदस्य सचिव टंकलाल घिसिङ पनि बजेट वितरणप्रति सन्तुष्ट छैनन्। उनले भने, 'हामीसँग राष्ट्रिय टिमको तयारी गर्नेसम्मको पर्याप्त बजेट छैन। संघहरूलाई नै हामीले पूरा बजेट दिन सकेका छैनौं।' टेबल टेनिस संघको उदाहरण लिँदा, यसपटक यु१९ एसियाली जुनियर टेबल टेनिस प्रतियोगितामा नेपालबाट जम्मा ३ खेलाडीमात्र संघले पठाउनसक्ने भएको छ। बाँकीले आफ्नै खर्चमा जानुपर्ने अवस्था छ। 'व्यक्तिको नाममा जानुभन्दा संघहरूलाई बजेट दिने हो भने त्यो दीर्घकालीन रूपमा लाभदायक हुन्छ,' टेबल टेनिस संघका एक पदाधिकारीले भने। राष्ट्रिय टेबल टेनिस संघलाई राष्ट्रिय प्रतियोगिता गर्न वर्षभरिका लागि मात्र २० लाख छुट्याइएको छ। प्रतिष्ठानलाई भने एउटा प्रतियोगिता आयोजनाका लागि १० लाखसम्म छुट्याइएको उनको आरोप छ। कर्भड हल निर्माणका लागि सरकारले दिएको ३ करोड र काभा प्रतियोगिता आयोजनाका लागि १ करोड बजेट परेपछि भलिबल संघका अध्यक्ष जितेन्द्रबहादुर चन्द खुसी छन्। 'हामीलाई संघको पूर्वाधार र प्रतियोगिता आयोजना गर्न बजेट छुट्याइएकोमा सन्तुष्ट छु,' उनले भने। तर, प्रतिष्ठानलाई छुट्याइएको बजेटबारे उनले टिप्पणी गर्न चाहेनन्। संघहरूको नेतृत्वमा समेत पार्टीका व्यक्ति बसेका कारण प्रतिष्ठानको बजेटबारे खुला रूपमा प्रश्न उठाउन सक्दैनन्। तर, बजेट नपाएको गुनासो भने अवश्य गर्छन्। सरकारले यस वर्ष खेलकुद मन्त्रालयलाई अहिलेसम्मकै उच्च बजेट विनियोजन गरे पनि त्यसको ठूलो हिस्सा नेताका नाममा सञ्चालित प्रतिष्ठानमा केन्द्रित भएको देखिन्छ। यसले राज्य स्रोतको उपयोग, नीति निर्माण र प्राथमिकताको सन्तुलनमा गम्भीर प्रश्न उठाएको विश्लेषकहरुको भनाइ छ।"
ओमान क्रिकेटले विश्वकपमा सहभागी खेलाडीलाई बाँकी पुरस्कार दिने,काठमाडौं : ओमान क्रिकेट बोर्डले २०२४ टी२० विश्वकपमा सहभागी आफ्नो पुरुष टोलीका खेलाडीलाई बाँकी रहेको पुरस्कार राशि भुक्तानी गर्ने सहमति जनाएको छ। सोमबार सार्वजनिक गरेको एक वक्तव्यमा बोर्डले कुल २ लाख २५ हजार अमेरिकी डलरको राशि खेलाडी र सपोर्ट स्टाफलाई सन् २०२५ को जुलाई महिनासम्म वितरण गरिने जनाएको हो। अमेरिका र क्यारेबियनमा सन् २०२४ को जून महिनामा सम्पन्न प्रतियोगितापछि एक वर्ष बितिसक्दा पनि ओमानका खेलाडीले पुरस्कार राशि पाएका थिएनन्। अन्तर्राष्ट्रिय क्रिकेट परिषद् (आइसिसी)सँग सदस्य बोर्डद्वारा गरिने सम्झौताअनुसार पुरस्कार राशि पाएको २१ दिनभित्रै खेलाडीलाई वितरण गर्नुपर्ने हुन्छ। आइसिसीले ओमान क्रिकेटलाई समयमै पुरस्कार राशि पठाएको पुष्टि गरेको थियो। तर ओमान क्रिकेटले आफ्नो वक्तव्यमा ढिलाइ प्रक्रियागतभएको र यस्ता ठुला प्रतियोगितापछि आइसिसीबाट आवश्यक आधिकारिक पुष्टि प्राप्त भएपछि मात्र वितरण प्रक्रिया अघि बढ्ने दाबी गरेको छ। खेलाडीले प्रतियोगिता समाप्त भएपछि नै रकम नपाएकोबारे आवाज उठाएका थिए। उनीहरूले अक्टोबरमा आयोजित इमर्जिङ टिम्स एसिया कपको अघिल्लो दिन सामूहिक विरोध स्वरूप खेल्न अस्वीकार गर्ने चेतावनी दिएपछि समस्या अझ गम्भीर बनेको थियो। त्यसपछि ओमान क्रिकेटले १५ सदस्यीय टोलीका ११ खेलाडीको केन्द्रीय अनुबन्ध निलम्बन गरेको थियो। तीमध्ये केही खेलाडीले ओमान छाडेका छन्। क्यानडा र नेपालका खेलाडीबाट जानकारी पाएपछि ओमानका खेलाडीले विश्व क्रिकेट खेलाडी संघसँग सहयोग मागेका थिए। ओमान क्रिकेटले अब यस्ता घटना दोहोरिन नदिन र पुरस्कार राशिबारे स्पष्ट जानकारी दिन एक आन्तरिक समिति गठन गरेको जनाएको छ।
"नेप्से परिसूचक सामान्य अंकले बढ्यो, कारोबार रकममा गिरावट","काठमाडौं : सेयर कारोबार मापक नेप्से परिसूचक आज सामान्य अंकले बढेर बन्द भएको छ। परिसूचक ४७८ अंकले बढेर २६००७६ विन्दुमा उक्लिएको छ। अघिल्लो कारोबार दिन आइतबार नेप्से परिसूचक ३२९३ अंकले घटेर २५९५९७ विन्दुमा झरेको थियो। नेप्से परिसूचक सामान्य अंकले बढेपनि कारोबार रकम भने आइतबारको तुलनामा घटेको छ। यसदिन ३२५ स्क्रिप्सको १ करोड ७५ लाख ८७ हजार ३६ कित्ता सेयर ६ अर्ब ४७ करोड १९ लाख ५२ हजार ६७८ रुपैयाँमा खरिदबिक्री भए। आइतबार ९ अर्ब माथिको सेयर किनबेच भएको थियो। आज कुनै पनि कम्पनीको सेयर सकारात्मक सर्किट लेभलमा कारोबार हुन सकेन। जोशी हाइड्रोपावर डेभलपमेन्टको शेयर सर्वाधिक ९९८ प्रतिशतले बढ्दा पञ्चकन्या माइ हाइड्रोपावरको ९४२ प्रतिशतले बढ्यो। गुराँस लघुवित्त वित्तीय संस्थाका लगानीकर्ताले भने सर्वाधिक गुमाए। सो कम्पनीको सेयर १० प्रतिशतले घट्यो। राधी विद्युत ५२ करोड १८ लाख मूल्य बराबरको सेयर कारोबार गरी शीर्षस्थानमा रह्यो। यसैगरी नगदी ग्रुपले ३३ करोडको सेयर कारोबार गर्दा सानिमा माइ हाइड्रोपावरले २८ करोड र हिमालयन पावरले २६ करोड मूल्य बराबरको सेयर कारोबार गरे। कारोबारमा आएकामध्ये १२३ स्टक्सको मूल्य बढ्दा १२४ वटाको घट्यो। १ स्टकको मूल्य भने स्थिर रह्यो। सातवटा समूहको उपसूचक बढ्दा बाँकीको घट्यो। ट्रेडिङ समूहको उपसूचक सर्वाधिक २२० प्रतिशतले बढ्दा बैंकिङ,फाइनान्स,होटल्स एण्ड टुरिजम,हाइड्रोपावर, इन्भेस्टमेन्ट,माइक्रो फाइनान्सको सेयर ०९० प्रतिशतसम्म बढ्यो।"
"वीरगन्ज महानगरको बजेट बढ्यो, पर्यटन, शिक्षा र स्वास्थ्य प्राथमिकतामा","वीरगन्ज : वीरगन्ज महानगरपालिकाले आगामी आर्थिक वर्ष २०८२०८३ का लागि तीन अर्ब २२ करोड ४८ लाख ४९ हजार रुपैयाँको अनुमानित बजेट ल्याएको छ। सोमबार आयोजित वीरगन्ज महानगरपालिकाको नगरसभाको १७ औँ अधिवेशनमा महानगरका उपमेयर इम्तियाज आलमले आगामी आर्थिक वर्षका लागि तीन अर्ब २२ करोड ४८ लाख ४९ हजार रुपैयाँको अनुमानित आयव्ययसहितको बजेट प्रस्तुत गरेका हुन्। वीरगन्ज महानगरले आगामी आर्थिक वर्षका लागि चालु आर्थिक वर्षको भन्दा झण्डै ३३ करोड बढी बजेट ल्याएको छ। चालु आर्थिक वर्षका लागि वीरगन्ज महानगरको बजेट २ अर्ब ८९ करोड ४८ लाख १७ हजार रुपैयाँको थियो । आगामी आर्थिक वर्षको बजेटमा चालू खर्चतर्फ दुई अर्ब २६ करोड ५० लाख ४९ हजार अर्थात् कूल बजेटको ७०२४ प्रतिशत, पुँजीगत खर्चतर्फ ९२ करोड ३४ लाख अर्थात् कूल बजेटको २८६४ प्रतिशत र वित्तीय व्यवस्थापनतर्फ तीन करोड ६४ लाख अर्थात् ११२ प्रतिशत रहेको उल्लेख छ। आगामी आर्थिक वर्षको बजेटमा अनुमानित खर्च व्यहोर्ने स्रोतहरुमा आन्तरिक राजश्वबाट एक अर्ब १५ करोड, संघीय अन्तर सरकारी वित्तीय हस्तान्तरणबाट एक अर्ब ३७ करोड ३० लाख, संघीय राजश्व बाँडफाँटबाट २३ करोड ७८ लाख, प्रदेश अन्तर सरकारी वित्तीय हस्तान्तरणबाट पाँच करोड २८८ हजार, प्रदेश राजस्व बाँडफाँटबाट एक करोड ६७ लाख १३ हजार, घरजग्गा रजिष्ट्रेशन शुल्क बापत २५ करोड र नगद मौज्दाबाट १५ करोड व्यहोरिने उपमेयर आलमले बताए। नगरसभामा बजेट प्रस्तुत गर्दै उपमेयर आलमले आगामी आर्थिक वर्षको बजेटमा शिक्षा, स्वास्थ्य, कृषि, पर्यटन, सरसफाइ, वातावरण संरक्षण, गुणस्तरीय भौतिक पूर्वाधार र डिजिटलमैत्री सेवा प्रवाहलाई का प्राथमिकतामा राखिएको बताए। त्यसअघि नगरसभामा महानगरका मेयर राजेशमान सिंहले आगामी आर्थिक वर्षका लागि नीति तथा कार्यक्रम प्रस्तुत गरेका थिए। वीरगन्ज महानगरपालिकाको नीति तथा कार्यक्रममा वीरगन्जको पर्यटन प्रवर्द्धन गर्ने केही महत्वकांक्षी योजनाहरुपनि समावेश गरिएका छन्।"
