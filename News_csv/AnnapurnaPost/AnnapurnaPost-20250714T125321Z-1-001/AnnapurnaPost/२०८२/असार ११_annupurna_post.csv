शीर्षक,विवरण
तिलेश्वर महालिंगभित्रको रहस्य,"सृष्टिको उषाकालदेखिकै देश हो, हाम्रो नेपाल। ललितपुरको तिलेश्वर शिवमन्दिर फुल्चोकी डाँडो गुप्तेश्वरको वायव्यतिर रहेको छ। यो ललितपुरको लेलेमा छ। शिलाको गारो, तीनतिर झ्याल, ढलौटको गजुर, पश्चिम फर्केको यस मन्दिरभित्र शिवलिंग छ। नजिकै मन : श्री गंगा, उत्तरमा सरस्वती गंगा, मन्दिरपूर्व सर्प आदि प्राकृतिक वनवाटिकाले भरिपूर्ण छ। जहाँ माघेसंक्रान्तिमा विशेष मेला लाग्ने गर्छ। विरूपाक्षले माघकृष्ण एकादशीका दिन व्रत बसी दीपदान, जाग्राम गरी व्रत पारायण गरेका थिए। सिन्धुलीको कुशेश्वर र त्यसपछि एक दर्जन मठमन्दिर दर्शन गराएर नेमुनिले उनलाई यहाँको दर्शन गराएका हुन्। पशुपतिको रुद्रगारेश्वर दर्शनपछि विरूपाक्ष आर्यघाटको सालिकमा रहेको र हाल पनि उनको अर्धकदको सालिक वागमती नदीको तट पशुपति मन्दिर पूर्वतिर तलको भागमा छ। स मन : श्री महातीर्थे सस्नो भक्त्या विरूपदृक्। तिलेश्वरं समानच्र्य पञ्चोपचारकैर्मुदा।। नेमुनि विरूपाक्षलाई भन्नुहुन्छ : एकपल्ट अंगीरा ऋषिका पुत्र देवगुरु वृहस्पतिलाई शिवजीकोे तप गर्ने इच्छा भयो। माघेसंक्रान्तिका दिन तीर्थयात्राको क्रममा मुकुन्द पर्वत, मन : श्रीतीर्थमा आएर स्नान गरेर तिलको थुप्रो बनाएर उनले विधि र भक्तिपूर्वक शिवको आराधना गरे। सिद्धरसा नदीको जल श्री शिवस्वरूप मानी तिलको पहाडमा अर्पण गरे। वैदिक मन्त्रका साथ जलधारासहित अखण्ड र अविरल रुद्राभिषेक पाठ गरे। तीन दिनपछि महादेवले काली शक्तिका साथ दर्शन दिनुभयो। महादेवको घोर रूप थियो, हातमा ठूलो त्रिशूल, डमरु, खप्पर, मुण्डमाला, दक्षिणामूर्ति स्वरूप, एक मुख, चार हात, त्रिनेत्र, सर्पको जनै लगाएका, आकाशको जस्तो तेज देखिने। यस्ता महादेव थिए भने सँगै महादेवी घोररूपा, गहनाले सजिएकी, त्रिनेत्र भएकी, झाँक्रा फिँजाएकी, दुई हातकी, मुण्डमालाधारी, कालस्वरूपा कालीले पनि त्यहीँ दर्शन दिइन्। तिलको थुप्रोबाटै श्रीशिव प्रकट हुनु भएको थियो। वृहस्पतिलाई शिवले दर्शन दिँदै भन्नुभयो, तिमी यहाँ बसेर सरस्वतीको आह्वान गर, अहिले सरस्वती शुक्राचार्यसँग छन्, उनी पात लिएर पानीको रूप लिई यहाँ आउँछिन्, तिमीले उनलाई अञ्जुलीमा लिएर पिइदिनू, तिम्रो वाकसद्धि हुनेछ, देवतासहित सबैले तिमीलाई गुरु मान्नेछन्, सरस्वती कुण्डका रूपमा आएकीले यहाँको कुण्डलाई सरस्वती कुण्ड भनिनेछ। तिलको थुप्रो शिवलिंग भयो। यसो भनेर शिव पनि त्यसैमा अन्तरध्यान हुनुभयो। वृहस्पतिले मनोमतीमा स्नान गरेर सरस्वतीको आह्वान गरे। आफूसँग रहेकी सरस्वती आपूबाट छुट्टिन लागेको देखेर शुक्राचार्यले श्राप दिँदै भने, तिमी स्थिर थियौ, चञ्चला हुन लाग्यौ, अबदेखि नदी भएर बग्नू। सरस्वती पनि रिसाइन्, आफू जल भई बग्नुअघि श्राप गरिन्, हे शुक्र तिमी पनि जल बूँद भइरहनू। जलस्वरूप सरस्वती कुण्ड बन्यो, शिवजीको नाम तिलेश्वर रह्यो। वृहस्पतिले मनमनै आह्वान गरिएकीले नदीको नाम मन : श्री रह्यो। दश गंगा समानको शक्ति रह्यो त्यहाँ। तिलेश्वर नजिकको कुण्ड रुद्रकुण्डको नामले प्रसिद्धि पायो। शुक्राचार्य जलबूँद भई बग्न थाले। वृहस्पतिले दाहिने हातको आधा अञ्जुलीले जल पान गरे। जलस्वरूपा सरस्वतीको अनुनय विनय प्रार्थना पनि गरे। वाकसद्धि प्रदान गर्ने रसरूप महासरस्वतीलाई भारती, ब्राह्मी नामले पुकार गरे। यति गरेपछि वृहस्पति सम्पूर्ण शास्त्रका ज्ञाता बने, महान् कवि, विद्वान् तीक्ष्ण स्मृति शक्तिका बने। शक्तिवान् बनेका वृहस्पतिले आकाशतिर हेरेर शुक्राचार्यलाई सम्बोधन गर्दै भने, हे शुक्राचार्य तिमी रिसाएर सरस्वतीलाई श्राप गर्यौ। मेरै अगाडि यस्तो देख्नु परेकाले तिमीलाई पनि म श्राप दिन्छु। सुन, आजैदेखि तिमी पनि पातलिएर प्राणीका गर्भमा रहने शुक्रकीट हुनू। शुक्राचार्य शुक्रकीट भए, प्राणीका गर्भमा शुक्रकीट भइरहने भए। उनले महादेवको तप गरे र महादेवकै अंगबाट अर्को जन्म लिए। शुक्रका नामबाट प्रसिद्धि पाई दैत्यहरूबाट पूजित भइरहे। वृहस्पतिले पुन : तिलेश्वर शिवको प्रार्थना गरे। फेरि शिवले आशीर्वाद दिनुभयो। वृहस्पति स्वर्गमा बस्ने देवताका महान् गुरु बने। सरस्वती पनि एक वर्षपछि पापामोचित भई सत्यलोक फर्किइन्। प्राचीन समयमा एक पापी, उलुक थियो। भक्षाभक्षको विचार नगर्ने, गम्यागम्यको पनि ख्याल नगर्ने, दूराचारी थियो, मातृगमनको दोष पनि थियो उसँग। मृत्युपछि, नरकभोग सकेर ऊ एक दुराचारी भई जन्मेछ। उसको शरीर मानिसको तर मुख गिद्धको जस्तो थियो। सबैले उसलाई गिज्याउन थाले, निन्दित भयो, एकदिन घरै छोडेर हिँड्यो। वनजंगल भट्कने क्रममा माघेसंक्रान्तिका दिन यहाँ आइपुग्यो। तिलेश्वर मन्दिरमा शिव आराधना भइरहेको देख्यो। रुद्राभिषेक विशेष शिवपूजा, पुष्पाञ्जलि भइरहेको देखेर तिर्खाले व्याकुल उसले त्यहीँको ज्ञानकुण्डमा गएर जलपान गर्यो। वनवाटिकाको फलफूल टिपेर नजिकै शिवसामु थुप्रो लगाई उसले खायो। यो सत्संग भएको कैलाशमा खबर पुगेछ र गजबक्र नामको विमान ल्याएर उसलाई शिवलोक लगिएछ। गिद्धमुखे ऊ अब सुमुख भई शिवगणमा सामेल भएछ। अज्ञानतामै शिवसामु सामग्रीसहित राखी नैवेद्य भोग लगाइएको प्रसंगले परम पवित्र बन्ने सौभाग्य पाएछ उसले। विद्याकी खानी सरस्वतीको दर्शन भन्दै अहिले पनि वसन्त पञ्चमीमा त्यहाँ जानेहरूको भीड देखिन्छ। पुरुषशुक्र र स्त्रीशोणितको संसर्गले मानव भ्रूण बन्नुअघि स्त्रीको रजसँग पुरुषको वीर्यको मिलन हुन्छ। नारी रजस्वला प्राकृत विधान ४ दिनदेखि १६ दिनसम्ममा जोर रात्रिको सम्भोगबाट पुत्र र बिजोर रात्रिको सम्भोगबाट पुत्रीको भ्रूण रहन्छ। शस्त्रले भनेको छ : युग्माषु रात्रिषु पुत्रोऽजायत स्त्रीयोऽग्माषु रात्रिषु। प्रवेश समय पानी बूँदको दशांशको एकांश बराबर स्त्रीउदरमा पविष्ट हुँदै पाँच दिनमा एक बूँद, दस दिनमा बयरको आकार, चार हप्तामा मांसशिरभाग, आठ हप्तामा हात, पाउ, अंगहरू र बाह्र हप्तामा स्त्री वा पुरुषको संकेत भई आमाको गर्भमा बालकको वृद्धि हुन्छ। दश मासपूर्णतामा सूतिका वायुका बलले बाहिर आउँछ। शुक्र स्वभावैले रसिक ग्रह र उनकै कारणबाट मानव देह निर्माणको क्रम शास्त्रले बताएको छ। ज्योतिषशास्त्रमा नौ ग्रहमध्ये वृहस्पतिलाई सौम्य, शुक्रलाई केही हदसम्म उच्छृंखल, मदिरासेवी, मंगललाई तापकारी पाप ग्रह, शनि, राहु, केतुलाई क्रूर र अशान्तिकारक भनिएको छ। मंगल, शनि, राहु, केतु र कष्टकारी ग्रहको अशुभस्थानका बेला मानिसको मृत्युको सम्भावना अधिक रहन्छ, दुर्घटनाबाटै पनि। पुराण, धर्मशास्त्र र ज्योतिष शास्त्रहरू हाम्रा आँखा हुन्, अध्ययन गर्ने जान्ने बानीले राम्रै गर्छ।"
मानवअधिकार संरक्षणमा सञ्चारमाध्यम,"पत्रकारिता सूचना सम्प्रेषणको साधनमात्र नभई सामाजिक रूपान्तरणको महत्त्वपूर्ण आधार पनि हो। पत्रकारिताले जनतालाई मानवअधिकारका विषयमा सचेत तुल्याउँछ र दमन वा अत्याचारविरुद्ध आवाज उठाउँछ। स्वतन्त्र र निष्पक्ष मिडियाले मात्र सही सूचना प्रवाह गर्न सक्छ, जसले मानवअधिकार संरक्षणमा सहयोग पुर्याउँछ। डिजिटल युगमा मिडियाले नयाँ चुनौती सामना गरिरहेछ। सामाजिक सञ्जालजस्ता माध्यमले जनतालाई सजिलो पहुँच उपलब्ध गराएको छ, तर गलत सूचना, घृणात्मक अभिव्यक्ति र निजी डाटा सुरक्षाको विषयमा चिन्ता पनि बढाएको छ। मिडियाको जिम्मेवारी र पारदर्शितालाई सुनिश्चित गर्दै यसको स्वतन्त्रता कायम राख्नुपर्छ। यसरी मात्र मिडियाले मानवअधिकारको संरक्षण र प्रवद्र्धनमा प्रभावकारी रूपमा कार्य गर्न सक्छ। नेपालमा पछिल्ला केही वर्षयता गैरकानुनी थुनाबन्दी र प्रहरी हिरासतमा यातना दिने अभ्यास गम्भीर मानवअधिकार उल्लंघनका रूपमा देखा परेको छ। संविधान, मुलुकी अपराधसंहिता र अन्तर्राष्ट्रिय सन्धिहरूले यस्ता क्रियाकलापलाई कडाइका साथ निषेध गरेका छन्। व्यवहारमा भने कार्यान्वयन कमजोर छ। यसले नागरिकको स्वतन्त्रता र मानवअधिकारमाथि प्रत्यक्ष प्रहार गरेको छ। सञ्चारमाध्यमहरूले गैरकानुनी थुनाबन्दीका घटना सार्वजनिक गरी जनचेतना अभिवृद्धि गर्ने र राज्य संयन्त्रको जवाफदेहितालाई बलियो बनाउने काम गर्छन्। जब सञ्चारमाध्यमले प्रहरी हिरासतमा शारीरिक एवं मानसिक यातना, जबरजस्ती बयान लिनेजस्ता अमानवीय व्यवहार उजागर गर्छन्, तब राज्यलाई कारबाही गर्न बाध्य तुल्याउँछ। पीडितका आवाजलाई राष्ट्रिय र अन्तर्राष्ट्रिय स्तरमा पुर्याएर प्रहरी तथा सुरक्षाकर्मीहरूको मनोमानी व्यवहारमाथि प्रश्न उठाउँछन्। यसले मानवअधिकार आयोग र नागरिक समाजको दबाबलाई समेत बलियो बनाउँछ। सञ्चारमाध्यमहरूले मानवअधिकार उल्लंघनका घटनालाई तथ्यमा आधारित अनुसन्धानात्मक रिपोर्टिङमार्फत प्रस्तुत गर्दा मात्रै होइन, पीडितको न्यायमा पहुँच र पुनस्र्थापनामा समेत सघाउ पुर्याउन सक्छन्। यस्ता समाचारले नागरिकलाई कानुनी अधिकारबारे सचेत तुल्याउँछन् र प्रहरी संयन्त्रमा सुधारको खाँचो औंल्याउँछन्। अत : सत्य, निष्पक्ष र जिम्मेवार पत्रकारिताले मात्र गैरकानुनी थुनाबन्दीजस्ता गम्भीर मानवअधिकार उल्लंघनका घटनाको अन्त्य सम्भव हुन्छ। सञ्चारमाध्यम र नागरिक समाजको साझा प्रयासले मात्र मानवअधिकारको रक्षा र लोकतन्त्रको जगेर्ना सम्भव हुन्छ। निरन्तर बढ्दै गैरकानुनी थुनाबन्दीका घटनाहरू : पछिल्ला पाँच वर्षमा नेपालमा गैरकानुनी थुनाबन्दीका घटनाहरू निरन्तर रूपमा बढ्दै गएको तथ्यांकले देखाउँछ। सन् २०१९ देखि २०२३ सम्मको अवधिमा इन्सेकका प्रतिवेदनहरूले गैरकानुनी थुनाबन्दीका घटना क्रमिक रूपमा ८० बाट ११७ पुगेको देखाउँछ। यो वृद्धिले सुरक्षा निकायहरूमा उत्तरदायित्वको अभाव र कानुनी प्रावधानहरूको कमजोर कार्यान्वयनको संकेत गर्छ। यातना र दुर्व्यवहारका घटना पनि प्रहरी हिरासतमा बढेको पाइन्छ, यसले नेपालमा मानवअधिकारको अवस्था गम्भीर चुनौतीको रूपमा रहेको पुष्टि गर्छ। एड्भोकेसी फोरम नेपालका प्रतिवेदनहरूले प्रहरी हिरासतमा विशेष रूपमा किशोर र महिलाहरूलाई उच्च दरमा यातना र दुर्व्यवहारको सामना गर्नु परेको देखाएका छन्। सन् २०२० मा १,००५ थुनुवामध्ये १९८ प्रतिशतले यातना अनुभव गरेको बताएका थिए। सन् २०२३ मा १,८४५ थुनुवामध्ये ५५ प्रतिशतले यस्तो अनुभव गरे। यद्यपि प्रतिशतको हिसाबले सुधार देखिए पनि थुनुवाको कुल संख्या दोब्बर भएको हुँदा पीडितको संख्या अझै उल्लेख्य छ। यसले प्रहरी हिरासतमा सुरक्षित वातावरणको सुनिश्चितता अझै चुनौतीपूर्ण रहेको संकेत गर्छ। कमजोर अनुगमन : न्यायिक निकायको अनुगमन क्षमतामा पनि समस्या देखिएको छ। राष्ट्रिय मानवअधिकार आयोगका प्रतिवेदनहरू अनुसार, पाँच वर्षमा गैरकानुनी थुनाबन्दीसम्बन्धी उजुरी, अनुसन्धान र कारबाही सिफारिस क्रमश : बढेको देखिए पनि कार्यान्वयन दर स्थायीरूपमा १५ प्रतिशतमा सीमित छ। यो स्थितिले पीडितहरूलाई न्याय प्राप्तिमा कठिनाइ भएको मात्र होइन, दोषीलाई कारबाहीको डर नलाग्ने दण्डहीनताको वातावरण पनि सिर्जना गरेको छ। यसले राज्य संयन्त्रका संरचनागत कमजोरी र अनुगमनको प्रभावकारितामाथि गम्भीर प्रश्न खडा गर्छ। स्रोतहरूको विश्लेषणले आर्थिक रूपमा कमजोर, सीमान्तकृत समुदायहरू, जातीय अल्पसंख्यक, महिला र किशोरजस्ता संवेदनशील समूहहरू बढी प्रभावित भएको देखाउँछ। हिरासत केन्द्रहरूमा अत्यधिक भीडभाड, आधारभूत सुविधाको अभाव र स्वास्थ्य सेवाको कमीले पनि गैरकानुनी थुनाबन्दी र दुर्व्यवहारको जोखिम बढाएको छ। यसले नेपालको मानवअधिकारको अवस्था सुधार्न संरचनागत सुधार र संसाधनको उचित व्यवस्थापनको खाँचो देखाउँछ। कानुनी प्रावधानहरूको प्रभावकारी कार्यान्वयन : कानुनी प्रावधानहरूको प्रभावकारी कार्यान्वयन, स्वतन्त्र अनुसन्धान संयन्त्रको स्थापना, प्रहरी र जेल प्रशासनमा मानवअधिकारमैत्री प्रशिक्षण, पीडितको क्षतिपूर्ति र पुनस्र्थापना र नियमित तथा स्वतन्त्र निगरानी अनिवार्य आवश्यकता बनेको छ। यस्ता सुधारात्मक कदमहरूले मात्र नेपालमा गैरकानुनी थुनाबन्दी र हिरासतमा हुने यातना अन्त्य गर्न मद्दत गर्नेछन्। मानवअधिकारको संरक्षण र प्रवद्र्धनमा राज्य, नागरिक समाज र अन्तर्राष्ट्रिय समुदायबीचको समन्वय अपरिहार्य छ। नेपालमा द्वन्द्वकालीन समयमा भएका मानवअधिकार उल्लंघनहरूका घटनाहरू न्यायको खोजी गर्नेका लागि चुनौतीपूर्ण छ। कर्नेल कुमार लामाविरुद्धको मुद्दा र जनक राउत तथा युवराज गिरीका घटनाहरू यस सन्दर्भमा उदाहरणीय छन्। कर्नेल कुमार लामाले जनक राउत र कराम हुसेनलाई यातना दिएको आरोपमा बेलायतमा पक्राउ परेका थिए। युनिभर्सल जुरिस्डिक्सनन्तर्गत बेलायती अदालतमा मुद्दा चले पनि प्रमाण अभावका कारण अन्तत : उनी मुक्त भए। यो मुद्दाले देखायो कि जब कुनै देशको न्याय प्रणाली असफल हुन्छ, तब अन्तर्राष्ट्रिय हस्तक्षेप अपरिहार्य हुन्छ। जनक राउत एक स्वास्थ्यकर्मी थिए, जसले हिरासतमा यातना र अमानवीय व्यवहारको सामना गरेका थिए। उनले नेपालमा न्याय नपाएर बेलायतमा मुद्दा दायर गरेका थिए। यस घटनाले नेपालको कमजोर न्याय प्रणाली र दण्डहीनताको संस्कृतिलाई उजागर गर्यो। युवराज गिरीको घटनाले पनि नेपालमा द्वन्द्वकालीन समयमा गैरकानुनी गिरफ्तार, यातना र बेपत्ता पार्ने अभ्यास देखाउँछ। उनले संयुक्त राष्ट्रसंघको मानवअधिकार समितिमा उजुरी दिएका थिए र समितिले नेपाल सरकारलाई दोषी ठहर गर्यो। तर, सरकारले पूर्णरूपमा समितिको निर्देशन कार्यान्वयन गरेको छैन। निष्कर्ष : नेपालमा पीडितहरूले न्याय नपाउँदा अन्तर्राष्ट्रिय हस्तक्षेपको आवश्यकता पर्छ। अन्तर्राष्ट्रिय न्यायको पहुँच सुनिश्चित गर्ने माध्यम बनेको छ। नेपालको संक्रमणकालीन न्याय प्रक्रिया कमजोर देखिएको छ। पीडितहरूलाई क्षतिपूर्ति, पुनस्र्थापना र न्यायको सुनिश्चितता अनिवार्य छ। राज्यले मानवअधिकार उल्लंघनविरुद्ध शून्य सहनशीलता अपनाउनुपर्छ। यी घटनाहरूले देखाउँछन् कि नेपालमा द्वन्द्वकालीन समयमा भएका गम्भीर मानवअधिकार उल्लंघनका घटनाहरू अझैसम्म न्यायको प्रतीक्षामा छन्। र, अन्तर्राष्ट्रिय मानवअधिकार मापदण्डअनुसार सुधार र न्यायको आवश्यकता छ। नेपालमा गैरकानुनी थुनाबन्दी र हिरासतमा यातना जस्ता गम्भीर मानवअधिकार उल्लंघनका घटनाहरू निरन्तर देखिनु राज्य संयन्त्रको कमजोर कार्यान्वयन र दण्डहीनताको संस्कृतिको प्रत्यक्ष प्रमाण हो। कानुनी प्रावधान र अन्तर्राष्ट्रिय सन्धिहरूको कडाइका साथ पालना नहुनाले पीडितहरूको न्यायमा पहुँच अझै अवरुद्ध छ।"
लोकतन्त्रमा असारे विकासको रजगज,"विकास बजेटको मामिलामा देशको प्रधानमन्त्री र मन्त्रीसमेत सिंगो देश र नागरिकको हुन सकेका छैनन्। देशमा नयाँ संविधान जारी भएको एक दशक बढी भइसकेको छ। तर सर्वसाधारण जनताले यसको व्यावहारिक प्रत्याभूत गर्न सकेका छैनन्। देशको संरचना अझै पुरानै शैलीको छ। पुरानै पात्र र प्रवृत्तिको सिकार छन् नागरिक। जसले नयाँपनको महसुस गर्न दिएको छैन। थोरै काम धेरै दाम र हल्ला तथा आलोचना र प्रतिआलोचनामै सारा लोकतान्त्रिक प्रक्रिया चलिरहेको छ। यसबाट सर्वसाधारण जनतामात्र होइन, यो व्यवस्था ल्याउन जसले सारा जीवन खर्चिए, उनीहरूसमेत यसबाट आजित छन्। सरकारले हरेक वर्ष नयाँ बजेटको विनियोजन गर्छ। तर ती सारा बजेट विगतमा जस्तै असारे विकासको सिकार भइरहेका छन्। मुस्किलले २५ प्रतिशत काम भएको देखिन्छ। बाँकी सबै बालुवामा पनि खन्याएको जस्तै भइरहेको छ। करिब ७५ प्रतिशत बजेटमा ५० प्रतिशत कमिसन, कमसल समानको प्रयोग र वर्षात्को मार तथा कागजी प्रक्रियामा मात्र सीमित देखिन्छ भने २५ प्रतिशत बजेट विभिन्न कारणले फ्रिज हुने गरेको छ। यसमा तीन तहकै सरकारको अवस्था एउटै छ। किनभने तीन तह सरकारको नेतृत्व नै एउटै खाले वर्गले गरेको छ। गलत राजनीतिक प्रतिस्पर्धाले राज्यको पुँजी छिन्नभिन्न भएको छ। एकमुष्ट रूपमा कुनै उदाहरणीय कार्य हुन सकेको छैन। नयाँ पुरानो योजना सबैको अवस्था उस्तै छ। दलित, विपन्न गाउँबस्ती विकासका लागि तड्पिरहेकै छन्। खासगरी उनीहरूले मानव जीवनलाई उपयोग हुनेगरी विकास कार्य गर्नुभन्दा सडक, मठमन्दिरलगायतका टुक्रे विकासमा केन्द्रित छन्। जसमा उनीहरूले ठूलो कमिसन र भ्रष्टाचार गर्न पाउँछन्। यतिसम्म गर्दा पनि गाउँघरमा सडक बाटोघाटोमा भने फड्को मारेको आभास गर्न सकिन्छ। विगतमा जस्तै हिल्लामै र धुलामै अवस्थामा न्यूनीकरण भएका छन्। यदि सम्पूर्ण बजेटलाई राम्रोसँग प्रगतिशील विकासमा उपयोग गरेको भए संविधान निर्माण भएको १० वर्षमा विकासका धेरै कार्य जनताको नजरमा देखिन्थ्यो। तर यसो नहुनुको मुख्य कारण भनेको सरकारको नेतृत्व अझै पनि पुरानै दल र नेताको नेतृत्वमा हुनुले हो। जसको पृष्ठभूमि हिजोका निरंकुश व्यवस्थासँग घाँटी जोडिएका छन्। सरकारमा जुन वर्ग, जाति र समुदायको वर्चस्व छन्, विकास कार्यहरू पनि उनीहरूमै लक्षित छन्। उत्पीडित वर्ग, जाति, क्षेत्र र समुदाय अझै पनि विकासका लागि तडपनुपर्ने अवस्था छ। नेपालको सबैभन्दा पुरानो मधेसको हुलाकी सडकलगायतको अवस्था कति दयनीय छ भन्ने कुरा पटकपटक उठिरहेकै छ। जहाँ बाक्लो जनसंख्या यसको उपयोग गर्न वञ्चित छ। तर जहाँ जनसंख्या कम छ, त्यहाँ विकासमा खर्च बढी छ। उपयोग गर्ने अवस्था पनि उस्तै छ, त्यहाँ राज्यको सारा बजेट केन्द्रित छ। कुरा त्यतिमात्र छैन, दातृराष्ट्रहरूको अनुदान बजेटसमेत त्यही केन्द्रित छ। यो विकासमा ठूलो विभेद र काखापाखा हो। यसले समतामूलक समाजको एकतालाई खलल पुयाउने काम गरिरहेको छ। पछिल्लो चरणमा कृषि र व्यावसायिक क्षेत्रसमेत धराशायी भएको छ। सरकारी स्तरको त धराशायी भएको छ नै। निजी स्तरको अवस्था पनि दयनीय छ। राज्यले यसको सही व्यवस्थापन गर्न सकेको छैन। युवा र ऊर्जा शक्ति सबै विदेश पलायनको अवस्थामा छ। पछिल्लो समय आर्थिक मन्दीले वैदेशिक रोजगारको क्षेत्र पनि फस्ने र फसाउन कार्यमै सीमित छन्। तथापि युवा त्यसतर्फ आकर्षित हुन बाध्य छन्। जीवनलाई दाउमा राखेरै विदेश रोज्न बाध्य छ। सरकार हरेक वर्ष करिब खर्बौं रुपैयाँ राज्यको विकास निर्माणकार्य र व्यवस्थापनमा उडान अभिशप्त छ। जसको कुनै लेखाजोखा छैन। विकासका हरेक बजेट बेथितिको सिकार छन्। राज्यका सबै स्रोतसाधन बिचौलिया तथा दलाल पुँजीपति वर्गको कब्जामा छ। उनीहरूबिना एक इन्च अघि बढ्न सक्ने अवस्था छैन। गलत राजनीतिक प्रतिस्पर्धाले राज्यको पुँजी छिन्नभिन्न भएको छ। एकमुष्ट रूपमा कुनै उदाहरणीय कार्य हुन सकेको छैन। नयाँ पुरानो योजना सबैको अवस्था उस्तै छ। दलित विपन्न गाउँबस्ती विकासका लागि तडपरहेकै छन्। विकास बजेटको मामिलामा देशको प्रधानमन्त्री र मन्त्रीसमेत सिंगो देश र नागरिकको हुन सकेका छैनन्। यतिसम्म कि एउटा मेयर र वडाध्यक्षसमेत सिंगो पालिका र वडाको हुन सकेका छैनन्। उनीहरू र उनीहरूका हरेक विकास कार्य र बजेट आफ्नै जिल्ला, क्षेत्र, गाउँ र जातमा सीमित छन्। यसले आमजनतामा निराशा पैदा गरेको छ। र, देशले एउटा असल नेतृत्वको खोजीमा अझै भौंतारिरहेका छन्। स्थानीय जनता एउटा असल मेयर र वडाध्यक्ष अर्थात् जनप्रतिनिधिको खोजीमा अझै तड्पिरहेका छन्। यस अर्थमा उनीहरूमा लोकतान्त्रिक आशा र भरोसा टुटिरहेको छ। लामो समयदेखि बसोबास गरिरहेको ठाउँको लालपुर्जा पाउनुपर्नेमा सार्वजनिक ठाउँमा विकास गर्ने होडबाजीले दलित, गरिब तथा विपन्न बस्ती उठिबासको सिकार भइरहेका छन्। यो कार्यमा जनप्रतिनिधि नै संलग्न छन्। पछिल्लो समय यो घटना सिरहा सप्तरीलगायतका मधेस दलित बस्तीमा व्यापक छ। तर हदबन्दी लागेका तथा निजी सम्पत्ति बाँझो राखेका जमिनदारहरूको हकमा सरकार अझै मौनता साँधेका छन्। प्राकृतिक सम्पत्ति जल र जमिन पछिल्लो समय सरकारमा बसेकाहरूले निजीकरणलाई ऐनकानुन बनाएर प्राथमिकतामा राखे। जसकरण बालुवाटार जग्गा प्रकरण, बाँसबारी जुत्ता कारखाना, लुम्बिनी तथा जनकपुरको गुठी जग्गा प्रकरण, चौधरी ग्रुपले हडपेको सार्वजनिक जग्गा प्रकरणले उनीहरू मोटाइरहेका छन्। तर पुस्तौंदेखि एक इन्च जमिनमा बसोबास गर्दै आएका दलित, गरिब तथा विपन्न वर्गलाई डोजर लगाएर थातथलोबाट विस्थापित गरिरहेका छन्। यसरी लोकतन्त्रमा पनि हिजोका सामन्ती निरंकुश व्यवस्थाको झल्को दिनेगरी भइरहेको असारे विकासले विकास कार्य बगाउने बाहेक केही पनि गर्दैन। त्यसैले लोकतान्त्रिक सरासरले पुरानो शैलीको बजेट कार्य विनियोजन र खर्च कार्यलाई अविलम्ब खारेज गरी सुक्खा विकास कार्यकै समयमा योजना तर्जुमा गरी बजेट विकास कार्य अवलम्बन गर्नुपर्छ। जो आजको लोकतान्त्रिक युगको आवश्यकता हो। जसले मात्र मुलुकको बेथिति र भ्रष्टाचार न्यूनीकरण गर्न सकिन्छ। तबमात्र तुलनात्मक हिसाबले विगतभन्दा जनतामा देखिने गरी विकास कार्यले छोटो समयमै फड्को मार्नेछ।"
लुम्बिनीले गर्यो रोहितसहित ६ खेलाडी रिटेन,"काठमाडौं : लुम्बिनी लायन्सले मार्की खेलाडीसहित ६ खेलाडीलाई रिटेन गरेको छ। नेपाल प्रिमियर लिग (एनपीएल) टिम लुम्बिनी लायन्सले कप्तान तथा मार्की खेलाडी रोहित पौडेलसहित ६ खेलाडीलाई दोस्रो संस्करणका लागि रिटेन गरेको हो। लुम्बिनीले रोहित पौडेल, विवेक यादव, सन्दीप जोरा, दिनेश अधिकारी, तिलक राज भण्डारी र अभिषेश गौतमलाई टिममा रिटेन गरेको छ। त्यस्तै पहिलो सिजन खेलेका बाँकी ६ खेलाडीलाई भने रिलिज गरेको छ। दुर्गेश गुप्ता, आरिफ खान, विकास आग्री, सुर्य तामाङ, अर्जुन साउद र आशुतोष घिरौयालाई टिमबाट रिलिज गरेको हो। आउँदै गरेको दोस्रो सिजनको एनपीएलका लागि टिमहरुले धमाधम खेलाडी रिटेन र रिलिज गरिरहेका छन्। यसअघि सुदूरपश्चिम रोयल्स र चितवन राइनोजले पनि पहिलो सिजनबाट खेलाडी रिटेन र रिलिज गरिसकेका छन्।"
नेपाल यु२३ टिमको प्रशिक्षकमा नवीन न्यौपाने नियुक्त,"काठमाडौं : नेपला यु२३ टिमको प्रमुख प्रशिक्षकमा नवीन न्यौपाने नियुक्त भएका छन्। बुधबार अखिल नेपाल फुटबल संघ(एन्फा)मा कार्यवाहक महासचिव दामोदर भट्टराईले नवीनलाई सम्झौतापत्र हस्तान्तरण गरेका हुन्। नवीनले ताजकिस्तानमा हुने एएफसी यु२३ एसियन कप क्वालिफार्यसको लागि नेपाली टिमको प्रशिक्षण गर्नेछन्। प्रतियोगिता सेप्टेम्बर ३ देखि ९ सम्म आयोजना हुनेछ। नेपाल समूह 'एच'मा रहेर सिरिया, फिलिपिन्स र ताजकिस्तानसँग प्रतिस्पर्धा गर्नेछ।"
भूपेन्द्र र सुदेन बेलायत जाने,"काठमाडौं : उमा कुङफु खेलाडी भूपेन्द्र गुरुङ र सुदेन गुरुङ वल्र्ड युनाइटेड मार्सल आर्ट्स (उमा) युरोपियन च्याम्पियनसिपमा सहभागी हुन बिहीबार बेलायत प्रस्थान गर्ने भएका छन्। चेल्टेनह्याममा जुन २९ तारिखमा हुने प्रतियोगितामा भूपेन्द्र र सुदेनले दुईदुई स्पर्धामा प्रतिस्पर्धा गर्ने छन्। भूपेन्द्रले चाइनिज ट्रेडिसनल फम र सफ्ट स्टायलमा प्रतिस्पर्धा गर्ने छन्। अन्तर्राष्ट्रिय प्रतियोगितामा डेब्यु गर्न लागेका सुदेनले चाइनिज क्रिएटिभ फम र चाइनिज ट्रेडिसनल फममा सहभागिता जनाउने छन्। प्रतियोगिता बेलायतस्थित उमा मुख्यालयको आयोजनामा हुन लागेको हो। बेलायतको प्रतियोगिताअघि भूपेन्द्रले वल्र्ड मार्सल आर्ट्स कमिटी (डब्लुएमएसी) को आयोजनामा हुने अन्तर्राष्ट्रिय डब्लुएमएसी जर्मन ओपन प्रतियोगितामा सहभागी हुने छन्। भूपेन्द्रले यसमा पनि बेलायतकै प्रतियोगितामा भाग लिने स्पर्धामा प्रतिस्पर्धा गर्ने छन्। प्रतियोगिता जर्मनीको सिर्मनमा जुन २७ देखि २९ तारिखसम्म हुनेछ। भूपेन्द्र बेलायत हुँदै जर्मनी जाने छन्। टोलीलाई नेपाल उमा कुङफु संघका अध्यक्ष एवं अन्तर्राष्ट्रिय निर्णायक संजितकुमार राई, उपाध्यक्ष रमेश महर्जन, उमा कुङफुका प्रमुख प्रशिक्षक दीपक श्रेष्ठलगायतले मंगलबार बिदाइ गरेका थिए।"
दीपेन्द्रले दिए नेपाल प्रहरीको जागिरबाट राजीनामा,"काठमाडौं : नेपाली राष्ट्रिय क्रिकेट टिमका उपकप्तान दीपेन्द्र सिंह ऐरीले प्रहरीको जागिरबाट राजीनामा दिएका छन्। उनी नेपाल प्रहरीमा सहायक हवल्दारको पदमा जागिर खाइरहेका थिए। उनले घरेलु कारण देखाउँदै राजीनामा पेस गरेको र उनको राजीनामा स्वीकृत पनि भइसकेको छ। 'उहाँले घरायसी कारण देखाउँदै राजीनामा दिनुभएको हो। उहाँको राजीनामा स्वीकृत पनि भइसकेको छ, नेपाल प्रहरीका प्रवक्ता एआइजी विनोद घिमिरेले बताए। उनी २०७३ यता नेपाल पुलिसमा आबद्ध भएका थिए।"
"इङ्ग्ल्याण्डको ऐतिहासिक जित, कप्तान गिलका यी गल्तीले इन्डिया हारबाट बच्न सकेन","काठमाडौं : हालको इङ्ग्ल्याण्ड टोलीले टेस्ट क्रिकेटको चौथो इनिङमा रन पछ्याउने कलामा निपुणता हासिल गरेको छ। टेस्ट क्रिकेटको १४८ वर्षको इतिहासमा सायदै कुनै टोलीले यति धेरै पटक यस्तो गर्न सकेको हो। २०१९ को एशेज शृङ्खलामा इङ्ल्यान्डले हेडिंग्लेमा ३५९ रनको लक्ष्य पछ्याउँदै खेल जितेको थियो। २०२२ मा एजबास्टन टेस्टमा इङ्ल्यान्डले भारतविरुद्ध ३७८ रनको लक्ष्य हासिल गरेको थियो। मंगलबार स्टोक्सको टोलीले भारतविरुद्ध ३७१ रनको लक्ष्य पछ्याउँदै हेडिंग्लेमा अर्को ऐतिहासिक जित दर्ता गर्यो। इङ्ग्ल्याण्डका लागि विजयी प्रहार विकेटकिपरब्याट्सम्यान जेमी स्मिथ (४४) ले गरे जब उनले वाइड लङ अनमाथि छक्का प्रहार गरे। खेलपछि स्टोक्सलाई पहिले बलिङ गर्ने निर्णयमा कहिल्यै शंका गरिएको थियो भन्दै प्रश्न गरिएको थियो। उनले बिना हिचकिचाहट जवाफ दिए, होइन। यो आत्मविश्वासले २०१९ को हेडिंगले टेस्टमा १३५ रन बनाएर टोलीलाई जित दिलाउने कप्तानलाई आफ्नो टोली र ३०० भन्दा बढी रन पछ्याउने क्षमतामा कति विश्वास छ भन्ने देखाउँछ। यता शुभमन गिलको टेस्ट कप्तानी यो भन्दा कठिन सुरुवात हुन सक्दैन। यद्यपि, एउटा टेस्ट कसैको कप्तानीको अन्तिम मूल्याङ्कन हुन सक्दैन। तर केही टेस्ट यस्ता हुन्छन् जसले नेतृत्वको डीएनएको पहिलो झलक दिन्छ। लीड्सको हेडिंग्ली मैदानमा खेलिएको यो टेस्ट पनि यस्तै थियो। टेस्टको पहिलो दिन शुभमन गिलले आफ्नो ब्याटले उत्कृष्ट प्रदर्शन गरे। उनले शतक बनाए। उनी बाहेक भारतीय टोलीले दुवै इनिङमा चार शतक बनाए। तर पनि भारत हारेको थियो। जितको नजिक वा हारबाट धेरै टाढा देखिए पनि टोली हारेकाले टोलीमाथि र विशेष गरी कप्तानीमाथि प्रश्न उठिरहेको छ। विराट कोहली र रोहित शर्माको अचानक सन्न्यासपछि नयाँ कप्तानको लागि टोली व्यवस्थापनले कुनै सोचविचार गरेर योजना बनाएको थिएन कि भन्ने प्रश्न पनि उठिरहेको छ। इङ्गल्याण्डको आक्रामक मनसाय र गिलको रणनीति पाँचौं दिनमा ३७१ रनको रक्षा गर्नु इङ्ग्ल्याण्डको आक्रामक मनसायको अगाडि असम्भव अभियान थियो। गिलले रक्षात्मक फिल्ड सेटिङका साथ इंग्लिस ब्याट्सम्यानलाई रोक्न खोजे तर भारतले पाँच विकेटले हार बेहोर्नु पर्यो। यससँगै गिलको निर्णयमाथि औंला उठ्न थाले। पूर्व भारतीय ब्याट्सम्यान संजय मांजरेकरले जियो हटस्टारमा व्यंग्य गर्दै भने,धेरैजसो मानिसले गिल धेरै रक्षात्मक रहेको सोचेका थिए। तर मलाई लाग्छ उनी इङ्गल्याण्डलाई पासोमा पार्न खोजिरहेका थिए। बाउन्ड्री रोकेर विकेट पतनको आशा गरिरहेका थिए। मांजरेकरले पूर्वकप्तान विराट कोहलीले यस्तो परिस्थितिमा कहिल्यै पनि रक्षात्मक रूपमा फिल्डिङ नगरेको स्पष्ट पारे। मलाई कोहलीसँग तुलना गर्न मन पर्दैन किनभने गिल नयाँ छन्। तर यदि कोहली यहाँ भएको भए उनले भन्ने थिए हामीसँग पर्याप्त रन छ। म चिया ब्रेक अघि तिमीलाई आउट गर्नेछु। उनले विकेट नपाए पनि दबाब कायम राख्ने थिए। उत्तराधिकार योजनाको अभाव ? गिलले परिवर्तनको चरणबाट गुज्रिरहेको टोलीको नेतृत्व गर्नुपर्छ। यद्यपि, केही भारतीय ब्याट्सम्यानले रन बनाएको जोश र प्रविधिले विराट कोहलीको आक्रामक मानसिकता र रोहित शर्माको क्लासिक संयमलाई प्रतिबिम्बित गरे। तर जब कप्तानीको कुरा आयो यी दुई अनुभवी खेलाडीको अनुपस्थिति स्पष्ट रूपमा महसुस भयो। रणनीतिक स्पष्टता, फिल्डिङमा द्रुत निर्णय र बलिङ रोटेशनको बुझाइयी सबै मोर्चामा टोली डगमगाएको देखिन्थ्यो। सायद यसको सबैभन्दा ठुलो कारण कोहली र रोहितले टेस्टबाट अचानक सन्न्यास लिएपछि भारतीय टोलीसँग भविष्यको लागि कुनै ठोस योजना नभएको देखिन्छ। नेतृत्वको जिम्मेवारी सम्हालेका खेलाडीसँग केही अनुभव छ। तर उनी अझै पनि नयाँ भूमिकामा आफूलाई भेट्टाइरहेका छन्। गिल कागजमा कप्तान, तर मैदानमा ? शुभमन गिललाई कप्तान बनाउँदा एउटा संकेत थियो युवा नेतृत्वलाई मौका दिनु, भविष्यतिर हेर्नु। तर यो टेस्टमा बारम्बार महसुस भयो कि मैदानमा कप्तान गिल होइन, अर्कै कोही हो। केएल राहुल फिल्डिङ सेट गर्दा सक्रिय देखिन्थे। कहिलेकाहीँ ऋषभ पन्त विकेट पछाडिबाट आदेश दिइरहेका देखिन्थ्य। धेरै पटक क्यामेरामा गिल छेउमा उभिरहेको र कतैबाट निर्देशन आइरहेको देखिन्थ्यो। यो पनि टोली भावनाको संकेत हुन सक्छतर के कप्तानको भूमिका नाम मात्रको हुनुपर्छ ? स्काई स्पोर्ट्समा रवि शास्त्रीसँग सहमत हुँदै इङ्गल्याण्डका पूर्व कप्तान नासेर हुसेनले भने, मलाई लाग्यो कि म एक कप्तान देखिरहेको छु जो अझै पनि आफूलाई खोजिरहेको छ। कोहली र त्यसपछि रोहित पछि गिलको कप्तानीको सुरुवात सजिलो थिएन। तर मैदानमा उनको उपस्थिति त्यति प्रभावकारी लागेन। जब म माथिबाट हेरिरहेको थिएँ, यस्तो लाग्थ्यो कि मैदानमा धेरै कप्तान छन्। पन्त र राहुल जस्ता वरिष्ठ खेलाडीले पनि निर्णयमा हस्तक्षेप गरिरहेका थिए। हुसेनले थपे, गिल खेलको पछाडि हिँडेको देखियो, अगाडि होइन। उनी प्रतिक्रियाशील थिए, सक्रिय थिएनन्। कप्तानीको सुरुवाती दिनमा यो हुन सक्छ। तर जब तपाईं कोहली जस्तो कप्तानलाई प्रतिस्थापन गर्नुहुन्छ, तुलना अवश्य हुन्छन्। निर्णयमा ढिलाइ र अनिश्चितता चौथो इनिङमा अंग्रेजी ब्याट्सम्यानले बलियो साझेदारी बनाउन थाले पनि स्विङ र आर्द्र वातावरणले तीव्र बलरलाई लामो स्पेलको आवश्यकता पर्यो। तर त्यो महत्वपूर्ण समयमा जसप्रीत बुमराहले १३ ओभर मात्र बलिङ गर्न पाए र मोहम्मद सिराजले ८ ओभर मात्र बलिङ गर्न पाए। बलिङमा आवश्यक परिवर्तन या त धेरै ढिलो गरियो या सही समयमा सही बलरलाई विश्वास गरिएन। यो रणनीतिक गल्तीले टोलीको दबाब कायम राख्ने क्षमतामा प्रत्यक्ष असर पार्यो र इङ्ग्ल्यान्डले खेलमा पुनरागमन गर्ने अवसर पायो। यस टेस्टमा यशस्वी जयस्वालले ४ क्याच छोडे। जुन एकै टेस्टमा कुनै पनि भारतीय खेलाडीले छाडेका सबैभन्दा धेरै क्याच थिए। तर यो केवल आलोचनाको विषय मात्र होइन। कुन फिल्डर कहाँ सहज छ भनेर हेर्नु पनि कप्तानको जिम्मेवारी हो। यदि कुनै खेलाडी स्लिप वा गल्लीमा निरन्तर संघर्ष गरिरहेको छ भने उसलाई किन त्यहाँ राखियो ? के कप्तानले यो याद गरेनन् ? वा निर्णय मैदानमा कतैबाट भइरहेका थिए ? ऋषभ पन्तले स्टम्प माइकमा एक फिल्डरलाई भन्नु पर्यो, त्यहाँ मिसफिल्ड हुन सक्छ तर यसलाई ठीक गर्नुहोस्, जबकि त्यो सन्देश कप्तानबाट आउनुपर्थ्यो। रवीन्द्र जडेजाको बल फिल्डिङ गर्दा शार्दुल ठाकुर चिप्लिए र बल उनको छेउबाट गयो। तर उठेर बलतिर दौडनुको सट्टा उनी केही समय उही स्थितिमा रहे। जडेजाले यसमा रिसाएको देख्दा शार्दुलले जवाफ दिए। गिलबाट कुनै सन्देश आएको देखिएन। तल्लो क्रमका ब्याट्सम्यानको लापरवाह, बलरले निराश पारे अर्को प्रमुख कमजोरी तल्लो क्रमका ब्याट्सम्यानको लापरवाह ब्याटिङ थियो। आठौं नम्बरपछिका ब्याट्सम्यानले दुवै इनिङमा जम्मा ९ रन मात्र बनाए। तर चिन्ताको विषय केवल तथ्याङ्क मात्र थिएन। आउट हुने तरिका पनि थियो। परिस्थिति नबुझी ठुला ड्राइभ खेलाइँदै थिए। यो त्यही टेलएन्ड हो जसले गत इङ्गल्याण्ड भ्रमणमा भारतलाई धेरै पटक खेलमा राखेको थियो। गिलले अनुशासन कायम गर्ने अपेक्षा गरिएको थियो। जस्तै विराट कोहली वा रोहित शर्माको नेतृत्वमा हुने गर्थ्यो। भारतको बलिङको व्यापक आलोचना भएको छ। जसप्रीत बुमराहले पहिलो इनिङमा उत्कृष्ट प्रदर्शन गर्दै पाँच विकेट लिए। तर बाँकी बलरले विशेष गरी दोस्रो इनिङमा अंग्रेजी ब्याट्सम्यानलाई रोक्न असफल भए। मोहम्मद सिराज, शार्दुल ठाकुर र प्रसिद्ध कृष्णमा निरन्तरता र अनुभवको अभाव स्पष्ट रूपमा देखिन्थ्यो। फिल्डिङ गर्दा धेरै क्याच छुटेका र नजिकबाट विकेट गुमाएका कारण बलरमाथि थप दबाब थियो। केही विज्ञले टोली छनोटमा पनि प्रश्न उठाए। विशेष गरी शार्दुल ठाकुरको ब्याटिङ कौशलका कारण मात्र छनोट गरिएकोमा प्रभावशाली स्पिनर कुलदीप यादवलाई परिस्थिति अनुसार मौका दिनुपर्थ्यो। गिलका लागि पाठ गिल एक शान्त खेलाडी हुन्, जुन उनको गुण हो। तर कहिलेकाहीँ कप्तानको शान्त स्वभावले टोलीलाई भ्रमित बनाउँछ। हेडिंग्लेमा कप्तानको ऊर्जा, आक्रामकता, बोलीकेही हराइरहेको जस्तो देखिन्थ्यो। जब टोली कठिन परिस्थितिमा हुन्छ, त्यसलाई कप्तानबाट प्रोत्साहन चाहिन्छ। यो परीक्षा धेरै पटक यस्तो बिन्दुमा गयो जहाँ गिल मैदानमा छन् जस्तो लाग्थ्यो। तर मनोबल र योजना कतैबाट भइरहेको थियो। शुभमन गिल एक चलाख, रणनीतिक खेलाडी हुन्। उनले कप्तानीको क्षमता पनि देखाउँछन्। यो पनि बुझ्नुपर्छ कि गिलको छैटौं प्रथम श्रेणीको कप्तानी मात्र थियो। त्यसैले उनलाई केही समय र स्वतन्त्रता दिनुपर्छ। तर यो स्वतन्त्रता अन्तर्राष्ट्रिय क्रिकेटमा सीमित छ। विराट कोहलीले पनि आफ्नो पूर्ण टेस्ट कप्तानी करियर गालेमा यस्तै अप्रत्याशित हारबाट सुरु गरेका थिए तर त्यसपछि उनले टोलीको तीव्रता र अनुशासनलाई अर्को स्तरमा पुर्याएका छन्। शुभमन गिलले नेतृत्व हडप्नु पर्नेछ, कसैबाट उधारो लिनु पर्ने छैन। उनले टोलीलाई यो कुरामा विश्वस्त पार्नुपर्नेछ कि मैदानमा अन्तिम निर्णय उनको हुनेछ। उनी केवल भविष्यको कप्तान मात्र होइन, वर्तमानको निर्णायक कारक पनि हुन्। किनभने यदि कप्तानी साझा गरियो भने नेतृत्व विभाजित हुन्छ। इतिहासले त्यस्ता कप्तानलाई सम्झँदैन जसका निर्णय अरूले लिएका थिए। गौतम गम्भीरले के भने ? भारतीय क्रिकेट टोलीविरुद्धको पहिलो टेस्ट खेलमा इङ्ल्यान्डको जितप्रति मुख्य प्रशिक्षक गौतम गम्भीरले प्रतिक्रिया दिएका छन्।् भारतीय खेलाडीले क्याच छोड्ने प्रश्नमा गौतम गम्भीरले भने,सबैभन्दा पहिले, क्याच छोडिन्छ। संसारका उत्कृष्ट फिल्डरले क्याच छोडेका छन्। कसैले पनि जानाजानी क्याच छोड्दैन। उनले ब्याटिङ प्रदर्शन निराशाजनक रहेको बताए। एजेन्सीबाट"
काठमाडौंसहित २४ नगर र १५ गाउँपालिकाले ल्याएनन् बजेट,"बुटवल : मुलुकका पाँच वटा महानगरपालिकाले तोकिएकै समयसीमाभित्र बजेट सार्वजनिक गरेका छन्। पोखरा महानगरपालिकाले आर्थिक वर्ष २०८२०८३ को लागि आइतबार ८ अर्ब ३५ करोड १२ लाख रुपैयाँको बजेट ल्याएको हो। महानगरपालिकाले बजेटमा कृषि, पर्यटन, पूर्वाधार निर्माण, शिक्षा, स्वास्थ्यलगायतका विषयमा प्राथमिकता दिइएको छ। सोही दिन भरतपुर महानगरपालिकाले पनि ५ अर्ब १९ करोड ७१ लाख ६६ हजारको बजेट सार्वजनिक गर्यो। १७ औं नगरसभामा उपप्रमुख चित्रसेन अधिकारीले सार्वजनिक गरेका बजेट अघिल्लो आर्थिक वर्षको भन्दा झन्डै एक अर्ब घटेको छ। वीरगन्ज महानगरपालिकाले सोमबार ३ अर्ब २२ करोड ४८ लाख ४९ हजार रुपैयाँको बजेट ल्याएको छ। त्यसैगरी मंगलबार विराटनगर महानगरपालिकाले ४ अर्ब ४० लाखबराबरको र ललितपुर महानगरपालिकाले ७ अर्ब ४६ करोड ८३ लाखबराबरको बजेट सार्वजनिक गरेको छ। उपप्रमुख मञ्जली शाक्य वज्राचार्यले बजेट प्रस्तुत गरेकी हुन्। यद्यपि देशकै ठूलो महानगर काठमाडौंले भने बजेट ल्याउन सकेन। काठमाडौं महानगरपालिकाका प्रमुख बालेन साह र प्रमुख प्रशासकीय अधिकृत सरोज गुरागाईंबीचको असमझदारीका कारण महानगरले यसपालि समयमै बजेट ल्याउन सकेन। महानगरले वार्षिक नीति तथा कार्यक्रमसमेत पेस गरेको छैन। देशभरका स्थानीय तहमध्ये सबैभन्दा बढी बजेट भएको पालिका काठमाडौं महानगर हो। महानगरको चालु आर्थिक वर्षको बजेटको आकार २४ अर्ब ६६ करोडको छ। आवश्यक छलफल गर्ने समय नपुग्दा तोकिएकै समयमा बजेट ल्याउन नसकिएको महानगरका प्रवक्ता नवीन मानन्धरले जानकारी दिए। बजेट कहिले आउँछ भन्ने यकिन छैन, तर छिट्टै आउँछ, मानन्धरले भने, ढिला बजेट आए पनि केही फरक पर्दैन। महानगरकै सहायक प्रवक्ता धु्रवकुमार काफ्लेले बजेट ल्याउनेबारे कुनै सुरसार नभएको प्रतिक्रिया दिए। कर्मचारीहरूले गर्ने आन्तरिक काम गरिरहेका छन्। बजेटको खेस्रा कोरिएको छ। बजेट किन आएन भन्ने बारेमा हामीलाई त्यति जानकारी हुँदैन। नगरप्रमुखको कारण धरान उपमहानगरपालिकाले समयमै बजेट ल्याउन नसकेको उपप्रमुख अइन्द्रविक्रम बेघाले जानकारी दिए। बजेट प्रस्तुत गर्नुपूर्व नीतिगत रूपमा विभिन्न चरणबद्ध प्रक्रियाहरू छन्, बेघाले भने, सबै प्रक्रिया पूरा गरेर हामीले नगरप्रमुखलाई बजेटको सीमा तोक्न प्रतिवेदन दिएका थियौैं तर उहाँले कामै गर्नु भएन। बजेट कार्यपालिका र नगरसभामा पेस गर्नुपूर्व उपप्रमुखको संयोजकत्वमा गठित राजस्व परामर्श समितिले अनुमानित बजेटको प्रक्षेपण गरेर नगरप्रमुखको संयोजकत्वमा गठित बजेट सीमा निर्धारण समितिलाई प्रतिवेदन पेस गरेको उनले जानकारी दिए। राजस्व परामर्श समितिले दिएको प्रतिवेदनको आधारमा नगरप्रमुखले बजेट निर्धारण समितिको बैठक राखेर वडावडाहरूमा दिने बजेटको सीमा तोक्नुपर्ने प्रावधान रहेको उनले बताए। राजस्व परामर्श समितिले आगामी आर्थिक वर्ष २०८२०८३ का लागि कुल १ अर्ब ६० करोड रुपैयाँबरावरको बजेट बनाउन निर्धारण समितिलाई प्रतिवेदन बुझाएको छ। चालु आर्थिक वर्षमा १ अर्ब ८९ करोडको बजेट कार्यान्वयनमा छ। चालु आवको तुलनामा लक्ष्यअनुसार राजस्व संकलन हुन नसकेकाले वास्तविक बजेटमात्र ल्याउन समितिलाई सिफारिस गरिएको उपप्रमुख बेघाले बताए। बेघाका अनुसार राजस्व परामर्श समितिले सबै काम सकेर वैशाख ३१ गते बजेट निर्धारण समितिलाई प्रतिवेदन बुझाएको थियो। हामी विधिलाई स्थापित गर्छौं। विधि र विधानभन्दा माथि कोही हुँदैन, उपप्रमुख बेघाले भने, बजेट समयमै ल्याउन नसक्नुको सबैभन्दा प्रमुख दोषी नगरप्रमुख नै हुनुहुन्छ। कहाँनेर ल्याक भएको छ। कमी, कमजोरी के छन् सबै कुराको समीक्षा गरेर समयमै बजेट ल्याउनुपर्छ। बजेट ल्याउन नसक्नुको नैतिक जिम्मेवारी प्रमुखले नै लिनुपर्छ। मंगलबार दिउँसोसम्म देशभरका ६५ वटा पालिकाहरूले बजेट पेस गरिसकेको संघीय मामिला तथा सामान्य प्रशासन मन्त्रालयका प्रवक्ता कालीप्रसाद पराजुलीले जानकारी दिए। असार १० गते रातिसम्म बजेट पेस गर्ने समय हुन्छ, पराजुलीले भने, रातिसम्म पेस गर्ने पालिकाको संख्या बढ्न सक्छ। उनले कानुनले तोकेअनुसार समयमै बजेट ल्याउन नसक्ने पालिकाहरूलाई संघीय सरकारले गर्ने मूल्यांकनमा समेत तलमाथि हुने जानकारी दिए। पहिलो कुरा त हामी विधि र विधानअनुसार चलेका छौं कि छैनौं वा कत्तिको नैतिक छौं भन्ने हो, पराजुलीले भने, अर्को कुरा बजेट समयमै नल्याउने पालिकाहरूको महालेखा परीक्षण गर्दा पनि नीतिगत बेरुजु देखिन्छ। उनले सबै पालिकाहरूलाई समयमै बजेट पेस गर्नसमेत सुझाव दिए। त्यसैगरी, नुवाकोटको विदुर नगरपालिकाको बजेट सभा पनि सोमबार स्थगित भएको छ। आगामी आर्थिक वर्षका लागि बजेट प्रस्तुत गरिने सभा एकतर्फी रूपमा गर्न लागिएको जनाउँदै सत्तारूढ दल एमालेका जनप्रतिनिधिहरूले बहिस्कार गरेपछि स्थगित भएको थियो। विदुरको १७औं नगरसभा बट्टार बजारमा आयोजना गरिएकोमा मेयर राजन श्रेष्ठले उक्त बैठकमा गणपूरक संख्या नपुगेको कारण तीन दिनका लागि स्थगित गरिएको घोषणा गरेका थिए। एमालेका जनप्रतिनिधिहरूले भने नगरमा सहकार्य, सहमति र सद्भावको कार्य हुन नसेकी घाटा बजेट ल्याउन लागेको आरोप लगाउँदै सभा बहिस्कार गरेको बताए। मेयर श्रेष्ठले विदुरको नगरसभाको बैठक असार ११ गते विदुरमा बस्ने गरी स्थगित भएको घोषणा गरेका थिए। सभाका लागि सबै विधि र प्रक्रिया गरिए पनि अन्तिम समयमा बैठक स्थगित गर्नु परेको उनको भनाइ थियो। सभा स्थगित भएपछि विदुर नपा कार्यालयमा एमाले पक्षधर वडाध्यक्ष, कार्यपालिका तथा नगरसभा सदस्यहरूले मेयर राजन श्रेष्ठ, उपमेयर प्रभा बोगटीलगायतलाई ध्यानाकर्षण पत्रसमेत बुझाएका थिए। बजेट ल्याउन नसक्ने पालिकाहरूमा जनप्रतिनिधिको स्वार्थ, प्रमुख उपप्रमुखहरूले वडाध्यक्षहरूलाई भने जति बजेटको सीमा नदिनु, आफू अनुकूलका योजना हाल्न खोज्नु, विषयगत समितिहरूको बैठक बोलाउन नसक्नु, प्रमुख प्रशासकीय अधिकृतको अभावजस्ता समस्या देखिएका छन्। बजेट नल्याउनेमा २४ नगरपालिका, १५ गाउँपालिका देशभरका २९ वटा पालिकाहरूले बजेट ल्याउन सकेका छैनन्। २ सय ९३ वटा नगरपालिकामध्ये २ सय ६९ वटाले बजेट ल्याएका छन्। नेपाल नगरपालिका संघका अनुसार महानगर र उपमहानगरसहित २४ वटा नगरपालिकाले बजेट ल्याएनन्। बजेट ल्याउन नसक्नेमा सबैभन्दा धेरै मधेसका नगरपालिका छन्। त्यहाँका ७७ नगरपालिकामध्ये १६ वटाले बजेट पेस गरेनन्। बागमती प्रदेशका ४, लुम्बिनीका २ र कोशी तथा कर्णाली प्रदेशका ११ वटा नगरपालिकाले बजेट ल्याउन सकेनन्। हंसपुर नगरपालिका, डाक्नेश्वरी नगरपालिका, राजविराज नगरपालिका, शम्भुनाथ नगरपालिका, सुरुंगा नगरपालिका, हनुमाननगर कंकालिनी नगरपालिका, जलेश्वर नगरपालिका, औरही नगरपालिका, देवाही गोनाही नगरपालिका, वृन्दावन नगरपालिका, फतुवा विजयपुर नगरपालिका, निजगढ नगरपालिका, विदुर नगरपालिका, पनौती नगरपालिका, राप्ती नगरपालिका, लुम्बिनी सांस्कृतिक नगरपालिका, सिद्धार्थ नगरपालिका र त्रिपुरासुन्दरी नगरपालिकाले असार १० भित्र बजेट ल्याएनन्। गण्डकी र सुदूरपश्चिम प्रदेशका सबै नगरपालिकाले बजेट पेस गरेको संघले जनाएको छ। त्यस्तै, ४ सय ६० गाउँपालिकाहरूमध्ये ४ सय ४५ वटाले बजेट पेस गरेको गाउँपालिका राष्ट्रिय महासंघ नेपालले जनाएको छ। ९७ प्रतिशत गाउँपालिकाले बजेट पेस गरे भने ३ प्रतिशतले बजेट ल्याउन सकेनन्। बजेट ल्याउन नसकेका गाउँपालिकाहरूसँग महासंघको समेत भरपर्दो सम्पर्क समन्वय हुन नसकेको महासंघले जनाएको छ। स्थानीय तहका दोस्रो कार्यकालका जनप्रतिनिधिको यो चौथो नीति, कार्यक्रम तथा बजेट हो। महासंघका अनुसार कोशी र सुदूरपश्चिम प्रदेशका गाउँपालिकाहरूले मात्र शतप्रतिशत बजेट पेस गरेका छन्। कोशीका ८८ र सुदूरपश्चिमका ५४ वटै गाउँपालिकाहरूले मंगलबार बजेट ल्याएका छन्। मधेस प्रदेशका ५९ मध्ये ५०, बागमतीका ७४ मध्ये ७३, गण्डकीका ५८ मध्ये ५६, लुम्बिनीका ७३ मध्ये ७१ र कर्णालीका ५४ मध्ये ५३ वटा गाउँपालिकाहरूले बजेट पेस गरे। बजेट ल्याउन नसक्नुमा अध्यक्ष अस्वस्थ भई बाहिर जानु, जनप्रतिनिधिबीच आपसी द्वन्द्व, बजेट विनियोजनमा विवाद तथा तयारी गर्न समय नपुगेको जस्ता कारण देखिएको महासंघका कार्यकारी निर्देशक राजेन्द्रप्रसाद प्याकुरेलले जानकारी दिए।"
नुवाकोटका स्थानीय तहहरूले ल्याए बजेट,"नुवाकोट : नुवाकोटको बेलकोटगढी नगरपालिकासहित अधिकांश स्थानीय तहले मंगलबार बजेट ल्याएका छन्। जिल्लाका पालिकाहरुले शिक्षा, स्वास्थ्य, कृषि, पर्यटनलाई प्राथमिकतामा राखेर बजेट ल्याएका हुन्। बेलकोटगढी नगरपालिकाले आगामी आर्थिक वर्षका लागि कुल ९७ करोड ६३ लाख १५ हजार दुई सय ९८ रुपैयाँको बजेट ल्याएको उपमेयर शिवप्रसाद दाहाल जानकारी दिए। आगामी आर्थिक वर्षको बजेट चालु वर्षको भन्दा पाँच करोड रुपैयाँले बढी हो। बजेटमा कृषि, पर्यटन र पूर्वाधार विकासलाई जोड दिएको उपमेयर दाहालले बताए। यस्तै तारकेश्वर गाउँपालिकाले आगामी आर्थिक वर्षका लागि ४३ करोड ७३ लाख ६७ हजार रुपैयाँको बजेट ल्याएको छ। गाउँपालिका उपाध्यक्ष हरिप्रसाद रिमालले आगामी आर्थिक वर्षको आर्थिक विनियोजन विधेयक प्रस्तुत गरेका हुन् । यस्तै जिल्लाको पञ्चकन्या गाउँपालिकाले आगामी आर्थिक वर्षका लागि ४३ करोड ७३ लाख ६७ हजार रुपैयाँको बजेट ल्याएको छ। यस्तै किस्पाङ गाउँपालिकाका उपाध्यक्ष अर्जुनप्रसाद न्यौपानेले आगामी आर्थिक वर्षका लागि ४३ करोड ८४ लाख ९७ हजार रुपैयाँको बजेट प्रस्तुत गरेका छन्। यस्तै लिखु गाउँपालिकाले आगामी आर्थिक वर्षका लागि ४९ करोड ३६ लाख रुपैयाँको बजेट ल्याएको छ। यस्तै शिवपुरी गाउँपालिकाले ६० करोड ४८ लाख ८६ हजार ३ सय ३३ रुपैयाँको बजेट ल्याएको छ।"
गौशाला नगरपालिकाको बजेट १ अर्ब,"महोत्तरी : गौशाला नगरपालिकाले मंगलबार एक अर्ब बराबरको बजेट सार्वजनिक गरेको छ। गौशालास्थित कभर्डहलमा आयोजित एक समारोहकाबीच आर्थिक वर्ष २०८२८३ को लागि १ अर्ब १ लाख ५५ हजार रुपैयाँ बराबरको बजेट सार्वजनिक गरिएको हो। नगरप्रमुख डा दीपेन्द्र महतोले सार्वजनिक गरेका बजेटमा संघीय सरकारबाट वित्तीय समानीकरण अनुदान १५ करोड ८५ लाख रुपैयाँ, संघीय अनुदान बाँडफाँटतर्फ १३ करोड ८८ लाख ७४ हजार रुपैयाँ, संघीय सशर्ततर्फ ३० करोड ५६ लाख रुपैयाँ, संघीय विशेष र समपूरक अनुदानतर्फ ३ करोड ८३ लाख रुपैयाँ रहेको छ। त्यस्तै, प्रदेश सरकारबाट वित्तीय समानीकरण अनुदान १ करोड १० लाख १७ हजार रुपैयाँ, राजस्व बाँडफाँटतर्फ १ करोड १८ लाख ६४ हजार रुपैयाँ, प्रदेश सशर्त समपूरक अनुदानतर्फ ५० लाख रुपैयाँ, प्रदेश सशर्ततर्फ ९५ लाख रुपैयाँ रहेको छ। यता नगरको आन्तरिक आयतर्फ ७ करोड ६७ लाख र आन्तरिक राजस्व बाँडफाँटतर्फ ५ करोड रुपैयाँ रहेको छ। नगरपालिकाले सार्वजानिक गरिएको बजेट कृषि, शिक्षा, स्वास्थ्य, रोजगारमा केन्द्रित रहेको नगरपालिकाले जनाएको छ। बजेट सार्वजनिक कार्यक्रममा संघीय सांसद लक्ष्मी महतो कोइरी, पूर्वसभासद सीताराम भण्डारी, बुधनीदेवी महतोलगायत उपस्थित थिए।"
आन्तरिक उत्पादन प्रवर्द्धन हुने गरी करका दरमा उचित निर्णय लिन सरकारको ध्यानाकर्षण,"काठमाडौं : प्रतिनिधिसभा अन्तर्गतको अर्थ समितिले आन्तरिक उत्पादन प्रवर्द्धन हुने गरी करका दरमा उचित निर्णय लिन सरकारको ध्यानाकर्षण गराएको छ। सिंहदरबारमा बुधबार बसेको समिति बैठकले आर्थिक विधेयक सदनमा विचाराधीन रहेको अवस्थामा कुनै निर्देशन दिन उचित नहुने भएकाले करका दरमा आएका सुझावहरूलाई समेत मध्यनजर गर्दै अघि बढ्न सरकारको ध्यानाकर्षण गराएको हो। आर्थिक विधेयक पारित भइसकेपछि पनि आवश्यकता र औचित्यका आधारमा करका दर हेरफेर हुनसक्ने भएकाले व्यवसायीहरूले राखेका मागका सन्दर्भमा अध्ययन गरी त्यसको मूल्याङ्कन गरेर उचित निर्णय लिन अर्थ मन्त्रालयको ध्यानाकर्षण गराइएको समिति सभापति सन्तोष चालिसले बताए। त्यस्तै बैंक तथा वित्तीय संस्थासम्बन्धी ऐन, २०७३ (बाफिया) लाई संशोधन गर्न बनेको विधेयकका सन्दर्भमा पुनर्लेखन आवश्यक नरहेको भन्दै जवाफ अर्थ मन्त्रालयले समितिलाई पठाएको सभापति चालिसेले जानकारी दिए। उनले विधेयकमा संशोधनको आवश्यकता भए समितिबाट संशोधन गरेर अघि बढाउन समेत मन्त्रालयले सुझाव दिएको उल्लेख गरे। डिजिटल मुद्रा प्रयोग तथा डिजिटल बैंकिङलाई कानुनी मान्यता दिने, बैंक सञ्चालक समितिमा रहेका व्यक्तिको जिम्मेवारीमा स्पष्टता खोज्ने, आफैँ शेयरधनी रहेका बैंकबाट ठुलो कर्जा लिने प्रवृत्तिलाई निरुत्साहन गर्नेलगायतका व्यवस्था गर्दै सरकारले २०८० चैतमा उक्त विधेयक सदनमा दर्ता गरेको थियो।"
विदुर नगरपालिकाको बजेट सभा दोस्रो पटक स्थगित,"नुवाकोट : नुवाकोटको विदुर नगरपालिकाको बजेट सभा दोस्रो पटक स्थगित भएको छ । वार्षिक नीति तथा कार्यक्रम प्रस्तुत भएर बजेट प्रस्तुत हुँदाहुँदै सभा बुधबार दोस्राे पटक स्थगित भएको हो। विदुर नगरपालिकाको बजेट सभा यसअघि सोमबार पनि स्थगित भएको थियो। आगामी आर्थिक वर्षका लागि बजेट प्रस्तुत गरिने सभा कार्यपालिकाको बैठकमार्फत पास नगरी वार्षिक नीति तथा कार्यक्रम र बजेट ल्याउन लागिएको भन्दै सत्तारुढ दल एमालेका जनप्रतिनिधिहरूले विरोध र प्रतिवाद गरेपछि स्थगित भएको हो। नगरपालिकाको १७औँ नगरसभामा मेयर राजन श्रेष्ठले वार्षिक नीति तथा कार्यक्रम प्रस्तुत गरेका थिए। लगत्तै उनले उपमेयर प्रभा बोगटीलाई वार्षिक बजेट प्रस्तुत गर्न अनुमति दिए। उपमेयर बोगटीले बजेट प्रस्तुत गरिरहेका वेला एमालेबाट निर्वाचित वडाध्यक्ष, कार्यपालिका सदस्य, नगर सभा सदस्यहरूले कार्यपालिका बैठकबाट सहमति अनुसार बजेट ल्याउनु पर्नेमा त्यसो नगरी एकतर्फी रूपमा बजेट ल्याउन खोजिएको भन्दै विरोध जनाए। त्यसपछि मेयर राजन श्रेष्ठले नगर सभा यही असार २० गते बिहान आठ बजेसम्मका लागि स्थगित गरिएको घोषणा गरे।"
कोशीमा विनियोजन विधेयकमाथिको छलफल सकियो,"विराटनगर : कोशी प्रदेशको विनियोजन विधेयक (बजेट)माथिको छलफल सकिएको छ। आगामी आर्थिक वर्ष २०८२०८३ को विनियोजन विधेयकमाथिको छलफल बुधबार सकिएको हो। असार ७ गते सभामा टेबुल भएको विनियोजन विधेयकको छलफलमा ३८ जना प्रदेशसभा सदस्यले भाग लिएका थिए। छलफलमा सांसदले उठाएको प्रश्नमा मन्त्रीहरूले जवाफ दिएका छन्। मुख्यमन्त्री तथा मन्त्रिपरिषद्को कार्यालयको तर्फबाट आर्थिक मामिला तथा योजनामन्त्री रामबहादुर मगरले बजेटमा पुँजीगत खर्चभन्दा चालु खर्च बढी देखिएको बताए। उनले संघबाट प्राप्त हुने रकम पनि चालु खर्चमै राख्नुपर्ने भएकाले बढी देखिएको उल्लेख गरे। मगरले योजना बैंकमा ५० हजारभन्दा बढी योजनाहरू समावेश हुनु सरकारको पहिलो अभ्यास भएको उल्लेख गर्दै सभा सदस्यहरूले छानेका योजना र सरकारले आवश्यकता महसुस गरेका योजनामा मात्र बजेट विनियोजन भएको दाबी गरे। उद्योग, कृषि तथा सहकारी मन्त्री खगेनसिंह हाङगामले कृषिका लागि आवश्यक रासायनिक मलका लागि प्रदेश सरकारले समन्वय मात्र गर्न सक्ने भन्दै उत्पादन बढाउन जैविक मलमा पनि कृषक आकर्षित हुनुपर्नेमा जोड दिए। खानेपानी, सिँचाइ तथा ऊर्जामन्त्री एकराज कार्कीले आफ्नो मन्त्रालयअन्तर्गत २ हजार ८ सय २८ योजना सञ्चालनमा रहेको जानकारी दिँदै १४ वटा स्थानीय तहमा वास प्लान्टका लागि बजेट विनियोजन गरेको बताए। उनले ३७ वटा बहुवर्षीय योजना समावेश भएको भन्दै प्रदेश सरकारले थोरै समयमा १२ हजार ८ सय हेक्टर जग्गामा सिँचाइको प्रबन्ध मिलाएको उल्लेख गरे। आन्तरिक मामिला तथा कानुनमन्त्री रेवतीरमण भण्डारीले विपद् व्यवस्थापन, कानुन निर्माण, यातायात व्यवस्थापन र भूमि व्यवस्थापनजस्ता काममा मन्त्रालयका लागि कुल ९६ करोड रुपैयाँ मात्र बजेट विनियोजन भएको बताए। सीमित बजेटबाट प्रदेश अत्यधिक लाभ लिने र जनतामा सुशासन, शान्ति र सेवा प्रवाह जस्ता कार्यमा बजेटको समुचित उपयोग हुने उनको भनाइ थियो। मन्त्री भण्डारीले जनताको चाहनाअनुसार प्रहरी चौकी भवन निर्माण गर्ने, अधुरा रहेका प्रहरी चौकीलाई पूर्णता दिने भन्दै सरकार लागुऔषध नियन्त्रण, सवारी दुर्घटनालाई न्यूनीकरण जस्ता क्षेत्रमा योजनाबद्ध काम गर्ने जानकारी दिए। पर्यटन, वन तथा वातावरण मन्त्री सदानन्द मण्डलले आफूले जनताको चाहना अनुसारकै योजनामा बजेट विनियोजन गरेको स्पष्ट पार्दै सरकार पर्यटन प्रवर्द्धन, पदमार्गका लागि पनि बजेटको व्यवस्था गरेको बताए। भौतिक पूर्वाधार तथा स्वास्थ्यमन्त्री भूपेन्द्र राईले प्रदेश मातहतमा रहेका जिल्ला सरकारी अस्पताललाई व्यवस्थित गरिने बताए। उनले बहुवर्षीय योजना सम्पन्न भएका रकम भुक्तानी गर्न समस्या नरहेको स्पष्ट पार्दै क्रमागत र अधुरा योजना सम्पन्न भएमा तुरुन्तै भुक्तानी दिन मन्त्रालय सक्षम रहेको बताए। ग्रामीण सडक सुधार आयोजनामा संघ सरकारले ब्यहोर्ने रकम नआएकाले प्रदेश सरकारले यसको दायित्व ब्यहोर्न नसक्ने भन्दै कोशी प्रदेशमा सबैभन्दा पछाडि परेका खोटाङमा पूर्वाधार विकास गर्न बजेटको व्यवस्था भएको बताए। सामाजिक विकासमन्त्री पाँचकर्ण राईले ४४ वटा कार्य क्षेत्र रहेको मन्त्रालयमा व्यवस्था भएको बजेटबाट सक्दो जनताको माग सम्बोधन हुने बताए।"
"निरन्तर घट्दै सेयर बजार, पर्ख र हेरको अवस्थामा लगानीकर्ता","काठमाडौं : साताको चौथो सेयर कारोबार दिन बुधबार नेप्से परिसूचक सामान्य अंकले घटेर बन्द भएको छ। नेप्से परिसूचक ०३३ अंकले घटेर २६००२० विन्दुमा अडिएको छ। मंगलबार नेप्से परिसूचक ०२२ अंकले घटेर २६००५३ विन्दुमा पुगेको थियो। सेयर बजारमा आएको निरन्तर गिरावटले लगानीकर्ताहरू झनै निराश बनेका छन्। बजार बढ्ने प्रतिक्षामा रहेका लगानीकर्ताहरू पर्ख र हेरको अवस्थामा रहेको बताउँछन्। यसदिन ३११ स्क्रिप्सको १ करोड ३७ लाख ५९ हजार ६०४ कित्ता सेयर ५ अर्ब ९४ करोड २८ लाख ५२ हजार २५६ रुपैयाँमा खरिदबिक्री भए। कारोबार रकम मंगलबारको तुलनामा केही वृद्धि भएको छ। मंगलबार ५ अर्ब ७६ करोड बराबरको सेयर किनबेच भएको थियो। मोदी इनर्जीको सेयर सकारात्मक सर्किट लेभलमा कारोबार भयो। सो कम्पनीको सेयर ९९९ प्रतिशतले बढेको छ। तेह्रथुम पावरको ९७७ प्रतिशतले बढ्दा पञ्चकन्या माइ हाइड्रोपावरको सेयर ७७७ प्रतिशतले बढ्यो। कारोबार रकमका आधारमा बुटवल पावर शीर्षस्थानमा रह्यो। सो कम्पनीको ५३ करोड ९४ लाख मूल्य बराबरको सेयर कारोबार भयो। एनआरएन इन्फ्रास्टक्चर एण्ड डेभलपमेन्टको ३६ करोड मूल्य बराबरको सेयर कारोबार हुँदा राधी विद्युतको २४ करोड,सानिमा माइ हाइड्रोपावरको २० करोड र चन्द्रगिरी हिल्सको १७ करोड मूल्य बराबरको सेयर कारोबार भयो। ६ समूहको उपसूचक बढ्दा अन्यको घट्यो। होटल्स एण्ड टुरिजम समूहको उपसूचक सर्वाधिक १४३ प्रतिशतले बढयो। कारोबारमा आएकामध्ये ११२ वटा स्टक्सको मूल्य बढ्दा १३४ वटाको घट्यो। १ समूहको उपसूचक भने स्थिर रह्यो।"
नवलपरासीका किसानलाई धान रोप्न मेसिन,"परासी : नवलपरासीका किसानलाई मेसिनबाट धान रोप्न सिकाउन थालिएको छ । परम्परागत रूपमा हातले रोप्दै आएका जिल्लाका किसानलाई प्रविधिको प्रयोग गरेर धान रोप्न सिकाउन थालिएको हो । त्यसका लागि जिल्लामा पहिलोपटक मेसिनद्वारा धान रोप्ने प्रविधिको प्रदर्शन गरिएको छ । नवलपरासी धान उत्पादन हुने जिल्लाको रूपमा रहेको छ । प्रधानमन्त्री कृषि आधुनिकीकरण परियोजना कार्यान्वयन एकाइ रूपन्देहीले मंगलबार जिल्लाको सुनवल नगरपालिकास्थित स्वाठी कृषि सहकारीको जग्गामा धान रोपण प्रविधि प्रवर्धन कार्यव्रम को आयोजना गरेर किसानलाई त्यसबारे जानकारी दिइएको हो । अहिलेसम्म जिल्लाका किसानले मेसिनको प्रयोग गरेर धान रोपेका छैनन् । धानमा पूर्णरूपमा यान्त्रीकरण गरी प्रविधिमा किसानलाई आकर्षित गराउन पहिलोपटक मेसिनको प्रयोग गरिएको परियोजना कार्यान्वयन एकाइ रूपन्देहीका वरिष्ठ कृषि अधिकृत नारायण काफ्लेले जानकारी दिए । यो प्रविधिप्रति किसानहरू आकर्षित हुने विश्वास लिइएको छ । मजदुर अभावका कारण समस्या भोग्दै आएका किसानलाई मेसिनबाट धान रोप्दा त्यसको अभावलाई पूर्ति गर्नुका साथै लागत कम हुने र उत्पादनमा समेत वृद्धि हुने काफ्लेको भनाइ छ । ट्याक्टरजस्तो चार पांग्रे मेसिनबाट धान रोप्दा किसानको खर्चमा दुईदेखि तीन गुना सस्तो पर्ने बताइएको छ । जिल्लाको सुनवल र रामग्राम नगरपालिकाका चारवटा वडामा धानको कृषि जोन कार्यक्रम सञ्चालन गर्दै आएको परियोजनाले आगामी वर्ष किसानलाई धान रोप्ने मेसिन उपलब्ध गराई धानको क्षेत्र विस्तार गर्ने योजना रहेको काफ्लेले जानकारी दिए । जिल्लामा पहिलोपटक मेसिनबाट धान रोप्ने कार्यको सुरुवात गराइरहँदा किसानहरूलाई त्यसप्रति आकर्षित गराउन भने समय लाग्ने देखिएको छ । परम्परागतभन्दा केही फरक तरिकाको रोपण भएको देखेपछि उत्पादन हेरेपछि मात्र प्रयोगबारे सोच्न सकिने किसानहरूले बताएका छन् । हातले रोप्दा नजिकनजिक रोप्छौं, मेसिनले टाढाटाढा रोप्दो रहेछ । फेरि धानको गाँज माथि नै छ । पानी पर्दा माथि निस्कन्छ कि भन्ने पनि लागेको छ । त्यसैले उत्पादन हेरेपछि प्रयोगबारे सोच्न सकिएला, स्वाठीका किसान कन्हैया थारूले भने । सबैभन्दा बढी चितवनमा यसको प्रयोग छ । एक घण्टामा १० कठ्ठा जमिनमा रोप्न सक्ने मेसिनले एक बिगाहामा धान रोपाइँ गर्दा ६ देखि ७ हजार खर्च लाग्ने बताइएको छ । जिल्लाका किसानलाई यो प्रविधि नयाँ लागेको छ । अर्को वर्षदेखि मेसिनले रोपेको उत्पादन हेरेपछि यसको माग बढ्छ, काफ्लेले भने । मेसिनबाट धान रोप्दा किसानहरूले केही सर्त पालना गर्नुपर्ने परियोजनाका वरिष्ठ कृषि अधिकृत काफ्लेको भनाइ छ । मेसिनबाट रोप्दा धेरै पानी नभई दलदल जमिन हुनुपर्छ । सामान्य तथा किसानले ३०३५ दिनको बिउ रोप्ने गर्दछन् । तर, मेसिनबाट रोप्दा भने १४ देखि १५ दिनको बिउ आवश्यक हुने काफ्लेले बताए । सानो बिउले धेरै उत्पादन दिने उनको भनाइ छ । जिल्लामा कुल ४१ हजार हेक्टर खेतीयोग्य जमिनमध्ये २१ हजार हेक्टरमा धान खेती हुँदै आएको छ । अघिल्ला वर्षहरूमा असार अन्तिमसम्म धान रोप्दै आएका किसानले भने यस वर्ष समयमा पानी पर्नु, पर्याप्त नभए पनि समयमा मल पाउनु र सहज रूपमा सिँचाइका लागि बोरिङ उपलब्ध भएपछि अधिकांश स्थानमा रोपाइँ सकेका छन् । जिल्लामा अहिलेसम्म झन्डै ७० प्रतिशत रोपाइँ सकिएकोे कृषि ज्ञान केन्द्रका प्रमुख डाक्टर रवीन्द्र नाथ चौबेले जानकारी दिए । दक्षिण भेगमा करिब करिब सकियो । बाँकी भनेको उत्तर क्षेत्रमा छ । त्यो पनि साता दिनभित्र सकिएला, चौबेले भने ।"
धादिङका १३ स्थानीय तहले ल्याए १० अर्ब बढीको बजेट,"धादिङ : धादिङका १३ स्थानीय तहले आगामी आर्थिक वर्षका लागि १० अर्ब रुपैयाँ बढीको बजेट प्रस्तुत गरेका छन्। बजेटमा धेरैजसो स्थानीय तहले कृषि र स्वास्थ्य क्षेत्रमा केन्द्रित गरेका छन्। नीलकण्ठ नगरको १ अर्ब २२ करोड नीलकण्ठ नगरपालिकाले आगामी आर्थिक वर्ष २०८२०८३ को लागि १ अर्ब २२ करोड ९३ लाख ५ हजार रुपैयाँको बजेट ल्याएको छ। बजेट विवरणअनुसार चालु खर्चतर्फ ८७ करोड २७ लाख ५३ हजार र पुँजीगत खर्चतर्फ ३५ करोड ६५ लाख ५२ हजार विनियोजन गरिएको छ। बजेटसँगै नगरपालिकाले दीर्घकालीन रणनीतिक योजना, सार्वजनिकनिजी साझेदारी (एएए), डिजिटल सेवा विस्तार र सुशासन प्रवर्द्धनका कार्यक्रमहरू पनि अघि सारेको नीलकण्ठ नगरपालिकाका प्रमुख प्रशासकीय अधिकृत पुरुषोत्तम सुवेदीले बताए। धुनीबेंसी नगरको ९५ करोड संघीय राजधानीसँग जोडिएको पालिका धुनीबेंसी नगरपालिकाले ९५ करोड ५६ लाख ३३ हजारको बजेट सार्वजनिक गरेको छ। मेयर बालकृष्ण आचार्यका अनुसार बजेटमा कृषि उत्पादन तथा पशुपालन, पर्यटन प्रबद्र्धन, पूर्वाधार विकास, शिक्षा, स्वास्थ्य, रोजगारी सिर्जनालाई महत्व दिइएको छ। बेनीघाट रोराङ ९३ करोड बेनीघाट रोराङ गाउँपालिकाले ९३ करोड ३० लाख ३१ हजार रुपैयाँको अनुमानित बजेट पेस गरेको छ। आगामी आर्थिक वर्षका लागि नेपाल सरकारबाट ५० करोड १० लाख २२ हजार २३० रुपैयाँ र बागमती प्रदेश सरकारबाट ८ करोड २६ लाख ८७ हजार रुपैयाँ प्राप्त भएको जानकारी दिइएको छ। त्यस्तै, आन्तरिक आयस्रोत ६ करोड ८२ लाख ६० हजार हुने अनुमानसहित ६५ करोड १९ लाख ६९ हजार २३० रुपैयाँको बजेट पेस गरिएको उपाध्यक्ष टापबहादुर श्रेष्ठले बताए।"
बगनासकाली गाउँपालिकाले बाँदर नियन्त्रणका लागि छुट्टायो बजेट,तानसेन : पाल्पाको बगनासकाली गाउँपालिकाले बाँदर नियन्त्रणका लागि बजेट छुट्टाएको छ। गाउँपालिकाले मंगलबार आगामी आर्थिक वर्षका लागि ५४ करोड ७५ लाख ८६ हजार १ सय २८ रुपैयाँको बजेट ल्याएको हो। गाउँपालिकाका उपाध्यक्ष हरि प्रसाद पाठकले बजेट प्रस्तुत गर्दै बाँदर नियन्त्रणका लागि ५ लाख बजेट छुट्टाएको बताए।
हरिहरपुरगढीको ६१ करोडको बजेट,"सिन्धुली : सिन्धुलीको हरिहरपुरगढी गाउँपालिकाले नीति तथा कार्यक्रमसँगै आगामी वर्षका लागि बजेट ल्याएको छ। गाउँपालिकाले २१औं गाउँसभाको प्रथम बैठकमा आगामी आर्थिक वर्ष २०८२०८३ का लागि नीति तथा कार्यक्रम र बजेट एकैपटक सार्वजनिक गरेको हो। गाउँपालिकाका अध्यक्ष बज्रध्वज वाइबाले नीति तथा कार्यक्रम र उपाध्यक्ष चेखबहादुर थिङले आगामी आर्थिक वर्षका लागि ६१ कारोड १३ लाख लाख ५५ हजार ९ सय ३७ रुपैयाँ बराबरको बजेट सार्वजनिक गरेका हुन्। गाउँसभामा अध्यक्ष वाइबाले कृषि, शिक्षा, पर्यटन र पूर्वाधार विकासलाई प्राथमिकतामा राखेर नीति तथा कार्यक्रम प्रस्तुत गरेका छन्। गाउँपालिकाको दिगो विकासका लागि गाउँपालिकाबाट प्रदान हुने सेवा सुविधामा चुस्त, दुरुस्त, जनअपेक्षाअनुरूप कार्य सञ्चालन, समृद्ध हरिहरपुरगढीको आधार, शिक्षाकृषिवनपर्यटन र पूर्वाधार भन्ने नारा सहितको नीति तथा कार्यक्रम ल्याइएको अध्यक्ष वाइबाले जानकारी दिए। संघ र प्रदेश सरकारको नीति कार्यक्रम, आवधिक योजना, प्रतिनिधि तथा सरोकारवालाहरूको सुझावसमेतका आधारमा सवल, आत्मनिर्भर, आर्थिक विकास र वातावरणमैत्री गाउँपालिका बनाउने अठोटका साथ आगामी वर्षका लागि नीति तथा कार्यक्रम र बजेट ल्याइएको छ, उनले भने। गाउँपालिकाका अध्यक्ष वाइबाले सार्वजनिक गरेको नीति तथा कार्यक्रमअनुसार उपाध्यक्ष चेखबहादुर थिङले ६१ करोड १३ लाख ५५ हजार ९ सय ३७ रुपैयाँको बजेट सोमबार नै सार्वजनिक गरेका छन्। असार १० गते भित्र नीति तथा कार्यक्रम सार्वजनिक गर्नुपर्ने संवैधानिक प्रावधानअनुसार हरिहरपुरगढी गाउँपालिकाले सोमबार एकै साथ नीति तथा कार्यक्रम र बजेट सार्वजनिक गरेको हो। उपाध्यक्ष थिङले सार्जजनिक गरेको बजेटअन्तर्गत पँुजीतर्फ १७ करोड ११ लाख र चालुतर्फ ४४ करोड २ लाख ५५ हजार ९ सय ३७ रुपैयाँ विनियोजन गरिएको छ। नीति तथा कार्यक्रम र बजेट स्वास्थ्य, शिक्षा, रोजगारी, पर्यटनलगायतलाई पनि प्राथमिकता दिइएको छ। स्थानीय उत्पादनलाई प्रवर्धन गर्ने, हरिहरपुरगढीको तरबुजालाई ब्रान्डिङ गर्ने, कृषिको मुख्य आधार माटोको स्वास्थ्य सुधार अभियानलाई सफल बनाउन माटो परीक्षण गरी उर्वरता सुधारको व्यवस्था गर्ने, कृषि र पशुपालनलाई नवप्रवर्धनकारी योजनामार्फत थप व्यवस्थित र व्यावसायिक बनाउनेलगायत योजना अघि सारिएको छ। प्रत्येक वडा र बस्तीहरूमा निर्माणाधीन अवस्थामा रहेका सडकहरूको निर्माण र स्तरोन्नति गरी वर्षैभरि यातायात सञ्चालन योग्य बनाउने, आफ्नै जनशक्ति परिचालन गरी वर्षैभरि सडक मर्मत र सम्भारको काम गर्ने, दीर्घकालीन प्रभाव पार्ने विद्यालय भवन, स्वास्थ्य संस्थालगायत ठूला आयोजनाहरूको पहिचान गरी कार्यान्वयनका लागि पहल गर्ने, गाउँपालिकाका विभिन्न बस्तीहरूमा आवतजावतका लागि सहज बनाउन झोलुंगे पुल निर्माणका लागि समन्वय गर्नेलगायत योजना नीति तथा कार्यक्रममा समेटिएका छन्। गाउँपालिकाको नीति तथा कार्यक्रमलाई कार्यान्वयन गर्नेगरी आगामी आर्थिक वर्षको बजेटसमेत विनियोजना गरिएको उपाध्यक्ष थिङले बताए।"
दैलेखका ११ स्थानीय तहको बजेट ७ अर्ब १० करोडभन्दा बढी,"दैलेख : दैलेखका ११ वटै स्थानीय तहले आगामी आर्थिक वर्ष २०८२०८३ का लागि बजेट सार्वजनिक गरेका छन् । मंगलबार दैलेखका सबै स्थानीय तहले आगामी आर्थिक वर्षको बजेट सार्वजनिक गरेका हुन् । दैलेखका ११ वटै स्थानीय तहले सात अर्ब १० करोडबढीको बजेट ल्याएका छन् । यहाँका ११ वटै स्थानीय तहले सार्वजनिक गरेको बजेटलाई जोड्दा सात अर्ब १० करोड ९३ लाख ७२ हजार चार सय ५० रुपैयाँ हुन आउँछ । यहाँको दुल्लु नगरपालिकाले दैलेखका अन्य १० वटा स्थानीय तहको तुलनामा सबै भन्दा बढी अर्थात् एक अर्ब आठ करोड ९२ लाख ४९ हजार रुपैयाँको बजेट सार्वजनिक गरेको छ । जसमा चालुतर्फ ७६ करोड ९८ लाख ८० हजार र पुँजीगततर्फ ३१ करोड ९३ लाख ७९ हजार रुपैयाँको बजेट सार्वजनिक भएको सूचना अधिकारी प्रकाश रेग्मीले बताए । वार्षिक नीति तथा कार्यक्रममा कृषि क्षेत्रलाई प्राथमिकता दिएको डुंगेश्वर गाउँपालिकाले ४१ करोड ८१ लाख ७२ हजार ९ सय ५३ रुपैयाँको बजेट सार्वजनिक गरेको छ । डुंगेश्वरले पुँजीगततर्फ १३ करोड ३१ लाख ७२ हजार ९ सय ५३ रुपैयाँ र चालुतर्फ २८ करोड ५० लाखको बजेट सार्वजनिक गरेको वरिष्ठ लेखा अधिकृत टंकबहादुर कार्कीले जानकारी दिए । गुराँस गाउँपालिकाले ७३ करोड ६१ लाख ४४ हजार ९ सय ५५ रुपैयाँ २४ पैसाको बजेट सार्वजनिक गरेको प्रमुख प्रशासकीय अधिकृत दिलबहादुर पौडेलले बताए । गुराँसले पुँजीगततर्फ १६ करोड १६ लाख र चालुतर्फ ४३ करोड ९५ लाख ४४ हजार ९ सय ५५ रुपैयाँ २४ पैसा र वित्तीय व्यवस्थापनतर्फ १३ करोड ५० लाखको बजेट विनियोजन गरेको हो । यस्तै, आठबीस नगरपालिकाले आागामि आर्थिक वर्षका लागि ५५ करोड ८८ लाख ६१ हजार ५ सय ८५ रुपैयाँ ७८ पैसा बराबरको बजेट सार्वजनिक गरेको नगरपालिकाका सूचना अधिकारी देवराज तिमिल्सेनाले बताए । उनका अनुसार आठबीसले डल्लो बजेट सार्वजनिक गरेकाले कार्यपालिकामा छलफलपछि पुँजीगत र चालुतर्फ बजेट विनियोजन हुनेछ । यसैगरी, भैरवी गाउँपालिकाले आगामी आर्थिक वर्षका लागि ४९ करोड ९९ लाख ९० हजारको बजेट सार्वजनिक गरेको छ । सार्वजनिक बजेट चालु र पुँजीगततर्फ विनियोजन नभएको गाउँपालिकाका सूचना अधिकारी मिलनप्रसाद शर्माले बताए । सार्वजनिक गरिएको डल्लो बजेटलाई कार्यपालिकामा थप छलफलपछि विषयगत क्षेत्रमा विनियोजन हुने जनाइएको छ । महाबु गाउँपालिकाले आगामी आर्थिक वर्षका लागि ४९ करोड ४० लाख ४२ हजार ७ सय २२ रुपैयाँको बजेट सार्वजनिक गरेको छ । जसमा चालुतर्फ ३३ करोड ८० लाख ६२ हजार ७ सय २२ र पुँजीगततर्फ १५ करोड ५९ लाख ८० हजार रुपैयाँको विनियोजन गरिएको हो । ठाटीकाँध गाउँपालिकाले आगामी आर्थिक वर्षका लागि ४१ करोड ५० लाख ३१ हजार ५९ रुपैयाँको बजेट ल्याएको छ । जसमा चालुतर्फ २४ करोड २५ लाख ३५ हजार ५९ रुपैयाँ र पुँजीगततर्फ १७ करोड २४ लाख ९६ हजार रहेको प्रमुख प्रशासकीय अधिकृत तुलसीप्रसाद उपाध्यायले बताए । यसैगरी, नौमूले गाउँपालिकाले आर्थिक वर्ष २०८२०८३ का लागि ५६ करोड ८ लाख ६६ हजार ८ सय ३३ रुपैयाँको बजेट सार्वजनिक गरेको छ । जसमा चालुतर्फ ३६ करोड २७ लाख ७७ हजार ८ सय ३३ रुपैयाँ र पुँजीगततर्फ १९ करोड ८० लाख ८९ हजार विनियोजन गरिएको लेखा अधिकृत कविराज न्यौपानेले जनाए । नारायण नगरपालिकाले आर्थिक वर्ष २०८२०८३ का लागि ५६ करोड ४४ लाख ७९ हजार ४ सय २९ रुपैयाँको बजेट सार्वजनिक गरेको छ । जसमा चालुतर्फ ४५ करोड ७० लाख ९२ हजार र पुँजीगततर्फ १० करोड ७३ लाख ७७ हजार ४ सय २९ रुपैयाँ विनियोजन गरिएको प्रमुख प्रशासकीय अधिकृत रेशमबहादुर बुढाले जनाए ।चामुण्डाविन्द्रासैनी नगरपालिकाले आगामी आर्थिक वर्षका लागि ४८ करोड ४३ लाख ३ हजार ८८ रुपैयाँको बजेट सार्वजनिक गरेको छ ।"
साकेला गाउँपालिकाको बजेट ३९ करोड ३० लाख,"धरान : खोटाङको साकेला गाउँपालिकाले ३९ करोड ३० लाख ३९ हजार रुपैयाँको बजेट सार्वजनिक गरेको छ । मंगलबार आयोजित १५औं गाउँसभाको नीति तथा कार्यक्रम प्रस्तुत गर्ने क्रममा आगामी आर्थिक वर्ष २०८२८३ मा कार्यान्वयन ल्याउने गरी बजेट सार्वजनिक गरिएको पालिका अध्यक्ष रविप्रकाश राईले बताए । अध्यक्ष राईले पालिकाले चालुतर्फ २७ करोड ४७ लाख १ हजार रुपैयाँ र पुँजीगततर्फ ११ करोड ८३ लाख ३८ हजार रुपैयाँबराबरको बजेट सभामा पेस गरिएको बताए । गाउँपालिका उपाध्यक्ष बिर्सिका राईले आगामी आर्थिक वर्षका लागि बजेट सार्वजनिक गर्नुका साथै नीति तथा कार्यक्रम प्रस्तुत गरेकि थिइन् । प्रस्तुत गरिएको नीति तथा कार्यक्रम र बजेट गाउँपालिकाबाट बहुमतबाट पारित गरिएको छ । आगामी आर्थिक वर्षका लागि साकेला गाउँपालिकालाई वित्तीय समानीकरण अनुदानअन्तर्गत ६ करोड ८९ लाख, राजस्व बाँडफाँटबाट ६ करोड ३२ लाख ५६ हजार, सशर्त अनुदानतर्फ १४ करोड ४ लाख, सशर्त अनुदान पुँजीगततर्फ १ करोड ३८ लाख, संघीय सरकार समपूरक अनुदानतर्फ २ करोड २२ लाख, विशेष अनुदान चालुतर्फ १ करोड ५४ लाख रुपैयाँ प्राप्त हुने प्रक्षेपण गरिएको छ । यसैगरी, प्रदेश सरकारबाट वित्तीय समानीकरण अनुदान ५८ लाख ९ हजार, सवारी कर बाँडफाँटबाट ४९ लाख ९० हजार, प्रदेश सशर्त अनुदानतर्फ ७५ लाख ६५ हजार, प्रदेश सरकार पुँजीगततर्फ १ करोड ७२ लाख ५९ हजार, समपूरक अनुदान पुँजीगततर्फ १ करोड ६० लाख, जिल्ला समन्वय समितिबाट साझेदारीबापत १८ लाख, मालपोत कार्यालयबाट घरजग्गा रजिस्ट्रेसन शुल्क बाँडफाँटबापत १ लाख ५० हजार, बाँडफाँटबाट प्राप्त हुने विज्ञापन करबापत १० हजार तथा गाउँपालिकाको प्रक्षेपित राजस्व रकम ३० लाख, आव २०८१८२ बाट सरेर जाने बैंक मौज्दात १ करोड २५ लाख रुपैयाँ प्रक्षेपित आय अनुमान गरिएको पालिकाका लेखापाल उत्तम आचार्यले बताए । साकेला गाउँपालिकाले आगामी आर्थिक वर्ष ०८२८३ देखि कार्यान्वयन हुने गरी बालबालिका लक्षित नवजात शिशु बचत योजना घोषणा गरेको छ । नयाँ नीतिअनुरूप आगामी साउनदेखि गाउँपालिकाभित्र जन्मिने हरेक शिशुको नाममा नेपाल एसबीआई बैंकको सहकार्यमा बैंक खाता खोली रकम जम्मा गर्न सुरु गरिने छ । अब जन्मने बच्चाहरूको नाममा पहिलो वर्ष १० देखि १५ हजार रुपैयाँसम्म खातामा जम्मा गरिने र वार्षिक केही रकम वृद्धि गर्दै लगिने उनको भनाइ छ । खाता खोल्नका लागि स्वास्थ्य संस्थामा बच्चा जन्माएको हुनुपर्ने, समयभित्रै जन्मदर्ता गराएको हुनुपर्ने लगायतका न्यूनतम मापदण्ड तयार गरिएको लेखापाल आचार्यले बताए । यसरी, खोलिएको खातामा १८ वर्षको उमेर सम्म पालिकाले आन्तरिक आम्दानीको केही हिस्सा रकम वार्षिक रूपमा थप गरी वृद्धि गर्दै लैजाने गरी मापदण्ड तयार गरी लागू गरिने उनले बताए । यसरी जम्मा भएको रकमको हकदार हुन कम्तीमा कक्षा १२ सम्म गाउँपालिकाभित्रकै सामुदायिक विद्यालयमा निरन्तर अध्ययन गरेको हुनुपर्ने, बसाइँ सरी अन्यत्र जान नपाइने लगायतका मापदण्ड तयार गरिएको छ । यस कार्यमार्फत बालबालिकालाई उच्च शिक्षा र समुन्नत जीवनका लागि आधार स्थापित गर्ने प्रमुख नीति लिइएको छ । साकेला गाउँपालिकाले व्यक्तिगत र पारिवारिक ऋणका असरहरू कम गरी प्रत्येक शिशुको पालनपोषण, शिक्षा र भविष्यका सम्भावनाहरू सुरक्षित गर्ने विश्वास लिएको छ ।"
