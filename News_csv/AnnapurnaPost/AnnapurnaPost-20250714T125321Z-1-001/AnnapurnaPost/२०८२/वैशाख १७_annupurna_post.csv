शीर्षक,विवरण
अमेरिकी कर नीतिका प्रभाव,"अमेरिकी भन्सार कर नीतिले अरूको नोक्सानसँगै आफ्नो पनि अहित गर्नेछ । केही समययता अमेरिका सरकारले राष्ट्रिय सुरक्षा वा व्यापार असमानता भन्दै अनियन्त्रित रूपमा भन्सार कर बढाई विश्वभरका व्यापार साझेदारसँग बराबर भन्सार कर अझ बढी उठाउन लागेको छ । यसबाट वित्तीय व्यापार बजारमा ठुलो विश्वव्यापी तरंग उत्पन्न भएको छ । अमेरिकाको यो कदमले नियममा टिकेको बहुपक्षीय व्यापार व्यवस्था भंग भएको छ । र, स्वयं अमेरिकी अर्थतन्त्रमा ठूलो प्रतिकूल असर ल्याएको छ । तथ्यांक र प्राज्ञिक अनुसन्धानका दृष्टिकोणबाट हेर्दा अमेरिकी भन्सार कर नीतिले आफ्नो लक्ष्य प्राप्त गर्न असमर्थ रहने मात्र होइन, त्यसले अमेरिकी आन्तरिक अर्थतन्त्रको समस्यालाई समेत बढाइदिएको छ । त्यसबाट अरूको नोक्सान आफ्नो पनि अहितको अवस्था आएको छ । अमेरिकी ह्वाइट हाउसको सरकारी वेबसाइटमा अप्रिल १६ मा नयाँ अपडेट गर्दै भनिएको छ, चीनले प्रतिशोधात्मक कदम चालेको हुनाले अमेरिकाले चिनियाँ मालसामानमाथि भन्सार कर बढाएर २४५ प्रतिशत पुर्याएको छ । सन् २०१९ मा फेडरल रिजर्भ र कोलम्बिया युनिभर्सिटी आदि निकायको संयुक्त अनुसन्धानको परिणामले बढाएको भन्सार करको ९० प्रतिशतभन्दा बढीको मूल्य अन्ततोगत्वा अमेरिकी आयातकर्ता व्यापारीहरू र उपभोक्ताहरूले बेहोर्ने हो । अमेरिकी नेशनल रिटेल फेडेरेसनको सन् २०२२ को प्रतिवेदनमा भनिएको छ, भन्सार कर नीतिले अमेरिकी परिवारले प्रतिवर्ष औसत ७०० अमेरिकी डलर बढी खर्च गर्नु परेको छ । यसको सबैभन्दा बढी भार मध्यम तथा न्यू आययुक्त परिवारलाई परेको छ । भन्सार कर ८० प्रतिशतभन्दा बढी हुँदा ९९ प्रतिशत अन्तर्राष्ट्रिय व्यापार रोकिने हुन्छ । अमेरिकाले असीमित भन्सार कर बढाउनुको एउटा उद्देश्य निर्माण उत्पादन व्यवसायलाई पुनः आफ्नो देश फर्काउनु र आर्थिक सुरक्षा भनिएको थियो । तर, तथ्यांकबाट यस्तो प्रभाव नगण्यमात्र परेको देखिएको छ । बोस्टन कन्सल्टिङ ग्रुपको सन् २०२३ को प्रतिवेदनले जनाउँछ, सन् २०१८ देखि २०२२ सम्म अमेरिकी निर्माण उद्योगको वार्षिक औसत रोजगार वृद्धि दर सरकारले लक्ष्य राखेभन्दा धेरै कम ०३ प्रतिशतमात्र थियो । निर्माण उद्योगको पुनरावृत्तिका निम्ति पूर्ण उत्पादन आवश्यक हुन्छ । लागत मूल्यको मात्र हिसाब गरेर पुग्दैन । अमेरिका आफ्नैको श्रमको मूल्य उच्च छ । आधारभूत भौतिक संरचना पुराना भइसकेका छन् । वातावरणमा गम्भीर असर पर्नेछ । यी कुराले अमेरिकामा निर्माण उद्योगको पुनरावृत्तिका लागि ठुलो अवरोध खडा गरिदिएका छन् । त्यसैले अन्तर्राष्ट्रिय उद्योगहरूले दक्षिण पूर्व एसिया, मेक्सिको आदि ठाउँमा नजिकै आउट सोर्सिङ गरेर चीन र अमेरिकाको व्यापारिक तनावले ल्याएको अनिश्चितताबाट बच्ने प्रयास गरेका छन् । अमेरिकाले असीमित भन्सार कर बढाउनु दबाब दिएर व्यापार साझेदारलाई आफ्नो आज्ञाकारी बनाउन खोज्नु हो । त्यसको उद्देश्य व्यापार साझेदारलाई संवादमा आउन दबाब दिएको हुनसक्छ । तर दीर्घकालीन रूपमा हेर्दा त्यसले बजारका नियम तोड्दा विकृत बनाउने र अन्तर्राष्ट्रिय सम्बन्ध बिगार्ने स्पष्ट छ । अमेरिकी उपराष्ट्रपति जेडी भ्यान्सले अन्तर्वार्ता दिँदा चिनियाँहरूलाई गाउँले भन्ने अनादरपूर्ण शब्द प्रयोग गरेपछि अमेरिकीलगायत विश्वका विभिन्न देशका जनताले आलोचना गरेका थिए । बीबीसीले युट्युबमा अमेरिकाको चीनप्रतिको भन्सार कर वृद्धिको समाचार धेरैपटक प्रसारण गरेको थियो । त्यसको कमेन्ट एरियामा चीनले अमेरिकी दबाबको विरोध गरेको थियो । त्यसलाई पहिलो पटक पूर्णरूपले समर्थन गरेको देखियो । यसबाट पनि अमेरिकी नीतिले अरू देशका जनताको मन जित्न नसकेको स्पष्ट हुन्छ । अमेरिकाको बराबर भन्सार कर बढ्दै जान थालेपछि त्यसको प्रतिरोधमा चिनियाँ पक्षले आफ्नो अधिकार र हितको रक्षा गर्दै बहुलवादको संरक्षण गरेको छ । केही वर्षदेखि चीनले सक्रिय भई अन्तर्राष्ट्रिय बजार विस्तार गर्दै विश्वका १५० भन्दा बढी देश र क्षेत्रको प्रमुख व्यापार साझेदार बन्न सफलता पाएको छ। यसबाहेक चीनले बीआरआई देशहरूबीचको व्यापारलाई पनि अघि बढाउँदै लगेको छ। ४० वर्षको सुधार तथा खुल्लापन नीतिका कारण भएको विकास र सञ्चयबाट चीन विश्वको दोस्रो ठुलो अर्थतन्त्र भइसकेको छ । चीन विश्वमा संयुक्त राष्ट्रसंघले निर्धारण गरेका सबै प्रकारका उद्योग भएको एकमात्र देश हो । लगातार १५ वर्षसम्म निर्माण उद्योगमा विश्वको पहिलो देश रहँदै आएको पनि छ । चीनको व्यावसायिक व्यवस्था र उद्योगसँग सम्बन्धित अन्य क्षमता सशक्त छ । आर्थिक विकासको आधार मजबुत एवं स्थिर छ । चीनको जनसंख्या १ अर्ब ४० करोड छ । बजार विशाल छ । प्रतिव्यक्ति जीडीपी १३ हजार अमेरिकी डलर नाघिसकेको छ । चिनियाँ समाज अहिले उपभोग क्षमताको स्तरोन्नतिको महत्वपूर्ण चरणमा पुगेको छ । बजार वृद्धिको पनि राम्रो संकेत देखिएको छ । लगानी र खपतको विशाल सम्भावनाले चिनियाँ अर्थतन्त्रको दिगो विकासलाई टेवा दिनेछ । उत्पादन व्यवसायमा उचित सहयोगात्मक संयोजनले गर्दा चिनियाँ उत्पादन वस्तुको अन्तर्राष्ट्रिय बजारमा प्रतिस्पर्धात्मक शक्ति उच्च छ । केही वर्षदेखि चीनले सक्रिय भई अन्तर्राष्ट्रिय बजार विस्तार गर्दै विश्वका १५० भन्दा बढी देश र क्षेत्रको प्रमुख व्यापार साझेदार बन्न सफलता पाएको छ । यस बाहेक चीनले बीआरआई देशहरूबीचको व्यापारलाई पनि अघि बढाउँदै लगेको छ । यस वर्षको पहिलो तीन महिनामा बीआरआईमा पर्ने देशहरूसँगको चीनको निर्यात पोहोरको सोही अवधिको भन्दा ७२ प्रतिशत अभिवृद्धि भएको छ । ती देशसँगको आयातनिर्यात चीनको सम्पूर्ण आयात निर्यातको ५० प्रतिशत नाघिसकेको छ । यसरी, बहुपक्षीय बजारको सिर्जना हुँदैछ, यसको अर्थ चीनको कुनै एक देशमा मात्र निर्यात निर्भरता घट्दै गइरहेको छ । अमेरिकाले यसपटक भन्सार करको कचिंगल मच्चाउनुअघि नै त्यहाँ हुने निर्यात् चीनको कुल निर्यातको १३ प्रतिशत मात्र थियो । अमेरिकाको आयातनिर्यात पनि कुल अन्तर्राष्ट्रिय व्यापारको १३ प्रतिशत मात्र छ । त्यसैले अमेरिकी पक्षले भन्सार कर बढाई ल्याएको नकारात्मक असरलाई प्रतिकार गर्ने चीन सरकार र चिनियाँ जनताको पूर्ण आत्मविश्वास र शक्ति छ । अमेरिकाको एकपक्षीय रूपमा विश्व व्यापार संयन्त्रै पल्टाउने कुरालाई अमेरिकी लगायत विश्व जनताले राम्रो मानेका छैनन् । चीन विभिन्न विकासशील देशसँग एकसाथ अडिग रहेर अन्तर्राष्ट्रिय व्यवस्थाको रक्षा गरी स्थिर, सत्यवादी, व्यावहारिक वैश्विक व्यापारिक वातावरण स्थापना गर्न, विश्व अर्थतन्त्रको आत्मविश्वास पुनस्र्थापना गर्न र विश्वका सबै देशसँग नयाँ चरणको आर्थिक विकासको लाभ साझा रूपमा उपयोग गर्न चाहन्छ । सोङ , नेपालका लागि चिनियाँ राजदूत हुन् ।"
सरकार ! शिक्षकका समस्या सुन्ने कि ?,"विद्यालय शिक्षा ऐनको माग गर्दै देशभरका सामुदायिक विद्यालयका शिक्षक २०८१ चैत २० गतेदेखि राजधानीका सडकमा छन् । महिनौं बितिसक्दा पनि सरकारले शिक्षकका माग सम्बोधन गर्न नसक्नु अत्यन्तै दुःखद् हो । शिक्षकहरूले एक्कासि आन्दोलनको गरेका होइनन् । तर पनि सरकार कानमा तेल राखेर बसेको छ । सरकारले पटक पटक झुक्याउने, छल्ने काम गरेकाले सडकमै सहमति गर्नुपर्छ भन्ने शिक्षक महासंघको अडान छ । यद्यपि महासंघले लचकता अपनाइसकेको अवस्था छ । शिक्षा ऐनबारे सरकारसँग पहिल्यै सहमति भइसकेको हो । सहमतिअनुसार संसद् डाकेर या बर्खे अधिवेशन बोलाएर वा अध्यादेशबाट शिक्षा ऐन जारी गर्ने वातावरण सरकारले सिर्जना गर्न किन सकेन ? किन सक्दैन ? शिक्षकहरूसँग सहमति गर्नुको सट्टा वातावरण बिथोल्ने काम सरकारबाटै भएको अनुमान गर्न सकिन्छ । शिक्षकहरूले यसअघि २०७५ फागुन ९ गते पनि शिक्षकहरू शिक्षा ऐनका लागि आन्दोलनमा उत्रेर ३४ बुँदे सम्झौता गरेका थिए । २०७८ सालमा पनि फेरि आन्दोलन भयो । त्यतिबेला पनि ३४ बुँदे नै सहमति भयो तर कार्यान्वयन भएन । २०८० असोज ३ गतेबाट फेरि पनि आन्दोलन भयो । असोज ५ गते ६ बँुदे सम्झौता भएको थियो । त्यो पनि कार्यान्वयन भएन । ३ महिना अगाडि स्थानीय तहका प्रमुखहरू, प्रदेश तह, रिले अनसन गर्दै विभिन्न निकायहरूमा जानकारी गराउँदा पनि सुनुवाई नभएपछि यो विशाल शैक्षिक आन्दोलनको सुरुआत भएको हो । शिक्षकहरूले व्यक्तिगत हितका लागि नभएर समाज परिवर्तनका लागि राखिएको माग हो । राज्यलाई सर्वोच्च अदालतले शिक्षकका जायज माग पूरा गरेर विद्यालय फर्कने वातावरण बनाउनु भनेर आदेश दिइसकेको छ । अवस्थामा सरकारले सर्वोच्चको आदेश मान्न नपर्ने हो ? सरकारलाई विश्वास गर्नुपर्ने वातावरण सिर्जना भएको छैन । राज्य तदारुकताका साथ अगाडि वार्तामा आए सहमति हुने शिक्षक महासंघले जनाएको छ । नयाँ शैक्षिक सत्र प्रभावित भएको छ । कक्षा १२ को परीक्षा अन्योलमा परेको छ । र पनि सरकार टुलुटुलु हेरेर बस्न सुहाउँछ ? लचक हुनेसम्मका कुरामा शिक्षकहरू लचक भैसके । सरकारले बौद्धिक वर्गलाई सडकमा सुताउनु कतिको उचित छ ? शिक्षा ऐनमा के के रहने भनेर नेपाल शिक्षक महासंघले २४ बुँदे माग राखेका छन् । तत्काल सरकारले गर्न सक्ने १६ बुँदे माग राखेर शिक्षक महासंघ वार्तामा बस्न तयार छ । तर पनि सरकारले आलटाल गरिरहेको छ । सरकारबाटै वातावरण धमिल्याउने काम त भैरहेको छैन ? संविधान जारी भएको ३ वर्षभित्र ल्याउनुपर्ने शिक्षा ऐन १० वर्ष बित्दा पनि आएको छैन । शिक्षकले व्यक्तिगत स्वार्थका लागि नभई शिक्षा प्रणालीलाई नियममा बाँध्न, शिक्षण पेसालाई मर्यादित बनाउन र पेसामा प्रवेश गरेका शिक्षकहरूलाई हक र अधिकारप्रति सुसूचित गराउन ऐन चाहियो भनेका हुन् । शिक्षालाई सीपसँग जोड्ने नीति आवोस् भनेका हुन् । शिक्षकको तलब बढाउने, ग्रेड बढाउने, मर्यादाक्रम बढाउने, ट्रेड युनियन खोल्न पाउने भन्ने मागको जुन आरोप लागेको छ, त्यो किमार्थ गलत छ । यो त शैक्षिक अवस्था सुधार गर्ने, विद्यार्थीको अवस्था सुधारमा केन्द्रित हुने, शिक्षकले ढुक्कले कक्षाकोठाभित्र पस्न सक्ने वातावरण बनोस्, योग्य मान्छे शिक्षण पेशााप्रति आकर्षित हुने वातावरण बनोस्, सिस्टम राम्रो बनाइदेऊ भन्नमात्र शिक्षकले खोजेका हुन् । सबै बेथितिको अन्त्य गर्न, विद्यालयहरूमा विषयगत दरबन्दी कायम गराउन, प्राथमिक तहमा नियुक्ति लिएका शिक्षकले माध्यमिक विद्यालय धान्नुपर्ने वातावरणको अन्त्य गर्न, शिक्षण पेसा र शैक्षिक अवस्थाको अस्तव्यस्त र भद्रगोल हटाउन, शिक्षकलाई व्यक्तिगत वृत्ति विकास गराउने, समयअनुसार प्रविधिमैत्री बनाउन यो आन्दोलन हो । यस्तै, ७५३ वटा नियम कानुनमा शिक्षक रहन सक्दैनन्, त्यसैले संघीय सरकारअन्तर्गत रहने व्यवस्था, योग्य शिक्षकहरूलाई तहगत बढुवा होस् भन्ने माग हो । जो शिक्षाका लागि सकारात्मक छ, शिक्षालाई बुझेको छ, शिक्षा ऐन पारित गराउनुपर्छ भन्नेमा छन् । पूर्व शिक्षामन्त्री विद्यादेवी भट्टराई शिक्षा ऐन पारित हुनपर्छ, शिक्षकहरूका जायज माग पूरा हुनुपर्छ भन्नेमा सकारात्मक भएको नेपाल शिक्षक संघको उपमहासचिव गीता शिवाकोटीको भनाइ छ । शिक्षामन्त्री हारे पनि राजनीति जितेकी छन् । शिक्षकका छोराछोरी निजी विद्यालयमा पढाउनै नपाउने कुनै कानुनी प्रावधान छ त ? बालबालिकाले चाहेको विद्यालयमा पढ्न पाउनु उनीहरूको मौलिक हक हो । व्यावहारिक र नैतिक हिसाबले सोच्ने शिक्षकले सामुदायिक विद्यालयमा पढाइरहेकै छन् । राज्यकोषबाट तलब भत्ता खाने सबै कर्मचारी, शिक्षक तथा जनप्रतिनिधिले छोराछोरी अनिवार्य सामुदायिक विद्यालयमा पढाऔं भन्ने कुरा ऐनमा लेखियो भने त टन्टैसाप हुन्छ । सबैसँग जोडिएको विषय भएकाले सबैजना सकारात्मक हुनु अहिलेको आवश्यकता हो । शिक्षकहरू समग्र शिक्षा प्रणाली सुधार गर्नुपर्छ भनेर लागेका हुन् । भावी पुस्ताले निर्धक्क भएर शिक्षण पेशा अँगाल्न सक्ने वातावरणको मागका लागि लडेका हुन् । त्यसैले लोकतान्त्रिक मूल्य र नागरिक अधिकारको रक्षा गर्नु राज्यको पहिलो दायित्व हो भनेर सरकारले स्वीकार गर्नुपर्छ । विद्यालय शिक्षा ऐनको माग गर्दै शान्तिपूर्ण रूपमा शिक्षक सडकमा भेला भएको महिना पुग्दा पनि सरकारको मन नगल्नु, नपग्लिनु र नसुन्नु अति भएन र ? शिक्षकहरूको आवाजलाई दमन होइन, संवादबाट सम्बोधन गरौं ।"
अक्षय कर्म गर्ने दिन,"जलबिना अन्नको पनि सिर्जना हुँदैन, जल जीवन हो । जलदान जीवनदान हो । २०८२ वैशाख १७, वैशाख शुक्ल तृतीया । अक्षय तृतीया । सातु र सर्वत वितरणको दिन । मानव जीवन शीतल पार्ने दिन । उखरमाउलो गर्मी बढेको छ, हिजोआज । शास्त्रको कथन : यत्किन्चित् दीयते दानं स्वल्पं वा यदि वा बहु । तत्सर्वमक्षयं यस्मात्तेनेयमक्षया स्मृता ।। एष धर्मघटो दत्तो ब्रह्मविष्णु शिवात्मकः । अस्य प्रदानात्तृप्यन्तु पितरोपि पितामहाः ।। गन्धोदकं तिलैर्मिश्रं सान्नं कुम्भं फलान्वितम् । पितृभ्यः संप्रदास्यामि ह्यक्षयमुपतिष्ठतु ।। अर्थात्, थोरै उपकार, धर्म, दान, पुण्य गर्दा पनि बहुत हुने दिन । कहिल्यै ननासिने अक्षय कर्म गर्ने दिन ।, ईश्वरीय सत्तालाई सम्झने र जीवन समर्पण गर्ने दिन । दिवंगत पितृहरूलाई समेत विशेष खुसी पार्न सकिने दिन । जीवित र मृतक सबैप्रति उदारता देखाउने दिन । हाम्रो धर्म र संस्कृति संसारकै लागि उदाहरणीय रूपमा प्रस्तुत हुने दिन । जति विवेचना गरे पनि कम हुने दिन हो, अक्षय तृतीया जुन विशेष हो, छ । शिवपार्वतीको बिहेको दिनको रूपमा, ईश्वरको आवेश अवतार परशुराम जयन्तीको रूपमा समेत हेरिने यो पर्वको विशेष महत्व रहेको छ । अक्षय तृतीयालाई राम अवतार ज्ञानको आरम्भ, त्रेतायुग आरम्भको दिन मानिन्छ । हिन्दु धर्म संस्कृतिमा यस दिनलाई विशेष पर्वको रूपमा मान्ने चलन छ हाम्रो । यस दिनमा गरिएका साना कर्मले पनि अक्षय पुण्य प्राप्ति हुने कारण यसलाई अक्षय तृतीया भनिएको हो, धेरथोर गरिएको दानले अक्षय फल प्राप्त हुने, ब्रह्मा, विष्णु, शिव तीनै देवता प्रसन्न रहने, तिलमिश्रित अन्न, जल, घडा दानले स्वर्गीय पितृहरू बढी खुसी रहने, दातालाई अक्षय पुण्य प्राप्ति हुने धार्मिक मान्यता रहेको छ । सबै दिन पावन छन् तथापि यस दिन सातु, सर्वतको अधिक महत्व छ, यसै पनि जौ को परिकार सेवनबाट स्वाथ्य निरोगी हुने, सुगर, प्रेसर रोगीलाई अति उपयोगी जौ, चना, दाल, गेडागुडी, कोदो, फापर र ग्लाइसेमिक इन्डेक्स कम भएका खाना, फलपूल प्रोटिन र रेशायुक्त भएकाले अस्पतालका बिरामीहरूलाई समेत ग्राह्य छ बढी नै । पानीको सर्वत्र हाहाकार, गृष्मको नजिकै रहेको वसन्तै भए पनि शुष्क कण्ठ, जलवायु परिवर्तनको मार, तीव्र र विषाक्त वायु र खानाले हाम्रो दैनन्दिन जीवन करिब नाजुक छ र असाध्य रोगहरूको बढोत्तरी भइरहेको छ, नसर्ने रोगहरूको वृद्धिले संसार अहिले भयभीत छ, त्यसमा हामी पनि परेका छौं । वायुमण्डल नै विषाक्त भएपछि बाँकी वस्तु अनि प्राणीहरूको जनजीवन बढी कष्टकर हुने नै हुन्छ, प्रताडित भएको अबस्था छ । संसारले यसबारे ठूलै प्रतिबद्धता जाहेर गरे पनि विश्व अहिले लत्रिएकै अबस्थामा छ । हाम्रा ऋषिमहर्षिहरूले दीर्घ जीवन पाए, साधना गरे, अनुसन्धान गरे र अमरत्व प्राप्ति खातिर वातावरणमैत्रीको प्रयास गरे । वर्षभरि नै ऋतुपिच्छेका खाना र जीवन पद्धतिसँग जोडिएका संस्कृति, संस्कार, चाडवाड, सभ्यताको परिचय र सन्देश दिएर गए । हामीले त्यसको सदुपयोग गर्न नजानेर भत्कायौं संस्कार आफैंले । नव वर्ष प्रवेशसँगै वर्षभरिका दिन उज्याला हुन्, दिएर खाने नै देवता हो । अरूको लिइरहने, शोषण गर्ने, अतिसार, अत्याचार गर्ने दानव हो भन्ने सम्झना पनि तिनैले दिलाए, शास्त्रहरू सिकाए । बुझ्नेलाई त कुनै पनि वनस्पति श्रीखण्ड नै हुन्छ, मन्त्रबिनाका कुनै अक्षर नै छैनन् । हो, शास्त्र शस्त्र भएर आउँदैन तर अहिले संसार भयभीत हुनुको पछाडि विज्ञानको दुरुपयोग छ । र, मस्तिष्कको सदुपयोग पनि पूर्णरूपमा भएको छैन । पूर्वीय दर्शनमा ऋग्वेदको आरम्भदेखि नै मानव जीवन स्वस्थ र सन्तुलित हुनुपर्ने संकेत भएको छ । स्वस्थ जीवनबाटै स्वस्थ समाज निर्माण हुन्छ । स्वस्थ र सन्तुलित सभ्य नागरिक समाजबाट देश प्रेम, देशको समृद्धि, ईश्वरीय चिन्तनसमेत हुनपुग्छ । अरूलाई नदिई स्वयंले मात्र प्रयोग गरेको अन्न विषतुल्य हुन्छ भनी पूर्वीय दर्शनले परोपकारको अक्षुण्णतालाई संकेत गरेको छ । धार्मिकजनहरू, साधुसन्त, वैरागी, तपस्वी, समाज हितकारी व्यक्तिदेखि सम्पूर्ण जीवात्माहरूलाई आफ्नो सेवाबाट, समयबाट, श्रमबाट, दानबाट खुसी गराउनु पर्ने कुरा दर्शन शास्त्रहरूले बताएका छन् । मानव जीवन भन्नु परोपकारका लागि हो । पशु र मानवमा पृथकता भन्नु नै चेतना विकास हो । अध्यात्मको गहिरो भोक नलागी देखावटी दर्शन शास्त्रहरू पनि कामयावी नहुन सक्छन्, जीवनमा, समाजमा, देशमा र पूरै ब्रह्माण्डमै । दानमध्ये अन्न दान प्राण दानसरह हो । सबै प्राणी जल, अन्न र वायुमा निहित छन् । वातावरणको संरक्षण गरी जलदान, अन्नदान गर्न यस पर्वले जोड दिएको छ । हाम्रो मुलुक कृषिप्रधान हो । प्रमुख बाली धान, गहुँ, मकैका अतिरिक्त जौ उत्पादन पनि हुने गर्छ । तिल, जौद्वारा ईश्वरको पूजा हुने गर्छ । जौ, गहँुलाई शीतलताको प्रतीक मानिन्छ । अस्पतालका बिरामीहरूलाई जौ, चनाको सातु खान प्रेरित गरिन्छ । रोग निरोधक शक्ति भएको, पाचनमा सजिलो भएको, जौ, गहुँको खस्रो पदार्थबाट पेटमा रहेका विकारहरू सजिलै बाहिर निष्कासन हुने कारणले गर्दा रेसायुक्त खानेकुरा खानाले शरीर स्वस्थ हुने भन्छन् आधुनिक शास्त्रका चिकित्सकहरू । यसबाट शरीरमा मल भित्र रहन पाउँदैन । प्रदूषित वस्तुहरू तुरुन्तै बाहिर निष्कासन हुने पदार्थहरू दैनिकी जीवनमा प्रयोग गर्नुपर्ने हुन्छ । यस अर्थमा जौ, गहुँ, मकैका च्याख्ला, चना, भटमास आदि अन्नद्वारा शरीर निरोगी राख्न सकिन्छ । अन्नको अतिरिक्त जीवनमा जलको अधिक महत्व छ । सम्पूर्ण सृष्टि जलमै भएको हो । संरक्षण पनि जल सहितको भूमिमा हुन्छ । जलबिना अन्नको पनि सिर्जना हुँदैन, जल जीवन हो । जलदान जीवनदान हो । अक्षय तृतीयाको दिन जल दानको संकेतले मानवले हरदिन पानीलाई पवित्र राख्नु पर्ने बोध गराउँछ । जौको सातु, साथमा धर्मघट अर्थात् जलपूर्ण घडा, घ्यू, चिनी, मसला, तिल मिश्रित सर्वत र आकाशको प्रतीक छाता र धर्तिको प्रतीक जुत्ता वितरणले सम्पूर्ण जीवन र जीवन संरक्षण हेतु यी वस्तुहरू अरूको हितमा प्रयोग गर्ने संकेत मिल्छ, यो निस्वार्थ दान हो ।"
सुर्खेत फुटबल संघका अध्यक्ष रवीन्द्र चन्दमाथि अविश्वासको प्रस्ताव,काठमाडौं : सुर्खेत फुटबल संघका अध्यक्ष रवीन्द्र चन्दमाथि अविस्वासको प्रस्ताव पारित भएको छ। मंगलबार सातदोबाटोस्थित एन्फा कार्यलयमा जिल्ला फुटबल संघको साधारण सभाले चन्दविरुद्ध अविश्वासको प्रस्ताव पारित गरेको हो। अविश्वासको प्रस्ताव पास भएसँगै चन्द पदमुक्त भएका छन्। उक्त साधारण सभाले दिलिप बस्याललाई नयाँ अध्यक्षको रूपमा नियुक्त भएका छन्। साधारण सभामा चन्दविरुद्ध १२ सदस्यले नै अविश्वासको मत हालेका हुन्। रवीन्द्र चन्दको नेतृत्वप्रति असन्तुष्टि जनाउँदै १४ क्लबहरूले २०८१ पुस १ गते अविश्वासको प्रस्ताव दर्ता गरेका थिए।
सिनियर टिममा नखेल्दै अमितले लिए अन्तर्राष्ट्रिय क्रिकेटबाट सन्न्यास,"काठमाडौं : नेपाल पुलिस क्लबका ओपनर ब्याटर अमित श्रेष्ठले अन्तर्राष्ट्रिय क्रिकेटबाट सन्न्यासको घोषणा गरेका छन्। सन् २०१३ मा यू१९ टिममा रहेर एलिट कप र एसिया कप समेत खेलेका अमितले सिनियर टिमबाट भने राष्ट्रिय टिमको जर्सी लगाउन नपाउँदै अन्तर्राष्ट्रिय क्रिकेटबाट सन्न्यास लिएका छन्। ३१ वर्षीय अमितले राष्ट्रिय टिमबाट नखेले पनि अन्य प्रतियोगिताहरू भने खेल्ने बताए। राष्ट्रिय टिमबाट नखेले पनि अन्य प्रतियोगिताहरू भने खेल्छु, उनले अन्नपूर्ण पोष्टसँगको कुराकानीमा बताए। उनले अचानक संन्यास लिनुको कारण भने खुलाउन चाहेनन्। उनले सामाजिक सञ्जाल फेसबुकमा बुधबार आफूले अन्य घरेलु प्रतियोगिताहरूमा उत्तिकै लगनका साथ खेल्ने उल्लेख गरेका छन्। उनले यू१९ टिमबाट राष्ट्रिय टिमको जर्सी लगाएर खेल्नु आफ्नो लागि निकै गर्वको कुरा रहेको बताए। अन्नपूर्ण पोष्टमार्फत आफूले नेपालको प्रतिनिधित्व गर्दै भने अब नखेल्ने उल्लेख गरेका हुन्। अन्तर्राष्ट्रिय क्रिकेट नखेले पनि क्रिकेट प्रतिको माया भने नघट्ने उनले लेखेका छन्। पहिलो सिजनको नेपाल प्रिमियर लिग(एनपीएल)मा उनले सुदूरपश्चिम रोयल्सबाट खेलेका थिए। त्यसलगायत उनले धनगढी प्रिमियर लिग, पोखरा प्रिमियर लिग लगायताका घरेलु प्रतियोगिता खेलिरहने छन्।"
यू१९ साफ खेल्ने टिम घोषणा,"काठमाडौं : साफ यू१९ प्रतियोगिता खेल्ने नेपालको अन्तिम टोली घोषणा भएको छ। साफ २०२५ मे ९ देखि १८ सम्म भारतमा हुने प्रतियोगिताको लागि प्रशिक्षक उर्जन श्रेष्ठले टिम घोषणा गरेका हुन्। नेपालले समूह 'बी'मा रहेर यो प्रतियोगिता खेल्नेछ। समूह 'ए'मा माल्दिभ्स, भुटान र बंगलादेश रहेका छन्। समूह 'बी'मा नेपाल, भारत र श्रीलंकाले प्रतिस्पर्धा गर्नेछन्। नेपालको साफ यू१९ खेल्ने टोलीः गोलकिपरः भक्त बहादुर परियार, उपेन्द्र ल्वागुङ, विशेष बानिया डिफेन्डरः रोशन तामाङ, रोहन मोक्तान, प्रशान्त मोक्तान, कुशहाङ नेम्वाङ, मदन पौडेल, राम थापा, विजय उर्बा, सिद्धान्त खड्का मिडफिल्डरः कृष्ण बहादुर आले, कृष थापा मगर, सरोज दर्लामी, लक्षु थापा, सबिन कुमार लुङ्गेली मगर, रञ्जित लामा, सुवास बम, विजय खड्का फर्वाडः पवन पाख्रिन, धरवेन्द्र कुँवर, सुरज ढंगोल र प्रसुन तामाङ"
दिल्ली कोलकतासँग १४ रनले पराजित,"काठमाडौं : इन्डियन प्रिमियर लिग (आइपीएल)मा कोलकाता नाइट राइडर्सले दिल्ली क्यापिटल्सलाई हराएको छ। कोलकाताले दिल्लीलाई १४ रनले हराएको हो। दिल्लीको घरेलु मैदान अरुण जेट्ली स्टेडियममा टस हारेर ब्याटिङको निम्तो पाएको कोलकाताले २०४ रन बनाएको थियो। कोलकाताले दिएको २०५ रनको लक्ष्य पछाएको दिल्लीले २० ओभरमा ९ विकेट गुमाउँदै १९० रन मात्रै बनायो। दिल्लीका लागि ओपनर फाफ डु पेल्सिसले सर्वाधिक ६२ रनको पारी खेले। उनले ४५ बलमा ७ चौका र २ छक्का प्रहार गरे। करुण नैरले १५ रन बनाउँदै पेबिलियन फर्किए। कप्तान अक्षर पटेलले ४३ रन बनाउँदा विपराज निगमले ३८ रन बनाए। अन्य कुनै पनि ब्याटरको ब्याटबाट दोहोरो अङ्कको रन बनेन। कोलकाताको लागि बलिङतर्फ सुनिल नारायणले सर्वाधिक ३ विकेट लिए। वरुण चक्रवर्तीले २ विकेट लिँदा अकुल रोय, वैभव अरोरा र एन्ड्रे रसेलले ११ विकेट लिए। त्यसअघि ब्याटिङ गरेको कोलकाताले निर्धारित २० ओभरमा ९ विकेट गुमाउँदै २०४ रन बनाएको थियो। कोलकाताको लागि अङ्गकृत रघुवंशीले सर्वाधिक ४४ रनको पारी खेले। ओपनरद्वय रहमुल्लाह गुरबाज र सुनिल नारायणले क्रमश २६ र २७ रन बनाए । कप्तान अजिन्क्य रहाणेले २६ रन बनाए । रिङकु सिंहले ३६ र एन्द्रे रसेलले १७ रन बनाए। दिल्लीका लागि बलिङतर्फ मिचेल स्टार्कले सर्वाधिक ३ विकेट लिए । बिपराज निगम र अक्षर पटेलले २२ विकेट लिए। दुश्मन्था चमेराले १ विकेट लिए। अहिले चौथो स्थानमा झरेको छ। दिल्लीले १० खेल खेल्दा ६ जित र चार हारसहित १२ अङ्क जोडेको छ। यता कोलकाताको लागि पनि यो दशौं खेल थियो। कोलकाताले ४ जित, ५ हार र एक खेलमा अङ्क बाँड्दै ९ अङ्क जोडेको छ। आइपीएलमा बुधबार एक खेल रहेको छ। बुधबारको खेलमा चेन्नाई सुपर किङ्सले पन्जाब किङ्ससँग खेल्ने तालिका रहेको छ। खेल नेपाली समयअनुसार साँझ ७:४५ बजे सुरु हुनेछ।"
कर्णालीले बनाउँदैछ गठिलो बजेट,"वीरेन्द्रनगर : कर्णाली प्रदेश सरकारले आगामी आर्थिक वर्ष २०८२०८३ को नीति तथा कार्यक्रम र बजेट निर्माणको काम थालनी गरेको छ । प्रदेश सरकारको आर्थिक मामिला तथा योजना मन्त्रालयले सम्बन्धित निकाय, मन्त्रालयका सचिव तथा कर्मचारीहरूबीच बजेट लक्षित छलफल गर्दै आगामी आर्थिक वर्षको बजेट निर्माणका लागि तयारी थालेको हो । प्रदेश सरकारका आर्थिक मामिला तथा योजनामन्त्री राजीवविक्रम शाहले आगामी आर्थिक वर्षको बजेटकै तयारीका लागि ३१ अर्ब ५९ करोडको अनुमानित सिलिङ मन्त्रालयहरूमा पठाइसकेको बताए । उनले भने, चालु आर्थिक वर्षको बजेटमा ७५ प्रतिशत बजेट खर्च हुन्छ भन्ने अनुमानका आधारमा मन्त्रालयहरूलाई बजेट सिलिङ वितरण गरिसकेका छौं । मन्त्रालयहरूले पनि सोहीअन्तर्गत काम गरिरहेका छन् । हामीले पनि बजेटसँग सम्बन्धित विभिन्न विषयमा मन्त्रालयमा छलफल गरिरहेका छौं । अन्य सरोकारवालाहरूको पनि सुझाव लिइरहेका छौं । आर्थिक मामिला मन्त्रालयका अनुसार हरेक मन्त्रालयलाई चालु आर्थिक वर्षको बजेटभन्दा शून्य दशमलव ५ देखि ३ प्रतिशतसम्म बढाएर सिलिङ वितरण गरिएको हो । प्रदेश सरकारले चालु आर्थिक वर्षमा ३१ अर्ब ४१ करोड ४१ हजार बराबरको बजेट ल्याएको थियो । बजेट सिलिङ वितरणका आधारमा आगामी आर्थिक वर्षमा बजेटको आकार बढ्ने आकलन गरिएको छ । चालु आर्थिक वर्षको बजेट चैत मसान्तसम्म कुल बजेटको २७ प्रतिशतमात्रै खर्च भएको छ । त्यसमा विकास बजेट २० प्रतिशतमात्रै कार्यान्वयनमा आएको छ । तर, अधिकांश योजनाहरूमा असारमा कार्यसम्पन्न हुने र भुक्तानी पनि असारमै धेरै हुने भएकाले चालु आर्थिक वर्षको कुल बजेटको ७५ प्रतिशत बजेट खर्च हुने अनुमान मन्त्रालयको छ । अर्थमन्त्री शाहका अनुसार विगतमा बजेट निर्माण देखिएका कमजोरीलाई सुधार गर्दै नयाँ बजेट निकै वैज्ञानिक र सुधारिएर आउने दाबी गरे । उनले ससाना टुक्रे योजनाभन्दा पनि रणनीतिक योजनाहरूलाई प्राथमिकता दिने तयारी रहेको उनले बताए । उनले कर्णाली प्रदेशका १० वटै जिल्लामा ५० लाखभन्दा माथिका योजनाहरूमा मात्र बजेट केन्द्रित गरिने बताए । सरकारले आगामी आर्थिक वर्षका लागि प्रदेशको आन्तरिक आम्दानीबाट ८१ करोडको लक्ष्य राखेर रणनीति बनाइरहेको छ । नयाँ बजेटमा कार्यन्वयन गर्न सहज तथा परिणाममुखी योजना छनोटलाई प्राथमिक्ता दिइनेछ । मन्त्री शाहले कर्णालीमा धमाधम खोलिएका सडकहरूमा यातायात सञ्चालन असज भइरहेको बताउँदै ट्र्याक ओपन भएका सडकहरूको स्तरोन्नतिमा जोड दिइने बताए । सरकारले आफ्नो आन्तरिक आम्दानी पनि कसरी वृद्धि गर्ने भन्ने विषयमा तयारी गरिरहेको छ । उनले भने, अहिलेको हाम्रो प्रदेश संघीय अनुदानको भरमा चलिरहेको छ । यसरी दीर्घकालीन रूपमा जाँदा समस्या हुन्छ । त्यसका लागि हाम्रो आन्तरिक आम्दानी कसरी बढाउन सकिन्छ भन्ने विषयमा छलफल गरिरहेका छौं । यहाँ मन्त्रालयमै राजस्व शाखा पनि स्थापना गरी त्यसबाट पनि थप प्रयासहरू भइरहेको छ । उनले आगामी आर्थिक बर्षको बजेट विगतभन्दा फरक, वास्तविकतामा आधारित र कर्णालीलाई सुहाउँदो आउनेमा आस्वस्त पारे । उनले भने, पूर्वाधार, रोजगारीमुखी, जनअपेक्षालाई सम्बोधन गर्ने, वन तथा कृषकलाई समेट्ने गरी बजेट ल्याइने छ । बजेट निर्माणको सन्दर्भमा विज्ञहरूसँग पनि बसेर छलफल भइरहेको छ । विगतमा वैशाख महिना लागेसँगै प्रदेश राजधानी वीरेन्द्रनगरमा योजना माग्नेहरूको भिड लाग्थ्यो । यद्यपि योपटक त्यो अवस्था अन्त्य भएको छ । प्रदेश सरकारले बनाएको आयोजना प्रस्ताव तथा छनोट प्रक्रियासम्बन्धी कार्यविधि अनुसार हरेक जिल्लाबाट योजना छनोट भएर योजना बैंकमा आउँछन् । त्यसैका आधारमा सरकारले योजना कार्यन्वयन गर्छ । झ्यालबाट योजना बाँड्ने परम्पराको अन्त्य यसै वर्षबाट हुनेछ । कर्णाली प्रदेशमा प्रदेश सरकार गठन भएको सुरुवाति बर्ष सरकारले २०७४०७५ मा १ अर्ब २ करोड ५ लाख, आर्थिक वर्ष २०७५०७६ मा २८ अर्ब २८ करोड २८ लाख, आर्थिक बर्ष २०७६०७७ मा ३४ अर्ब ३५ करोड ३७ लाख ७२ हजार, आर्थिक वर्ष २०७७०७८ मा ३३ अर्ब ७४ करोड १३ लाख ५३ हजार कुल बजेट ल्याएको थियो । यस्तै प्रदेश सरकारले आर्थिक वर्ष २०७८०७९ मा ३६ अर्ब ५४ करोड ६६ लाख ३६ हजार, आर्थिक वर्ष २०७९०८० मा ३२ अर्ब ६१ करोड ६१ लाख ३६ हजार, आर्थिक वर्ष २०८००८१ मा ३३ अर्ब ३७ करोड ९७ लाख ७ हजार र गत आर्थिक वर्ष २०८१०८२ मा ३१ अर्ब ४१ करोड ४१ हजारको कुल बजेट ल्याएको थियो ।"
प्रि ओपन सेसनमा घट्यो नेप्से परिसूचक,काठमाडौं : प्रि ओपन सेसनमा नेप्से परिसूचक सामान्य अंकले घटेको छ। बुधबार प्रि ओपन सेसनमा नेप्से परिसूचक ००७ अंकले घटेर २६३१९० विन्दुमा अडिएको छ। यो समयमा ४४ स्क्रिप्सको ३ लाख ३७ हजार ४३६ कित्ता सेयर २१ करोड १९ लाख ४२ हजार ३९२ रुपैयाँमा खरिदबिक्री भए। कारोबारमा आएकामध्ये १८ स्टक्सको मूल्य बढ्दा २५ वटाको घट्यो।
"नेप्से ८१४ अंकले घट्यो, कारोबार बढ्यो","काठमाडौं : सेयर बजारले आज पनि ओरालो यात्रालाई निरन्तरता दिएको छ। अघिल्लो दिन १५०८ अंकले घटेको नेप्से परिसूचक आज ८१४ अंकले घटेर २६२३८३ विन्दुमा अडिएको छ। सेन्सेटिभ इण्डेक्स ०३४ प्रतिशतले घटेर ४४२०० विन्दुमा पुगेको छ। नेप्से घटेपनि कारोबार रकम भने मंगलबारको तुलनामा वृद्धि भएको छ। आज ३१४ स्क्रिप्सको २ करोड ४६ लाख ४१ हजार २६१ कित्ता सेयर ९ अर्ब ३७ करोड ४१ लाख २२ हजार ६५५ रुपैयाँमा खरिदबिक्री भए। अघिल्लो दिन ७ अर्ब मूल्य बराबरको सेयर कारोबार भएको थियो। नेप्से घटेपनि तीन कम्पनीको सेयर भने सकारात्मक सर्किट लेभलमा कारोबार भयो। समाज लघुवित्त वित्तीय संस्था,नेपाल माइक्रो फाइनान्स र क्रेष्ट माइक्रो लाइफ इन्स्योरेन्सको सेयर सकारात्मक सर्किट लेभलमा कारोबार भएको हो। यसदिन भूगोल इनर्जी डेभलपमेन्ट कम्पनीका लगानीकर्ताले भने सर्वाधिक गुमाए। सो कम्पनीको सेयर १० प्रतिशतले घट्यो। कारोबार रकमका आधारमा राधी विद्युत कम्पनी शीर्षस्थानमा रह्यो। सो कम्पनीको ५८ करोड मूल्य बढीको सेयर कारोबार भयो। यसैगरी नगदी ग्रुपकव ५२ करोडको सेयर कारोबार हुँदा सानिमा माइ हाइड्रोपावरको ५० करोड,अरुण भ्याली हाइड्रोपावरको ४२ करोड र हिमालयन पावरको ३५ करोड बढीको सेयर कारोबार भयो। चार समूहबाहेक अन्यको उपसूचक नकारात्मक देखिएका छन्। हाइड्रोपावर,मनु एण्ड प्रो,म्यु्चुअल फण्ड र ट्रेडिङ समूहको उपसूचक बढ्दा अन्य उपसूचक घटेका हुन्। कारोबारमा आएकामध्ये १०७ स्टक्सको मूल्य बढ्दा १३६ वटाको घट्यो। बाँकी एक स्टकको मूल्य भने स्थिर रह्यो।"
"सुनचाँदीको मूल्य घट्यो, कति छ बजार भाउ ?",काठमाडौं : स्थानीय बजारमा सुनको मूल्यमा गिरावट आएको छ। अघिल्लो कारोबार दिन मंगलबार ५ सय रुपैयाँले बढेको सुन आज ७ सयले घटेको हो। नेपाल सुन चाँदी व्यवसायी महासंघका अनुसार आज ७ सय रुपैयाँले घटेर एक तोला सुनको मूल्य १ लाख ८८ हजार १०० रुपैयाँ कायम भएको छ। मंगलबार प्रतितोला सुनको मूल्य १ लाख ८८ हजार ८ सय रुपैयाँ पुगेको थियो। सुनको मूल्य घटेसँगै चाँदीको भाउ पनि ओरालो लागेको छ। आज एक तोला चाँदीको मूल्य १ हजार ९६५ रुपैयाँमा खरिदबिक्री भइरहेको महासंघले जनाएको छ। मंगलबार प्रतितोला चाँदी १ हजार ९७० रुपैयाँमा कारोबार भएको थियो।
"नयाँ पर्यटकीय गन्तव्य खोजी, प्रचारमा फरक शैली","काठमाडौं : नेपाल पर्यटन बोर्डले नयाँ गन्तव्यको खोजी र प्रचारका लागि युवा पुस्तालाई जोडिरहेको छ । मुलुकको पर्यटन प्रबद्र्धनका लागि नयाँ गन्तव्यको वैभव र विशेषतालाई उजागर गर्न युवा पुस्तालाई जोड्ने उद्देश्यले नेपाल पर्यटन बोर्डले मंगलबार काठमाडौंमा कनेक्टिङ कन्टेन्ट क्रियटर विथ प्याकेज क्युरेटर कार्यक्रम गरेको हो । बोर्डले पर्यटकीय उपज उत्पादनकर्ता र पर्यटन व्यवसायीलाई एउटै थलोमा राखेर नयाँ गन्तव्यको प्रबर्द्धनका लागि प्रोत्साहित गरेको हो । यस कार्यक्रममा सुदूरपश्चिमको अपि हिमालदेखि सुदूरपूर्वको मुन्धुम ट्रेलसम्म पर्यटकीय गन्तव्यको भिडियो प्रस्तुति गरिएको थियो । जसमा सातै प्रदेशका प्रचार र प्रबर्द्धन हुन नसकेका गन्व्यहरूको भिडियो सामग्री प्रस्तुत गरिएको हो । कार्यक्रमलाई सम्बोधन गर्दै बोर्डका प्रमुख कार्यकारी अधिकृत (सीईओ) दीपकराज जोशीले विद्यमान पर्यटन प्रबर्द्धन र प्रचारका नयाँ पुस्तालाई जोडेर प्रविधिको भरपुर उपयोग गर्नुपर्ने बताएका छन् । उनले भने, लामो इतिहास भएको पर्यटन क्षेत्रको प्रचार गर्दा पुरानै र सीमित गन्तव्यको मात्रै प्रचार भइरहेको छ । पछिल्लो दशकमा विश्वमा पर्यटनको ट्रेन्ड परिवर्तन भइरहेकोले हामीले पनि नयाँ गन्तव्यहरूको खोजी र प्रचारको नयाँ शैली अवलम्बन गर्नुपर्ने भएको छ । अहिले देशभरबाट विभिन्न समूह र व्यक्तिगत तवरबाट युवा पुस्ताले घुमफिर गर्ने र नयाँ गन्तव्यको खोजी गरिरहेको सन्दर्भ उल्लेख गर्दै सीईओ जोशीले थपे, देशभरका सातै प्रदेशमा कन्टेन्ट क्रियटर हरूको रुपमा लागिरहनुभएका युवा पुस्ताले खोजी गरेका दूरदरजका वैभवता र विशेषताहरूलाई प्रचार र प्रबद्र्धन गरिरहनुभएको छ । उहाँहरूलाई पर्यटकीय उपज उत्पादकसँग जोड्नका लागि यो कार्यक्रम आयोजना गरिएको हो । सीईओ जोशीले आगामी दिनमा पर्यटन प्रबद्र्धनमा नयाँ रणनीतिका साथ अघि बढ्नुपर्ने र घुमफिर गरिरहेको युवा पुस्तासँगसँगै काम गर्न पर्यटन बोर्ड खुला रहेको समेत बताए । कार्यक्रममा कोशी प्रदेशबाट मनोज आचार्य, मधेस र बागमती प्रदेशबाट मनिष रुचाल, गण्डकी प्रदेशबाट हेमन्त भण्डारी, लुम्बिनी प्रदेशबाट पल्लव पण्डित, कर्णाली प्रदेशबाट सिर्जना ओली (सिर्जना सिज्जु) र सुदूरपश्चिम प्रदेशबाट हेमन्त राईले सम्बन्धित प्रदेशका नयाँ पर्यटकीय गन्तव्यको खोजी, सम्भावना र प्रचारको अवस्थासहित भिडियो सामग्री प्रस्तुत गरेका हुन् । यसका साथै कार्यक्रममा कन्टेन्ट क्रियटर र प्याकेज क्युरेटरबीच अन्तक्रिर्यासमेत गरिएको थियो ।"
