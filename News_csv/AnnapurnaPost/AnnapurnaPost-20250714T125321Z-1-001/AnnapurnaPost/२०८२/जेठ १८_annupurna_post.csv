शीर्षक,विवरण
अर्थ खर्चमा संसदीय निगरानी,"अर्थ विविध शीर्षकबाट हुने खर्च हेर्दा सरकारले घुमाउरो पाराले बजेटमा संसदीय नियन्त्रणलाई छल्न खोजेको देखिन्छ । लोकतान्त्रिक मुलुकहरूमा जनप्रतिनिधिको स्वीकृतबेगर कुनै कर लगाउन वा सञ्चित कोष (राज्यको ढुकुटी)बाट कुनै प्रकारको खर्च गर्न मिल्दैन । यसै तथ्यलाई मध्यनगर गरेर नेपालको संविधानमा संघीय, प्रदेश र स्थानीय तहको बेग्लाबेग्लै सञ्चित कोष रहने व्यवस्था गरिएको छ । ती कोषमा विधायिकाले निर्धारण गरेको दरमा राजस्व संकलन गरी जम्मा गरिन्छ । यसैगरी, संविधानबमोजिम सञ्चित कोषमाथि व्ययभार हुने रकम, विनियोजन ऐनबमोजिम खर्च हुने रकम र विशेष परिस्थितिमा उधारो खर्च विधेयक तथा आकस्मिक कोषबाट खर्च हुने रकम मात्र सम्बन्धित सरकारका सञ्चित कोषबाट खर्च गर्न सकिने व्यवस्था छ । जनप्रतिनिधिबाट उठाइएका विषय बजेटमा कति सम्बोधन भए भन्ने कुरा विचारणीय छ । बजेटमा संसदीय निगरानी हुनुपर्ने अन्तर्राष्ट्रिय मान्यता छ । यससम्बन्धी अन्तर्राष्ट्रिय सूचकांकको आधारमा नेपालको अवस्था पुनरावलोकन गर्दा सार्वजनिक खर्च तथा वित्तीय उत्तरदायित्व पुनरावलोकन (पेफा) प्रतिवेदन, २०२४ मा नेपालले सी ग्रेड प्राप्त गरेबाट उक्त प्रक्रिया कमजोर रहेको देखिन्छ । जसले गर्दा बहुमत प्राप्त सरकारले ल्याएको बजेट, नीति र कार्यक्रममा गुण दोषको आधारमा मूल्यांकन गरी थप पृष्ठपोषण एवं सुधार गर्न सकिने अवस्था छैन । फलस्वरूप बजेटमा संसदीय निगरानी औपचारिकतामा सीमित छ । बजेटमा मन्त्रालय र निकायगत कार्यक्रम एवं रकमसहित विनियोजन गर्नुको अतिरिक्त सरकारले अर्थ विविध (६०२) शीर्षकमा उल्लेखनीय रकम विगतदेखि नै विनियोजन गर्दै आएको छ । यस्तो रकम कहाँ खर्च गरिन्छ भन्ने कुरा विनियोजन विधेयक वा रातो किताब वा वार्षिक कार्यक्रम प्रस्तुत गर्दा उल्लेख गरिएको हँुदैन । सरकारले पछि अर्थ मन्त्रालयमार्फत विभिन्न कार्यक्रममा आफूखुसी रकमान्तर गरी खर्च गर्नेगर्छ । यस्तो अर्थ विविधबाट भएको खर्च वा विनियोजनमा संसदीय निगरानी हँुदैन । कतिपयले यस्तो बजेटलाई अवण्डा वा डल्लो बजेट पनि भन्ने गरेका छन् । विगत पाँच वर्षमा जनप्रतिनिधिलाई कार्यक्रमसहितको जानकारी नदिई सरकारले विनियोजन गरेको बजेटको अवस्था तालिकामा उल्लेख गरिएको छ ः (रु लाखमा) आर्थिक वर्ष कुल बजेट अर्थ विविधमा छुट्ट्याइएको रकम प्रतिशत २०७८७९ १६,४७,५७,६७ ८३,३७,४४ ५३८ २०७९८० १७,९३,८३,७३ १,११,९०,६४ ६९६ २०८०८१ १७,५१,३१,२१ ७६,५५,८१ ४३७ २०८१८२ १८,६०,३०,३० ७५,८३,०२ ४०८ २०८२८३ १९,६४,११,०० ७८,३५,४३ ३९९ उपर्युक्त तालिकाअनुसार अर्थ विविधमा राखिने बजेटको प्रतिशतमा केही कमी आए पनि अझै पनि उल्लेखनीय रकम नै छुट्ट्याउने गरेको देखिन्छ । सरकारलाई कहिलेकाहीँ आकस्मिक कार्य गर्नुपर्ने अवस्था हुन्छ । यस्तो परिस्थितिमा नियमित बजेट शीर्षक उपशीर्षकमा छुट्ट्याइएको बजेट प्रयोग गर्न नमिल्ने हुँदा यस प्रकार विविधमा बजेट व्यवस्था गर्ने प्रचलन हुन्छ । यस्तै प्रयोजनको लागि बजेट व्यवस्था गर्न नेपालको संविधान धारा १२४ मा आकस्मिक कोषको व्यवस्था गरिएको छ । सो कोषको स्थापना र सञ्चालन गर्न गर्न संघीय आकस्मिक कोष ऐन, २०७४ समेत जारी भएको छ । तर सो कोषलाई सरकारले हालसम्म परिचालन गरेको छैन । सरकारलाई कहिलेकाहीँ आकस्मिक कार्य गर्नुपर्ने अवस्था हुन्छ। यस्तो परिस्थितिमा नियमित बजेट शीर्षक उपशीर्षकमा छुट्ट्याइएको बजेट प्रयोग गर्न नमिल्ने हुँदा अर्थ विविधमा बजेट व्यवस्था गर्ने प्रचलन हुन्छ। आकस्मिक कोष परिचालन नगरी सरकारले प्रत्येक वर्ष अर्थ विविध शीर्षक खडा गरी उल्लेखनीय रकम राख्ने र आफ्नै तजबिजी अधिकार प्रयोग गरेर रकमान्तरमार्फत विभिन्न कार्यक्रममा नपुग बजेट थप गर्न वा बेग्लै कार्यक्रमको लागि बजेट आवश्यक परेमा उपलब्ध गराउन प्रयोग गरिन्छ । यस्तो बजेट विशेषगरी भौतिक पूर्वाधार तथा यातायात, रक्षा र गृह मन्त्रालय तथा प्रदेश एवं स्थानीय तहलाई वित्तीय हस्तान्तरणलगायतका प्रयोजनमा रकमान्तर गरी खर्च गर्ने गरेको देखिन्छ । अर्थ विविधवाट रकमान्तर गरेर विगतमा नेपाली सेनाको हवाइजहाज खरिद, विभिन्न संस्थामा ऋण तथा सेयर लगानी, निर्वाचन आयोगमार्फत निर्वाचन गराउन खर्च गरेको व्यहोरा महालेखापरीक्षकको वार्षिक प्रतिवेदनमा छ । खर्चको प्रकृति हेर्दा यी कार्यक्रम आकस्मिक नभई नियमित अनुमान गर्न सकिने खालको देखिन्छ । यसबाट बजेटमा विधायकी नियन्त्रण कमजोर भएको देखिन्छ । यस सम्बन्धमा महालेखापरीक्षकको वार्षिक प्रतिवेदनमा सम्बन्धित कार्यक्रममा र शीर्षकमा विनियोजन नगर्ने वा गरेकोमा पनि कम विनियोजन गरी अर्थ विविध (बजेट शीर्षक ६०२) बाट रकमान्तर गरी खर्च गर्ने परिपाटी बजेट सिद्धान्तविपरीत रहेको यसबाट बजेट उपर संसदीय निगरानी कमजोर हुने, पारदर्शिता नहुने, अभिलेखनमा समस्या हुने भएकाले सुधार गर्न आंैल्याए पनि सुधार नभएको उल्लेख छ । यसरी बर्सेनि महालेखापरीक्षकले औंल्याए पनि सुधार नभएको र भर्खरै प्रस्तुत बजेटमा पनि कुल बजेटको ४ प्रतिशत रकम अर्थ विविधमा विनियोजन गरेको देखिन्छ । जसबाट सञ्चालित हुने कार्यक्रमको बारेमा जनप्रतिनिधिलाई जानकारी छैन । उक्त व्यवस्थाले रकमान्तर गर्ने प्रक्रियालाई समेत सहज बनाएको देखिन्छ । सालबसाली विनियोजन ऐनमा सामान्यतः कुनै एक शीर्षकबाट अर्को शीर्षकमा रकमान्तर गर्दा विनियोजित बजेटको १० प्रतिशतभन्दा बढी रकमान्तर गर्न नपाइने व्यवस्था छ । तर अर्थ विविधमा विनियोजित बजेटमा रकमान्तर गर्दा उक्त रकमान्तरको सीमा नलाग्ने कुरा विनियोजन ऐनमै छ । जसले गर्दा सो शीर्षकमा अन्य शीर्षकबाट जति रकम पनि रकमान्तर गरिने र सो शीर्षकवाट पुनः अर्को शीर्षकमा जति रकम पनि रकमान्तर गरेर लैजान मिल्ने हुन्छ । यसबाट सरकारले घुमाउरो पाराले बजेटमा संसदीय नियन्त्रणलाई छल्न खोजेको देखिन्छ । जुन बजेट अनुशासन विपरीत हुने देखिन्छ । महालेखापरीक्षकको वार्षिक प्रतिवेदनमा यी कुराहरू आंैल्याइए पनि पनि कुनै सुनुवाइ नभएको कारण बर्सेनि अर्थ विविधमा विनियोजन हुने एवं रकमान्तर गर्ने परिपाटी रोकिएको छैन । विनियोजन ऐनमा रहेका यस्ता व्यवस्था र सोको असर सम्बन्धमा जनप्रतिनिधिलाई सुसूचित गराउन नसक्दा बर्सेनि कतिपय बजेट शीर्षकमा विनियोजित बजेटको सयौं गुना बढीसम्म रकमान्तर भएको अवस्था छ । यस्तो रकमान्तर विशेषगरी वर्षान्तमा हुने भएकाले पनि स्रोतसाधनको प्रभावकारी उपयोग नहुने स्थिति रहन्छ । वर्तमानमा प्रस्तुत बजेट उपर छलफल हुँदा जनप्रतिनिधिले यी विषयउपर ध्यान दिनुपर्ने देखिन्छ । संघीय सरकारको अवलम्बन गरेको यस व्यवस्थालाई नक्कल गर्दै सातै प्रदेशले समेत अर्थ विविधमा बजेट राख्ने र कार्यान्वयनको क्रममा सरकारको इच्छाअनुसार बाँडफाँट गर्ने परिपाटी बढेको छ । यस सन्दर्भमा सात प्रदेशको आर्थिक वर्ष २०८१८२ को बजेट अध्ययन गर्दा देहायअनुसार कुल बजेटको २ देखि ९३१ प्रतिशतसम्म अर्थ विविधमा विनियोजन गरेको पाइयो । यसरी उल्लेखनीय बजेट अर्थ विविधमा राखेर बजेट प्रस्तुत गर्ने हो भने बजेट अनुशासन कायम हुने देखिँदैन । यस्तो बजेट तर्जुमा गर्ने प्रक्रिया हाल स्थानीय तहले समेत नक्कल गरेको देखिन्छ । महालेखापरीक्षकको ६२औं प्रतिवेदनमा ३१५ स्थानीय तहले ६ अर्ब ५९ करोड अबण्डा बजेट राखेकाले यस्तो परिपाटीउपर नियन्त्रण गर्न सुझाव दिएको देखिन्छ । यस सम्बन्धमा सबै तहका जनप्रतिनिधिले मनन् गर्नुपर्ने अवस्था छ । यस सम्बन्धमा अन्तर्राष्ट्रिय अभ्यास अध्ययन गर्दा दक्षिण एसियाका मुलुकहरूमा अर्थ विविध शीर्षक खडा गरेर विनियोजन गर्ने गरेको देखिएन । ती मुलुकमा संविधानले नै आकस्मिक कोष खडा गर्ने व्यवस्था गरेको र सोही कोषबाट आकस्मिक प्रयोजन एवं बजेट नछुट्ट्याइएको क्षेत्रमा खर्च गर्ने गरेको देखिन्छ । नेपालको सन्दर्भमा कुरा गर्दा आकस्मिक कोषबाट कुनै पनि रकम विनियोजन तथा खर्च नगर्ने तर अर्थ विविधको नाममा उल्लेखनीय बजेट विनियोजन गरी पछि सरकारको तजबिजअनुसार बाँडफाँट गर्ने परिपाटी उपयुक्त होइन । यसले प्राथमिकता क्षेत्रमा नै बजेट खर्च हुने सुनिश्चितता पनि गर्न सक्दैन । उपर्युक्तबमोजिम विश्लेषण गर्दा अन्तर्राष्ट्रिय प्रचलनसँग मेल नखाने गरी अर्थ विविधमा उल्लेखनीय रकम विनियोजन गर्ने र पटके निर्णयको आधारमा बाँडफाँट गर्ने परिपाटीले बजेट उपरको संसदीय निगरानीलाई नजरअन्दाज गरेको छ । विनियोजन ऐनमा व्यवस्था गरेको हुनाले कानुनी प्रश्न नभए पनि बजेट विनियोजन गर्दा खर्च गर्ने कार्यक्रमको विस्तृत विवरण पेस नगर्ने, जनप्रतिनिधिलाई पूर्ण जानकारी नदिने र त्यस्तो बजेट शीर्षकबाट अन्य शीर्षकमा वा अन्य शीर्षकबाट सो बजेट शीर्षकमा रकमान्तर गर्न सीमासमेत नलाग्ने व्यवस्था बजेटको सिद्धान्तसंगत भएन । यसलाई नियन्त्रण गरी अत्यावश्यक अवस्थामा आकस्मिक कोषलाई प्रयोग गर्नेतर्फ सबै तहका सरकारको ध्यान जानुपर्छ । सबै तहका जनप्रतिनिधिले पनि यस विषयलाई गम्भीररूपमा उठाउनु आवश्यक छ ।  डोटेल, पूर्वउपमहालेखापरीक्षक हुन् ।"
रातो मच्छिन्द्रनाथको गुठी व्यवस्था,"नेपालको सांस्कृतिक जीवनशैलीमा गुठी एक अनिवार्य संस्था हो, जसले धार्मिक, सामाजिक र आर्थिक क्षेत्रलाई आपसमा गाँस्ने काम गर्छ । विशेषगरी काठमाडौं उपत्यकाका जात्रा र पूजापाठको निरन्तरतामा गुठीको भूमिका अत्यन्तै महत्त्वपूर्ण छ । यसै सन्दर्भमा, रातो मच्छिन्द्रनाथको गुठी व्यवस्था नेपालको सबैभन्दा पुरानो र सशक्त गुठी व्यवस्थामध्ये एक मानिन्छ । यो व्यवस्था केवल देवपूजासँग सम्बन्धित नभई, सम्पूर्ण जात्रा प्रणाली, स्थानीय समुदाय र परम्पराको संरक्षकका रूपमा स्थापित छ । रातो मच्छिन्द्रनाथ (बुङ द्यः) को पूजा काठमाडौं उपत्यकामा लिच्छवि र मल्लकालदेखि नै जारी छ । बुङमती निवासी मच्छिन्द्रनाथलाई वर्षाका देवता (जल र कृषिसम्बन्धी) को रूपमा मानिन्छ । प्राचीन समयमा वर्षा नभएको बेला तान्त्रिक प्रयोग तथा देवीदेवताको आह्वान गरेर ल्याइएको यो देवता बुङमतीदेखि पाटनसम्म पुर्याइने जात्रा परम्पराको रूपमा छ । यस प्रकारले मनाउने मत्स्येन्द्रनाथको जात्राको सुरुआत र नेपाल मण्डलमा पदार्पण कुन रूपमा भएको थियो भन्ने कथनअनुसार मुलुकमा बाह्र वर्षसम्म पानी नपरी सुक्खा भई दुभिक्ष वा अनिकाल भएका कारण लिच्छविकालका भक्तपुरका राजा नरेन्द्रदेव काठमाडौंका तान्त्रिक वज्राचार्य गुरु बन्धुदत्त र पाटनका किसान रथचक्रले करुणामयलाई आसामको कामरूपा कामख्याबाट ल्याएका हुन् भन्ने भनाइ छ । यिनीहरूले आपसमा सरसल्लाह गरी श्री सूर्य दक्षिणायण गरी बाह्र पक्ष अर्थात् ६ महिना बुङमतीमा राखेर श्री सूर्य उत्तरायणभरि बाह्र पक्ष अर्थात् पछिको ६ महिनामात्र पाटनमा राख्ने निधो गरे । पाटनबाट दक्षिणायण उक्त ठाउँ बुङमती रहेको र सो ठाउँबाट उत्तरायण पाटन क्षेत्र रहेका कारण ६ महिना पाटनमा र ६ महिना बुङमतीमा श्री करुणामय रातो मत्स्येन्द्रनाथको बासस्थान रहने प्रचलन अद्यापि छ । तर जयदेव द्वितीयको संवत् १५७ को पशुपतिको अभिलेखमा तिनलाई कामरूप विजय गर्ने भन्ने कुरा वर्णित छ । जसबाट जयदेव द्वितीयले कामरूपबाट ल्याएका थिए भन्ने कुरा पनि सत्यताको नजिक देखिन्छ । सम्भवतः विसं १६७८ मा धार्मिक राजा श्री सिद्धिनरसिंह मल्लले नै ज्योतिषीबाट साइत हेराई उत्तरायण र दक्षिणायण स्पष्ट जनाउन ६६ महिना पाटन र बुङमतीमा राख्ने चलन चलाएको भन्ने भनाइ छ । रातो मत्स्येन्द्रनाथको स्थानान्तरण गरिएको प्रमाणस्वरूप मार्गशीर्ष योमहीः पुन्ही र पाटनको मंगलबजारमा गाइने मेघः मल्हार राग र श्री करुणामय वुंगद्यबाट बुझ्न सकिन्छ । मत्स्येन्द्रनाथ बुङमतीबाट पाटनमा ल्याइँदा चौधौं शताब्दीमा बनाइएको मच्छिन्द्रबहाल (तःबहाल)को मन्दिरमा राखिन्छ र पाटनबाट बुङमती लैजाँदा सहरबाट अलि पर रहेको जंगलमा अवस्थित चौधौं शताब्दीतिरै बनाइएको शिखर शैलीको मन्दिरमा राखिन्छ । यस जात्रालाई व्यवस्थित र निरन्तर रूपमा सञ्चान गर्न गुठी व्यवस्थाको विकास भएको पाइन्छ । मत्स्येन्द्रनाथ जात्रा नेपालको धेरै गुठी जग्गा भएको जात्रा हो । गोपाल राजवंशावलीमा सम्बत् ५०७ वैशाख शुदी ४ श्री जयस्थितिराज मल्लदेव ठाकुरस त्रियपुत्र सहन वुगय यात्रा विज्याङ दिन १४ भनी वर्णन गरेबाट १४औं शताब्दीका प्रख्यात राजा जयस्थिति मल्लले शरद ऋतुमा गरिने मत्स्येन्द्रनाथ जात्रालाई वसन्त ऋतुमा सञ्चालन गरिने परम्परा चलाएको अनुमान हुन्छ । त्यस्तै, गुठीको औपचारिक संरचना मल्लकालमै स्थापित भएको उल्लेख पाइन्छ । राजा सिद्धिनरसिंह मल्लका पालामा मच्छिन्द्रनाथ जात्राको व्यवस्थापनका लागि गुठीको पुनर्संरचना गरिएको ऐतिहासिक दस्तावेजहरूमा पाइन्छ । रातो मच्छिन्द्रनाथको गुठी व्यवस्था केवल धार्मिक संस्थाको परिचायक नभई, एउटा सामाजिकसांस्कृतिक संस्थानको रूपमा रहेको छ। गुठीले परम्परा, संस्कार र सहकार्यको अद्भुत नमुना प्रस्तुत गरेको छ। गुठीको संरचना र भूमिकाहरूमा गुठीयार (गुठी सदस्य) हरूको भूमिका महत्त्वपूर्ण हुन्छ । गुठी सदस्यहरू प्रायः बुङमती, पाटन र टःबहाल क्षेत्रका नेवार समुदायका छन् । उनीहरूको काम देवपूजा, जात्रा व्यवस्थापन, रथ निर्माण, सामग्री संकलन, देवता उठाउनेबसाल्ने आदि हुने गर्छ । यी सदस्यहरू पुख्यौली रूपमा चयन गरिन्छन् र गुठीले तोकेको धर्म, कर्म र नियमअनुसार काम गर्ने गर्छन् । थकाली, नकर्मी र पुजारीहरूको मच्छिन्द्रनाथको जात्रामा विशेष भूमिका हुने गर्छ । यस जात्राको गुठी व्यवस्थामा थकालीहरू व्यवस्थापक, नकर्मीहरू रथ निर्माणकर्ता तथा पुजारीहरू पूजाका लागि नियुक्त हुने गर्छन् । यिनीहरूले जात्राको अवसरमा आफ्नो भूमिकाअनुसारकोे काम सफलतापूर्वक निभाउँछन् । यिनीहरूले गुठीबाट तलब पनि प्राप्त गर्छन् । यस मच्छिन्द्रनाथ जात्राको रथयात्राको सञ्चालन पाटनको रथयात्रा र थ्वः (थरः थने) जात्राहरूको सञ्चालन पूर्णरूपमा गुठीले गर्छ । हरेक वर्ष रथ निर्माण, बाटो व्यवस्थापन, जात्राका दौरान उत्पन्न हुने विवाद समाधान, सुरक्षाको समन्वय, श्रद्धालुहरूको व्यवस्थापन आदिमा गुठी सक्रिय हुने गर्छ । रातो मच्छिन्द्रनाथका बुङमती गुठी र पाटन गुठी गरेर दुई प्रमुख गुठीका संरचना छन् । बुङमती गुठी जहाँ देवताको मूल निवास मानिन्छ भने पाटन गुठी जहाँ देवता चार वर्षमा एक पटक पठाइन्छ । यी दुई गुठीहरूले आपसमा सहकार्य गरेर जात्रालाई सञ्चालन गर्छन् । देवता बुङमतीमा वर्ष दिन रहन्छ, त्यसपछि पुनः पाटन ल्याइन्छ । नेपालको गुठी संस्था ऐतिहासिक रूपमा स्थानीय समुदायद्वारा सञ्चालन हुँदै आए पनि २०१६ सालमा गुठी ऐन लागू भएपछि गुठी व्यवस्थामा केही केन्द्रीयकरण देखिएको छ । हाल गुठी संस्थानअन्तर्गतका गुठीहरू सरकारद्वारा नियन्त्रित छन् । तर रातो मच्छिन्द्रनाथको गुठी भने अर्धस्वायत्त रूपमा स्थानीय गुठियारहरूको परम्परागत संरचनामार्फत सञ्चालन भइरहेको पाइन्छ । रातो मच्छिन्द्रनाथको गुठीको सामाजिक र सांस्कृतिक महŒव धेरै नै ठूलो देखिन्छ । यो जात्राको गुठी न केवल पूजापाठमा सीमित छ, यसले समुदायबीचको सामाजिक सम्बन्ध, सहकार्य, जातीय समन्वय र परम्परा हस्तान्तरणमा ठूलो योगदान पुर्याएको छ । विभिन्न जातजाति कुम्हाल, नकर्मी, ज्यापू, पुजारी, सुनार, थकाली आदि एकसाथ काम गर्ने संरचना नै गुठीको बलियो पक्ष हो भन्न सकिन्छ । गुठी व्यवस्थाको महŒव यस्ता जात्रापर्व पूजाहरूको अस्तित्वसँग जोडिएको छ । तर पनि आजको सन्दर्भमा गुठीहरूको अस्तित्व चुनौतीपूर्ण बनेको छ । आधुनिक विकास, भूमिसम्बन्धी विवाद, सरकारी हस्तक्षेप, तथा नयाँ पुस्ताको सहभागिता कमीले गर्दा परम्परागत गुठी व्यवस्थामा असर परेको देखिन्छ । तथापि, मच्छिन्द्रनाथको गुठी अझै पनि आफ्नो शक्ति र परम्परागत स्वरूपमा कायम छ, जुन यस संस्थाको सामूहिक भावना र सांस्कृतिक चेतनाको प्रतिफल हो । अन्तमा, रातो मच्छिन्द्रनाथको गुठी व्यवस्था केवल धार्मिक संस्थाको परिचायक नभई, एउटा सामाजिकसांस्कृतिक संस्थानको रूपमा रहेको छ । गुठीले परम्परा, संस्कार र सहकार्यको अद्भुत नमुना प्रस्तुत गरेको छ । आधुनिक परिवेशमा यसको संरक्षण र सुधार अत्यावश्यक देखिन्छ, ताकि भोलिको पुस्ताले पनि आफ्नो सांस्कृतिक पहिचान यथावत् राख्न सकोस् ।"
आईपीएलमा अरेन्ज र पर्पल क्यापका लागि तीव्र प्रतिस्पर्धा,"काठमाडौं : आईपीएल (इन्डियन प्रिमियर लिग) २०२५ अब प्रतियोगिताको फाइनलतिर बढिरहेको छ। आइतबार क्वालिफायर२ मा मुम्बई इन्डियन्स र पञ्जाब किंग्स आमनेसामने हुँदैछन्। आजको खेल जित्ने टोलीले मंगलबार हुने फाइनलमा रोयल च्यालेन्जर्स बैंगलोरसँग प्रतिस्पर्धा गर्नेछ। क्वालिफायर२ र आईपीएलको फाइनल खेल अहमदाबादको नरेन्द्र मोदी रंगशालामा एउटै स्थानमा हुनेछ। तर, अब प्रतियोगितामा दुई खेल मात्र बाँकी रहेकाले अरेन्ज क्याप र पर्पल क्यापको दौड पनि कठिन भएको छ। पछिल्ला केही खेलहरूमा तथ्याङ्क परिवर्तन हुँदैछन्। यस्तो अवस्थामा प्रश्न यो छ कि रन मेसिन र विकेटको राजाको रूपमा कसलाई ताज पहिराइनेछ ? प्रतियोगितामा सबैभन्दा धेरै रन बनाउने खेलाडीलाई ओरेन्ज क्याप दिइन्छ। बैजनी रंगको बल सबैभन्दा धेरै विकेट लिने खेलाडीले लगाउँछ। हालको ओरेन्ज क्याप होल्डर साई सुदर्शन हुन् (१५ खेलमा ७५९ रन) । यस सिजनको आईपीएलमा उनी हाल सबैभन्दा धेरै रन बनाउने खेलाडी हुन्। तर मे ३० मा एलिमिनेटरमा मुम्बईसँग पराजित भएपछि उनको टोली प्रतियोगिताबाट बाहिरियो। सूर्यकुमार यादव दोस्रो स्थानमा छन् (१५ खेलमा ६७३ रन)। यसपछि शुभमन गिल (१५ खेलमा ६५० रन), मिचेल मार्श (१५ खेलमा ६२७ रन), विराट कोहली (१४ खेलमा ६१४ रन) छन्। पर्पल क्यापका दाबेदार पर्पल क्याप होल्डर अर्थात् आईपीएलको यस सिजनमा सबैभन्दा धेरै विकेट लिने खेलाडी गुजरात टाइटन्सका प्रसिद्ध कृष्ण हुन्। उनले १५ खेलमा २५ विकेट लिएका छन्। दोस्रो नम्बरमा चेन्नई सुपर किंग्सका नूर अहमद (१४ खेल, २४ विकेट) छन्। यसपछि, आरसीबीका जोश हेजलवुड (११ खेलमा २१ विकेट), एमआईका ट्रेन्ट बोल्ट (१५ खेलमा २१ विकेट), आर साई किशोर (१५ खेलमा १९ विकेट) छन्।"
"बोझोले ढाक्यो पार्वतीकुण्ड, सफाइ सुरु","रसुवा : आमाछोदिङमो गाउँपालिका३ गत्लाङ गाउँमाथि अवस्थित पार्वती कुण्डमा बोझो नामक जडिबुटीले ढाकिएर अस्तित्व नै समाप्त हुन लागेकोले सफाइ थालिएको छ। स्थानीय सामुदायिक वनका उपभोक्ता तथा पार्वतीकुण्ड व्यवस्थापन समितिले डिभिजन वन कार्यालयको सहयोगमा परम्परागत पाठपूजा गरी कुण्डको सरसफाइ सुरुवात गरेको स्थानीय दुकर लामाले बताए। कुण्डको वरिपरि फैलिएको बोझो नामक जडिबुटीलाई हटाएर कुण्डको सफाइ थालिएको डिभिजन वन कार्यालयले जनाएको छ। यस कुण्डमा १०८ वटा धारा निर्माण गरिएको छ। यहाँ जनै पूर्णिमामा पाठपूजा गर्ने र नुहाउनेहरूको ठूलो भीड लाग्छ। २ हजार ६ सय मिटरको उचाइमा रहेको यो कुण्डको संरक्षण र कुण्ड वरिपरि बनाइएका संरचनाहरूले यस क्षेत्रमा आउने आन्तरिक तथा बाह्य पर्यटकहरूको समेत आकर्षण बढ्दै जान थालेको स्थानीय गतलाङ गेष्ट हाउसका सञ्चालक फुर्पुसिँगी तामाङले बताए। बोझोले ढाक्न थालेपछि बर्सेनि बोझो हटाएर सफा गर्नुपर्ने तामाङले बताए। धार्मिक तथा पर्यटकीय महत्व बोकेको कुण्डको संरक्षणलाई धार्मिक महत्व दिँदैे पार्वतीकुण्डमा विभिन्न अवसरमा श्रद्धालुको भीड लाग्ने गर्छ। यस क्षेत्र पछिल्लो समय वनभोजका लागि समेत रोजाइमा पर्न थालेको छ। पाल्दोपिक, गणेश र साङजेन हिमाल तथा समथर घाँसेमैदान सोमदाङ उपत्यका एवं धार्मिकस्थल जागेश्वर कुण्ड जस्ता क्षेत्रहरूमा यहाँबाट पदयात्रा गर्न सकिने भएकाले यसको संरक्षणमा स्थानीय जुटेका हुन्। डिभिजन वन कार्यालयका डिभिजनल वन अधिकृत शम्भु तामाङले एक कार्यक्रमबीच स्थानीय चलनअनुसार पूजापाठ गरेर प्रसिद्ध धार्मिक स्थल पार्वती कुण्डको सरसफाइ गर्ने कार्यको शुभारम्भ भएको हो। सरसफाइ कार्यमा कुण्डमा रहेको बोझो हटाउने, भरिएर रहेका माटो बालुवा हटाउने र वरपर झाडी सरसफाइ गर्ने जस्ता कार्य गरिने सब डिभिजन वन कार्यालय थाम्बुचेतका रेञ्जर सन्तोष तिम्सिनाले बताए। सरसफाइ कार्यमा बोङजोमाने सामुदायिक वन उपभोक्ता समूह, ज्यार्सा गोठेन सामुदायिक वन उपभोक्ता समूह, आमाछोदिङ्मो३ का वडाध्यक्ष सुरेन्द्र तामाङ सहभागी थिए। तामाङ सम्पदा मार्गमा पर्ने पार्वती कुण्डलाई पर्यटकको आकर्षणको केन्द्रका रूपमा विकास गर्न थालिएको छ। कुण्डभित्र रहेको बोझोको कारण कुण्डको आकार घटेको र त्यहाँँ रहेको मन्दिरसमेत जीर्ण भएपछि स्थानीयले सरसफाइ थालेका हुन्।"
च्याम्पियन्स लिग जितेपछि पेरिसमा पीएसजीका समर्थक र प्रहरीबीच झडप,"काठमाडौं : फ्रान्सको पेरिसमा प्रहरी र पेरिस सेन्टजर्मेनका समर्थकहरूबीच भएको झडपपछि प्रहरीले करिब ३०० जनालाई पक्राउ गरेको छ। पेरिस सेन्टजर्मेन (पीएसजी)का फ्यान च्याम्पियन्स लिगको फाइनलमा विजयको उत्सव मनाइरहेका बेला झडप भएका हो। पीएसजीको रंगशाला पार्क डेस प्रिन्सेस र च्याम्प्सएलिसेस क्षेत्रमा ठुला स्क्रिनमा करिब ५०,००० मानिसले खेल हेरेका थिए। जितपछि केही मानिसले पटाका पड्काए, बस स्टपमा तोडफोड गरे र सवारी साधनमा आगजनी गरेका छन्। प्रहरीले करिब ३०० जनालाई पक्राउ गरेको बताएको छ। यीमध्ये धेरैजसोलाई पटाका राखेको र तोडफोड गरेको आरोपमा पक्राउ गरिएको हो। उत्सवको समयमा सम्भावित अराजकतालाई ध्यानमा राख्दै पेरिसमा ५,४०० भन्दा बढी प्रहरी तैनाथ गरिएको थियो। धेरै ठाउँमा प्रहरी र भीडबीच झडप भएको थियो। भीडलाई तितरबितर पार्न पानीको फोहोरा र अश्रुग्यास प्रयोग गरिएको थियो। पीएसजीले च्याम्पियन्स लिगको फाइनल जित्दै पहिलो पटक युरोपको सबैभन्दा ठुलो ट्रफी जितेको छ। फ्रान्सेली राष्ट्रपति इमानुएल म्याक्रोनले पीएसजीलाई बधाई दिँदै भने, बधाई छ, हामी तपाईंमाथि गर्व गर्छौं। आज पेरिस युरोपको राजधानी हो।"
रात्रिकालीन खेल खेलाउन सिमरा रंगशाला तयार,"सिमरा : नेपाल क्रिकेट संघ (क्यान) का सचिव पारस खड्काले सिमरा रंगशालाको अवलोकन गरेका छन् । फुटबल खेल हुँदै आएको सिमरा रंगशालामा क्रिकेटसमेत खेलाउन सकिने सम्भाव्यता बुझ्न खड्का सिमरा रंगशाला आएका हुन् । खड्कासहित क्यानका केन्द्रीय सदस्य, मधेस प्रदेश क्रिकेट संघ, बारा जिल्ला क्रिकेट संघको टोलीले सिमरा रंगशालाको अवलोकन गरेको थियो । स्थानीयको अनुरोधमा सिमरा रंगशाला आएका सचिव खड्काले मैदानको अवलोकन गर्दै क्रिकेट खेलाउन सकिने अवस्था रहेको बताए । मैदान राम्रो छ । फ्लड लाइट पनि जडान गरिएको छ, खड्काले भने, तत्कालै क्लबस्तरीय प्रतियोगिता आयोजना गर्न सकिने अवस्था छ । यस विषयमा क्रिकेट संघले छलफल गर्नेछ । हालको पूर्वाधारलाई थप स्तरोन्तति गर्न सकिए अन्य प्रतियोगिता समेत आयोजना गर्न सकिने खड्काले बताए । हरेक वर्ष आयोजना हुँदै आएको जितपुरसिमरा गोल्डकप फुटबल प्रतियोगिताले यस क्षेत्रलाई खेलकुदको केन्द्रबिन्दु बनाउँदै लगेका बेला क्रिकेटको बढ्दो लोकप्रियतालाई ध्यानमा राखेर सिमरा रंगशालालाई बहुउद्देश्यीय बनाउने पहल थालिएको हो । खड्काले रंगशालाको वर्तमान संरचना, पूर्वाधार विकासको अवस्था र मैदानको स्वरूपबारे निरीक्षण गरेका थिए रंगशाला अहिले पनि निर्माणाधीन अवस्थामै छ । रंगशालामा प्यारापिट निर्माणको काम भइरहेको छ । मैदानमा उच्च क्षमताको फ्लड लाइट पनि जडान भइसकेको छ । जसले गर्दा रात्रीकालिन खेलसमेत सहज रूपमा आयोजना गर्न सकिने अवस्था छ । जितपुरसिमरा गोल्डकपका खेल केही वर्षयता रात्री समयमा हुँदै आएको छ । गोल्डकपको १५औं संस्करण हालै मात्रै सम्पन्न भएको थियो । फुटबल रंगशालालाई क्रिकेट खेलका लागि पनि उपयुक्त बनाउन आवश्यक पूर्वाधार थप्ने विषयमा स्थानीय सरकार जितपुरसिमरा उपमहानगरपालिका पनि सकारात्मक छ । यसअघि नेपाल क्रिकेट संघका अध्यक्ष चतुरबहादुर चन्द, व्यवस्थापक विनोद दासलगायतले रंगशालाको स्थलगत निरीक्षण गरिसकेका छन् । अवलोकनका क्रममा क्यानका पदाधिकारीले सिमरा रंगशालामा क्रिकेट खेल खेलाउन सकिने अवस्था रहेको बताउँदै आएका छन् । वर्तमान अवस्थामा रहेको रंगशालामा पूर्वाधार थप गरेर दुवै खेल खेलाउन सकिने उनिहरूको भनाइ छ । सिमरा रंगशालालाई बहुउदेश्यीय रंगशालाको रूपमा विकास गर्ने परिकल्पनालाई व्यवहारमा रुपान्तरण गर्न सकिने सम्भावना बनेपछि स्थानीय खेलसम्बद्ध संघसंस्था समेत चासोका साथ लागिरहेका छन् । फुटबल प्रतियोगिता सफलतापूर्वक सञ्चालन हुँदै आएको रंगशालामा अब क्रिकेट प्रतियोगिता सञ्चालनको सम्भावनाले नयाँ उत्साह थपेको छ । निरीक्षणका क्रममा नेपाल क्रिकेट संघका केन्द्रीय सदस्य करण महतरा, सुदीप शर्मा, छुम्बी लामा, आयुश श्रेष्ठ, प्रदेश अध्यक्ष सुनिल महासेठ, कोषाध्यक्ष सुवास जयसवाल, बारा जिल्ला फुटबल संघका अध्यक्ष रामचन्द्र लामालगायतको उपस्थिति रहेको थियो ।"
पीएसजीलाई च्याम्पियन्स लिग,"म्युनिख : फ्रेन्च क्लब पेरिस सेन्ट (जर्मेनपीएसजी) ले यूईएफए च्याम्पियन्स लिग फुटबलको उपाधि जितेको छ । शनिबार राति जर्मनीको एलियान्ज एरिनामा भएको फाइनलमा इटालियन क्लब इन्टर मिलानलाई ५० गोलले हराउँदै पीएसजीले पहिलो पटक च्याम्पियन्स लिगको ट्रफी उचालेको हो । फ्रान्सको लिग वान च्याम्पियन टोली पीएसजीलाई सानदार जित दिलाउन डिसायर डुवेले दुई गोल गर्दा अचरफ हाकिमी, ख्मिचा क्भाराटस्खेलिया, सेनी मायुलुले एकएक गोल गरे । खेलको १२औं मिनेटमा अचरफ हाकिमीले गोल गर्दै पीएसजीलाई सुरुवाती अग्रता दिलाएका थिए । उनले डिसायर डुवेको पासलाई सदुपायोग गरेका थिए । लगातार विपक्षी पोस्ट्मा आक्रमण बनेको पीएसजीले २०औं मिनेटमा अग्रता दोब्बर पारेको थियो डिसायर डुवेले गोल गर्दै पीएसजीलाई उत्कृष्ट सुरुवात दिलाएका थिए । पहिलो हाफमा २० को अग्रता बनाएको पीएसजीले दोस्रो हाफमा थप तीन गोल गरेको थियो । ६३औं मिनेटमा डिसायर डुवेले गोल गर्दै पीएसजीलाई ३० को अग्रता दिलाएका थिए । डिसायर डुवे च्याम्पियन्स लिगको फाइनलमा गोल गर्दै सबैभन्दा युवा खेलाडी बनेका छन् । उनले १९ वर्ष तीन सय ६२ दिनको उमेरमा च्याम्पियन्स लिगको फाइनलमा गोल गरेका थिए । यसअघि सन् १९९५ मा आयक्सका प्याट्रिक क्लाइभर्ट र सन् २००४ मा एफसी पोर्टोका कार्लोस अल्बेर्टोले सबैभन्दा कम उमेरमा च्याम्पियन्स लिगको फाइनलमा गोल गरेका थिए । एकपक्षीय खेलको ७३औं मिनेटमा , ख्मिचा क्भाराटस्खेलियाले गोल गर्दै पीएसजीलाई ४० को अग्रता दिलाएका थिए । उनले ओस्मान डेम्बेलेको पासमा काउन्टर अट्याकमा गोल गरेका थिए । त्यसपछि ८६औं मिनेटमा सेनी मायुलुले गोल गर्दै पीएसजीलाई सानदार जित दिलाएका थिए । लुइस एनरिक दुई फरक क्लबबाट च्याम्पियन्स लिगको उपाधि जित्ने छैटौं प्रशिक्षक बनेका छन् । उनले यसअघि स्पेनिस क्लब बार्सिलोनालाई च्याम्पियन्स लिगको उपाधि दिलाएका थिए । उनी कार्लो एन्सेलेट्टी, पेप ग्वार्डिओला र जोसे मोरिन्होजस्ता सफल प्रशिक्षकहरूको पंक्तिमा पुगेका छन्।पीएसजीले इङ्लिस प्रिमियर लिग क्लबको तगारो पन्छाउँदै उपाधि यात्रा तय गरेको थियो । पीएसजीले म्यानचेस्टर सिटी, लिभरपुल, एस्टन भिल्ला र आर्सनललाई हराउँदै फाइनल यात्रा तय गरेको थियो । पीएसजीले यसअघिको सन् २०२० मा च्याम्पियन लिगको फाइनल खेलेको थियो । त्यसबेला पीएसजी बायर्न म्युनिखसँग १० गोलले पराजित भएको थियो ।"
आईसीसी विश्वकप लिग २ : जित्नैपर्ने दबाबमा नेपाल,"काठमाडौं : नेपाली पुरुष राष्ट्रिय क्रिकेट टिमले आईसीसी क्रिकेट विश्वकप लिग २ अन्तर्गत चौथो श्रृंखलाका खेलहरू खेल्दैछ। नेपालले सोमबारदेखि स्कटल्यान्डमा सुरु हुने यस शृंखलामा घरेलु टिम स्कटल्यान्ड र नेदरल्यान्ड्ससँग दुईदुई खेल खेल्नेछ। यसअघि लिग २ अन्तर्गत १२ खेलमा मात्र ६ अंक जोड्न सफल नेपाल हालः ८ टोली सहभागी लिगको अंक तालिकाको पुछारमा छ। यो शृंखला नेपालका लागि अवे (विदेशी) मैदानमा अंक बटुलेर तालिकामा सुधार ल्याउने महत्वपूर्ण अवसर हो। अघिल्ला तीन शृंखलामा नेपालको प्रदर्शन सन्तोषजनक थिएन। तर, नयाँ खेलाडी र नयाँ प्रशिक्षकसहित टिमले यसपटक सकारात्मक नतिजा ल्याउने अपेक्षा गरिएको छ। प्रशिक्षक स्टुअर्ट लका लागि पनि यो शृंखला रणनीतिपूर्ण प्रयोगको अवसर हुनेछ। दक्षिण अफ्रिकाबाट ल्याइएको नयाँ सल्लाहकार प्रशिक्षकको सहयोगले पनि रणनीतिमा विविधता आउने विश्वास लिइएको छ। स्कटल्यान्डको पिच र परिस्थितिबारे राम्रो जानकारी भएका प्रशिक्षकले फरक रणनीति ल्याउने प्रयास गर्नेछन्। यसकारण, नेपालका लागि यो सिरिज चुनौतीसँगै अवसरले भरिएको छ। नेपालले यसपटक पाँच जना पेस बलरलाई समेटेर शृंखलामा सहभागी भएको छ, जसबाट टिमलाई फाइदा हुने अपेक्षा छ। नन्दन यादव नयाँ पेस बलरका रूपमा टोलीमा समावेश भएका छन्। अष्ट्रेलियामा क्रिकेट खेलिरहेका उनले हङकङविरुद्धको टी२० सिरिजबाट अन्तर्राष्ट्रिय डेब्यु गरेका थिए। स्पिन विभागमा सन्दीप लामिछाने र ललित राजवंशीले प्रभाव जमाउने अपेक्षा गरिएको छ। नेपालको ब्याटिङ सधैं चुनौतीपूर्ण रहँदै आएको छ। तर, स्कटल्यान्ड जानुअघि युकेमा भएका अभ्यास खेलमा मध्यक्रमका भीम सार्की र आरिफ शेखले राम्रो लय समातेका छन्। घाँसे पिचमा देखिएको प्रदर्शनका आधारमा केही हदसम्म सुधारको आशा गर्न सकिन्छ। ओपनिङ जोडीको सुरुआत र शीर्षक्रमका चार ब्याटरको निरन्तरता टिमको सफलता तय गर्नेछ। पिचको अवस्था बुझ्न नेपालले स्कटल्यान्ड एविरुद्ध एउटा अभ्यास खेल पनि अर्को खेल वर्षाका कारण रद्द भएको थियो। नेपालका बलरहरू १०औं ब्याटिङ क्रमसम्म टिक्नसक्ने क्षमतायुक्त छन्। सुरुआतमा संयमता अपनाउन सके ब्याटिङ समस्या समाधान हुन सक्छ। सोमपाल कामी, करण केसी र नन्दन यादवको त्रिकोणात्मक बलिङ संयोजनसँगै गुलशन झा र बायाँ हाते पेसर रिजन ढकालले पनि राम्रो योगदान दिने सम्भावना छ। युकेको तयारी सफल स्कटल्यान्ड भ्रमणअघिको तयारीस्वरूप नेपालले युकेमा चारवटा काउन्टी क्लबसँग अभ्यास खेल खेल्यो। कार्डिफको न्यू पोर्ट, एमसीसी, ग्लामोर्गनसँग एकदिवसीय खेल र ग्लोसेस्टरशायरसँग टी२० खेल खेल्दै सबैमा अपराजित रह्यो। युकेको अभ्यासले नेपाली टिमलाई त्यहाँको पिच र मौसम बुझ्न सघायो। विशेष गरी मध्यक्रमका ब्याटरहरूले रन बनाउन सफल भएपछि टिमको आत्मविश्वास बलियो बनेको छ। सहायक प्रशिक्षक ज्ञानेन्द्र मल्लले पत्रकारसँग भनेका थिए, 'हामी सकेसम्म ४ वटै खेल जित्ने प्रयास गर्नेछौं। नभए पनि २ देखि ३ खेल जित्यौं भने आगामी शृंखलामा सहज हुनेछ।' उपकप्तान दीपेन्द्र सिंह ऐरीले पनि चुनौतीपूर्ण शृंखला भए पनि अभ्यास सन्तोषजनक भएको र टिमले शतप्रतिशत दिने बताए। 'नयाँ प्रशिक्षकसँग अभ्यास राम्रो भएको छ। स्कटल्यान्डमा चुनौती भए पनि हामी तयार छौं,' उनले भने। लिग २ मा नेपालको स्थिति नेपालले हालसम्म लिग २ मा १२ खेल खेलेको छ, जसमा २ जित, ८ हार र २ खेल नतिजाविहीन रहे। पहिलो शृंखलामा घरेलु मैदानमा नेपालले नेदरल्यान्ड्ससँग १ जित हात पारेको थियो भने नामिबियासँग दुवै खेलमा पराजित भएको थियो। सेप्टेम्बरमा क्यानडामा सम्पन्न दोस्रो शृंखलामा ओमान र क्यानडासँग भएका खेलमा नेपाल कुनै जित निकाल्न सकेन। तेस्रो शृंखला अमेरिकामा भएको थियो। नेपालले स्कटल्यान्डलाई एक खेलमा हराएको थियो भने अमेरिकासँग दुवै खेलमा हार व्यहोरेको थियो। स्कटल्यान्डसँगको अर्को खेल वर्षाका कारण हुन सकेन। हालको शृंखलामा चार वटै खेल जितेमा नेपाल १४ अंकसहित छैटौं स्थानमा पुग्नेछ। नेपालले कम्तीमा २ वा ३ खेल जित्न सक्यो भने तालिकामा उल्लेखनीय सुधार गर्न सक्नेछ। कम्तीमा १ खेल जिते पनि पुछारको स्थानबाट माथि उठ्ने सम्भावना रहन्छ। त्यसैले, यो शृंखला नेपालका लागि चुनौती मात्र नभई महत्त्वपूर्ण अवसर पनि हो।"
मन्त्री दाहालद्वारा रेलसेवाको अध्ययन र विकासबारे कोरियामा छलफल,काठमाडौं : दक्षिण कोरियाको भ्रमणमा रहेका भौतिक पूर्वाधार तथा यातायात मन्त्री देवेन्द्र दाहालले त्यहाँको यातायात तथा रेलसेवा विस्तार सम्बन्धीको छलफललाई सम्बोधन गरेका छन्। भ्रमणका क्रममा मन्त्री दाहालले कोरेल कर्पोरेसनको कार्यालयमा पुगि छलफल तथा अन्तरक्रिया गरेका हुन्। मन्त्री दाहाल नेतृत्वको नेपाली प्रतिनिधि मण्डलसँग त्यहाँका उच्च अधिकारीहरूले नेपालमा रेल सेवाको अध्ययन र अनुसन्धानका लागि हुने सक्ने सहकार्यका बारेमा प्रकाश पारेका थिए। यस अघि नेपाल भ्रमणमा आएका कोरेलका अधिकारी एवम् नेपालको रेल विभाग तथा लगानी बोर्डका अधिकारीहरू बीच समेत नेपालमा रेल सेवाको विकास र अध्ययनका बारेमा छलफल भएको थियो। उक्त छलफलपश्चात भएका समझदारीहरूका बारेमा समेत भेटमा कुराकानी भएको भ्रमण दलका सदस्य मनोज दाहालले बताए। यस्तै भ्रमणका क्रममा कोरियन एक्सप्रेस वे कर्पोरेसनका अधिकारीहरूसँग भेटमा आपसी हित र सहकार्यका बारेमा पनि छलफल भएको थियो। यस्तै मन्त्री दाहालसँग त्यहाँ रहेको नेपाली समुदायका प्रतिनिधिहरूले पनि छलफल गरेका छन्।
दूध किसानको रकम भुक्तानीका लागि प्रयास भइरहेको छ : कृषिमन्त्री,"हेटौंडा : कृषि तथा पशुपन्छी विकासमन्त्री रामनाथ अधिकारीले किसानलाई दूधको रकम भुक्तानीका लागि विभिन्न प्रयास भइरहेको बताएका छन्। आज हेटौंडामा आयोजना गरिएको कार्यक्रममा मन्त्री अधिकारीले सरकारी संस्थान र निजी डेरीहरूले चाँडै किसानको भुक्तानी गर्नुपर्नेमा जोड दिए। असार मसान्तसम्ममा एक महिनाको बाँकीकी राखेर भए पनि दुग्ध किसानको रकम भुक्तानी गर्न उनले आग्रह गरेका छन्। किसानको रकम तिर्नका लागि वार्षिक ३४ करोड पनि सहयोग हुन्छ भनेर दुग्ध विकास संस्थानका कर्मचारीहरूले लिँदै आएको सुविधा हाललाई कटौती गर्न वाध्य भएका छौं। जबसम्म किसान खुसी हुँदैनन् किसानको बाँकी रकम दिन सकिँदैन तबसम्म हामीले काम गरेको देखिदैन। यो गर्दा हुन्छ कि त्यो गर्दा हुन्छ भनेर इमान्दारिताका साथ काम गरिएको छ, मन्त्री अधिकारीले भने। चीन लगायतका मुलुकमा दुग्ध पदार्थ निर्यातका लागि मन्त्रालयले गृहकार्य गरिरहेको र चाँडै त्यस कार्यमा सफलता प्राप्त हुने आशा पनि उनले व्यक्त गरे।"
"बजेटमा टेक एन्ड पे, निजी ऊर्जा प्रबर्द्धक असन्तुष्ट","काठमाडौं : आगामी आर्थिक वर्षको बजेटले १७ हजार मेगावाटका आरओआर (नदी प्रवाहमा आधारित) आयोजनाको निर्माणको बाटो बन्द गरेको छ । बिहीबार संसद्मा प्रस्तुत भएको बजेटमा आरओआर आयोजनाहरूको विद्युत् खरिदबिक्री सम्झौता (पीपीए) टेक एन्ड पे (किन अनि तिर) मा गर्ने उल्लेख छ । यसअघि आरओआरको पीपीए टेक अर पे (किन वा नकिन तर तिर) मा हुँदै आएको थियो । बजेटको पछिल्लो नीतिसँगै निजी ऊर्जा प्रबर्द्धकले आरओआरमा अहिलेसम्म गरेको लगानी व्यर्थ हुने सम्भावना बढेको स्वतन्त्र ऊर्जा उत्पादकहरूको संस्था नेपाल (इप्पान) का अध्यक्ष गणेश कार्कीले बताए । टेक एन्ड पेमा बैंकले लगानी नगर्ने भन्दै सरकारले निजी प्रबर्द्धकले अघि बढाएको आरओआर आयोजना बन्दको संघारमा पुगेको बताए । इप्पानको तथ्यांकअनुसार विद्युत् विकास विभागबाट आरओआरको लाइसेन्स लिएर काम गरिरहेका १७ हजार ११७ मेगावाट आयोजना छन्, जसमा हालसम्मको लगानी करिब ६६ अर्ब रुपैयाँ छ । यी आयोजना पीपीएको पर्खाइमा छन् । पीपीए भई वित्तीय व्यवस्थापनपछि यी आयोजनाको लगानी करिब ३४ खर्ब पुग्ने इप्पान बताउँछ । निर्माणमा गएका तर पीपीए नभएका करिब २०७८ मेगावाट, निर्माणको आवदेन दिएका ६ हजार ४३६ मेगावाट, सर्भे अनुमति पाएका ५ हजार ७९ मेगावाट र सर्भेका लागि आवदेन दिएका ३ हजार ५२१ मेगावाट गरी १७ हजार ११७ मेगावाट आरओआर आयोजना छन् । सरकारले २८ हजार ५ सय मेगावाट बनाउने भनि ऊर्जा विकास मार्गचित्र २०८१ ल्याएको छ । भारतसँग १५ हजार निर्यात गर्ने, १३ हजार ५ सय मेगावाट आन्तरिक खपत गर्ने भनेको छ । यो मर्गचित्रलाई प्रतिबिम्बित हुने गरी बजेट आउँछ भन्ने आसमा रहेका निजी प्रबर्द्धक बजेट पनि निराश भएका छन् । बजेटले वन, प्रसारणलाइन, जलाशययुक्त आयोजना विकास, ऊर्जा सम्मि श्रणमा निजी क्षेत्रलाई स्थान दिएको तर, आयोजना बनाउन नै नसक्ने भएपछि अन्य सुविधा दिएर फाइदा नहुने अध्यक्ष कार्की बताउँछन् । अब जलविद्युत्मा निजी प्रबर्द्धकको लगानी जिरो हुन सक्ने स्थिति आयो । राज्यले कि पहिला नै अनुमति दिन हुँदैन । अहिले आएर टेक एन्ड पे भनेर हुँदैन । विद्युत् विकास विभागले अहिले पनि अनुमतिपत्र बाँढेको बाँढ्यै छ । प्रबर्द्धकलाई घर न घाटको अवस्थामा पार्ने काम भयो, अध्यक्ष कार्कीले भने । निजी प्रबर्द्धकसँग ऊर्जा खरिद गर्दै आएको प्राधिकरणको आन्तरिक वित्तीय हितका लागि टेक एन्ड पे नै हुनुपर्ने प्राधिकरण स्रोत बताउँछ । बिजुली लिए पनि नलिए पनि निजी प्रबर्द्धकलाई पैसा तिर्नुपर्ने प्रावधान टेक अर पेले प्राधिकरणलाई वित्तीय भार बढाएको र टाट पल्टिने अवस्थामा पुर्याउन सक्ने बताइएको छ । निजी प्रबर्द्धकका आरओआर आयोजनाका उत्पादन हरेक वर्ष बढिरहेको, वर्षामा विद्युत्को आन्तरिक मागभन्दा उत्पादन बढी, भारतसँग वर्षामा बढी भएको सबै विद्युत् बिक्रीको सुनिश्चितता नभएको जस्ता कारणले प्राधिकरणले टेक अर पेमा अब बिजुली किन्न नसक्ने स्रोत बताउँछ । टेक एन्ड पेलाई हरेक वर्षको बजेटले भन्दा पनि दीर्घकालीन रूपमा व्यवस्था गरिनुपर्ने बताइएको छ । टेक एन्ड पेको विरुद्धमा इप्पान संघर्षमा उत्रिने टेक एन्ड पे मात्र पीपीए गर्छु भनेर सरकारले बजेटमार्फत घोषणा गर्नु नेपाल सरकारको निजी क्षेत्रप्रतिको घोरविरोधी कदमको भएको इप्पानले जनाएको छ । शुक्रबार विज्ञप्ति निकाल्दै इप्पानले बजेटले निजी क्षेत्रलाई विद्युत् व्यापारको ढोका खोल्ने घोषणा मात्र गरेको भए पनि बजार खोजेर आफंै पीपीए गर्ने अवस्थामा पुग्ने अवस्था हुने भन्दै अधिकांश आरओआर आयोजना निर्माणमा सक्रिय रहिरहेको निजी क्षेत्रलाई हतोत्साहित गराउने बजेट ल्याएको उल्लेख छ । यसबाट निजी क्षेत्रका प्रबर्द्धकहरूले सरकारबाट अपमानित हुनु परेको महसुस गरेका छन् । इप्पानले निजी क्षेत्रविरोधी र ऊर्जा क्षेत्रमा निजी क्षेत्रलाई समाप्त पार्ने गरी आएको टेक एन्ड पेको प्रावधान तुरुन्तै संशोधन गरी पहिलादेखि नै विद्युत् प्राधिकरणले गर्दै आएको टेक अर पेमै पीपीए गर्ने वातावरण निर्माणका लागि जोडदार माग गरेको छ । यसो नभए निजी क्षेत्र यसको विरुद्ध कडाभन्दा कडा संघर्षमा उत्रने बताइएको छ । नेपालको विद्युत् उत्पादन क्षमता ३६०० मेगावाट पुग्दा निजी क्षेत्रको हिस्सा ८० प्रतिशतभन्दा बढी छ । अहिले निजी क्षेत्रले विद्युत् विकास विभागबाट निर्माण र सर्वेक्षणसहित यसका लागि आवेदन दिएर विद्युत् खरिद सम्झौता (पीपीए) गर्नुपर्ने रन अफ रिभर (आरओआर) आयोजनाको क्षमता मात्र १७११७ मेगावाट छ । जसमध्ये नेपाल विद्युत् प्राधिकरण अथवा सरकारले अघि बढाएका आयोजनाको क्षमता १९० मेगावाट मात्र छ । नेपाल सरकारले बजेटमा ल्याएको टेक एन्ड पे मा मात्र पीपीए गर्ने व्यवस्था ऊर्जा विकास मार्गचित्र, २०८१ को विरुद्ध मात्र नभई राष्ट्रिय योजना आयोगको १६ आंै पञ्चवर्षीय योजनाको लक्ष्य हासिल गर्नका लागि समेत ठूलो बाधक रहेको इप्पानको ठहर छ । बजेटको यो घोषणा विद्युत् ऐन, २०४९, जलविद्युत् नीति २०५८, जलस्रोत नीति र ऐनविरुद्ध भएको भनिएको छ । हालसम्म १५ खर्बभन्दा बढी लगानी गरिसकेको ३० खर्बभन्दा बढी लगानी गर्नका लागि तम्सिएको निजी क्षेत्रलाई यस्तो घोषणाले पूर्ण निराशावादी बनाएको उल्लेख छ ।"
"सिन्डिकेट पक्षधरको यातायात बन्द, यात्रुलाई कष्टै कष्ट","गोरखा : गोरखाका विकास श्रेष्ठ र सम्झना श्रेष्ठलाई शिक्षा सेवा आयोगको परीक्षा सकेर शनिबार घर फर्कनुपर्ने थियो। तर, सिन्डिकेट पक्षधरले गण्डकी प्रदेशभर गरेको यातायात हड्तालका कारण उनीहरू पोखरामै अलपत्र पर्ने अवस्था आयो। आइतबार जसरी नि विद्यालयमा पुग्नुपर्ने भएका कारण महँगोमा बाइक भाडा तिरेर श्रेष्ठ दम्पती घर फर्के। एकछिन् त यातायात बन्दको विरोध गर्दै नाराजुलुस पनि गर्यौं तर, हाम्रो आवाज न बन्दकर्ताले सुन्यो, न राज्यपक्षले, साँझ हस्याङफस्याङ गर्दै गोरखा आइपुगेका श्रेष्ठ दम्पतीले भने, अनि २५२५ सयमा दुईवटा पठाओ बाइक लिएर आयौँ। के गर्नु पाँच सय पनि भाडा नलाग्ने ठाउँमा पाँच हजार तिर्नुपर्यो। भोलि पनि अर्को पठाओ बाइकमा आरुघाटस्थित स्कुल जानुपर्ने अवस्था आएको दुखेसो विकासले पोखे। के भनिसाध्य छ र यो बन्दले दुःख त कति कति, विकासले भने। गोरखा११ सोह्रकिलोकी एञ्जल थापा स्कुल बिदा भएको मौका छोपेर मोबाइल मर्मत गर्न शनिबार गोरखा बजार आउनुपर्ने थियो। तर, सार्वजनिक यातायात बन्द हुँदा चर्को घाममा हिँडेर गोरखा बजार आइपुगिन्। फर्कँदासम्म गाडी चलिहाल्छ कि भन्ने मनभित्र आशा थियो तर, नचलेपछि हिँडेरै घर फर्कनुको विकल्प भएन। दुःख भयो नि !, उनले भनिन्, १५ मिनेटको बाटो कति घण्टा पो हिँड्नुपर्यो। त्यहाँमाथि यस्तो चर्को घाम। चितवनबाट १५ जनाको भक्तजन टोलीलाई शनिबार कालोप्लेटको रिजर्भ गाडी लिएर भीमसेनथापा गाउँपालिका६ अश्राङ जानै पर्ने थियो। बिहान गोरखातर्फ आउँदै गर्दा उनीहरूले मुग्लिन, मझुवा, बारकिलो, आहाले लगायतका धेरै ठाउँमा झमेला सामना गर्नुपर्यो। जसोतसो दसबिन्ती गरेर अश्राङ त पुगियो तर, ६ बजेअघि नफर्कने उर्दी गरेका थिए, यात्रु सडकमा अलपत्र पारेर बसिरहेका चालकले भने, पूजा त बेलैमा सकियो तैपनि, उर्दी त मान्नै पर्यो। हिजोभर्खर यही गोरखामा एउटा गाडी फुटाए। ६ बजेअघि गयो भने के हो के हो ?, उनले बोलिरहँदा गोरखामा सवारी साधन सुरक्षित छैनन् भन्ने आशय व्यक्त हुन्थ्यो। आफूहरूले मात्रै व्यवसाय गर्न पाउनुपर्ने माग गर्दै गरिएको सार्वजनिक यातायात बन्दले गण्डकीका सर्वसाधारणले चरम सास्ती भोग्नु परेको छ। गोरखा प्रवेश गर्ने मुख्य सडक आँबुखैरेनी गोरखाको २४ किलोमिटर सडकमा कैयौं यात्रु लर्को लाएर हिँड्न बाध्य भए। चर्को घामको ताप र पिच सडकको तातो राप खेपेर यात्रुहरू गह्रुंगा झोला बोक्दै, तर पसिना धारा चुहाउँदै यात्रा गरिरहेको दृश्य देखिएका थिए। यात्रुबोक्ने रातो नम्बरप्लेटको सवारीको बिरोधमा गरिएको बन्दमा रातैप्लेटका गाडीले यात्रु ओसारिरहेको दृश्य पनि बाक्लै देखिएको थियो। गण्डकी प्रदेशमा राइड सेयरिङ नियमावली लागू गरेको विरोधमा आन्दोलमा उत्रिएका यातायात व्यवसायीले शुक्रबार गोरखामा यात्रुवाहक बस तोडफोड गरेका छन्। ड्युटीमा रहेको प्रहरीकै सामु २०, ३० जनाको समूहमा भेला भएका युवाहरूले दिउँसो करिब तीनबजे बा ५ ख ५३९९ नम्वरको बस तोडफोड गरेका हुन्। तोडफोडबाट गाडीको अगाडिको सिसामा क्षति पुगेको जिल्ला प्रहरी कार्यालय गोरखाले जनाएको छ। काठमाडौंबाट यात्रु लिएर गोरखा आउने क्रममा उक्त बसमाथि तोडफोड भएको हो। गण्डकी प्रदेश सरकारले रातो नम्बर प्लेटको गाडीलाई पनि यात्रु ओसारपोसार गर्न दिने निर्णय गरेको भन्दै यातायात व्यवसायीले अनिश्चितकालीन सार्वजनिक यातायात बन्दको घोषणा गरेका हुन्। सार्वजनिक यातायात बचाउ संघर्ष समिति गठन गरी सोमबारसम्म गण्डकी प्रदेशभर र ऐन नसच्याए सोमबारदेखि देशभर सार्वजनिक यातायात बन्दको आहान गरेका छन्। कसैले सार्वजनिक सेवा सञ्चालन गर्न चाहेमा निर्वाध रूपमा सवारी चलाउने वातावरण बनाउने गोरखाका एसपी भरत विकको भनाइ छ। सार्वजनिक सवारी साधन कसैले रोकतोक गर्न पाउँदैन। निर्वाध रूपमा चलाउन पाउनुपर्छ। त्यसको सुनिश्चितता हामी गर्छौँ, उनले भने। गण्डकी प्रदेशका मुख्यमन्त्री सुरेन्द्रराज पाण्डेले राइड सेयरिङ सार्वजनिक सवारीको प्रतिस्पर्धी नभएकाले यसमा बिरोध गर्नुपर्ने कारण नरहेको स्पष्ट पारेका छन्। राइड सेयरिङ विश्वभर भइरहेको अभ्यास भएकाले यसको विरोध गर्नु उचित नहुने उनको भनाइ छ। राइड सेयरिङ लामो दूरीमा चलाउने होइन। पोखराबाट दमौली, लमजुङ, गोरखा काठमाडौं जाने त होइन नि, उनले भने, २० किलोमिटरभन्दा टाढा जान नपाइने नियमावलीमा छ। त्यसैलै सार्वजनिक यातायातका व्यवसायीले यसलाई प्रतिस्पर्धाको रूपमा लिन भएन। सर्वोच्चले सेवा रोक्न नपाइने तर कानुन बनाएर सेवा सञ्चालन गर्नु भनेको र रातो र कालो नम्बर प्लेट नखुलाएको उनले बताए। पठाओका नाममा गोरखाका पनि विभिन्न ठाउँमा र अन्य जिल्लामा पनि गैरकानुनी रूपमा राइड सेयरिङ चलिरहेकाले यसलाई नियममा बाँध्न खोजिएको मुख्यमन्त्री पाण्डेको भनाइ छ। राइड सेयरिङ कुनै नयाँ कुरा होइन, संसारभर प्रचलनमा छ। काठमाडौं, पोखरालगायत देशका विभिन्न स्थानमा पनि छ, उनले भने, तर कानुनबाहिर संचालनमा रहेकाले कानुनी दायरामा मात्र ल्याइएको हो। यसबाट यात्रुको सुरक्षा, बिमा ग्यारेन्टी र राज्यलाई कर प्राप्त हुने उनको भनाइ छ। प्रतिस्पर्धा नहुँदा सिन्डिकेट हुने तथा सेवा दिने निकाय धेरै भएमा प्रतिस्पर्धा हुने र सर्वसाधारण यात्रुलाई राहत हुने उनको भनाइ छ।"
"सुनचाँदीको मूल्य बढ्यो,के छ बजार भाउ ?",काठमाडौं : सुनचाँदीको मूल्यमा सामान्य वृद्धि भएको छ । आज सुन तोलामा ३०० रुपैयाँले बढेको हो । नेपाल सुनचाँदी व्यवसायी महासंघका अनुसार एक तोला सुनको मूल्य १ लाख ८८ हजार ८०० कायम भएको छ। यसैगरी सुनको मूल्य बढेसँगै चाँदीको भाउ पनि बढेको छ। चाँदी प्रतितोला १९ सय ८५ रुपैयाँमा खरिदबिक्री भइरहेको महासंघले जनाएको छ।
