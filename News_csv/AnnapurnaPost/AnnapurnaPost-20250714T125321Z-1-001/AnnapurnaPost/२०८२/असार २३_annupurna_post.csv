शीर्षक,विवरण
अब गाडीमा सरर हुम्ला सिमकोट,"वीरेन्द्रनगर : प्रधानमन्त्री केपी शर्मा ओलीले हुम्लाको सदरमुकाम सिमकोटलाई राष्ट्रिय सडक सञ्जालसँग जोड्ने बेलिब्रिज उद्घाटन गरेका छन् । नेपाली सेनाले ३५ दिनमा निर्माण गरेको हुम्लाको खार्पुनाथ गाउँपालिका ५ स्थित चुवाखोलामा कर्णाली नदीमाथि निर्माण गरिएको बेलिब्रिजको आइतबार प्रधानमन्त्री ओलीले एक कार्यक्रमबीच उद्घाटन गरेका हुन् । आइतबार नेपाली सेनाको हेलिकप्टरमार्फत हुम्ला पुगेर बेलिब्रिज उद्घाटन गर्दै प्रधानमन्त्री ओलीले देशको विकास र समृद्धिको सपना पूरा गर्न सरकार प्रतिबद्ध रहेको बताए । प्रधानमन्त्री ओलीले भने, नेपालका ७७ जिल्लामध्ये राष्ट्रिय सडक सञ्जालसँग जोडिन बाँकी एक मात्र जिल्ला हुम्ला थियो । अब हुम्ला पनि राष्ट्रिय सडक सञ्जालसँग जोडिएकोमा निकै खुसी छु । यो अवसरका लागि नेपाली सेनाले गरेको योगदानका लागि धन्यवाद दिन चाहान्छु । प्रधानमन्त्री ओलीले आफू परराष्ट्रमन्त्री हुँदा नै हुम्लामा सडक यातायातले जोड्ने विषयमा पहल गरेको स्मरण गरे । उनले भने, धेरै वर्ष पहिले म परराष्ट्रमन्त्री हुँदा नै हुम्लालाई सडक सञ्जालसँग जोड्ने विषयमा पहल गरेको थिएँ । तर, आज यो सपना पूरा भएको छ । हुम्लामा सडक सञ्जालसँग जोड्नु हुम्लाको मात्र नभएर देशकै सपना पूरा भएको छ । गत कात्तिक २० गते बसेको मन्त्रिपरिषद् बैठकले हुम्ला सदरमुकाम सिमकोटलाई राष्ट्रिय सडक सञ्जालसँग जोड्ने कर्णाली करिडोरअन्तर्गतको खार्पुनाथ खोलामा मोटरेबल पुल निर्माणको काममा निर्माण व्यवसायीले ढिलाइ गरेकाले सरकारले आपत्कालीन रूपमा बेलिब्रिज निर्माण गर्ने निर्णय गरेको थियो । उक्त निर्णयको कार्यान्वयन नेपाली सेनामार्फत गरिएको हो । सेनाले तोकिएको समय अवधिमै खार्पुनाथ खोलामा पुल निर्माण गर्न सफल भएको छ । उक्त पुल उद्घाटन गर्दै ओलीले चीनसँग सिमाना जोडिएको हुम्ला जिल्ला राष्ट्रिय सडक सञ्जालसँग जोडिनु नेपालको व्यापार वृद्धिका हिसावले निकै महत्वपूर्ण रहेको बताए । उनले चीनसँगको सिमाना जोडिएको हिल्सा नाकामा एसलीसहितको क्वारेन्टाइन निर्माण गर्ने प्रतिबद्धतासमेत जनाए । उनले हुम्लाका साथै समग्र कर्णालीको अर्थतन्त्र सुधारका लागि कर्णाली करिडोर एक महत्वपूर्ण कडिका रूपमा रहेको उल्लेख गरे । हुम्लाका पर्यटन व्यवसायी विजय लामाले हुम्लाका साथै समग्र कर्णालीको विकास र समृद्धिसँग जोडिएको कर्णाली करिडोरमा नियमित यातायात सञ्चालन अझै चुनौतीपूर्ण रहेको बताए । उनका अनुसार हुम्ला राष्ट्रिय सडक सञ्जालसँग जोडिए पनि सडकको स्तरोन्नति नभए यो अर्को मान्छे मार्ने राजमार्गका रूपमा हुन सक्ने जोखिम छ । अब सरकारले यसको स्तरोन्नतिका लागि पहल गर्न आवश्यक छ । कर्णाली करिडोरले दक्षिणी छिमेकी राष्ट्र भारत र उत्तरी छिमेकी मित्रराष्ट्र चीनलाई सडक मार्गले जोडेको छ । यसलाई कर्णालीवासीको समृद्धिको रेखाका रूपमा भन्ने गरिन्छ । यो राजमार्ग बाँकेस्थित सीमावर्ती क्षेत्र जमुनिया नाकाबाट प्रारम्भ भई हुम्लास्थित चीनको सीमावर्ती क्षेत्र हिल्सामा टुंगिन्छ । ४ सय १० किलोमिटर लामो यस सडकले कर्णालीलाई उत्तर र दक्षिण अन्तरदेशीय सडक सञ्जालमा जोड्दै वैदेशिक व्यापारमा सहयोग पुर्याउनेछ । कर्णाली करिडोरअन्तर्गतको यो पुल निर्माण भएसँगै हुम्लाका नागरिकको जीवनस्तरमा ठूलो परिवर्तन आउने र जिल्लाको आर्थिक तथा सामाजिक विकासले गति लिने अपेक्षा गरिएको छ । यो पुल नेपाली सेनाले ४ करोड लागतका विगत साढे एक महिनाभित्र बनाएको हो । जिल्लाका अन्य भू्भागमा सडक सञ्जाल विस्तार भएर गाडीहरू सञ्चालन भए पनि सदरमुकाम भने राष्ट्रिय सडक सञ्जालमा जोडिन सकेको थिएन । कर्णाली प्रदेशका मुख्यमन्त्री यामलाल कँडेलले मुलुककै विकट कर्णाली प्रदेशको हुम्ला जिल्ला पनि राष्ट्रिय सडक सञ्जालसँग जोडिएर कर्णालीको एक सपना पूरा भएको बताए । उनका अनुसार अब कर्णालीका हरेक जिल्लामा सुविधायुक्त सडक पूर्वाधारका साथै अन्य सार्वजनिक सेवाहरूले सुगम बन्दै जाने बताए ।"
एसियन उसुमा शिवजीलाई कांस्य,"काठमाडौं : प्रथम थाउलो र दोस्रो सान्डा एसिया कप उसु च्याम्पियनसिपमा नेपालका शिवजी सिलवालले कांस्य पदक जितेका छन् । चीनको चिलिङ सहरमा गत जुलाई ३ तारिखदेखि आयोजना भएको च्याम्पियनसिपमा शिवजीले सान्डाको ९० केजी तौल समूहमा कांस्य पदक जितेका हुन् । यस तौल समूहमा भारत पहिलो, काजकिस्तान दोस्रो हुँदा नेपाल तेस्रो भएको थियो । एसियन उसु महासंघको आयोजना भएको प्रतियोगिताका लागि केही महिना अघि मकाउमा सम्पन एसियन उसु च्याम्पियनसिपबाट दीपक हमाल र शिवजी छनोट भएका थिए । एसियन उसु कपमा ३२ राष्ट्रका खेलाडीले प्रतिस्पर्धा गरेका थिए । नेपाल उसु महासंघका सचिव एवं अन्तर्राष्ट्रिय प्रशिक्षक निकेश श्रेष्ठको नेतृत्वमा रहेको नेपाली टोलीको टिम व्यवस्थापकमा सुदूरपश्चिम प्रदेश उसु संघका कार्यवबहाक अध्यक्ष तथा राष्ट्रिय उसु निर्णायक राजीव गुप्ता छन् । यस्तै अन्तर्राष्ट्रिय निर्णायक रतनबहादुर खाती र मञ्जुर महर्जनले रेफ्रीको भूमिका निर्वाह गरेका थिए । उनीहरूले दक्षिण एसियाका राष्ट्रबाटै प्रतिनिधित्व गरेका थिए । यसअघि उनीहरूले जुन २७ देखि जुलाई २ सम्म सञ्चालन भएको रेफ्रीको ट्रेनिङ कोर्स गरेका थिए ।"
दक्षिण एसियाली कराते च्याम्पियनसिप : नेपाल उपविजेता,"काठमाडौं : नेपाल नवौं दक्षिण एसियाली कराते च्याम्पियनसिपमा उपविजेता बनेको छ । नेपाल २१ स्वर्ण, नौ रजत र २० कांस्यसहित उपविजेता भएको नेपाल कराते महासंघका अध्यक्ष युवराज लामाले जानकारी दिए । प्रतियोगितामा महिला ६८ केजीमाथि कराते महासंघबाट हिमालयन वारियर्स उपनाम पाएकी एरिका गुरुङ, ५० केजीमा पुष्पका लामा, ५५ केजीमुनि सविना श्रेष्ठले व्यक्तिगत र टिम कुमुतेमा नेपाललाई दोहोरो स्वर्ण दिलाएका थिए । प्रदीप बैजाली मगरले यू२१ र सिनियरको व्यक्तिगत कुमुतेमा समान ११ स्वर्ण तथा टिम कुमुतेमा रजत पदक जितेका थिए । नेपालमा भएको सातौं संस्करण र भुटानमा भएको आठौं संस्करणमा भने नेपाल टिम च्याम्पियन बनेको थियो । श्रीलंकाको कोलम्बोमा भएको प्रतियोगतामा भारत टिम च्याम्पियन बन्यो । भारतले २३ स्वर्ण, २४ रजत र १२ कांस्य जित्यो । तेस्रो स्थानको श्रीलंकाले १६ स्वर्ण, २० रजत र २३ कांस्य हात पार्यो । तीन स्वर्ण, सात रजत र १४ कांस्य जितेको बंगलादेश चौथो भयो । ६ राष्ट्र सहभागी प्रतियोगितामा पाकिस्तान एक रजत र सात कांस्यका साथ पाँचौं र एक रजत र एक कांस्य पदकका साथ भुटान छैटौं भयो ।"
नयाँ पार्टी गठनको घोषणा गरेपछि ट्रम्पले बनाए मस्कमाथि निशाना,"काठमाडौं : अमेरिकी राष्ट्रपति डोनाल्ड ट्रम्पले नयाँ राजनीतिक दल खोल्ने घोषणा गरेपछि एलोन मस्कमाथि निशाना बनाएका छन्। केही हप्तासम्म नयाँ पार्टीबारे विचार गरिसकेपछि मस्कले नयाँ पार्टी गठनको घोषणा गरे। उनले आफ्नो नयाँ पार्टीको नाम अमेरिका पार्टी राखेका छन्। टेस्ला प्रमुखको नयाँ पार्टी गठनको घोषणा राष्ट्रपति ट्रम्पसँगको सार्वजनिक मतभेदको केही हप्तापछि आएको हो। ट्रम्पले आइतबार सामाजिक सञ्जालमा लेखेका छन्, म एलोन मस्कलाई रेलको लिकबाट उत्री रहेको देखेर दुखी छु। जो पछिल्लो पाँच हप्तामा साँच्चै एक रेल दुर्घटना बनेको छ। मस्कले ट्रम्पसँगको सार्वजनिक विवादका बीच नयाँ राजनीतिक दलबारे विचार गरेका थिए। ट्रम्पले बारम्बार मस्क योजनाको आलोचना गरेपछि उनले अमेरिका पार्टी गठनको घोषणा गरेका हुन्।"
प्रधानमन्त्री ओली र नाउपा संरक्षक रेशम चौधरीबीच बालुवाटारमा भेटवार्ता,"काठमाडौं : प्रधानमन्त्री केपी शर्मा ओली र नागरिक उन्मुक्ति पार्टीका संरक्षक रेशम चौधरीबीच भेटवार्ता भएको छ। सोमबार उनीहरूबीच बालुवाटारमा करिब एक घन्टा छलफल भएको हो। सुदूरपश्चिम प्रदेशका मन्त्री रामेश्वर चौधरीको बर्खास्तीपछि विकसित राजनीतिक घटना क्रमबारे उनीहरूबीच छलफल भएको स्रोतले जानकारी दिएको छ। प्रधानमन्त्री ओलीले नाउपा संरक्षक चौधरीलाई सरकारबाट नबाहिरिन आग्रह गरेको स्रोतको भनाइ छ। नाउपा संरक्षक चौधरीले भने समसमायिक राजनीतिक विषयमा छलफल भएको पुष्टि गरे। 'हाम्रो मन्त्री बर्खास्तीमा परेको विषयमा प्रधानमन्त्रीजीसँग छलफल भयो। हामीले पहिल्यैदेखि भन्दै आएका हौं, दलीय सहमतिमा हामी यो गठबन्धनमा आएका हौं। कसैले दादागिरी शैलीमा हाम्रा मन्त्रीलाई बर्खास्त गर्नु राम्रो भएन। यिनै विषय केन्द्रित भएर हामीबीच छलफल भयो,' अन्नपूर्णसँग उनले भने। यद्यपि नाउपा संसद बैठकमा प्रतिपक्षी बेन्चमा बसेको छ। पार्टी अध्यक्ष रञ्जिता श्रेष्ठ आजको संसद बैठकमा प्रतिपक्षी बेन्चमा बसेकी थिइन्। यसअघि नै नाउपाले संघसहित सुदूरपश्चिम र लुम्बिनी प्रदेश सरकारलाई दिएको समर्थन फिर्ता लिने निर्णय गरेको थियो। नाउपाबाट ओली सरकारमा सहभागी भएका पर्यटन राज्यमन्त्री अरुणकुमार चौधरीले राजीनामा दिने तयारी गरे पनि प्राविधिक कारणले अझैसम्म उनले राजीनामा बुझाउन नपाएको स्रोतको भनाइ छ। संरक्षक चौधरीले शीर्ष तहमा राजनीतिक छलफल गरिरहेकाले उनको राजीनामा तत्काललाई 'होल्ड' भएको हुनसक्ने स्रोतको बुझाइ छ।"
"राम नेपाली भूमिमा जन्मिएका हुन्, प्रचार गर्न नडराऔं : प्रधानमन्त्री ओली","काठमाडौं : प्रधानमन्त्री केपी शर्मा ओलीले भगवान राम नेपाली भूमिका जन्मिएको बताएका छन्। एमालेको पर्यटन विभागले आयोजना गरेको कार्यक्रममा सम्बोधन गर्दै प्रधानमन्त्री ओलीले राम नेपालमा जन्मिएको प्रचार गर्न डराउन नहुने बताए। 'राम जन्मिएको भूमि नेपालमै पर्छ। सायद् त्यहाँ थारु गाउँ थियो कि। अहिले पनि त्यो भूभाग नेपालमै पर्छ। तर, यति प्रचार गर्न हामी सक्दैनौं। हामी भन्न सक्दैनौं। यति आँट गर्न सक्दैनौं। अप्ठ्यारो मान्छौं। को रिसाउँछ जस्तो लाग्छ, अनि हामी के गरी खान्छौं?,' प्रधानमन्त्री ओलीले प्रश्न गरे। उनले राम र लक्ष्मणको शिक्षा दीक्षा पनि नेपाली भूमिमै भएको बताए। वाल्मिकी रामायणमा कोशी तरेर पश्चिम गएको प्रसंग उल्लेख गर्दै प्रधानमन्त्री ओलीले नेपालकै पश्चिम भूभागमा आएको प्रस्ट पारे। तर, कोशीबाट सिधा ताकेर अयोध्या नपुगेको उनको दाबी छ। 'पश्चिमतिर हिंडेको घोडा ताकेरै अयोध्या पुग्छ? यो नहुने कुरा हो। मैले भनिरहन पर्दैन यो सब पौराणिक कथनहरूमा पनि उल्लेख छ,' उनले भने। प्रधानमन्त्री ओलीले नेपाली भूमिमा जन्मिएरै रामको विवाह पनि सीतासँग भएको बताए। 'त्यहाँ(अयोध्या)को भए त उतै विहे गर्थ्यो होला नि। यहीँको थियो र जाउँ न त एकपटक भनेर जनकपुर गएको हो,' उनले भने। उनले सीता पनि त्रिशुली र कालीगण्डकी मिसिएको ठाउँतिर समाहित भएको बताए। त्यतिमात्र होइन प्रधानमन्त्री ओलीले भगवान शिव र विश्वामित्र पनि नेपालकै भएको बताए।"
आज राति देशका यी स्थानमा हुने छ भारी वर्षा,"काठमाडौं : आज राति गण्डकी प्रदेश, लुम्बिनी प्रदेश, कर्णाली प्रदेश र सुदूरपश्चिम प्रदेशमा साधारणतया बदली रही बाँकी भूभागमा आंशिकदेखि साधारणतया बदली रहनेछ। मौसम पूर्वानुमान महाशाखाका अनुसार गण्डकी प्रदेश, लुम्बिनी प्रदेश, कर्णाली प्रदेश र सुदूरपश्चिम प्रदेशका केही स्थानहरुमा तथा बाँकी प्रदेशको थोरै स्थानहरूमा मेघगर्जनचट्याङसहित हल्कादेखि मध्यम वर्षाको सम्भावना रहेको छ। कोशी प्रदेश र बागमती प्रदेशका एकदुई स्थानमा भारी वर्षा तथा गण्डकी प्रदेश, लुम्बिनी प्रदेश, कर्णाली प्रदेश र सुदुरपश्चिम प्रदेशको एकदुई स्थानमा भारीदेखि धेरै भारी वर्षाको पनि सम्भावना रहेको छ। देशको उच्चपहाडी तथा हिमाली भूभागका थोरै स्थानहरूमा हल्कादेखि मध्यम वर्षाहिमपातको सम्भावना रहेको छ। मंगलबार दिउँसो देशभर आंशिकदेखि साधारणतया बदली रहनेछ। सबै प्रदेशका पहाडी भूभागका केही स्थानहरूमा तथा बाँकी भूभागका थोरै स्थानहरूमा मेघगर्जनचट्याङ सहित हल्कादेखि मध्यम वर्षाको सम्भावना रहेको महाशाखाले जनाएको छ। कोशी प्रदेश, बागमती प्रदेश, गण्डकी प्रदेश र सुदूरपश्चिम प्रदेशका एकदुई स्थानमा भारी वर्षाको पनि सम्भावना रहेको छ। देशको उच्चपहाडी तथा हिमाली भूभागका थोरै स्थानहरूमा हल्कादेखि मध्यम वर्षाहिमपातको सम्भावना रहेको छ।"
अब अध्ययनलाई उद्यमसँग नजोडी मुलुक बन्दैन,"काठमाडौं : राष्ट्रिय युवा परिषदका कार्यकारी उपाध्यक्ष सुरेन्द्र बस्नेतले बस्नेतले अध्ययनलाई उद्यमसँग नजोडि मुलुक नबन्ने बताए। बस्नेतले युवाहरूले उद्यमशीलतामा नै आफ्नो सुनौलो भविष्य देख्नुपर्ने बताएका छन्। उनले आजका युवाले जागिरमा भन्दा उद्यमशीलतामा राम्रो गर्न सक्ने जिकिर गरे। पोखरा विश्वविद्यालय अन्तर्गत सिनामंगल स्थित सेन्ट्रल कलेजद्वारा आयोजित 'युवा नेतृत्व तथा उद्यमशीलता विकास' सम्बन्धी कार्यशालामा बस्नेतले सो धारणा राखेका हुन्। बस्नेतले आजका युवाले जागिरमा भन्दा उद्यमशीलतामा राम्रो गर्न सक्ने जिकिर गरे। उनले भने' हामीले शिक्षालाई श्रमसित, श्रमलाई सिपसित , सिपलाई उत्पादन र रोजगारीसित, त्यसलाई समृध्दिसित् जोड्नुपर्दछ।' बस्नेतले युवाहरु भविष्यको कर्णधारमात्र नभएर वर्तमानका अंशियार भएको जिकिर गरे। सेन्ट्रल कलेजका प्राचार्य पारस श्रेष्ठले आफूहरुले केवल सैद्धान्तिक शिक्षा मात्र नभएर उद्यमशीलतामैत्री शिक्षामा जोड दिएको बताए। श्रेष्ठले युवाहरूलाई हातमा सिप र काँधमा जिम्मेवारी बोक्न सक्ने बनाउन आफूहरू समर्पित भएको बताए। १५० जना युवा सहभागी कार्यक्रममा व्यवस्थापनका विद्यार्थीका फरक फरक समूहले विषयगत प्रस्तुतीकरण समेत गरेको सहप्राचार्य गणेश बुढाथोकीले जानकारी दिए। कार्यक्रममा खेलकुद सप्ताहका विजेताहरुलाई पुरस्कार तथा प्रमाणपत्र समेत वितरण गरिएको बुढाथोकीले जनाए।"
"सेयर बजार फेरि ओरालोतिर, नेप्से परिसूचक र कारोबार रकम दुवै घट्यो","काठमाडौं : साताको दोस्रो सेयर कारोबार दिन सोमबार नेप्से परिसूचक दोहोरो अंकले घटेर बन्द भएको छ। नेप्से परिसूचक २२३५ अंकले घटेर २६८४०१ विन्दुमा झरेको छ। अघिल्लो दिन आइतबार नेप्से परिसूचक एकल अंकले बढेर २७ सय विन्दुमा उक्लिएको थियो। नेप्से दोहोरो अंकले घटेसँगै कारोबार रकम पनि आइतबारको तुलनामा घटेको छ। यसदिन ३११ स्क्रिप्सको १ करोड ९४ लाख १५ हजार ६८८ कित्ता सेयर ८ अर्ब ३७ करोड ७३ लाख २७ हजार १४७ रुपैयाँमा खरिदबिक्री भए। आइतबार ९ अर्ब ५० को सेयर कारोबार भएको थियो। कुनै पनि कम्पनीको सेयर सकारात्मक सर्किट लेभलमा कारोबार हुन सकेन। माथिल्लो मैलुङ खोला जलविद्युत र कर्पोरेट डेभलपमेन्ट बैंकको सेयर ६ प्रतिशतले बढ्यो। राप्ति हाइड्रोपावर एण्ड जनरल कन्ट्रक्सनका लगानीकर्ताले भने सर्वाधिक गुमाए। सो कम्पनीको सेयर १० प्रतिशतले घट्यो। कारोबार रकमका आधारमा नेपाल रिइन्स्योरेन्स शीर्षस्थानमा रह्यो। सो कम्पनीको ८० करोड बढिको सेयर कारोबार भयो। गार्डियन माइक्रो लाइफ इन्स्योरेन्सले ४१ करोडको कारोबार गर्दा एनआरएन इन्फ्रास्टक्चर एण्ड डेभलपमेन्टको २४ करोड,साहस उर्जाको २० करोड र नगदी ग्रुपको १९ करोड मूल्य बराबरको सेयर कारोबार भयो। कारोबारमा आएकामध्ये ३९ स्टक्सको मूल्य बढ्दा २०९ वटाको घट्यो। दुई समूहको उपसूचकबाहेक अन्यको सूचक सकारात्मक देखिएका छन्। यसदिन फाइनान्स समूहको उपसूचक सर्वाधिक ३७६ प्रतिशतले घट्यो।"
