शीर्षक,विवरण
"पाप लाग्ला है, प्राज्ञ!","आदरणीय कृष्ण गुरुसँग बाटोमा भेट भयो। त्रिभुवन विश्वविद्यालय सेवा आयोगले प्राध्यापकको वृत्ति विकासका लागि गरेको विज्ञापनका सन्दर्भमा उहाँलाई सोधे, अघिल्लोपटक थोरै मार्कले गर्दा प्रमोसन हुन बाधा परे पनि अहिले त गुरुको नाम एक नम्बरमै निस्किने पक्का छ, फर्म भर्नु भो गुरु ? सायद गलत प्रश्न सोधेछु क्या रे! गुरुको अनुहारको रंग उड्यो, गला अवरुद्ध पार्दै घ्याकघ्याक गर्नुभयो, जवाफ दिनुभएन। अनायास उहाँका आँखा रसाउन थाले। गल्ती महसुस गरें र माफी माग्दै सोधें, के भयो, कतै गलत पो बोले कि गुरु ? लामो श्वास लिँदै आँखा रसिलो बनाउँदै गुरुले भन्नुभयो, दुई महिना पहिले नै उमेर हदले अनिवार्य अवकाशमा परें, निवृत्त भएँ। थाहा थियो, गुरुले त्रिविमा ३३ वर्षदेखि प्राध्यापन गर्दै आउनुभएको थियो। उहाँ वरिष्ठ कवि, कथाकार, मुक्तककार, गजलकार पनि हुन्। नेपाली भाषा र कविताको छन्दका बारेमा उहाँसँग गहिरो ज्ञान छ। लेख्ने मात्र होइन, बोल्ने कुरामा पनि उहाँले प्रस्तुत गर्ने शब्द चयन, संयोजन सरस र काव्यात्मक हुन्थे र छन्। उहाँले दुई दर्जनभन्दा बढी साहित्यिक र समालोचनाका पुस्तक प्रकाशन गर्नुभएको छ। आधा दर्जन पुस्तक त स्नातकोत्तर पाठ्यक्रमका सन्दर्भ सामग्री नै थिए भने दुई दर्जन अनुसन्धनात्मक लेख, तीनवटा लघुअनुसन्धान, चारवटा लेख अन्तर्राष्ट्रिय जनर्लमा प्रकाशित छन् भने पछिल्लो पाँच वर्षमा चौधजना विद्यार्थीको शोधपत्र निर्देशन गर्नुभएको रहेछ। पछिल्ला पाँच वर्षमा गुरुले सिर्जनाभन्दा बढी अनुसन्धानात्मक लेख रचना र कार्य गर्नुभएको रहेछ। उहाँले प्राध्यापक पदमा प्रमोसन हुन आवश्यकताभन्दा बढी नै सम्पूर्ण सामग्री तयार गर्नुभएको रहेछ। गुरुको घरमा यसभन्दा पहिला जाँदा गुरुमाले भन्नु भाथ्यो, खै अचेल के भाको हो कुन्नि ? दिनरात पढ्ने, लेख्ने काम मात्र गर्नुहुन्छ। मंसिरमा दाइको छोराको बिहे थियो तर उहाँले प्रेसमा पुस्तक प्रकाशनको काम छ, अनि रिसर्च कामको चटारो छ, सेवा आयोगको विज्ञापन छिट्टै हुने सम्भावना छ, म जान भ्याउदिनँ। तिमी जाऊ भन्नुभयो। अनुमान गरिहालें, यसपटक गुरुले एक नम्बरमा नाम निकाल्ने गरी लाग्नुभएको रहेछ। चार वर्षसम्म सेवा आयोगको विज्ञापन नहुनाले गुरु प्रतिस्पर्धी हुने अवसर पाउनुभएको थिएन। बल्लबल्ल विज्ञापन त आयो तर गुरु दुई महिनाअघि मात्र निवृत्त हुनुभएछ। त्रिवि चारपाँच वर्षसम्म गुरुजस्ता गुरुहरूको आस, रहर र कहरको रमिते बन्यो अनि उहाँहरूको प्राज्ञिक कर्मलाई गिज्याउँदै परपीडनमा रमायो। सहायक प्राध्यापक, उपप्राध्यापक र सहप्राध्यापक बनेर करिब साढे तीन दशक त्रिविमा सेवा गरी प्राध्यापक बन्ने गुरुको सपना, रहर, कर्म र मेहनत सबै चकनाचुर भयो। नेपाली साहित्यको विद्यार्थी र शिक्षक भएकाले उहाँले पढेको विषयको मूल उद्देश्य र मर्मअनुसार प्रशस्त पुस्तक सिर्जना गर्नुभयो। भन्नुहुन्थ्यो, विज्ञान पढ्ने वैज्ञानिक बन्नुपर्छ, कमर्स पढ्ने व्यापारी, बैंकर बन्नुपर्छ र अंग्रेजी एवं नेपाली साहित्य पढ्ने साहित्यकार बन्नुपर्छ। त्यसैले उहाँले धेरै साहित्यिक पुस्तक प्रकाशन गर्नुभएको थियो तर दुर्भाग्य, त्रिविको सेवा आयोगले सिर्जना कृतिलाई मूल्यांकन गर्दैन। त्यसो त एकपटक उहाँले एकपटक मलाई सिर्जना कृतिको पनि मूल्यांकन गर्नुपर्छ भन्ने माग राखौं न, हामी सर्जकले भन्नुभएको थियो। अघिल्लोपटक केही लेख रचना पुगेन होला भनेर पछिल्लो केही वर्षमा उहाँले पूरै तन, मन, वचन र कर्म सबै केन्द्रित गरेर अनुसन्धानात्मक सामग्री तयारी गरेर सेवा आयोगको मागभन्दा बढी नै बलियो र सशक्त हुनुभयो तर सेवा आयोग चारपाँच वर्ष खुलेन। गुरुले लामो श्वास लिँदै भन्नुभएको थियो, मजस्ता धेरै सरहरूको योग्यता, सक्षमता, कार्य, पसिना, आशा र रहरहरू स्वार्थ खेलको भुमरीमा पारी भविष्य बर्बाद पारिदिनेलाई पाप लाग्ला नै। कृष्ण गुरु त एक उदाहरणका प्रतिबिम्ब मात्र हुन् तर यहाँ धेरै कृष्ण गुरुहरू नियमानुसार त्रिविको सेवा आयोगको विज्ञापन नखुल्दा हरेक हप्ता र महिनामा आफ्ना योग्यता, क्षमता एवं प्राज्ञिक कार्यहरूलाई मूल्यांकनको कसीमा राख्न नपाई पेसागत जीवनको किनारमा छोडी निवृत्ताताको नदीमा हाम फाली डुब्न बाध्य बनाइएका छन्। कृष्ण गुरुले भने झैं सायद पाप लाग्ला है! सहप्राध्यापक र प्राध्यापक पदलाई च्याखे थाप्न हुँदैन : धेरै गुरुहरूका आँसु र पसिनाको दहमा पौडी खेल्दै बसेको त्रिवि सेवा आयोगले कम्तीमा निमित्त उपकुलपति र उहाँको टिमको क्रियाशीलतामा अहिले विज्ञापन खुलाएको छ। माथि उल्लिखित कृष्ण गुरु पछिका धेरै गुरुका मुर्झिएका सपनाहरू सलबलाएका छन्, बिउँझिएका छन्। आपूले गरेको औपचारिक आवश्यकताका अनुसन्धानात्मक लेखरचना, लघु अनुसन्धान, शोधार्थ निर्देशन अनि अनुभवहरू मूल्यांकनको कसीमा जोखिनेर नापिने एक अवसर प्राप्त भएको भन्दै गुरुहरू खुसी उमंगले दंग हुनुहुन्छ। क्षमता, कार्य र अनुभवको मूल्यांकनको आधारमा वृत्ति विकास गर्न पाउनु हरेक नगरिकको मौलिक अधिकार हो। पटकपटक प्रतिस्पर्धामा जान पाउनु, आफ्नो योग्यता, क्षमता प्रदर्शन गर्न पाउनु नगरिक अधिकार नै हुन्। तर, त्रिविमा यी योग्यता, अनुभवलाई मूल्यांकनको कसीमा नलगी धेरै प्राध्यापक, कर्मचारीहरूको क्षमतालाई गिज्याइएको छ, भविष्य बर्बाद पारिएको छ। यद्यपि, अहिलेको त्रिवि पदाधिकारी टिमले अब त अति नै भयो, प्राध्यापक, कर्मचारीलाई धेरै तड्पाउनु हँुदैन। उनीहरूलाई अधिकार प्रयोग गर्न दिनुपर्छ भन्ने न्यायिक र मानवीय सोचका साथ सेवा आयोगबाट विभिन्न पदमा केही रिक्त दरबन्दीका लागि विज्ञापन गरिएको छ। वर्तमान त्रिवि प्रशासन युनिटलाई आम प्राध्यापक,कर्मचारीले धन्यवाद दिनैपर्छ। २०७७ सालमा खोलिएको विज्ञापन अहिले करिब पाँच वर्षपछि खोलिएको छ। ६ र ६ महिनामा गरिनुपर्ने विज्ञापन पाँच वर्षपछि खोलिँदा धेरै प्राध्यापक र कर्मचारी आफ्नो योग्यता, अनुभव र क्षमतालाई मूल्यांकनको कसीमा राख्न पाउने नैसर्गिक अधिकारबाट वञ्चित गराइयो। एकपटक सोचौं त यो पाँच वर्षमा कति प्राध्यापकका सपना स्खलित गराइयो। कतिका भविष्य बर्बाद गरियो। कतिका आँसुको दहमा नुहाइयो। कतिलाई हिनताबोध गराइयो। कतिलाई योग्यता र क्षमता हँुदाहुँदै पनि बाहिरिन बाध्य पारियो। कतिका निवृत्त बुढ्यौली जीवनमा दुखेसो, निराशा र बह दिइयो। कतिका आँसु र पसिनामा पौडी खेलियो। थोरै मात्र मानवीय संवेदना भएको आम मान्छेले त सोच्ने कुरा हुन् भने विश्वविद्यालयमा उच्च शिक्षा पढाउँछु। यो देशका असल, चरित्रवान्, ज्ञानी, सृजनात्मन, अन्वेषक जनशक्ति निर्माण गर्छु भन्ने पेसामा संलग्न प्राज्ञिक व्यक्तित्व र प्राध्यापकले नसोच्ने कुरै भएन। विश्वविद्यालय ज्ञान संकलन केन्द्र मात्र होइन, ज्ञानको निर्माण गर्ने उद्योग हो र त्यहाँ कार्यरत विशेषतः प्राध्यापन पेसामा संलग्न आदरणीय व्यक्तित्वहरू ज्ञान निर्माणका योजक हुन्, गुरु हुन्। गुरु र ताला अलि शोभनीय भएन कि ? : अन्धकारलाई चिर्दै प्रकाश फैलाउने गुरुहरू नै हातमा ताला लिएर बर्बर हिंसात्मक आक्रमणकारी जस्तो भएर हिँड्छन् भन्ने कुरा सुनेर पनि पत्याउन गाह्रो हुन्छ। हो, मन त हो कहिले खुम्चिन्छ कहिले तन्किन्छ। मन खुम्चिएको बेला कहीँ कतै यस्ता क्रियाकलाप हुन पुगेका छन् भने पनि त्यो विश्वाविद्यालयको गुरु भन्ने शब्द र भावले अनि सामाजिक, प्राज्ञिक पहिचानलाई अण्क्षुण राख्न प्राज्ञहरू परपीडक बन्न सक्दैनन् कि ? हुन सक्छन् वर्गीय समस्याहरू तर समस्या आफैंमा समाधान बोकेर आएका हुन्छन् भन्ने कुरा गुरु नाम धारण गरेका प्राज्ञहरूले नबुझ्ने कुरा हुनै सक्दैन। औंलामा क्यान्सर देखिएको छ भने हात पूरै वा शरीर पूरै काट्ने धुन्धुकारी प्रवृत्ति यो प्राज्ञिक जगत्मा छ भनेर पत्याउन सकिँदैन। यहाँ प्राध्यापकका चार तह विनियमले व्यवस्था गरेको छ सहायक प्राध्यापक, उपप्राध्यापक, सहप्राध्यापक र प्राध्यापक। तर व्यवहारमा विश्वविद्यालयले सिधै उपप्राध्यापक रिक्त दरबन्दीमा माग गर्ने गरेको छ। त्रिविको शिक्षक नियुक्तिको सिफारिससम्बन्धी विनियम २०७५ (२०८१ सम्मको संशोधनसहित)को दफा १०(घ)मा सहायक प्राध्यापक सम्बन्धित विषयमा कम्तीमा द्वित्तीय श्रेणीमा स्नातकोत्तर उपाधि प्राप्त गरेको भनेर प्रस्ट लेखिएको छ। त्यसैले विश्वविद्यालयको प्राध्यापन पेसामा प्रवेश बिन्दु सहायक प्राध्यापक पदबाट बनाइयोस्, जुन केही वर्ष अघिसम्म कायमै थियो। त्यसैले प्रवेश विन्दु सहायक प्राध्यापक पद बनाएर माथिल्ला पदहरूमा फास्टट्याक पोलिसी अवलम्बन गर्न राम्रो हुन्छ। तर, अहिलेको उपप्राध्यापक पदमा फास्टट्याक पोलिसी अपनाइयो भनेर सहप्राध्यापक र प्राध्यापक भन्ने योग्यता पुर्याएर बसेका उपप्राध्यापक एवं सहप्राध्यापकको वृत्तिविकास रेंक्न हुँदैन। जुन पसिनाको होली खेल्नु प्राज्ञका लागि पटक्कै शोभनीय हुँदैन। हरेक समस्याको समाधान वार्ताबाट सम्भव छ भन्ने कुरालाई मनन गरी त्रिविका सम्बन्धित पदाधिकारीसँग विवेकपूर्ण वार्ता गरेर समस्याको समाधान खोज्नु पो प्राज्ञले गर्ने कर्म हो। अनुज र विद्यार्थीलाई समस्या समाधानको शिष्ट तरिका सिकाउने प्राज्ञिक धर्म, आचरण र चरित्र हो। त्रिवि सेवा आयोगको कार्यालयमा ताला लगाउने जस्तो परपीडनको काम प्राज्ञका लागि शोभनीय हुँदैन। फेरि पनि कृष्ण गुरुको अन्तस्तलका ध्वनि शब्दहरूलाई सम्झिए पाप लाग्ला प्राज्ञ! श्राप लाग्ला।"
सकसमा विद्यालय शिक्षा ऐन,"जितिन्छ कि बितिन्छ भन्ने कडा नारासहित एक महिनासम्म सञ्चालन भएको शिक्षक आन्दोलन अन्ततः सरकारसँग सम्झौता गरी टुंगियो। एक थान शिक्षा ऐन नलिई विद्यालय फर्कंदै नफर्कने अड्डी कसेको शिक्षक महासंघ लामो समयको आन्दोलनले आफूहरू नै शिक्षाविरोधी ठहरिने भयका कारण सुरक्षित अवतरण गर्न सहमत भएको हो। सरकार र महासंघका बिच असार १५ गतेसम्ममा नयाँ विद्यालय शिक्षा ऐन जारी गर्ने समझदारी भएको छ। सरकारका तर्फबाट शिक्षा ऐन समयमा ल्याउन कसरत गरेका समाचार पनि सार्वजनिक भए। लामो समयदेखि जारी हुन नसकेको ऐन विवादित मुद्दाहरू ठेगान नलागी तत्काल जारी हुने सम्भावना नभए झिनो आशा गर्नु स्वाभाविक पनि हो। आन्दोलन र ऐन जारी गर्ने कुरा अघि सर्नासाथ वास्तवमा कसलाई किन शिक्षा ऐन चाहिएको हो भन्ने विषयले समेत बहसको रूप लिएको थियो। विद्यालय शिक्षाको गुणस्तर सुधार गर्न शिक्षा ऐन अथवा विद्यार्थीलाई केन्द्रमा राखेर शिक्षण सिकाइ क्रियाकलाप सुधार गर्न आवश्यक हो भन्ने कुरालाई पुष्टि गर्ने आधार कसैसँग पनि देखिएन। शिक्षक महासंघले नितान्त पेसागत कुरा र अनेक थरी शिक्षकका एकआपसमा बाझिने तर समग्रमा कार्यरत शिक्षकका हक मात्रै स्थापित गर्ने मुद्दालाई अगाडि सारेको देखियो। शिक्षाको गुणस्तर सुधार गर्ने मुद्दाले कतै पनि प्रविष्टि पाएन। सरकारका तर्फबाट खेलिएको भूमिका भने मन्त्रीपिच्छे फरक महसुस भयो। ऐन जारी हुन नसक्नाको मुख्य कारण भनेकै निजी वा संस्थागत विद्यालयहरूको व्यवस्थापनको विषय हो। शिक्षा नीतिले निश्चित समयपछि संस्थागत विद्यालय गुठीमा रूपान्तरण हुने भन्ने अवधारणा अगाडि सारेको छ। आन्दोलन चर्केर शिक्षामन्त्री नफेरिउन्जेल संस्थागत विद्यालय गुठीमै रूपान्तरण हुने भन्ने विषय थियो तर सरकार प्रमुख नै निजी लगानीका विद्यालयका पक्षमा प्रस्तुत हुन थालेपछि तत्कालीन शिक्षा मन्त्रीसँग मनमुटाव बढ्न थाल्यो। विद्यालय सञ्चालकहरू आफ्ना हक अधिकार स्थापित गर्दै व्यवसाय विस्तारलाई नै जोड दिने किसिमको ऐन आउनुपर्ने अडानमा अडिग रहे। उनीहरूले सम्भव भएसम्मका नेतृत्वलाई प्रभावमा पारेर आफूअनुकूलकै ऐन जारी गर्ने वातावरण सिर्जना गरे। महासंघको आन्दोलनमा स्थायी, अस्थायी, करार, राहतलगायत अनेक थरी शिक्षकको ठुलै सहभागिता थियो। पुराना र स्थायी शिक्षक आफू स्थानीय तहअन्तर्गत रहन नसक्ने भएकाले संविधानमा भएका व्यवस्थालाई समेत परिमार्जन गरेर संघअन्तर्गत आफ्नो स्थान सुरक्षित गर्न आन्दोलनमा होमिएका थिए भने अन्य समूह आन्तरिक प्रक्रियाबाट वा स्वतः स्थायी हुने मागसहित उपस्थित भएका थिए। मन्त्रालयले तयार गरेको विद्यालय शिक्षा विधेयक कुनै पक्षलाई नचिड्याउने अनि शिक्षा क्षेत्रमा देखिएका विकृतिलाई पनि किनारा लगाउन नसक्ने अति सामान्य तदर्थ नियमहरूको संहिता बनाई प्रस्तुत गरियो। शिक्षकसँग वाचा गरे झैं असार १५ भित्र ऐन जारी हुनेगरी शिक्षा विधेयक संसदीय कार्यसूचीमा परेको छैन। यद्यपि उपसमितिले प्रतिवेदन तयार गरी शिक्षा, स्वास्थ्य तथा सूचना प्रविधि समितिमा छलफल भने भइरहेको छ। विद्यालय शिक्षा १२ कक्षासम्मलाई मानेपछि १० कक्षामा सञ्चालन हुँदै आएको एसइई हटाई १२ कक्षाको अन्तिममा एसएलसी सञ्चालन गर्ने गरी प्रस्तावित विद्यालय शिक्षा विधेयकमा व्यवस्था गरिएको थियो। महासंघले उठाउँदै आएका शिक्षकका पेसागत हकहितका कुरा पनि केही हदसम्म सम्बोधन गरिए। आन्दोलनपछि शिक्षक शान्त रहेको अवस्थामा निजी विद्यालयका लगानीकर्ताहरूको पल्ला भारी हुन थाल्यो। परिणाम, नयाँ शिक्षामन्त्रीले सम्झौता गरेका कुरा कार्यान्वयन गराउने तर आफूपूर्वका शिक्षामन्त्रीहरूले गरेका सम्झौता कार्यान्वयन गर्न नसक्ने भनी खुला रूपमा प्रस्तुत भए। शिक्षकका माग सम्बोधन गर्न राज्यले आठ अरब अतिरिक्त दायित्व बेहोर्दै गरेको कुरामा उनको जोड रह्यो। त्यतिमात्र होइन, सरकारका तर्फबाट शिक्षा मन्त्रालयले तयार गरी प्रस्तुत गरेको प्रस्तावित विद्यालय शिक्षा विधेयकका आधारभूत मूल्य र सिद्धान्त प्रतिकूल हुने गरी मन्त्रालयले पुनः केही बुँदा परिमार्जनपछि प्रस्तुत गरेको छ। जेठ ३१ गतेको शिक्षा, स्वास्थ्य तथा सूचना प्रविधि समितिको बैठकमा शिक्षामन्त्री रघुजी पन्तले प्रस्तुत गरेको प्रस्तावमा मुख्य तीनओटा पश्चगामी नीति समावेश गरिएका छन्। नयाँ शिक्षा ऐन जारी भएपछि जारी हुनुपूर्वका झोले विद्यालयले एक वर्षभित्रमा सञ्चालन हुन सक्ने भन्ने प्रावधानलाई यसमा घुसाइएको छ। निजी विद्यालयहरू कम्पनी ऐनअन्तर्गतै दर्ता भएकाले नयाँ शिक्षा ऐन आए पनि उनीहरूको अस्तित्व सोही ऐनअन्तर्गतै रहने तर ऐन जारी भइसकेपछि स्थापना हुने विद्यालय भने गुठीमा जाने भनी शिक्षा नीतिको पूर्ण प्रतिकूल प्रस्ताव शिक्षा मन्त्रालयले पेस गरेको छ। निश्चित समयपछि निजी लगानीका विद्यालय गुठीमा जानैपर्छ भनी सांसदहरूले संशोधन प्रस्तावसमेत दर्ता गरेका छन्। लामो समयसम्म शिक्षा ऐन जारी हुन नसक्नुको कारण यही प्रावधान रहँदै आएको हो। मौलिक अधिकार शिक्षा व्यवसाय बन्नुहुँदैन भन्ने आममान्यता छ। सुरूसुरूमा सरकारले पनि यस्तै दृष्टिकोण राख्दै आएको थियो तर कुनै न कुनै रूपमा शिक्षा ऐन जारी गरिने अवस्था सिर्जना हुन थालेपछि निजी लगानीका विद्यालयको अस्तित्व सुरक्षित राख्न ऐनमा शिक्षामा व्यवसाय गर्न सकिने ढोका खुला राख्न थालिएको छ। पुराना विद्यालय गुठीमा जान पनि सक्ने तर नयाँलाई मात्र यो व्यवस्था बाध्यकारी हुने प्रावधानले समाजवाद उन्मुख लोकतान्त्रिक गणतन्त्र नेपालमा अनन्त कालसम्म हुँदा खाने र हुने खानेका फरक फरक विद्यालय रहने अवस्थालाई सुनिश्चित गरेको छ। कुनै अर्थमा औचित्य पुष्टि गर्न नसकिने १० कक्षाको अन्त्यमा लिइने एसएलसी परीक्षालाई जुन कुनै हालतमा स्थापित गर्नुपर्ने ध्याउनमा शिक्षा मन्त्रालय अन्तर्गतकै वर्तमान र केही पूर्व कर्मचारी सल्बलाएका थिए। अघिल्ला शिक्षा मन्त्रीहरू यस विषयमा स्पष्ट धारणासहित अगाडि बढेकाले उनीहरूको उद्देश्य पूरा हुन सकेको थिएन। अहिले भने संशोधित प्रस्तावका रूपमा शिक्षामन्त्रीमार्फत औचित्यहीन र अनावश्यक एसईई परीक्षालाई प्रदेश स्तरमा सञ्चालन गर्ने विषय प्रस्तुत गरिएको छ। उदेकलाग्दो कुरा त के छ भने शिक्षा स्वास्थ्य तथा सूचना प्रविधि समितिका सभापति अमरबहादुर थापाले आफू बाध्य भएर संसदीय मर्यादा विपरीत शिक्षक महासंघ र सरकारबिचको सहमतिमा हस्ताक्षर गरेको कुरा समितिको बैठकमा बताएका छन्। जसरी पनि आन्दोलन रोक्नुपर्छ भन्ने मान्यताका साथ आफ्नो नैतिक र कानुनी धरातललाई समेत बिर्सेर समितिका सभापतिले सरकार र महासंघबीचको सहमतिमा हस्ताक्षर गरेको स्विकारेका छन्। जेठ ३१ गतेको बैठकमा उनले आफूले गर्न नहुने काम तात्कालिक अवस्थालाई साम्य पार्नमात्र गरेको हुँ भन्ने अभिव्यक्ति दिएका छन्। यसबाट आखिर शिक्षा ऐन कसका लागि आवश्यक हो भन्ने कुरा बुझ्न खोज्ने व्यक्ति रनभुल्लमा पर्ने अवस्था सिर्जना भएको छ। एक थान ऐन नलिई विद्यालय फर्कन्नौं भन्ने महासंघको माग ऐनमा आफ्ना कुरा समावेश हुनैपर्छ भन्ने अडानमा केन्द्रित छ। सरकार विवादित विषयमा निर्णय गरेर आलोचित हुनुभन्दा ऐन निर्माण प्रक्रियालाई लम्बाउन चाहन्छ। आफ्नै दलका र अन्य प्रभावशाली व्यक्तिका लगानीका विद्यालयको भविष्य अनिश्चित पार्नेमा प्रधानमन्त्री र सत्तासीन दल छैनन्। शिक्षामन्त्रीले त स्पष्ट रूपमा विद्यालय शिक्षामा लगानी गरेका लगानीकर्ताहरूको लगानी सुरक्षित र सुनिश्चित गर्नु सरकारको दायित्व हो भन्ने गरेका छन्। यसबाट निजी विद्यालय सञ्चालक पनि आफ्नै अनुकूलमा तुरून्तै शिक्षा ऐन आइहालोस्, अनुकूलको ऐन आउन नसक्ने हो भने यस्तै विवादमा लामो समयसम्म अल्झिरहोस् भन्ने चाहनामा छ। अभिभावक र विद्यार्थीका पीडा भने बेग्लै छन्। उनीहरूका पीडा बोलिदिने कुनै निकाय वा संस्था अहिलेसम्म देखा परेकै छैन। सामुदायिक विद्यालयको गुणस्तर, निजी विद्यालयको शोषण, संस्थागत र सामुदायिक विद्यालयका विद्यार्थीबिच हुने गरेको विभेद र समग्रमा गुणस्तरीय शिक्षा सुनिश्चित गर्ने आवाज संगठित रूपमा कहीँ कतैबाट उठ्न सकेको छैन। गुणस्तरको विषय नै ओझेलमा परेपछि विभिन्न संघ र संगठनको सौदाबाजीको कागजात मात्रै शिक्षा ऐन बन्ने सम्भावना बढ्दै गएको छ। यसले ऐनमा आफूअनुकूलका प्रावधान थोपर्न सक्रिय संस्था र संगठन सफल त हुने छन् तर सकसमा रहेको शिक्षा ऐन शिक्षा सुधारमा भन्दा शैक्षिक विचलन बढाउन बाँदरलाई लिस्नो बन्ने सम्भावना छ। स्वार्थ समूहको प्रभावमा ऐन जारी भएमा शिक्षा प्रणालीमा दीर्घकालीन नकारात्मक प्रभाव पर्ने भएकाले नागरिक समाज, शिक्षाप्रेमी तथा आम नागरिकले नेपाली माटो सुहाउँदो र वास्तविक रूपमै शिक्षाको गुणस्तर सुधार गर्ने ऐन जारी गर्न खबरदारी गर्नैपर्ने बेला भएको छ।"
किन रोजिन् पेत्राले संन्यास ?,"लन्डन : दुई पटककी विम्बल्डन च्याम्पियन पेत्रा क्वितोभाले सक्रिय खेलाडी जीवन टुंग्याउने घोषणा गरेकी छन्। उनले सामाजिक सञ्जाल एक्समा लामो स्टाटस लेख्दै यस वर्षको अमेरिकी ओपनपछि सक्रिय खेल जीवनबाट सन्न्यास लिने घोषणा गरेकी हुन्। आमा बनेपछि चार महिनाअघि मात्रै कोर्टमा फर्किएकी पूर्वविश्व नम्बर दुई पेत्राले र्याकेट थन्काउने घोषणा गरेकी हुन्। पेत्रा गत फेब्रुअरीमा मात्रै कोर्टमा फर्किएकी थिइन्। करिब एक वर्ष टेनिसबाट विश्राम लिएकी उनी पहिलो सन्तानलाई जन्म दिएपछि पुनः कोर्टमा फर्किएकी थिइन्। वाइल्ड कार्ड पाएपछि उनले आगामी जुन ३० बाट सुरु हुने विम्बल्डन टेनिसमा प्रतिस्पर्धा गर्दै छिन्। अल इंल्यान्ड क्लबले गत बुधबार मात्रै विम्बल्डनमा वाइल्ड कार्ड पाउने खेलाडीको सूची सार्वजनिक गरेको थियो। क्लबले महिला एकल प्रतिस्पर्धामा वाइल्ड कार्ड पाउने गैरब्रिटिस खेलाडीमा पेत्रा क्वितोभा मात्रै रहेको जनाएको छ। र्याकेट थन्काउनुअघि कोर्टमा फेरि एकपटक पेत्राको जादु देख्न सकिने आशा गरिएको छ। गत फेब्रुअरीमा कोर्टमा फर्किएयता पेत्राले जम्मा एक खेल जितेकी छन्। इटालीको रोममा उनले इरिना क्यामेलिया बेगुलाई पराजित गरेकी थिइन्। गत गत साता मात्रै क्विन्समा डब्लुटीए ५०० इभेन्टमा भाग लिएकी थिइन्। तर, सुरुवाती खेलमै बिट्रिज हदाद मइयासँग पराजित भएकी थिइन्। चेक गणतन्त्रकी पेत्राले दायाँ खुट्टाको चोटका कारण नटिंघम ओपनबाट नाम फिर्ता लिएकी थिइन्। अहिले उनी विम्बल्डनको अन्तिम तयारीमा जुटेकी छन्। नियमित रुपमा प्रशिक्षणमा सहभागी भइरहेकी छन्। पेत्रा सन् २०११ मा खेल करियरकै सर्वश्रेष्ठ विश्व नम्बर दुईको वरीयतामा पुगेकी थिइन्। सन् २०१९ मा अस्ट्रेलियन ओपनमा उपविजेता भएपछि पुनः शीर्ष दुईमा फर्किएकी थिइन्। उनले सन् २०११ र २०१४ मा विम्बल्डनको उपाधि जितेकी थिइन्। उनले दुई विम्बल्डनसहित ३१ उपाधि जितेकी छन्। आफ्नो गृहनगर फुलनेकमा हुकिँदै पिताको साथमा स्थानीय टेनिस कोर्टमा छिरेकी मैले यो उपलब्धि हासिल गर्छु भन्ने सोचेकै थिइनँ। व्यावसायिक टेनिस खेलाडी बन्छु र संसारभरको यात्रा गर्छु भन्ने नसोच्दा नसोच्दै पनि यी सबैको हिस्सेदारी हुन पाएँ। कल्पनै नगरेको कुरा वास्तविकता बन्न सक्यो, उनले सामाजिक सञ्जालमा लेखेकी छन्, व्यावसायिक खेलाडी बनेपछि पछिल्लो १९ वर्षमा मैले अविश्वसनीय उचाइ हासिल गर्ने सौभाग्य पाएँ। दुई विम्बल्डनसँगै चेक गणराज्यका लागि ६ बिली जिन किङ कप ट्रफी पनि जित्न सफल भएँ। मैले जति सोचेको थिएँ, त्यसको कयौं बढी उपलब्धि हासिल गरेको छु। टेनिसले मलाई सबैथोक दिएको छ। सबैप्रति आभारी छु। पेत्रा सन् १९९० को दशकमा जन्मिएर विम्बल्डन जित्नमध्ये एक मात्रै सक्रिय खेलाडी हुन्। उनले सन् २०११ मा मारिया सारापोभालाई ६३, ६४ ले पराजित गर्दै पहिलोपटक विम्बल्डनको उपाधि जितेकी थिइन्। सन् २०१६ मा पेत्रा ठूलो दुर्घटनाबाट बचेकी थिइन्। आक्रमणकारीले उनीमाथि पटकपटक धारिलो हतियारले आक्रमण गरेको थियो। उनको बायाँ हातमा मात्रै दर्जनौं पटक आक्रमण गरिएको थियो। त्यतिबेला डाक्टरले पनि उनी कोर्टमा फर्किनेमा आशंका गरेका थिए। तर, शल्यक्रिया भएको पाँच महिनापछि उनी टेनिस कोर्टमा फर्किएकी थिइन्।"
"इङ्ल्यान्डको पहिलो इनिङ ४६५ रनमा सकियो, बुमराहले लिए ५ विकेट","काठमाडौं : भारत र इङ्ग्ल्याण्ड बीचको पाँच खेलको टेस्ट शृङ्खलाको पहिलो खेल लीड्सको हेडिंग्ली क्रिकेट मैदानमा भइरहेको छ। आज खेलको तेस्रो दिन हो। इङ्ग्ल्याण्डको पहिलो इनिङ ४६५ रनमा समेटिएको छ। भारतले ६ रनको अग्रता लिएको छ। भारतका लागि जसप्रित बुमराहले यस इनिङमा ५ विकेट लिएका छन्। शुभमन गिल, ऋषभ पन्त र यशवान जैसवालको शतकको मद्दतले भारतीय टोलीले आफ्नो पहिलो इनिङमा ४७१ रन बनाएको थियो।"
एमबाप्पेले पाचुकाविरुद्धको खेल गुमाउने,"काठमाडौं : रियल म्याड्रिडका स्ट्राइकर किलियन एमबाप्पे फिफा क्लब विश्वकप अन्तर्गत पाचुकाविरुद्धको खेल गुमाउने भएका छन्। रियल म्याड्रिडका प्रशिक्षक चाबी आलोन्सोले एमबाप्पेको स्वास्थ्य अवस्थामा सुधार आएपनि आइतबार हुने फिफा क्लब विश्वकप अन्तर्गतको पाचुकाविरुद्धको खेल गुमाउने जानकारी दिएका हुन्। तर उनी अन्तिम समूह चरणको खेलमा भने फर्किने सम्भावना रहेको प्रशिक्षक आलोन्सोले बताए। एमबाप्पेले मंगलबारको प्रशिक्षण सत्रमा ज्वरोका कारण भाग लिन सकेका थिएनन्। उनले बुधबार मियामीमा साउदी अरेबियाको अलहिलालसँग ११ को बराबरी खेलेको खेल समेत गुमाए। २६ वर्षीय एमबाप्पे ग्यास्ट्रोएन्टेराइटिसको गम्भीर संक्रमणका कारण अस्पताल भर्ना भएका थिए। बिहीबार अस्पतालबाट डिस्चार्ज गरिएपछि उनी पाम बिचस्थित रियल म्याड्रिडको प्रशिक्षण केन्द्र फर्किएका छन्। आइतबार बेलुकी ८ बजे मेक्सिकन टोली पाचुकासँग हुने खेलमा नहुने उनी शुक्रबार रेड बुल साल्जबर्गसँग हुने खेलमा भने सहभागी हुने सम्भावना रहेको छ। पेरिस सेन्टजर्मेनबाट रियल म्याड्रिड आएका एमबाप्पेले पहिलो सिजनमै क्लबका लागि ५६ खेलमा ४३ गोल गरेका थिए। उनले युरोपियन गोल्डेन शु जित्न सफल भएपनि रियलले ला लिगा, च्याम्पियन्स लिग र कोपा डेल रे उपाधि भने जित्न सकेन।"
"क्यानडा विश्वकपमा छनोट, ७ टोलीको निर्णय हुन बाँकी","काठमाडौं : आइसीसी पुरुष टी२० विश्वकप २०२६ अर्को वर्ष फेब्रुअरीमार्चमा भारत र श्रीलंकाले संयुक्त रूपमा आयोजना गर्दैछन्। क्यानडाको टोली पनि यस टी२० विश्वकपका लागि छनोट भएको छ। टी२० विश्वकपका लागि खेलाइँदै गरेको अमेरिका क्षेत्र छनोटमा क्यानडाले लगातार पाँच खेल जितेपछि आफ्नो स्थान सुरक्षित गरेको हो। विश्वकपका लागि १३ टोलीको टुंगो, ७ स्थान बाँकी क्यानडा २०२६ को विश्वकपमा आफ्नो स्थान सुरक्षित गर्ने १३ औँ टोली हो। भारत र श्रीलंका बाहेक अफगानिस्तान, अष्ट्रेलिया, बंगलादेश, इङ्गल्याण्ड, दक्षिण अफ्रिका, संयुक्त राज्य अमेरिका, वेस्ट इन्डिज, आयरल्याण्ड, न्यूजील्याण्ड र पाकिस्तानले पनि यस प्रतियोगिताको टुंगो लागिसकेको छ। २०२६ को विश्वकपका लागि अब सात टोलीको निर्णय हुन बाँकी छ। अब विश्वकप २०२६ मा २ टोलीले युरोपेली छनोट, २ टोलीले अफ्रिका छनोट र ३ टोलीले एशिया छनोटबाट आफ्नो स्थान बनाउनेछन्।"
विश्वकप लिग २ खेलेर नेपाली टोली फर्कियो स्वदेश,"काठमाडौं : आइसिसी विश्वकप क्रिकेट लिग २ खेलेर नेपाली राष्ट्रिय क्रिकेट टोली स्वदेश फर्किएको छ। आइतबार अपराह्न स्वदेश फर्किएको टोलीलाई त्रिभुवन विमानस्थलमा नेपाल क्रिकेट संघ (क्यान)का पदाधिकारीले स्वागत गरेका थिए। विश्वकप क्रिकेट लिग २ अन्तर्गत नेदरल्यान्ड्स र स्कटल्यान्डको एकदिवसीय सिरिजका ४ मध्ये ३ खेलमा नेपाल विजयी भएको थियो। त्यस्तै लिग २ अन्तर्गतको सिरिज पश्चात भएको टी२० आई सिरिजमा नेपाल दोस्रो भएको थियो। स्वदेश फर्किएपछि नेपाली राष्ट्रिय क्रिकेट टोलीका कप्तान रोहित पौडेलले स्कटल्यान्ड भ्रमण निकै राम्रो भएको प्रतिक्रिया दिए। नेदरल्यान्ड्स र स्कटल्यान्डसँगको खेलपछि आत्मविश्वास बढेको भन्दै उनले आगामी खेलमा त्यसको सकारात्मक नजिता देखिने उल्लेख गरे। विश्वकप छनोटको तयारीमा रहेको नेपालले सेप्टेम्बर २७, २८ र ३० तारिखमा वेस्ट इण्डिजसँग टी२० सिरिज खेल्ने तालिका छ भने नेपालले अक्टोबरको पहिलो साता ओमानमा टी२० विश्वकपको एसिया छनोट खेल्ने छ।"
प्रसिद्धको अर्धशतकमा सिंगापुरमाथि नेपालको जित,काठमाडौं : एसियन यु१६ इस्ट जोन कपको पहिलो खेलमा नेपालले सिंगापुरविरुद्ध जित हात पार्दै विजयी सुरुवात गरेको छ। नेपालले सिंगापुरमाथि ६ विकेटको जित हात पारेको हो। टस जितेर सुरुमा ब्याटिङ गरेको सिंगापुरले १३८ रन बनाएको थियो। १३९ रनको विजयी लक्ष्य पछ्याएको नेपालले ३३३ ओभरमा ४ विकेट गुमाउँदै पूरा गर्यो। नेपालका लागि ओपनर ब्याटर प्रसिद्ध जैशीले सर्वाधिक ५५ रनको अविजित अर्धशतकीय पारी खेले। उनले ९७ बलमा ५ चौका प्रहार गरे। रौनक श्रीवास्तवले ४० रन बनाउँदा शुभम खनाल ९ रनमा अविजित रहे। सिंगापुरका लागि बलिङमा आकाश तेजाले सर्वाधिक ३ विकेट लिए। युभान पाण्डेले १ विकेट लिए। सिंगापुरले ३६१ ओभरमा अलआउट हुँदै १३८ रन बनाएको थियो। सिंगापुरका लागि कप्तान रियान नैकले ५३ रनको अर्धशतकीय पारी खेले। ओपनरद्वय रोहन अरुण र आहान वुथानदमले क्रमशः ११ र ३८ रन बनाए। प्रनाथ इशान मिदुरीले १२ रन बनाउँदा अन्य कुनै पनि ब्याटरले दोहोरो अंकमा रन बनाउन सकेनन्। नेपालका लागि कप्तान विपिन प्रसाद शर्माले सर्वाधिक ४ विकेट लिए। उनले १० ओभरमा १ मेडनसहित ३४ रन खर्चिए। सचिन भट्टले ३ र शुभम खनाल र अभय यादवले समान ११ विकेट लिए। नेपालले प्रतियोगिताको दोस्रो खेल मंगलबार जापानसँग खेल्नेछ।
एसिसी यु१६ कप क्रिकेट : नेपालले आज सिंगापुरसँग पहिलो खेल खेल्दै,"काठमाडौं : मलेसियामा आजदेखि एसिसी पुरुष यु१६ पूर्वी क्षेत्रीय क्रिकेट प्रतियोगिता सुरु हुँदैछ। एसियाली क्रिकेट परिषद् (एसिसी)को वार्षिक कार्यतालिका अनुसार उक्त प्रतियोगिता हुन लागेको हो। नेपालले आफ्नो पहिलो खेल आज सिंगापुरसँग खेल्दै छ। मलेसियाको युकेएम ओभलमा खेल नेपाली समय अनुसार बिहान पौने ८ बजे सुरु हुनेछ। नेपाली टोलीको कप्तानी विपिनप्रसाद शर्माले गरेका छन्। नेपाली टोलीको उपकप्तानमा सुर्याशुं कोइराला तथा अन्य खेलाडीमा परिमार्जन यादव, शिवान्श बजगाईं, रौनक श्रीवास्तव, अभय यादव, सचिन भट्ट, सुगम बुढाथोकी, सुयोग भट्टराई, सुशिल रावल, शुभम खनाल, प्रसिद्ध जैशी, जोय थापा र रोशन शाही रहेका छन्। नेपाली टोलीको प्रशिक्षकमा दिपेन्द्रबहादुर चन्द रहेका छन्। प्रतियोगितामा नेपालसहित १० टोलीको सहभागीता रहेको छ। समूह ए मा नेपालसहित सिङ्गापुर, इन्डोनेसिया, भुटान र जापान तथा समूह बी मा आयोजक मलेसियासहित हङकङ, माल्दिभ्स, थाइल्याण्ड र म्यानमार रहेका छन्। नेपालले दोस्रो खेलमा मंगलबार जापानसँग, तेस्रो खेलमा यही असार १५ गते इण्डोनेसियासँग तथा समूह चरणको अन्तिम खेल असार १७ गते भुटानसँग खेल्ने छ। दुवै समूहबाट विजेता र उपविजेता सेमिफाइनलमा प्रवेश गर्नेछन्।"
भरतपुर महानगरले ल्यायो ५ अर्बभन्दा बढीको बजेट,"चितवन : भरतपुर महानगरपालिकाले आगामी आर्थिक वर्षका लागि ५ अर्ब १९ करोड ७१ लाख ६६ हजारको बजेट ल्याएको छ। आइतबार नगरसभामा उपप्रमुख चित्रसेन अधिकारीले प्रस्तुत गरेको बजेट अघिल्लो आर्थिक वर्षको भन्दा झण्डै एक अर्बले घटे छ। आन्तरिक आयतर्फ १ अर्ब ८० करोड, अन्तरसरकारी वित्तीय हस्तान्तरणबाट २ अर्ब १५ करोड ७६ लाख २५ हजार, संघ सरकारको राजस्व बाँडफाँटबाट ३१ करोड ९१ लाख, बागमती प्रदेश सरकारको राजस्व बाँडफाँटबाट १४ करोड ४ लाख ४१ हजार, जनसहभागिता तथा श्रमदानबाट ५ करोड, बैक मौज्दात ७० करोड, सडक बोर्ड नेपालबाट ३ करोड रहने प्रक्षेपण गरिएको छ। बजेटमा दिगो सहरी पूर्वाधार, कृषि तथा पशु विकास, वातावरण सरसफाइ तथा हरियाली कार्यक्रमलाई प्राथमिकतामा राखिएको छ। रोजगार प्रवर्द्धन तथा उद्यमशीलता तथा निजी क्षेत्रसँग सहकार्यको योजना रहेको छ। बजेटले आर्थिक, भौतिक, सामाजिक र वातावरणीय पूर्वाधार विकासमा जोड दिएको छ। २९ वटा वडालाई न्यूनतम ३ करोड २१ लाख १८ हजार ७ सय ७ देखि अधिकतम ३ करोड ४० लाख ३३ लाख ४ सय ९२ बजेट विनियोजन गरिएको छ। महानगरले सामाजिक सुरक्षा लगायत अन्तरसरकारी अख्तियारी शीर्षकमा १ अर्ब ३५ करोड रहने प्रक्षेपण गरेको छ।"
"पीपीएमा टेक एन्ड पे को नीति, १७ हजार मेगावाटमा पुग्छ क्षति","काठमाडौं : सरकारले रन अफ रिभर (आरओआर) जलविद्युत् आयोजनालाई टेक एन्ड पे मोडलमा विद्युत् खरिद सम्झौता (पीपीए) गर्ने बजेटमा घोषणा गर्यो। तर, निजी क्षेत्र असन्तुष्ट बन्यो। यो व्यवस्थाले १७ हजार ११७ मेगावाट क्षमताका ३५० बढी आयोजनाको निर्माण कार्य रोकिने निजी क्षेत्रको दाबी छ। त्यति मात्र होइन, यी आयोजनामा खर्च भइसकेको ६६ अर्ब २२ करोड रुपैयाँ पनि डुब्ने व्यवसायीहरूको तर्क छ। के हो टेक एन्ड पे ? किन विरोध ? टेक एन्ड पेको सीधा अर्थ हो बिजुली लिएपछि मात्रै भुक्तानी दिने। यस प्रावधानअन्तर्गत नेपाल विद्युत् प्राधिकरणले आफूलाई आवश्यक परेको बिजुली मात्र खरिद गर्छ। त्यसको मात्रै पैसा तिर्छ। यदि, उसले बिजुली खरिद गरेन भने त्यसको भुक्तानी दिँदैन। यसले गर्दा बिजुली उत्पादनकर्तालाई आम्दानीको सुनिश्चितता हुँदैन। किनभने, प्राधिकरणले आवश्यकताअनुसार बिजुली किन्ने वा नकिन्ने निर्णय जुन बैला पनि गर्न सक्छ। त्यसैकारण व्यवसायीहरू टेक अर पे नीति नै लागू हुनुपर्ने माग गरिरहेका छन्। यो भनेको विद्युत् प्राधिकरणले बिजुली खरिद गरे पनि वा नगरे पनि, विद्युत् खरिद बिक्री सम्झौता (पीपीए) मा उल्लेख भएको परिमाणको बिजुलीको भुक्तानी अनिवार्य रूपमा दिनुपर्छ। यो प्रावधानले जलविद्युत् आयोजनामा लगानीकर्तालाई आफ्नो उत्पादन बिक्री हुने र आम्दानी सुरक्षित हुने ग्यारेन्टी दिन्छ। मुलुकमा जलविद्युत् क्षेत्रमा लगानी आकर्षित गर्न यो प्रावधानले महत्वपूर्ण भूमिका खेलेको थियो। बजेटको बुँदा नम्बर २२७ जेठ १५ गते सार्वजनिक भएको आर्थिक वर्ष २०८२८३ को बजेटको बुँदा नम्बर २२७ ले ऊर्जा उद्यमी र ऊर्जा जानकारबीच विवाद सुरु भयो। उक्त बुँदाले विद्युत् उत्पादन र खपतबीच सन्तुलन गर्ने गरी विद्युत खरिदबिक्री सम्झौता (पीपीए) गर्ने नीति अबलम्बन गरिने र रन अफ दि रिभर (आरओआर) आयोजनाको टेक एन्ड पे (लिऊ र तिर) अवधारणाअनुसार मात्र विद्युत् खरिद सम्झौता (पीपीए) गर्ने उल्लेख थियो। बजेटको यो व्यवस्थाले नै निजी ऊर्जा प्रवर्द्धक आन्दोलित भए। स्वतन्त्र ऊर्जा उत्पादकहरूको छाता संस्था इप्पानले यो व्यवस्थाको कडा शब्दमा विरोध जनाउँदै आएको छ। बजेटको यो व्यवस्थाले निजी प्रवर्द्धकलाई अबदेखि चलविद्युतमा लगानी नगर्नु भन्ने सन्देश दिएको बताउँछन्, इप्पानका वरिष्ठ उपाध्यक्ष मोहनकुमार डाँगी। सरकारले सर्भे लाइसेन्स दिने, कनेक्सन एग्रिमेन्ट गर्ने अनि पीपीए टेक एण्ड पे मा गर भन्दा निजी ऊर्जा प्रवर्द्धकले लगानी गर्न नसक्ने उनको भनाइ छ। आयोजनामा करिब ३० प्रतिशत ऊर्जा प्रवर्द्धक र करिब ७० प्रतिशत बैंकको लगानी हुने गर्छ। २०५५ सालमा तत्कालीन मन्त्री शैलजा आचार्यले पीपीएको दररेट निर्धारण गरेर निजी क्षेत्र भित्र्याउनु भएको थियो भने अहिलेको सरकारले जलविद्युत्को ऊर्जा पुग्यो, अब बन्द गर्नु भने जस्तै व्यवहार गर्यो, वरिष्ठ उपाध्यक्ष डांगीले भने। सरकारले यो व्यवस्था फिर्ता नलिए १७ हजार १ सय १७ मेगावाट क्षमताका ३ सय ५० बढी आयोजनाको निर्माण कार्य रोकिने र यी आयोजनाको अध्ययनको क्रममा खर्च भइसकेको ६६ अर्ब २२ करोड रुपैयाँ पनि डुबेर व्यवसायीहरू सडकमा आउने अवस्था सिर्जना हुने इप्पानको भनाइ छ। बजार चक्रमा पार्ने असर टेक एन्ड पे प्रावधान लागू भए यसले मुलुकको जलविद्युत् क्षेत्र र समग्र अर्थतन्त्रमा नकारात्मक असर पर्ने यस क्षेत्रका जानकारहरू बताउँछन्। किनभने, मुलुकमा बिजुली खरिद गर्ने एक मात्र संस्था हो, नेपाल विद्युत् प्राधिकरण। यदि प्राधिकरणले बिजुली खरिद गरेन भने निजी उत्पादकले आफ्नो बिजुली अन्त कतै बेच्न सक्दैनन्। यसले गर्दा बैंक तथा वित्तीय संस्था आयोजनामा लगानी गर्न अग्रसर हुँदैनन्। किनभने, उनीहरूको ऋण नउठ्ने जोखिम बढ्छ। बैंकहरूले टेक एन्ड पेमा आधारित पीपीए भएका आयोजनामा लगानी गर्दैनन्। यसले गर्दा उनीहरूको लगानीको क्षेत्र साँघुरो हुन्छ। जलविद्युत्मा मानिएको सुरक्षित लगानीको वातावरण खल्बलिन्छ। जलविद्युत् आयोजना निर्माणले हजारौंको संख्यामा रोजगारी सिर्जना गर्दै आएको छ। एक अध्ययनअनुसार एक मेगावाट आयोजना बन्दा १०० जनाले २ देखि ३ वर्षसम्म रोजगारी पाउँछन्। निर्माण सम्पन्न भएपछि पनि एक मेगावाटको आयोजनामा १० जनाले दीर्घकालीन रोजगारी प्राप्त गर्छन्। टेक एन्ड पेले आयोजना निर्माण रोकिने हुँदा रोजगारीको ठूलो क्षेत्र गुम्ने इप्पानका उपमहासचवि प्रकाश दुलाल बताउँछन्। यसले देशमा बेरोजगारी संख्या अझै बढ्ने सम्भावना हुन्छ। यस्तै, जलविद्युत् आयोजना निर्माणमा सिमेन्ट, डन्डी, ढुवानीलगायतका उद्योगहरूको प्रत्यक्ष भूमिका हुन्छ। आयोजना बन्न छाडेपछि यी उद्योग पनि पूर्ण क्षमतामा सञ्चालन हुन सक्दैनन्। जसले गर्दा उनीहरूको उत्पादन घट्छ र नयाँ उद्योग खुल्ने सम्भावना कम हुन्छ। यसका साथै, आयोजना निर्माणको क्रममा सरकारले भ्याट, कर र रोयल्टी लगायतका विभिन्न राजस्व प्राप्त गर्छ। आयोजना बन्न छाडेपछि यी महत्वपूर्ण राजस्वका स्रोतहरू गुम्छन्। ऊर्जा क्षेत्रबाट सरकारको आम्दानीमा ठूलो असर पर्ने दुलालको तर्क छ। सरकारले १० वर्षमा २८ हजार ५ सय मेगावाट विद्युत उत्पादन गर्ने महत्वाकांक्षी लक्ष्य राखेको छ। भारत र बंगलादेश (४० मेगावाट) बिजुली निर्यात गर्ने सम्झौता छ। यदि, आयोजना बनेनन् भने यी महत्वपूर्ण लक्ष्यहरू पूरा हुन नसक्ने उपमहासचिव दुलालले बताए। कसरी आयो टेक एन्ड पे बजेटमा ? माथिल्लो तामाकोशी (४५६ मेगावाट) आयोजना बने यता सरकार लगानीका कुनै पनि आयोजना सम्पन्न हुने स्थितिमा छैनन्। तर, बर्सेनि करिब १ हजार मेगावाट निजी प्रवर्द्धकबाट उत्पादन भइरहेको छ। करिब १२ हजार मेगावाट पीपीएको पर्खाइमा नै छन्। कुल जडिट क्षमता करिब ३६ सय मेगावाट पुग्दा विद्युत्को उच्च माग करिब २२ सय मेगावाट छ। निजी प्रवर्द्धकको करिब २७ सय मेगावाट उत्पादन क्षमता छ। प्राधिकरणका अनुसार भारत र बंगलादेश गरी करिब ९४० मेगावाट विद्युत बिक्रीको स्वीकृति छ। थप २ सय मेगावाट विद्युत् बिक्रीको पर्खाइमा छ। अन्तरदेशीय व्यापार गर्नभन्दा आन्तरिक विद्युत् प्रवाह गर्नलाई प्रसारणलाइनमा पर्याप्त लगानी नभएको प्राधिकरणका कार्यकारी निर्देशक हितेन्द्रदेव शाक्य भन्छन्। हामीले उत्पादनमा मात्रै जोड दियौं। तर प्रसारणलाइन निर्माणमा लगानी बढाउन सकेनौं। अहिले जडित करिब ३६ सय मेगावाटमा प्रतिमेगावाट २५ करोड लागतलाई मान्दा उत्पादनमा हालसम्म ९ खर्ब लगानी भएको छ। तर, त्यसको २० प्रतिशत प्रसारणलाइनमा खर्च हुनुपर्नेमा भएको छैन, शाक्य भन्छन्। निजी प्रवर्द्धकका आयोजना बर्सेनि करिब १ हजार मेगावाटका दरले थपिँदै छन्। टेक अर पेमा पीपीए गरेको भएर प्राधिरकणले विद्युत् चलाए पनि नचलाए पनि निजी प्रवर्द्धकलाई भुक्तानी गर्नुपर्छ। प्रसारणलाइन नबन्ने, आन्तरिक वितरण पनि हुन नसक्ने र निर्यात पनि गर्न नसक्दा प्राधिकरणले टेक अर पे धान्न नसक्ने शाक्यले बताए। सरकारलाई यही विषयमा नै जानकारी गराएको भन्दै शाक्यले प्राधिकरणले आरओआरमा टे एन्ड पे गर्नुपर्छ भनेर नसुझाएको बताए। तर, प्रसारणलाइन नबन्दा अहिले पनि करिब ३ सय मेगावाट बिजुली कन्टिजेन्सी (आवश्यक भएको समयमा मात्र लिने) मा नै खरिद भइरहेको छ। निजी प्रवर्द्धका आयोजना आरओआर प्रकृतिका भएकाले वर्षाको बेला क्षमतामा उत्पादन हुने र हिउँदमा नदि सुक्दा आयोजनाको क्षमता करिब २५ प्रतिशत मात्रै हुन्छ। त्यसकारण हिउँदमा भारतबाट आयातको अझै विकल्प छैन। हिउँदमा प्राधिकरणले आन्तरिक उत्पादनका बिजुली किन्न सके पनि वर्षामा क्षमता अनुसारको किन्न नसक्ने बताइन्छ। प्रसारणलाइन नबन्ने हो टेक अर पे गरेका आयोजनालाई पनि पछि टेक एन्ड पे नै गर्नुको प्राधिकरणसँग विकल्प नभएको कार्यकारी शाक्यले भने। प्राधिकरणले टेक एन्ड पे वा टेक अर पे भन्दा पनि प्रसारणलाइनको माग गरेको उनको भनाइ थियो। बजेटले टेक एण्ड पे व्यवस्था गरे पनि निजी प्रवर्द्धक आत्तिनुपर्ने अवस्था नरहेको पनि शाक्य भन्छन्। निजी प्रवर्द्धकका करिब ११ हजार ८० मेगावाट, प्राधिकरणकै करिब ७ सय मेगावाट, ५ हजार मेगावाटको पीपीएको लागि सूचना निकालिएको र ५ हजार मेगावाट भारतद्वारा निर्मित छ। निजी प्रवर्द्धकले पीपीए भएका आयोजनाको वित्तीय व्यवस्थापनमा ध्यान दिन जरुरी छ, उनी भन्छन्। यसले न २८ हजार ५ सयको लक्ष्यलाई असर गर्छ न निजी प्रवर्द्धकलाई भन्दै करिब ४१ सय मेगावाट पीपीए गरेर वर्षौंदेखि वित्तीय व्यवस्थापन नभइरहेकाले बजेटको व्यवस्थाले आत्तिनुपर्ने अवस्था नरहेको शाक्यको तर्क छ। सरकारले बजेटमा परिवर्तन नगरेपनि निर्देशिका ल्याएर निजी क्षेत्रलाई प्रसारण लाइनमा लगानी खुलाउने वातावरण बनाउने उनले बताए। विद्युत्को प्रसारण र बजार सुनिश्चित भएका आयोजनाको टेक अर पे को व्यवस्थासहित सरकारले निर्देशिका ल्याउन जरुरी रहेको कार्यकारी निर्देशक शाक्य बताउँछन्। प्रतिमेगावाट २५ करोड खर्च भएपछि कन्टिजेन्सीमा जानुभन्दा अहिले प्रतिमेगावाट करिब १ करोड खर्च हुँदा नै रोकिनु ऊर्जा प्रवर्द्धकको हित हुने शाक्य भन्छन्। ऊर्जा सचिव सुरेश आचार्य टेक अर पेको विकल्प नभएको बताउँछन्। ऊर्जा विकास मार्गचित्रले पनि टेक अर पेको व्यवस्था गरेकाले यसको विकल्प नभएको उनको तर्क छ। तर, टेक अर पे पीपीएलाई सिधै खुला छोड्नुभन्दा केही प्रतिबन्धसहित अघि बढ्न जरुरी रहेको उनी बताउँछन्। काँग्रेस र एमालेको राजनीतिक संयन्त्रले पनि टेक अर पेमा समझदारी गरेकाले सरकारले यसमा व्यवस्था गर्ने विश्वास उनको छ। निजी ऊर्जा प्रवर्द्धकलाई कस्तो असर पर्छ ? टेक एन्ड पेमा पीपीए गर्ने व्यवस्थाले १७ हजार मेगावाटका आरओआर आयोजनाको निर्माणको बाटो बन्द गरेको छ। नयाँ व्यवस्थाले सरकारले जलविद्युतमा लगानीलाई बन्ध्याकरण गरेको इप्पानका उपमहासचिव प्रकाश दुलाल बताउँछन्। बजेट पछिको एक सार्वजनिक कार्यक्रममा नेपाल राष्ट्र बैंकका डेपुटी गभर्नर बमबहादुर मिश्रले टेक एन्ड पे पीपीएमा बैंकले लगानी गर्न नसक्ने स्पष्ट रूपमा बताइसकेका छन्। बजेटको पछिल्लो नीतिसँगै निजी ऊर्जा प्रवर्द्धकले आरओआरमा अहिलेसम्म गरेको लगानी व्यर्थ हुने सम्भावना बढेको इप्पानले बताउँदै आएको छ। यता, इप्पानका वरिष्ठ उपाध्यक्ष डाँगी भने प्राधिकरणले ४ महिनाको मात्र विद्युत्को जिम्मेवारी लिने र बाँकी ८ महिनाको जिम्मेवारी नलिदा बैंकको लगानी नहुने भन्छन्। इप्पानको तथ्यांकअनुसार विद्युत् विकास विभागबाट आरओआरको लाइसेन्स लिएर काम गरिरहेका १७ हजार ११७ मेगावाट आयोजना छन्। जसमा हालसम्म करिब ६६ अर्ब रुपैयाँ लगानी छ। यी आयोजना पीपीएको पर्खाइमा छन्। पीपीए भई वित्तीय व्यवस्थापनपछि यी आयोजनाको लगानी करिब ३४ खर्ब पुग्ने इप्पान बताउँछ। निर्माणमा गएका तर पीपीए नभएका करिब २ हजार ७८ मेगावाट, निर्माणको आवेदन दिएका ६ हजार ४३६ मेगावाट, सर्भे अनुमति पाएका ५ हजार ७९ मेगावाट र सर्भेका लागि आवेदन दिएका ३ हजार ५२१ मेगावाट गरी १७ हजार ११७ मेगावाट आरओआर आयोजना पीपीएका लाइनमा छन्। सरकारले बजेटमा ल्याएको टेक एन्ड पेमा मात्र पीपीए गर्ने व्यवस्था ऊर्जा विकास मार्गचित्र, २०८१ को विरुद्ध मात्र नभई राष्ट्रिय योजना आयोगको १६ औं पञ्चवर्षीय योजनाको लक्ष्य हासिल गर्नका लागि समेत ठूलो बाधक रहेको इप्पानको ठहर छ। बजेटको यो घोषणा विद्युत् ऐन, २०४९, जलविद्युत् नीति २०५८, जलस्रोत नीति र ऐनविरुद्ध भएको इप्पानको दावी छ। हालसम्म १५ खर्बभन्दा बढी लगानी गरिसकेको र ३० खर्बभन्दा बढी लगानी गर्नका लागि तम्सिएको निजी क्षेत्रलाई यस्तो घोषणाले पूर्ण निराशावादी बनाएको इप्पानको भनाइ छ। कन्टिजेन्सी र टेक एन्ड पे उस्तै होइन प्राधिकरणले अहिले पनि टेक एन्ड पे भइरहेको बताएको छ। प्राधिकरणका कार्यकारी निर्देशक शाक्यले प्रसारणलाइन नभएका कारण भएका प्रसारणलाइनको व्यवस्थित उपभोग गर्दै अहिले आयोजनाबाट आवश्यक परेका बेलामा मात्र टेक एन्ड पेमा नै विद्युत लिइँदै आएको बताएका छन्। बजेटमा सिधा व्यवस्था गर्दा ठाडो देखिए पनि अहिले पनि टेक एन्ड पे कार्यान्वयन भइरहेको बताउँछन्। प्रायः रातिको १० बजेदेखि बिहान करिब ५ बजेसम्म आयोजनाबाट आवश्यक परेको बेलामा मात्र विद्युत् लिने गरेको उनि सुनाउँछन्। कन्टिन्जेन्सी आत्मघाति भएको इप्पानका वरिष्ठ उपाध्यक्ष डाँगी बताउँछन्। कन्टिन्जेन्सीमा भएका आयोजना सुरुमा टेक अर पे भएर बैंकले लगानी गरेपछि निर्माण सम्पन्न भएका हुन्। तर, निर्माण सम्पन्न भएर बिजुली बलिसकेपछि प्रसारणलाइनका कारण बिजुली लिन सक्दिन भन्नु हाम्रा लागि घातक हुन्छ, भन्दै डाँगीले बैंकको ब्याज तिर्नलाई भए पनि कन्टिन्जेन्सीमा जानु निजी प्रवर्द्धकको विकल्प नभएको सुनाउँछन्। तर, टेक एन्ड पेमा पीपीए हो भने अब बिजुली उत्पादन नगर्नू भनेर राज्यले नै रोक लगाएको उनको तर्क छ। टेक एन्ड पे पीपीएको अर्थ नै छैन, किनभने यो व्यवस्थामा बैंकले १ रुपैयाँ पनि लगानी गर्दैनन, उनले भने, ०७२ सालमा नै यो व्यवस्था कार्यान्वयन योग्य नभएको नजिर बसिसकेको छ। सरकारले ०७२ सालमा राष्ट्रिय ऊर्जा संकट निवारण तथा विद्युत विकासदशक योजना कार्यान्वयन गर्दै १० वर्षमा १० हजार मेगावाटको लक्ष्य निर्धारण गरेको थियो। त्यसमा कुल उत्पादनमा आरओआरको हिस्सा ३५ प्रतिशत तोकियो। आरओआरमा ३५ प्रतिशत कोटा नाघेपछिका आयोजनाहरूलाई सरकारले टेक एण्ड पेमा पीपीए गर्यो। तर, ती आयोजनामा बैंकको लगानी भएन। सरकारले त्यतिबेला आरओआरको कोटा बढेसँगै टेक एन्ड पे स्वतः टेक अर पे हुने भनेकाले त्यतिबेलाको समस्या समाधान भएको वरिष्ठ उपाध्यक्ष डाँगी बताउँछन्। पछि ०७५ सालमा १५ हजार उत्पादनको लक्ष्य निर्धारण गरियो। आरओआरको कोटा बढाइयो। ०७९ सालमा १५ सय मेगावाटको थप पीपीए भयो। हाल करिब ५ हजार मेगावाटका लागि पीपीए खुलाइएको छ। निजी क्षेत्र किन बिच्क्यो ? २०४९ सालमा सरकारको आर्थिक उदारीकरण नीतिसँगै जलविद्युत् उत्पादनमा निजी लगानी सुरु भयो। २०५० सालपछि विदेशी लगानीमा खिम्ती जलविद्युत् आयोजनाको विद्युत् खरिद सम्झौता भएको थियो। यो नै मुलुकको पहिलो बाह्य लगानीमा प्रबद्र्धित आयोजना मानिन्छ। पछि, विद्युत् विकास नीति र विद्युत् ऐन, २०४९ ले ऊर्जामा निजी क्षेत्रको प्रवेशलाई खुला गर्यो। जसले सरकारी एकाधिकार तोड्यो। सरकारले अध्ययन थालेका साना तथा मझौला आयोजनाहरूमा निजी क्षेत्रको सहभागितालाई अनुशरण, प्रोत्साहन, प्रबद्र्धन र सहजीकरण गर्ने सरकारको नीतिलाई निजी क्षेत्रले स्वागत गर्दै अगाडि बढ्यो। सरकारले टेक अर पेमा विद्युत् खरिदबिक्री सम्झौता गर्ने भन्यो। निजी क्षेत्रले पनि नदी प्रवाहमा आधारित (आरओआर) आयोजना निर्माणलाई तीव्रता दिए। कुनै बेला १८ घन्टासम्म लोडसेडिङ व्यहोरेको मुलुकले हाल भारत र बंगलादेशसम्म बिजुली निर्यात गर्न थालेको छ। प्रणालीमा करिब ३ हजार ६ सय मेगावाट जोडिएको छ। करिब ४ हजार मेगावाट निर्माणको विभिन्न चरणमा छन्। थप करिब १२ हजार मेगावाट विद्युत् खरिदसम्झौताको पर्खाइमा छन्। सरकारले आगामी १० वर्षमा २८ हजार ५ सय मेगावाट उत्पादन गर्ने र १५ हजार मेगावाट निर्यात गर्ने कार्ययोजनासहित ऊर्जा विकास मार्गचित्र सार्वजनिक गरिसकेको छ। प्रस्तावित विद्युत् विधेयकमा निजी क्षेत्रलाई ऊर्जा विकासको संवाहक भन्दै व्यापार खुलाउने व्यवस्था पनि अघि सार्यो। सरकारले ऊर्जा क्षेत्र र यसका लगानीकर्ता ऊर्जा प्रवर्द्धकलाई हौसला मिलिरहेको बेलामा अहिले निजी ऊर्जा प्रवर्द्धक आन्दोलित बनेका छन्।"
गढीमाई नगरपालिकाले ल्यायो बजेट,"रौतहट : रौतहटको गढीमाई नगरपालिकाले करिब ५५ करोड रुपैयाँको बजेट ल्याएको छ। नगरपालिकाको १२ औँ नगरसभामा नगर प्रमुख श्यामप्रसाद यादवले आगामी आर्थिक वर्षका लागि ५४ करोड ९१ लाख ७२ हजार १०८ रुपैयाँको बजेट ल्याएका हुन्। पालिकाको आगामी आर्थिक वर्षको पुँजीगत बजेट १९ करोड १५ लाख ४९ हजार र चालुतर्फ ३५ करोड ७६ लाख २३ हजार १०८ रुपैयाँ रहेको छ। नगरपालिकाको आन्तरिक आयतर्फ २ करोड, आन्तरिक राजस्व बाँडफाँट २ करोड, संघीय सरकारको समानीकरण अनुदानतर्फ ११ करोड २१ लाख, संघीय सरकारको सशर्त अनुदानतर्फ २५ करोड ५७ लाख, संघीय सरकारको राजस्व बाँडफाँटतर्फ १० करोड ८७ लाख ६५ हजार १०८, मधेश प्रदेश सरकारको समानीकरण अनुदानतर्फ ७७ लाख ४९ हजार, मधेश प्रदेश सरकारको विशेष अनुदानतर्फ ३० लाख, मधेश प्रदेश सरकारको समपूरक अनुदानतर्फ २० लाख, मधेश प्रदेश सरकारको राजस्व बाँडफाँटतर्फ ६३ लाख ५८ हजार, मधेश प्रदेश सरकारको सशर्त अनुदानतर्फ ९५ लाख, सडक बोर्ड नेपालबाट ४० लाख रुपैयाँ बजेटको स्रोत रहेको नगर प्रमुख यादवले जानकारी दिए। पालिकाले शिक्षा, स्वास्थ्य, कृषि र भौतिक पूर्वाधारकालाई मुख्य प्राथमिकतामा राखेको नगरपालिकाका प्रमुख प्रशासकीय अधिकृत नागेन्द्रप्रसाद यादवले जानकारी दिए।"
"नेप्से परिसूचक २५ सय विन्दुमा झर्यो,९ अर्बको सेयर कारोबार","काठमाडौं : सेयर कारोबार मापक नेप्से परिसूचक आइतबार उच्च अंकले घटेको छ। केही समयदेखि २६ सय विन्दुको आसपासमा रहेको नेप्से आज २५ सय विन्दुमा झरेको हो। नेप्से परिसूचक ३२९३ अंकले घटेर २५९५९७ विन्दुमा पुगेपछि लगानीकर्ताहरू पर्ख र हेरको अवस्थामा देखिएका छन्। यसदिन ३१० स्क्रिप्सको २ करोड १५ लाख ४७ हजार ५५ कित्ता सेयर ९ अर्ब १४ करोड ५८ लाख ५८ हजार ५१० रुपैयाँमा खरिदबिक्री भए। नेप्से परिसूचक दोहोरो अंकले घट्दा कुनै पनि कम्पनीको सेयर सकारात्मक सर्किट लेभलमा कारोबार हुन सकेन। यसदिन जोशी हाइड्रोपावर डेभलपमेन्टको सेयर ९९८ प्रतिशतले बढ्यो। सप्तकोशी डेभलपमेन्ट बैंकको ५६० प्रतिशतले बढ्यो। पियोर इनर्जीका लगानीकर्ताले भने सर्वाधिक गुमाए। सो कम्पनीको सेयर १० प्रतिशतले घट्यो। कारोबार रकमका आधारमा दोर्दी खोला जलविद्युत कम्पनी शीर्षस्थानमा रह्यो। सो कम्पनीको ७५ करोड बढीको सेयर कारोबार भयो। बुटवल पावरले ७४ करोडको सेयर कारोबार गर्दा राधी विद्युतको ४९ करोड,सानिमा माइ हाइड्रोपावरको ४६ करोड र नगदी ग्रुपको ४१ करोड मूल्य बराबरको सेयर कारोबार भयो। कारोबारमा आएकामध्ये २३ स्टक्सको मूल्य बढ्दा २२५ वटाको घट्यो। सबै समूहको उपसूचक राताम्मे देखिएका छन्। होटल्स एण्ड टुरिजम समूहको सूचक सर्वाधिक ३१३ प्रतिशत घट्यो।"
