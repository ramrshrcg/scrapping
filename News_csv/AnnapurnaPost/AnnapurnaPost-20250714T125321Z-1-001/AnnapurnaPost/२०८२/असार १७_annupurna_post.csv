शीर्षक,विवरण
"कुलिङ पिरियडमा अक्षम्य घटना भयो, राष्ट्रियसभाबाट सच्याइयोस् : सभापति खतिवडा","काठमाडौं : राज्य व्यवस्था तथा सुशासन समितिका सभापति रामहरि खतिवडामा राष्ट्रियसभाबाट कुलिङ पिरियडमा भएको त्रुटि सच्याउन आग्रह गरेका छन्। मंगलबार विज्ञप्ति जारी गरेर उनले कुलिङ अफ पिरियडमा भएको अक्षम्य घटना राष्ट्रियसभाबाट सच्याउनुपर्ने आग्रह गरेका हुन्। उनले यस विषयमा छानबिन गर्न सभामुख देवराज घिमिरेलाई पनि अनुरोध गरेका छन्। 'राज्य व्यवस्था तथा सुशासन समितिले पारित गरेको संघीय निजामती विधेयकमा व्यवस्था गरिएको कुलिङ अफ पिरियड सम्बन्धमा संसदमा पेस गर्दा मूल मर्मलाई भत्काउने गरी तोडमोड गरिएको विषय गम्भीर त्रुटि र अक्षम्य घटना हो। यो सामान्य अवस्था होइन। यस सम्बन्धमा छानबिनका लागि सम्माननीय सभामुखसँग अनुरोध गर्दछु। त्यसैगरी कुलिङ अफ पिरियड राख्ने गरी सच्याउन सम्मानित राष्ट्रियसभालाई अनुरोध गर्दछु,' उनले भनेका छन्। उनले समितिबाट उक्त विधेयक पारित हुँदा दफामा भएको व्यवस्था पनि उल्लेख गरेका छन्। 'निजामती कर्मचारी वा अन्य सरकारी सेवाबाट राजीनामा दिएको वा अवकाश भएको कर्मचारीले सेवाबाट अवकाश भएको मितिले दुई वर्ष अवधि पूरा नभई कुनै पनि संवैधानिक वा सरकारी नियुक्ति पाउने छैन,' समितिबाट पास गर्दा उल्लेख भएको व्यवस्था उनले उल्लेख गरेका छन्। कुलिङ पिरियडमा हुँदै नभएको व्यवस्था लेखिएपछि दलहरूले सभामुख देवराज घिमिरेलाई भेटेर ध्यानाकर्षण गराएका थिए। घटनामा संलग्नलाई कारबाही गर्नुपर्ने र संलग्नले नैतिकताका आधारमा राजीनामा दिनुपर्ने माग पनि सांसदहरूले गरेका छन्।"
थाइल्याण्डकी प्रधानमन्त्री सिनावात्रा निलम्बित,एजेन्सी : थाइल्याण्डका प्रधानमन्त्री पाटोङटार्न सिनावात्रालाई संवैधानिक अदालतले निलम्बन गरेको छ। कम्बोडियाका पूर्वनेता हुन सेनसँगको टेलिफोन वार्ता चुहावट भएपछि सिनावात्रामाथि राजीनामा दिन दबाब परेको थियो। टेलिफोन कलमा पाटोङ्टार्न सिनावात्राले थाइ सैन्य कमाण्डरको आलोचना गर्दै 'अंकल' भनेपछि विवाद सुरू भएको थियो। यसपछि प्रधानमन्त्री पाटोङ्टार्न शिनावात्राविरुद्ध बर्खास्तको माग गर्दै अदालतमा निवेदन दायर भएको थियो। उनको विरोधमा हजारौं मानिसहरू बैंककको सडकमा उत्रिएर राजीनामा माग गर्दै प्रदर्शनमा उत्रिएका थिए। यद्दपि सिनावात्राले फोन कलका लागि माफी मागेकी थिइन्। गत वर्ष साउन ३२ गते उनी प्रधानमन्त्री नियुक्त भएकी थिइन्।
"कुलिङ पिरियड नराखि विधेयक अगाडि बढाउनु हुँदैन, संसदको अपमान गरी प्रावधान सच्याउनेलाई कारबाही गर्नुपर्छ","काठमाडौं : निजामती विधेयकमा दुईवर्षे कुलिङ पिरियडको व्यवस्थालाई लत्याएर प्रतिनिधिसभाबाट पारित भएपछि पुन: विरोध सुरु भएको छ। अवकाशप्राप्त कर्मचारीलाई पुन: नियुक्ति रोक्न राखिएको दुईवर्षे कुलिङ पिरियडको व्यवस्था राज्य व्यवस्था समितिबाट सर्वसम्मत पारित भएपनि प्रतिनिधि सभामा सभापति रामहरि खतिवडाले पेश गरेको विधेयकको मस्यौदामा कुलिङ पिरियडको प्रावधान कमजोर बनाएपछि सांसदहरु समेत आक्रोशित बनेका छन्। आइतबार बसेको प्रतिनिधिसभा बैठकमा छलफलपछि निजामती विधेयक पारित गरेको हो। संघीय मामिला तथा सामान्य प्रशासनमन्त्री राजकुमार गुप्ताले विधेयक पारित गरियोस् भन्ने प्रस्ताव पेस गरेलगत्तै सभामुख देवराज घिमिरेले विधेयक बहुमतले पारित भएको घोषणा गरेका थिए। सांसद्हरुले आफूहरुलाई धोका दिएको बताएका छन्। नेपाली कांग्रेसका नेता एवम् सांसद शेखर कोइरालाले कुलिङ पिरियड नराखी निजामती विधेयकका अगाडि बढ्न दिनु नहुने बताएका छन्। उनले संसदमा सर्वसम्मत पेस भएको निजामती सेवा विधेयक अनधिकृत रुपमा परिवर्तन गरिनु सार्वभौम संसदप्रति गरिएको अपमान भएको टिप्पणी गरे। उनले यस प्रकरणमा जोडिएकालाई तुरुन्त हदैसम्मको कारबाही अगाडि बढाउन माग गरे। सर्वसम्मतिबाट संसदमा पेस भएको निजामती सेवा विधेयक अनधिकृत रुपमा परिवर्तन गरिनु, गराईनु कुनै सामान्य घटना नभई, देश र जनता प्रति गरिएको घोर अपराध र सार्वभौम संसदप्रति गरिएको अपमान हो। सामाजिक सञ्जालमा उनले लेखेका छन्, यस प्रकरणमा जोडिएकालाई तुरुन्त हदैसम्मको कारबाही अगाडि बढाई, परिवर्तन गरिएको व्यवस्थालाई आजै पुरानै अवस्थामा लैजाउँ। कुलिङ पिरियड नराखी यस विधेयकका अगाडिका काम कारबाही अगाडि बढ्नु हुँदैन र बढ्दैन। नेकपा माओवादी केन्द्रका नेता जनार्दन शर्माले निजामती सेवा विधेयकमा भएको चलखेललाई जनताप्रतिको बेइमानी भएको दाबी गरेका छन्। पूर्वमन्त्री शर्माले फेसबुकमा भनेका छन्,संसदीय इतिहासमा कानुन निर्माणको सर्वोच्च निकायमै कानुनको दफामा हेराफेरी ! जनप्रतिनिधिहरुको अपहरण जनताप्रति बेइमानी, भ्रष्ट र तुच्छ कार्य संसदकै उपहास गर्ने जो कोही भए पनि तत्काल निलम्बन गरी कारबाही अगाडि बढाउनुपर्छ। कांग्रेस सांसद चन्द्र भण्डारीले संसदमा सांसदलाई समेत ढाँट्ने छल्ने र किर्ते गर्ने काम भएको दाबी गरेका छन्। कहाँबाट गल्ती भएको छ ? प्रश्न गर्दै उनले यो अक्षम्य ठूलो अपराधको कारवाही इतिहास बन्ने गरी गर्नुपर्ने माग गरे। संसदमा सांसदलाई समेत ढाँट्ने छल्ने र किर्ते गर्ने गरे पछि ! स्वार्थका लागि यो मुलुक कति ठगिएको होला ? कहाँबाट गल्ती भएको छ ? यो अक्षम्य ठुलो अपराधको कारवाही इतिहास बन्ने गरी गर्नु पर्दछ। कति ठूलो छलछाम !भण्डारीले फेसबुकमार्फत भनेका छन्, दायित्वमा रहेका सम्बद्ध पक्ष पनि परीक्षणको कसीमा हुनुपर्दछ। के के देख्नु , सुन्नु र भोग्नु पर्ने हो ? यो भन्दा ठुलो लज्जा पनि केही हुँदैन !सन्दर्भ ; निजामती कर्मचारी विधेयक !! सांसद सुमना श्रेष्ठले निजामती ऐनमा कुलिङ पिरियड सत्य हो कि भ्रम हो ? भन्दै प्रश्न गरेकी छन् । प्रतिवेदनमा नेपाल सरकारको पूर्वस्वीकृति नलिई भन्ने शब्दहरू पनि हटाइएको छ। यो त डबल नेगेटिभ भएन र ? यो के मुख्यसचिव र सचिवका लागि कुलिङ पिरियड हटाइएको भन्न खोजिएको हो ? यसबारे भाषाका विज्ञ तथा कानूनविद्हरूलाई प्रष्ट्याईदिनुहुन अनुरोध गर्दछु। उनले लेखेकी छन्। थपिएको उपदफा ४ मा निजामती कर्मचारी वा अन्य सरकारी सेवाबाट राजीनामा दिएको वा अवकाश भएको कर्मचारीले सेवाबाट अवकाश भएको मितिले दुई वर्ष अवधि पूरा नभई कुनै पनि संवैधानिक वा सरकारी पदमा नियुक्ति पाउने छैन भन्ने व्यवस्था छ । तर, उपदफा ५ मा संवैधानिक नियुक्ति वा कूटनीतिक तथा नेपाल सरकारले गर्ने अन्य कुनै नियुक्तिबाहेकको पदमा नियुक्ति लिन, (ख) मा अन्तरसरकारी निकाय वा अन्तर्राष्ट्रिय विकास साझेदारबाहेकका निकायबाट सञ्चालित आयोजनामा कर्मचारी वा परामर्शदाताका रूपमा कार्य गर्न र (ग) मा अवकाश हुने पछिल्लो एक वर्षभित्र बहाल रहेको निकायको कार्यक्षेत्रसँग सम्बन्धित रहेको संस्था वा त्यस्तो निकायले नियमन गर्ने संस्थाको कर्मचारी वा परामर्शदाताको रूपमा काम गर्ने व्यवस्था थपिएको छ। र उपदफा ६ मा उपदफा ५ विपरीत कार्य गरे ऐनबमोजिमको सेवा सुविधा लिन नपाउने व्यवस्था गरिएको छ।"
"कुलिङ पिरियडको छानबिन नभएसम्म एमाले, माओवादी र एसका सांसद सहभागी नहुने भएपश्चात राज्य व्यवस्था समितिको बैठक स्थगित","काठमाडौं : नेकपा एमाले, माओवादी केन्द्र र एकीकृत समाजवादीका सांसदले कुलिङ पिरियडको विषयमा छानबिन नभएसम्म सहभागी नहुने जनाएपछि राज्य व्यवस्था तथा सुशासन समितिको बैठक स्थगित भएको छ। आज बिहान प्रहरी विधेयकबारे छलफल गर्न बोलाइएको राज्य व्यवस्था तथा सुशासन समिति बैठक स्थगित भएको हो। आज बिहान सभामुख देवराज घिमिरेसमक्ष समितिका सदस्यहरूले ध्यानाकर्षण गराएपश्चात पत्रकारसँग कुरा गर्दै एमालेका सांसद पदम गिरीले समिति र सदनले पारित गरेको विषयमा बीचमा बाहेक शब्द घुसाएर संसद्को गरिमालाई धूलिसाथ बनाउने काम भएकाले संलग्नलाई कारबाहीको दायरामा ल्याउनुपर्ने बताए। संघीय निजामती सेवा विधेयकको प्रतिवेदनमा कुलिङ पिरियड सम्बन्धी व्यवस्थामा हेरफेर भएकाले छानबिन र षडयन्त्र गर्नेलाई कारबाही नभएसम्म राज्य व्यवस्था समितिको बैठक नबस्ने बताए। । कहाँबाट त्रुटी भएको हो । जोबाट भएको छ निर्मम कारबाही हुनुपर्छ। गम्भीर छानबिन हुनुपर्छ, यसलाई स्वीकार्य हुँदैन। समितिको छलफलका क्रममा कसैले कुलिङ पिरियड राख्नुहुँदैन, ६ महिना वा १ वर्ष वा २ वर्ष प्रस्ताव राखियो होला तर समितिबाट निष्कर्षमा पुगेपछि जे सहमति भएको हो त्यो जस्ताको तस्तै संसदमा पेश हुने र पारित हुनुपर्थ्यो। गिरीले थपे, यहाँ गम्भीर षडयन्त्र भएको छ,भोलिका दिनमा छानबिन गरेपछि टुंगो लाग्छ। यो छानबिन नभएसम्म राज्य व्यवस्था समितिको बैठक बस्न सक्दैन। जोजो जिम्मेवार हुनुहुन्छ नैतिकताका आधारमा ठाउँ छोड्नुपर्छ। कारबाही भोग्नुपर्छ। त्यसैगरी एकीकृत समाजवादीका सांसद राजेन्द्र पाण्डेले पनि छानबिन नभएसम्म राज्यव्यवस्था समितिको बैठक नबस्ने जनाए। समितिका सदस्यले राज्य व्यवस्था समितिका सभापति र सचिवलाई कारबाही गर्नुपर्ने माग गरेका छन्। संघीय निजामती विधेयकमा समितिले पारित गरेको कुलिङ पिरियडको विषयमा विवाद भएपछि सभापति रामहरि खतिवडाले अन्तिम समयमा बैठक स्थगित गरेका हुन् । समितिमा आज प्रहरी विधेयकमा संशोधन राखेका सांसदहरूसँग छलफल गर्ने कार्यतालिका थियो।"
बुधबार देशका यी स्थानमा हुने छ भारी वर्षा,"काठमाडौं : बुधबार देशभर साधारणतया बदली रहनेछ। मौसम पूर्वानुमान महाशाखाका अनुसार कोशी प्रदेश, बागमती प्रदेश, गण्डकी प्रदेश, लुम्बिनी प्रदेश र सुदूरपश्चिम प्रदेश लगायत देशका पहाडी भूभागका धेरै स्थानहरूमा तथा बाँकी भूभागका केही स्थानहरूमा मेघगर्जनचट्याङसहित हल्कादेखि मध्यम वर्षाको सम्भावना रहेको छ। कोशी प्रदेश, बागमती प्रदेश, गण्डकी प्रदेश, लुम्बिनी प्रदेश, कर्णाली प्रदेश र सुदूरपश्चिम प्रदेशका पहाडी भूभागका एकदुई स्थानमा भारी वर्षाको पनि सम्भावना रहेको महाशाखाले जनाएको छ। देशको उच्चपहाडी तथा हिमाली भूभागका थोरै स्थानहरूमा हल्कादेखि मध्यम वर्षाहिमपातको सम्भावना रहेको छ।"
कुलिङ पिरियडबारे मन्त्री गुप्ताले भने सभापतिजीले हामीलाई पत्तै नदिई प्रतिवेदन हाउसमा पेस गर्नुभयो,"काठमाडौं : संघीय मामिला तथा सामान्य प्रशासनमन्त्री राजकुमार गुप्ताले कुलिङ अफ पिरियडको व्यवस्थामा भएको हेरफेरमाथि छानबिन गर्न सभामुख देवराज घिमिरेलाई आग्रह गरेका छन्। कुलिङ अफ पिरियडको व्यवस्थामा भएको हेरफेरमाथि मन्त्रालयको गम्भीर ध्यानाकर्षण भएको जानकारी गराउँदै मन्त्री गुप्ताले उक्त घटनाको छानबिन गरी दोषीमाथि कारबाही गर्न आग्रह गरे। आइतबार प्रतिनिधिसभाबाट बहुमतले पारित गरिएको संघीय निजामती सेवाको गठन, सञ्चालन र सेवाको शर्त सम्बन्धमा व्यवस्था गर्न बनेको विधेयकमा व्यवस्था गरिएको कुलिङ अफ पिरियडको उद्देश्य र आशय नै उल्ट्याउनेगरी अनधिकृत ढङ्गबाट भएको हेरफेरप्रति आक्रोश व्यक्त गर्दै मन्त्री गुप्ताले भने, यो त सार्वभौम संसदकै अपमान भयो, यो सामान्य घटना होइन। संसदले छानबिन गरी दोषीलाई तत्काल कारबाही गरोस्। राज्य व्यवस्था तथा सुशासन समितिबाट सर्वसम्मतिले पारित भएको विधेयकको प्रतिवेदन संसदमा लैजाने क्रममा हेरफेर भएको हुनसक्ने मन्त्री गुप्ताको आशंका छ। समितिबाट पारित भएको विधेयकलाई म र समितिका सभापति माननीय रामहरि खतिवडासहित माननीयज्यूहरू रघुजी पन्त, दीलेन्द्र प्रसाद बढु, लिलानाथ श्रेष्ठलगायतले मेरै मन्त्रालयमा बसेर असार २ गते हेर्ने अनि संसदमा प्रतिवेदन पेस गर्ने तयारी गरेका थियौं। तर माननीय सभापतिजीले हामीलाई पत्तै नदिई असार १ गते नै प्रतिवेदन हाउसमा पेस गर्नुभयो। त्यहीँनेर समस्या सिर्जना भएको जस्तो लाग्दैछ,' उनले भने। मन्त्रीलाई नै झुक्क्याएर प्रतिवेदन पेस गरिनु गम्भीर आशंकाको विषय भएको मन्त्री गुप्ताको भनाइ छ। व्यापक छलफलपछि गत जेठ २ गते बसेको राज्य व्यवस्था समितिको ७३औँ बैठकले सर्वसम्मतरूपमा सो विधेयक पारित गरेको थियो। लामो कसरतपछि नयाँ आयामसहित निर्माण गरिएको सङ्घीय निजामती सेवा विधेयक जेठ १३ गते बस्ने प्रतिनिधि सभाको बैठकमा पेस गर्ने तयारी गरिए पनि नेकपा माओवादी, राष्ट्रिय स्वतन्त्र पार्टी (रास्वपा) र राष्ट्रिय प्रजातन्त्र पार्टी (राप्रपा) लगायत प्रतिपक्ष दलहरूले संसद अवरोध गरेका कारण अगाडि बढ्न पाएको थिएन।"
कांग्रेसले भन्यो कुलिङ पिरियडमा भएको छेडखानी क्षम्य हुँदैन,काठमाडौं : सत्तारुढ दल नेपाली कांग्रेसले निजामती विधेयकको कुलिङ पिरियडसम्बन्धी व्यवस्थामा छेडखानी गरेर विश्वासघात गरेको जनाएको छ। पार्टी केन्द्रीय कार्यालय सानेपामा जारी केन्द्रीय कार्य सम्पादन समितिको बैठकपछि सञ्चारकर्मीहरुसँग कुरा गर्दै कांग्रेसका प्रवक्ता डा प्रकाशशरण महतले विधेयकको कुलिङ पिरियडसम्बन्धी व्यवस्थामा भएको छेडखानी क्षम्य नहुने बताए। राज्य व्यवस्था तथा सुशासन समितिबाट सर्वसम्मतिले पारित भएको विधेयकमा पदीय दुरुपयोग गर्नेलाई छानबिन गरी कारबाहीको दायरामा ल्याउनुपर्ने उनले बताए। माथिल्लो सदनमा विधेयक पारित गर्न बाँकी रहेकाले यसअघि भएका सहमति अनुसार नै कार्यान्वयन हुनुपर्ने उनले बताए।
५० लाखको चिनी खाल्डोमा,"परासी : नवलपरासीमा ५० लाख बढीको चिनी खाल्डोमा पुरिएको छ। महेशपुर भन्सार कार्यालयमा खान अयोग्य भन्दै चार वर्षअघि गोदाममा राखिएको चिनीलाई मंगलबार स्थानीय झरही खोलामा खाल्डो खनेर नष्ट गरिएको हो। खाद्य आयातनिर्यात गुणस्तर प्रमाणीकरण कार्यालय बेलहियाले बोराहरूमा लेबल र सिल उल्लेख नगरिएकाले उपभोग गर्न नमिलेका कारण लिलाम पनि गर्न नमिल्ने जनाएपछि उक्त चिनी गोदाममै थन्किएको थियो। पटकपटक आएका भन्सार कार्यालयका प्रमुखहरूले हटाउन वास्ता नगर्दा गोदामभरि झिँगा भन्किन थालेका थिए भने बगेको चिनीको रसले गोदाम नै बिग्रिन थालेको थियो। चिनीको रसले भन्सार वरिपरि नै दुर्गन्ध हुन थालेपछि स्थानीय झरही खोलानजिक खाल्डो खनेर पुरिएको महेशपुर भन्सार कार्यालयका नायब सुब्बा लेखनाथ भण्डारीले बताए। नष्ट गरिएको चिनीमा ५० केजीका २ हजार बोरा छन्। स्थानीय बजारमा चिनी प्रति केजी ८५ देखि ९० रुपैयाँसम्म छ। त्यसअनुसार उक्त चिनीको बजार मूल्य ५३ लाख २९ हजार पर्न जान्छ। तर, ६२७ क्विन्टल चिनीको भन्सार मूल्य प्रति केजी ६४ का दरले कुल ४० लाख १२ हजार कायम गरेर नष्ट गरिएको नायब सुब्बा भण्डारीले बताए। २०७८ असारमा पश्चिम र पूर्वी नवलपरासीका विभिन्न स्थानबाट उक्त चिनी बरामद गरिएको हो। लामो समयसम्म चिनीका कारण गोदाम खाली नहुँदा अन्य सामान राख्न समस्या भएका कारण प्रक्रिया पूरा गरेर नष्ट गरिएको भन्सार कार्यालयका प्रमुख विकास उपाध्यायले बताए।"
असारे विकासमा मोराटोरियमको खाँचो,"विकास गर्नु आवश्यक छ, यसमा कुनै शंका छैन। तर, त्यो विकास विनाशको मूल्यमा हुनुहुँदैन। असार महिनालाई नेपाली किसानहरूले सिर्जनाको महिना र खेतीपातीका लागि अत्यन्त व्यस्त हुनुपर्ने समयको रूपमा लिन्छन्। घरमै पर्न आएको लासलाई समेत खाटमुनि राखेर रोपाइँ गर्न जानुपर्ने चटारोको समयको रूपमा असारलाई चित्रित गरिन्छ। पछिल्लो समय किसानका लागि मात्र होइन, असार महिना सरकारी विकासे अड्डा, ठेकेदार कम्पनी, स्थानीय जनप्रतिनिधिहरू अनि निर्माण समितिहरूका लागि पनि अत्यन्त व्यस्त महिनाको रूपमा देखिने गर्छ। यतिबेला विकासका कामहरूले अत्यन्त तीव्रता पाएका हुन्छन्। गाउँ र सहरका टोलटोलमा सडक, सिँचाइ, भवन, तटबन्ध, पुलपुलेसा निर्माणको चटारो देखिन्छ। विनियोजित बजेट असार मसान्तभित्र खर्च गरिसक्नुपर्ने अन्यथा बजेट नै फ्रिज हुने डरले असार मसान्तभित्रै योजना सम्पन्न गरी भुक्तानी स्वीकृत गर्न असारमा रोपाइँभन्दा बढी विकासको चटारो परेको देख्न पाइन्छ। आर्थिक वर्षको ११ महिनासम्म विकास निर्माणका काम खासै नहुने र अन्तिममा आएर असार लागेपछि धमाधम काम थालेर बजेट सक्ने परिपाटीलाई बोलीचालीमा असारे विकास भनिन्छ। असारे विकासलाई आम मानिसले हतारहतारमा बजेट सिध्याउने प्रपञ्च र राज्यकोषको दुरुपयोगका रूपमा बुझ्छन्। बजेट सक्नकै लागि हतारहतारमा काम गर्दा गुणस्तरीय नहुने, काम गराइमा पारदर्शिता पनि खासै नहुने भएकाले विकास विज्ञहरूले असारे विकासलाई परिणाममुखी विकासको बाधकमात्र होइन, विकासको नाममा गतिलो व्यंग्यसमेत ठान्छन्। अझ गम्भीर पक्ष त के छ भने नेपाल मौसमी वर्षा हुने मुलुक हो। यहाँ अधिकांश वर्षा मनसुनको समयमा हुन्छ। हरेक वर्ष मनसुनको आगमनसँगै नेपालको भूपरिवेशमा गहिरो असर देखिन थाल्छ। मनसुन सुरु भएपछि पहिरो, बाढी, नदी कटान, ढल निकासको अवरोध र जलमाटो क्षय सामान्य जस्तै हुन्छ। मनसुनको बेला धनजनको क्षति भएको खबर नौलो हुँदैन। तर त्यसमाथि दुःखको कुरा के छ भने यही मौसममा नेपालभर सडक खन्ने, पुल बनाउने, खोल्सामा कल्भर्ट बिछ्याउने र जमिन खनीखोस्री निर्माण कार्यहरू तीव्र गतिमा भइरहेका हुन्छन्। जतिबेला जमिनलाई आराम चाहिन्छ, त्यति नै बेला प्राविधिक नापजाँच बिना विकासका नाममा जमिन खोस्रिने कामले तीव्रता पाउँछ। असारे विकासको यो गतिविधि केवल गैरजिम्मेवार अनि दीर्घकालीन वातावरणीय र सामाजिक संकट निम्त्याउने गम्भीर र त्रुटिपूर्ण कार्य पनि हो। मनसुन र निर्माणद्वन्द्वको चक्र : असारे विकासका बेला हामी डाँडापाखा पखेरामा गतिलो प्राविधिक योजनाबिना डोजर चलेको, विकासका नाममा पहाड भत्काएर पहिरो चलाएको देख्छौं। पानी परेपछि त्यो अधिकांश बगेर जान्छ। बाढी पहिरोले उग्ररूप लिन्छ। यसरी पहाडमा प्रत्यक वर्ष झन्डै १५० टन र हेक्टरका दरले माटो बग्छ। तलको कृषिभूमि पुरिन्छ। नदी र खोलाहरू थुनिन्छन्। माटो, ढुंगा आदि बगेर गई जलाशयमा थुप्रिँदै जाँदा जलाशय प्रभावित हुन्छन्, खानेपानी प्रदूषित हुन्छ। सिँचाइ र जलविद्युत् आयोजनाहरूमा असर पर्छ, जलचर जीवहरू प्रभावित हुन्छन्। यसले सम्पूर्ण समुदायलाई नै मानव निर्मित कारणले सिर्जित प्राकृतिक प्रकोपको जोखिममा राख्दछ। यो प्रक्रिया हामीले पछिल्ला वर्षहरूमा बढ्दो रूपमा भोग्दै आएका छौं। यसमा जलवायु परिवर्तन र प्राकृतिक प्रकोपलाई दोष लगाएर मात्र हुँदैन। हाम्रा सुझबुझविहीन क्रियाकलापहरू मुख्य रूपमा जिम्मेवार छन्। यसको क्षतिपूर्ति कसले दिन्छ ? असारे विकाससँगै मनसुनमा बनाइएका संरचनाहरू अधिकांश त मनसुनमै भत्किन्छन्। भत्केका संरचना मर्मत गर्न वा सम्पूर्ण त पुनर्निर्माण गर्न निकै महँगो पर्छ। यो जनताले ट्याक्स तिरेको बजेटबाटै गर्नुपर्ने हुन्छ। त्यसबाट भएको धनजनको क्षति र पर्यावरणीय क्षतिको त के कुरा गर्नु ! यसैले यसरी भएको विकास विकास नभई स्रोतको दुरुपयोग र प्रकृतिको विनाशमात्र सावित हुने गरेको छ। कानुनी प्रावधान र कमजोरी : नेपालमा वातावरणीय प्रभाव मूल्यांकन र प्रारम्भिक वातावरणीय परीक्षासम्बन्धी कानुनहरूमा निर्माण कार्य गर्नुअघि वातावरणीय सुरक्षाको मापदण्डहरू पालना गर्नुपर्ने व्यवस्था छ। तर अधिकांश अवस्थामा यी मापदण्ड केवल कागजमा सीमित हुन्छन्। मनसुनमा काम नगर्ने वा उचित व्यवस्थापन गर्ने भन्ने स्पष्ट प्रावधान भए पनि कार्यान्वयनको अभाव छ। थप रूपमा, सडक विभाग वा स्थानीय तहका आयोजना प्रमुखहरू पनि अक्सर निर्माण कम्पनीको चापमा काम अगाडि बढाउने गर्छन्। छोटो समयभित्र ठेक्का सक्नु पर्ने, बजेट असार मसान्तमा खर्च गर्नुपर्ने दबाबले गर्दा मौसम अनुकूलता हेर्न समय छैन भन्ने बहाना गरिन्छ। तर, प्रश्न उठ्छ, के हामी हरेक वर्षको प्राकृतिक जोखिमलाई बहानामा परिणत गर्दै राज्य र समाजलाई हानि पुर्याइरहने ? उपयुक्त विकल्प के त ? : पर्यावरणीय जोखिम देखाएर यो लेखमा विकास विरोधी कुरा गर्न खोजेको होइन। सडक र भौतिक निर्माणका कार्य ठप्प पार्न पर्छ भन्ने कुरा हुँदै होइन। बरु विकास निर्माणका कामहरू बुद्धिमत्तापूर्ण तरिकाले गर्नुपर्छ भन्ने हो। मनसुन मोराटोरियम लागू गरेर यसको सजिलो समाधान निकाल्न सकिन्छ। यसले इन्जिनियर र सडक निर्माण प्राविधिकहरूलाई आधारभूत प्राविधिक काम गर्न थप समय प्रदान गर्छ। यसले गर्दा वर्षात् सुरु हुनुअघि भिरालोपन स्थिरीकरण (स्लोप स्टेवलाइजेसन), रिटेनिङ वाल र ढल व्यवस्थापन, र बायोइन्जिनियरिङ संरचना निर्माणका लागि समय प्रदान गर्छ। यति गर्न सक्यो र मनसुनमा निर्माणको नाममा डोजर चलाउने काम भएन भने क्षतिलाई धेरै नै न्यूनीकरण गर्न सकिन्छ। नेपालमा केही स्थानीय सरकार र संरक्षण र हरित सडक परियोजनाहरू यो कुरामा सचेत छन्। तर यो विषयमा राष्ट्रियस्तरमै सचेतना, समन्वय र कार्यान्वयनको लागि तत्परता जरुरी देखिन्छ। मोराटोरियमको आवश्यकता : विकास गर्नु आवश्यक छ, यसमा कुनै शंका छैन। तर त्यो विकास विनाशको मूल्यमा हुनु हुँदैन। मोराटोरियम भन्ने शब्दले कुनै कार्य अस्थायी रूपमा रोक्नु भन्ने अर्थ दिन्छ। मोराटोरियम भनेको विकास रोक्ने होइन, यो त जिम्मेवार योजना, वातावरणीय संरक्षण र दीर्घकालीन स्थायित्वका लागि लिइने रणनीतिक वि श्राम मात्र हो। विश्वव्यापी रूपमा, विशेषतः विकास र संरक्षण क्षेत्रमा, मोराटोरियमहरू प्राकृतिक स्रोतहरूलाई सन्तुलनमा राख्न, दीर्घकालीन रणनीति बनाउन र जोखिम न्यूनीकरण गर्न प्रयोग गरिन्छ। नेपालको सन्दर्भमा, मनसुनका चार महिनामा (असारदेखि असोजसम्म) सडक तथा जमिनसम्बन्धी निर्माण कार्य रोक्न सकिने मोराटोरियम नीतिगत रूपमा आवश्यक देखिन्छ। निर्माण कार्यका निम्ति जमिन खनिने, ढल निकास अवरुद्ध हुने, खोल्सामा अव्यवस्थित काम हुने र ढलानहरू नढाकी छोडिने अभ्यासहरूले वर्षाका कारण माटोको स्खलन, नदीमा सिल्ट जम्ने र जमिन धस्नेजस्ता घटनालाई निम्त्याउँछन्। यी सबै घटनाले मानव जीवन, पूर्वाधार र जैविक विविधतामा प्रत्यक्ष असर पार्छन्। यी समस्या हामीले वर्षाैंदेखि भोग्दै आएका छौं। यसको स्थायी समाधानका लागि मनसुन मोराटोरियम (मनसुनको समयमा सडक तथा जमिनसम्बन्धी निर्माणकार्य स्थगन) नीतिलाई प्राकृतिक वातावरण संरक्षण र पूर्वाधार विकास नीतिको अभिन्न अंगको रूपमा अंगीकार गरी प्रतिबद्धताका साथ लागू गर्न अपरिहार्य देखिन्छ। मनसुनको समयमा खासगरी भूक्षय सम्भावित क्षेत्रमा सडक निर्माणको लागि खन्ने खोस्रने र स्लोप कटान कानुनी रूपमै बन्द गरिनु जरुरी छ। प्रत्येक वर्ष मनसुन सुरु हुनु १५ दिन अगाडिदेखि असोजको अन्त्यसम्म सबै गैरआवश्यक जमिनसम्बन्धी निर्माण कार्य (खनेर गर्ने)मा रोक लगाउने स्पष्ट नीति बनाइनु आवश्यक छ। अति आवश्यक निर्माणका लागि मात्र वैज्ञानिक आधारमा छुट दिन सकिन्छ। निर्माणको सम्झौता र बजेट विनियोजन मनसुनको मौसमी पात्रोलाई ध्यानमा राखी निर्माण गर्न र सोहीअनुसार निर्माण कम्पनी तथा स्थानीय समितिहरूलाई कामको लागि सम्झौतामा ल्याउन वाञ्छनीय हुन्छ। सडक र भौतिक निर्माणका योजनाहरू वार्षिक योजनाको रूपमा राखेर आर्थिक वर्षको अन्त्यतिर बजेट निकासा गर्ने र असारमा प्रक्रिया सुरु गरी असार मसान्तमा काम सकी फरफारक गर्नुपर्ने प्रावधान पर्यावरणीय र दिगो विकासका हिसाबले अव्यावहारिक देखिन्छ। यस्ता योजनाहरूलाई सरकारले बहुवर्षीय योजनाको रूपमा लागू गरी मनसुनको समयमा कुनै पनि हालतमा काम गर्ने अनुमति नदिने गरी तर्जुमा गर्नुपर्छ। यस्तो नियम, कानुन र निर्देशनको सम्बन्धित निर्माण कम्पनी र स्थानीय निर्माण समितिहरूले पनि पूर्णरूपमा परिपालन गर्नुपर्छ। सडक र पूर्वाधारको डिजाइन गर्दा मौसम प्रतिरोधी उपाय (जस्तै, ड्रेनेज, टेवा पर्खाल, ग्याबियन संरचना) समावेश गर्नु आवश्यक हुन्छ। यो नीति वर्षाको समयमा अवाञ्छित असर रोक्न प्रभावकारी हुन्छ। स्थानीय सरकारलाई यस्तो विषयको अनुगमन गर्न कानुनी रूपमा अधिकार सम्पन्न र प्राविधिक रूपमा दक्ष बनाउन आवश्यक छ। वडा तथा नगरस्तरमा निर्माणकार्य अनुगमन समिति बनाई, मौसमअनुसार अनुमति दिनु वा रोक्ने अधिकार दिन सकिन्छ। वातावरणीय उत्तरदायित्व र दीर्घकालीन दृष्टिकोण : विकास गर्नु आवश्यक छ, यसमा कुनै शंका छैन। तर त्यो विकास विनाशको मूल्यमा हुनु हुँदैन। प्राप्तिभन्दा क्षति बढी हुने विकास हाम्रो चाहना होइन। मनसुनजस्तो जलवायुजन्य जोखिमको बेलामा निर्माण कार्य रोक्नु वातावरणीय उत्तरदायित्व हो। यसो गर्नु विकासको दीर्घकालीन सोचसँग जोडिएको कुरा हुन्छ। मनसुनको बेला निर्माण मोराटोरियम नीतिले केवल माटोको संरक्षणमा मात्र योगदान दिने होइन। यसले त पानीको गुणस्तर सुधार, जैविक विविधताको संरक्षण र जनस्वास्थ्य प्रवद्र्धनमा समेत सकारात्मक असर पार्छ। साथै, यसले करदाताको पैसा जोगाउँछ, पूर्वाधारको आयु बढाउँछ अनि प्राकृतिक प्रकोपको जोखिम घटाउँछ। यसैले अब मनसुनमा जमिनसम्बन्धी निर्माण कार्यहरू रोक्न सक्ने स्पष्ट नीति निर्माण र कार्यान्वयनको समय आएको छ। बस्ताकोटी, वातावरणीय नीतिका अध्येता हुन्।"
कृषि प्रणाली र युरिया समस्या,"प्रांगारिक कृषिले आर्थिक, सामाजिक र पर्यावरण तीनै पाटालाई समेटेर समतामूलक, सन्तुलित तथा स्वस्थ पर्यावरणमार्फत दिगो कृषिको सुनिश्चितता दिन्छ। नेपालको संविधान २०७२ को धारा ३०(१), ३६(१,३), ४४(१), ५१(ङ, छ) मा समेत प्रस्ट रूपमा प्रकृति तथा वातावरणीय सन्तुलनसमेत कायम राख्दै हरेक नागरिकले शुद्ध खाद्यान्न उत्पादन तथा उपभोग गर्न पाउने अधिकार सुनिश्चित गर्ने लक्ष्य राखेको छ। यीबाहेक अन्तर्राष्ट्रिय कूटनीतिक सम्झौताहरू जस्तै संयुक्त राष्ट्रसंघसँग भएको दीर्घकालीन विकास लक्ष्य, जलवायु परिवर्तनविरुद्ध गरेको शून्य उत्सर्जनका दीर्घकालीन योजना जस्ता अनेकौं सम्झौतामा कटिबद्धता जनाएको छ। तर राज्यका यस्ता नीतिहरूको ठीकविपरीत हालको आधुनिक कृषि उत्पादन प्रणालीमा उत्पादन बढाउने होडबाजीमा रासायनिक मल, विषादीहरूको अनियन्त्रित प्रयोगले माटो, पर्यावरण र जनस्वास्थ्यमा गम्भीर असर पारिरहेको छ। कृषिमा विषादीको प्रयोगले पर्यावरण र जनस्वास्थ्यमा पर्ने नकारात्मक असर त धेरैले बुझिनै सकेका छन्। तर रासायनिक मलको प्रयोगले पनि माटो, पर्यावरण र जनस्वास्थ्यमा गम्भीर असर पारी रहेको छ भन्ने कुरामा अधिकांश जनसमुदाय अनविज्ञ छन्। आधुनिक कृषि उत्पादनमा प्रयोग हुने युरिया एक त्यस्तै रासायनिक मल हो। यसले तत्काल लाभ दिने भएता पनि यसका दीर्घकालीन प्रभावहरू गम्भीर छन्। युरिया मल आधुनिक कृषि प्रणालीको आधारस्तम्भ बनेको भए पनि यसको अत्यधिक प्रयोगले वातावरणीय क्षति, मानव स्वास्थ्यमा नकारात्मक असर, माटोको उर्वराशक्तिमा ह्रास र खाद्य सुरक्षामा दीर्घकालीन खतरा निम्त्याइरहेको छ। युरिया मलद्वारा माटो, प्रकृति तथा वातावरणमा नकारात्मक प्रभाव पार्नेबाहेक यसमार्फत उत्पादन गरेको खाद्यवस्तुको गुणस्तर र उत्पादनमा समेत ह्रास आउने देखिन्छ। नेपालमा वार्षिक करिब ८ लाख मेट्रिकटन युरिया खपत हुन्छ, तर देशमा यसको कुनै उत्पादन छैन। युरिया मुख्यतः भारतबाट आयात गरिन्छ, जसमा मूल्य अस्थिरता, ढुवानी समस्या, कालोबजारी र ढिलासुस्तीजस्ता नियमित समस्या हुन्। नेपाल सरकारले हरेक वर्ष १५२० अर्ब रुपैयाँ युरियाको अनुदानमा मात्रै खर्च गर्ने गर्छ। तर त्यही मल सबै किसानसम्म समयमा पुग्दैन। पूर्वाधार अभाव, भण्डारण समस्या र वितरण प्रणाली कमजोर भएकोले यसले खाद्य उत्पादनमा समेत प्रभाव पारेको छ। युरिया मलका नकारात्मक पक्ष : युरियाले पार्न सक्ने दीर्घकालीन प्रतिगामी असरहरू : १ माटोको संरचना र उर्वरा शक्तिमा गिरावट माटोमा कडापन : युरियाको अत्यधिक प्रयोगले माटोको संरचना बिगार्ने, ढिक्का बनाउने र माटो भत्र हुने वायु सञ्चालनमा बाधा पुर्याउँछ, जसले माटोको उर्वरा शक्तिमा ह्रास आउन जान्छ। त्यसैगरी जमिनमुनिको माटोमा बनेको कडा सतहले बोटबिरुवालाई जमिनमुनिको पानीको पहुँचमा समेत समस्या पुर्याउँछ। माटोमा अम्लीयपन वृद्धि : युरियाको अत्यधिक प्रयोगले माटोको पीएच घटाउँछ, जसले माटोलाई अम्लीय बनाउँछ। अम्लीय माटोमा बालीलाई चाहिने पौष्टिक तत्त्व घट्ने र बालीको उत्पादन क्षमतामा ह्रास आउँछ। लाभदायक जीवाणुमा ह्रास : माटोमा उत्पादनको दृष्टिकोणले लाभदायकलगायत हानिकारक दुवै खाले सूक्ष्म जीव हुने गर्छ। तर युरियाले लाभदायक सूक्ष्म जीव घट्ने र हानिकारक सूक्ष्म जीव बढ्ने जोखिम रहन्छ। साथै युरियाले गँड्यौलाजस्ता लाभदायक जीवाणुलाई समेत मार्ने हुनाले माटोको स्वास्थमा प्रतिकूल असर पार्छ। गह्रौं धातुमा वृद्धि : युरियाले माटोमा गर्हो धातु जस्तै क्याडमियम र लेडको शोषण क्षमतामा वृद्धि गर्छ। यस्ता धातुहरू बालीमा सञ्चित भई उत्पादनमा ह्रास ल्याउनुका साथै मानव स्वास्थ्यमा समेत जोखिम बढाउँछ। जैविक पदार्थमा ह्रास : माटो स्वस्थ र उर्बरा हुन जैविक पदार्थको अति नै आवश्यक पर्दछ। तर युरियाको अत्यधिक प्रयोगले माटोको जैविक पदार्थमा कमी आउनुका साथै लाभदायक जीवाणुको संख्या घट्दा जैविक प्रणालीमा समेत असर पार्छ जसले माटो बाझिन जान्छ र उत्पादन घट्छ। २ वातावरण प्रदूषणमा योगदान जलवायु परिवर्तनमा योगदान : युरियाले वातावरणमा अमोनिया र नाइट्रस अक्साइडजस्ता हरितगृह ग्यासको उत्सर्जन गराउँछ। नाइट्रस अक्साइड कार्बन डाइअक्साइड भन्दा तीन सय गुणा बढी प्रभावकारी हरितगृह ग्यास हो। यसले जलवायु परिवर्तन, हिमपातको असन्तुलन र ओजन तहको विनाशमा योगदान पुर्याउँछ। प्रदूषित जलाशय : युरियाबाट बगेको नाइट्रेट पानीमा मिसिएर युट्रोफिकेसन (जलाशयमा अत्यधिक सैवाल वृद्धि) हुन्छ, जसले जलजीवहरूको जीवन संकटमा पार्छ। नाइट्रेटको पानीमा मिसावटले नदी, पोखरी र भूमिगत जल प्रदूषित गराउँछ। ३ मानव स्वास्थ्यमा दीर्घकालीन असर ब्लु बेबी सिन्ड्रोम रोग : खानेपानीमा बढी मात्रामा नाइट्रेट जम्मा हुँदा शिशुमा ब्लु बेबी सिन्ड्रोम हुने खतरा हुन्छ। यो अवस्थामा शरीरमा अक्सिजन आपूर्ति घट्छ र ज्यानसमेत जान सक्छ। पेट र आन्द्राको क्यान्सर : दीर्घकालीन रूपमा नाइट्रेटयुक्त पानी सेवनले पेट र आन्द्राको क्यान्सरको जोखिमसमेत बढाउँछ। मुटु तथा श्वासप्रश्वाससम्बन्धी रोग : अमोनियाको वाष्पले श्वासप्रश्वाससम्बन्धी रोग, जस्तै दम, एलर्जी र रेस्पिरेटरी समस्याहरू निम्त्याउँछ। नाइट्रेटले मुटुसम्बन्धी रोगको जोखिम पनि बढाउने अध्ययनहरूले देखाएका छन्। ४ खाद्य तथा पोषण सुरक्षामा असर खाद्य गुणस्तरमा ह्रास : युरियाको अत्यधिक प्रयोगले तरकारीहरू, विशेषतः पालुंगो, मुला, धनियाँजस्ता बालीमा नाइट्रेटको मात्रा बढाउँछ, जसले खाद्य गुणस्तर घटाउँछ। असन्तुलित पोषण : बाली हरियो र सप्रेको देखिए पनि त्यसमा प्रोटिन, भिटामिन र खनिजको मात्रा कम हुन जान्छ। जसले चाहिने पोषण तत्व पूर्ण रूपमा प्रदान गर्न सक्दैन। बालीमा क्षति : बालीमा अत्यधिक युरिया छर्दा पातहरू जल्ने समस्या हुन्छ, जसले बालीमा प्रत्यक्ष क्षति पुर्याउँछ भने उत्पादनमा समेत ह्रास ल्याउँछ। यसका साथै अत्यधिक युरियाको प्रयोगले बेर्ना मार्नेजस्ता समस्या समेत निम्त्याउँछ। युरिया मलका विकल्पहरू : नेपालको पारम्परिक कृषि उत्पादन प्रांगारिक मलमार्फत नै हुने गथ्र्यो। तर हाल आएर उत्पादन वृद्धि हेतु युरियालगायतका रासायनिक मलको प्रयोगमा वृद्धि आएको छ। युरिया मलका अनेकौं वैकल्पिक उपायहरू छन्। जस्तै जैविक मल : गोबर मल, माछा मल, कुखुरा मल, पिना मल, कम्पोस्ट, अजोल्ला मल, गँड्यौला मल, रगत मलजस्ता स्रोतबाट नाइट्रोजनलगायत माटोमा चाहिने अन्य प्रांगारिक तत्त्वसमेत पाइन्छ, जुन माटोका लागि दीर्घकालीन रूपमा लाभदायक हुन्छ। बायोफर्टिलाइजर : नाइट्रोजन स्थिरीकरण गर्ने सूक्ष्म जीवहरूले माटोमा नाइट्रोजन स्थिरीकरण गरी माटो स्वस्थ बनाउँछ र बाली उत्पादनमा सुधार ल्याउँछ। हरियो मल : दाल, क्लोभर, भटमासजस्ता कोसे बाली खेती गर्नु र माटोमा मिलाउनु एक प्राकृतिक उर्वर प्रणाली हो। युरिया मलका यस्ता अनेकौं व्यावहारिक, सजिलो र सस्तो विकल्पहरू हुँदाहुँदै यस्ता विकल्पहरू व्यवस्थित रूपमा स्थापित हुन सकिरहेका छैन। जुन राज्यको आर्थिक, सामाजिक र पर्यावरणीय, कुनै पनि हिसाबले हितमा छैन। तसर्थ राज्यले अंगीकार गरेका संविधान तथा नीति अनुरूप प्रांगारिक मललाई प्रोत्साहन दिनु अपरिहार्य छ। नीतिगत सिफारिसहरू प्रांगारिक कृषिलाई प्रोत्साहन दिने। स्वदेशी जैविक मल उत्पादन र प्रयोगमा प्रोत्साहन गर्ने। बायोफर्टिलाइजरको प्रवर्द्धनका लागि अनुसन्धान, उत्पादन र प्रयोगमा सहुलियत दिने। युरिया मलको आयात सीमित गर्दै, प्रयोगमा कमी ल्याउने। कृषकलाई युरियाको सन्तुलित प्रयोग र विकल्पको सचेतना र तालिम प्रदान गर्दै उन्नत कृषि प्रणालीमा रूपान्तरण गर्ने। नयाँ संविधानसम्मत सुरक्षित कृषि नीति निर्माण गर्ने। निष्कर्ष : युरियाको भूमिका कृषिमा अत्यन्त महत्त्वपूर्ण भए पनि यसको अन्धाधुन्ध प्रयोगले मानव स्वास्थ्य, वातावरण र माटोमा गहिरो संकट निम्त्याएको छ। नेपालजस्तो आयातनिर्भर राष्ट्रका लागि यो अझ संवेदनशील मुद्दा हो। अब आवश्यकता छ वैकल्पिक समाधान अपनाउने, नीतिगत रूपान्तरण गर्ने र कृषकलाई दीर्घकालीन उर्वरशीलताको मार्गमा लैजाने।"
भुटानविरुद्ध रौनक श्रीवास्तवको शतक,"काठमाडौं : एसीसी यू १६ ईस्ट जोन कपमा रौनक श्रीवास्तवले शतक प्रहार गरेका छन्। भुटान विरुद्धको खेलमा शतक प्रहार गरेका हुन्। नेपालका लागि चौथो क्रममा आएका रौनकले ९५ बलमा १० चौका र १ छक्कासहित शतक पूरा गरेका हुन्। उनले ३६४ ओभरमा शतकीय पारी पूरा गरे। नेपाल ३७ ओभरको खेल सक्दा ४ विकेटको क्षतिमा २३८ रन बनाएर खेलिरहेको छ। यसअघि नेपालका ओपनर ब्याटल प्रसिद्ध जैसीले इन्डोनेसिया विरुद्ध १३२ रनको शतकीय पारी खेलेका थिए। नेपालले यसअघि समूह चरणको तीन खेल जितिसकेको छ। समूह ए को शीर्षस्थानमा रहेको नेपाल अभिजित रहँदै सेमीफाइनल प्रवेश गर्न चाहन्छ। नेपालले पहिलो खेलमा सिङ्गापुरलाई ६ विकेट, दोस्रो खेलमा जापानविरुद्ध ९ विकेट र तेस्रो खेलमा इन्डोनेसियालाई ३७० रनले हराएको थियो।"
भुटानलाई हराएसँगै नेपाल अपराजित रहँदै सेमिफाइनलमा,काठमाडौं : एसीसी यू१६ इस्ट जोन कपमा नेपालले अपराजित रहँदै सेमिफाइनल खेल्ने भएको छ। नेपालले समूह चरणको अन्तिम खेलमा भुटानलाई २९८ रनले हराउँदै समूह चरणमा अपराजित रहेको हो। मलेसियाको क्वालालम्पुरस्थित सेलांगर ट्रफमा टस जितेर ब्याटिङ गरेको नेपालले निर्धारित ५० ओभरमा ५ विकेट गुमाउँदै ३५८ रन बनाएको थियो। नेपालले दिएको ३५९ रनको बलियो विजयी लक्ष्य पछ्याएको भुटान ३२४ ओभरमा ६० रन बनाउँदै अलआउट भयो। भुटानका लागि छिरिङ दावाले सर्वाधिक १४ रन बनाए। उनले ३२ बलमा २ चौका प्रहार गरे। ओपनर उग्यान चोपेलले १० रन बनाउँदा अन्य कुनै पनि ब्याटरले दोहोरो अंकमा रन बनाउन सकेनन्। किन्ले छिरिङ ६ रनमा अविजित रहे। नेपालका लागि बलिङतर्फ कप्तान विपिन प्रसाद शर्माले ४ विकेट लिए। सुयोग भट्टराई र सचिन भट्टले समान २२ विकेट लिए। त्यसअघि ब्याटिङ गरेको नेपालका लागि रौनक श्रीवास्तवले सर्वाधिक १६८ रनको पारी खेले। उनले १३२ बलमा १६ चौका र पाँच छक्का प्रहार गरे। रौनक अन्तिम ओभरको चौथो बलमा क्याच आउट भए। जोए थापा र रौनक श्रीवास्तवले १७० रनको शतकीय साझेदारी गर्दै नेपालको स्कोर ३०० माथि पुर्याउन मद्दत गरेका थिए। जोए थापा ६१ रनमा अविजित रहे। उनले ६८ बलमा ७ चौका प्रहार गरे। सचिन भट्ट ८ रनमा अविजित रहे। नेपालका ओपनरद्वय परिमार्जन यादव र प्रसिद्ध जैसी दोहोरो अंकको रन बनाउन नसक्दै पेभेलियन फर्किँदा तेस्रो क्रमका ब्याटर श्रीवान्स बजगाईंले ५४ रनको अर्धशतकीय पारी खेल्दै रनआउट भए। सुगम बुढाथोकीले ३५ रन बनाउँदै क्याचआउट भए। भुटानका लागि बलिङतर्फ सांगे दोर्जीले सर्वाधिक ३ विकेट लिए तेन्जिङ जम्सोले १ विकेट लिए। नेपालले यसअघि समूह चरणको तीन खेल जितिसकेको छ। नेपालले पहिलो खेलमा सिंगापुरलाई ६ विकेट दोस्रो खेलमा जापानविरुद्ध ९ विकेट र तेस्रो खेलमा इन्डोनेसियालाई ३७० रनले हराएको थियो। मलेसिया भने समूह बी को उपविजेता हो। मलेसिया हङकङसँग मात्र पराजित भएको थियो। हङकङ भने समूह बी को विजेता बनेर समूह ए को उपविजेता सिंगापुरसँग खेल्ने छ। सेमिफाइनलका खेलहरू बिहीबार हुनेछन् भने फाइनल शनिबार हुनेछ। नेपाल यस प्रतियोगिताको साविक विजेता पनि हो। प्रतियोगिताको फाइनल खेल जुलाई ५ मा हुनेछ।
रौनकको शतकसँगै नेपालले भुटानलाई दियो ३५९ रनको लक्ष्य,काठमाडौं : एसीसी यू १६ इस्ट जोन कपमा नेपालले भुटानलाई ३५९ रनको विशाल लक्ष्य प्रस्तुत गरेको छ। नेपालका लागि चौथो क्रममा आएका ब्याटर रौनक श्रीवास्तवको १६८ रनको शतकीय पारीसँगै नेपालले भुटानविरुद्ध ३५८ रन बनाएको हो। मलेसियाको क्वालालम्पुरस्थित सेलांगर ट्रफमा टस जितेर ब्याटिङ गरेको नेपालले निर्धारित ५० ओभरमा ५ विकेट गुमाउँदै ३५८ रन बनायो। नेपालका लागि जोए थापा र रौनक श्रीवास्तवले १७० रनको शतकीय साझेदारी गरे। नेपालका लागि रौनक श्रीवास्तवले सर्वाधिक १६८ रनको पारी खेले। उनले १३२ बलमा १६ चौका र पाँच छक्का प्रहार गरे। रौनक अन्तिम ओभरको चौथो बलमा क्याच आउट भए। जोए थापा ६१ रनमा अविजित रहे। उनले ६८ बलमा ७ चौका प्रहार गरे। सचिन भट्ट ८ रनमा अविजित रहे। नेपालका ओपनरद्वय परिमार्जन यादव र प्रसिद्ध जैसी दोहोरो अंकको रन बनाउन नसक्दै पेवेलियन फर्किदा तेस्रो क्रमका ब्याटर श्रीवान्स बजगाईले ५४ रनको अर्धशतकीय पारी खेल्दै रनआउट भए। सुगम बुढाथोकीले ३५ रन बनाउँदै क्याचआउट भए। भुटानका लागि बलिङतर्फ साङ्गे दोर्जीले सर्वाधिक ३ विकेट लिए तेन्जिङ जम्सोले १ विकेट लिए। नेपालले यसअघि समूह चरणको तीन खेल जितिसकेको छ। समूह ए को शीर्षस्थानमा रहेको नेपाल अविजित रहँदै सेमीफाइनल प्रवेश गर्न चाहन्छ। नेपालले पहिलो खेलमा सिङ्गापुरलाई ६ विकेट दोस्रो खेलमा जापानविरुद्ध ९ विकेट र तेस्रो खेलमा इन्डोनेसियालाई ३७० रनले हराएको थियो।प्रतियोगिताको फाइनल खेल जुलाइ ५ मा हुनेछ।
२०औँ एसियाली खेलकुदका लागि ३० खेल दर्ता,काठमाडौं : आगामी सेप्टेम्बरमा जापानमा आयोजना हुने २० औँ एसियाली खेलकुदका लागि ३० खेल दर्ता भएको नेपाल ओलम्पिक कमिटीले जनाएको छ। मंगलबार पत्रकार सम्मेलनको आयोजना गर्दै कमिटीले असार १६ गतेसम्म एसियाली खेलकुदका लागि खेलहरू दर्ता गर्न दिइएको समयसिमा भित्र ३० वटा खेल दर्ता भएको जानकारी दिएको हो। युवा तथा खेलकुद मन्त्रालय र खेलकुद परिषदलाई खेलहरू दर्ता गर्नका लागि पत्राचार गरे पनि कुनै प्रतिक्रिया नआएको कमिटीका महासचिव राजीव श्रेष्ठले बताए। दर्ताका लागि सिफारिस नभएको खेलहरूलाई समावेश नहुने भन्दै यस विषयमा सरकारसँग थप छलफल गर्ने उनले बताए। यसैगरी अक्टोबर २२ देखि ३१ सम्म बहराइनमा हुने थर्ड युथ एसियन गेम्सको सन्दर्भमा पनि खेलकुद मन्त्रालयमा पत्राचार गरेको र यसमा पनि कुनै जवाफ नआएको उनले बताए। कुन कुन खेललाई समेट्ने भन्ने बारेमा मन्त्रालयले कुनै समन्वय नगरेको कमिटीले आरोप लगाएको छ। एसियन गेम्सका लागि जुलाई २१ सम्म नेपाली टिमले दर्ता गरिसक्नुपर्ने पनि कमिटीले जनाएको छ। जीवनराम श्रेष्ठले अवैधानिक हिसाबले तेस्रो कार्यकालका लागि ओलम्पिक कमिटीको अध्यक्ष बनेको भन्दै कुनै सहकार्य नगर्ने मन्त्रालयले बताउँदै आएको छ।
भुटानविरुद्ध टस जितेर नेपालले ब्याटिङ गर्दै,"काठमाडौं : एसीसी यू १६ ईस्ट जोन कपअन्तर्गत समूह चरणको अन्तिम खेलमा नेपालले भुटानविरुद्ध टस जितेर ब्याटिङ गर्ने भएको छ। मलेसियाको क्वालालम्पुरस्थित सेलांगर ट्रफमा जारी समूह ए को अन्तिम खेलमा नेपालले टस जितेको हो। हालसम्म समूह चरणको तीनवटै खेलमा जित निकालेको नेपाल समूह विजेताको रुपमा सेमीफाइनल खेल्न चाहन्छ। यद्यपी समूह ए को भुटानको खेल अगावै नेपाल सेमिफाइनल प्रवेश गरिसकेको छ। नेपालले पहिलो खेलमा सिङ्गापुरलाई ६ विकेट, दोस्रो खेलमा जापानलाई ९ विकेट र तेस्रो खेलमा इन्डोनेसिया विरुद्ध ३७० रनको विशाल जित हासिल गरेको थियो। समूह ए बाट नेपाल र सिङ्गापुरले सेमिफाइनल खेल्नेछन्। नेपाल तीन खेलमा ६ अङ्क जोडेको छ भने सिंगापुरले चार खेलबाट ३ अंक जोडेको छ। आजको खेल जितेमा नेपाल समूह विजेता हुनेछ। जारी प्रतियोगितामा १० टोलीले सहभागिता जनाएका छन्। १० टोलीलाई दुई समूहमा विभाजन गरी प्रतियोगिता सञ्चालन भइरहेको छ। प्रतियोगिताको फाइनल जुलाई ५ मा हुनेछ।"
"सन्धिखर्कको प्राथमिकतामा कृषि, पशुपालन र पर्यटन","अर्घाखाँची : अर्घाखाँचीको सन्धिखर्क नगरपालिकाले कृषि, पशुपालन र पर्यटनलाई प्राथमिकतामा राखेर बजेट विनियोजन गरेको छ। नगरपालिकाले आगामी वर्षका लागि १ अर्ब ११ करोड १४ लाख रुपैयाँको बजेटसहित नीति तथा कार्यक्रम सार्वजनिक गरेको हो। १८ औं नगरसभा तथा अधिवेशनको उद्घाटन नगरप्रमुख एवं सभाध्यक्ष कृष्णप्रसाद श्रेष्ठले गरेका थिए। नगरसभामा उपाध्यक्ष मिश्रा आचार्य, प्रमुख प्रशासकीय अधिकृत तथा सचिव खिमानन्द भुसाल, वडाध्यक्षहरू, कार्यपालिका सदस्य र नगरसभा सदस्यहरू तथा विभिन्न शाखाका कर्मचारीहरूको उपस्थिति रहेको थियो। सभामा नगर प्रमुख श्रेष्ठले आगामी आर्थिक वर्ष २०८२८३ का लागि नीति तथा कार्यक्रम प्रस्तुत गरेका थिए। नगर प्रमुख श्रेष्ठले प्रस्तुत गरेको नीति तथा कार्यक्रम सर्वसहमतिले पास गरिएको छ। जसमा कृषि, पशुपालन र पर्यटन प्राथमिकतामा छ। नगर उपप्रमुख मि श्रा आचार्यले १ अर्ब ११ करोड १४ लाख रुपैयाँको बजेट पेस गरेकी थिइन्। प्रस्तावित बजेटमा पुँजीगततर्फ ३२ करोड ३८ लाख ६७ हजार र चालुतर्फ ५६ करोड ७५ लाख ३२ हजार रुपैयाँ विनियोजन गरिएको छ। अन्य रकम सामाजिक सुरक्षामा गरेर १ अर्ब ११ करोड १४ लाख रुपैयाँको बजेट रहेको छ। नगर प्रमुख श्रेष्ठले सेवाको वरिपरि जनता होइन, जनताको वरिपरि सेवा भन्ने अवधारणा कार्यान्वयनमा ल्याइने प्रतिबद्धता जनाएका छन्। नगरवासीको जीवनस्तर सुधार र सहज सेवाप्रवाह सुनिश्चित गर्न नागरिक आवश्यकतालाई केन्द्रमा राखेर योजना निर्माण गरिने उनको भनाइ छ। सभामा प्रस्तुत नीति तथा कार्यक्रममा सामाजिक न्याय, पूर्वाधार विकास, शिक्षा, स्वास्थ्य, कृषि, पर्यटन र रोजगारी सिर्जनालाई प्राथमिकता दिइएको छ। विशेषगरी नगरका तीन प्रमुख धार्मिक तथा पर्यटकीय स्थलसुपा देउराली, नरपानी र अर्घाको पर्यटन प्रवर्धनका लागि विशेष पहल गरिने नीति तथा कार्यक्रममा समावेश गरिएको नगर प्रमुख कृष्णप्रसाद श्रेष्ठले बताए। कृषि क्षेत्रको सशक्तिकरणलाई नीति कार्यक्रममा केन्द्रमा राखिएको छ। नगरभित्र व्यावसायिक खेती विकास र रैथाने बालीको संरक्षणलाई प्राथमिकता दिइने बताइएको छ। त्यसैगरी, हल गोरु पाल्ने किसानहरूलाई प्रोत्साहनस्वरूप विशेष कार्यक्रम सञ्चालन गरिने योजना पनि नीति कार्यक्रममा उल्लेख छ। उद्योग, व्यापार तथा स्वरोजगार सिर्जनामा टेवा पुर्याउने उद्देश्यले सुलभ कर्जा कार्यक्रमअन्तर्गत प्रस्ताव मूल्यांकनको आधारमा ५ लाख रुपैयाँसम्मको बिनाधितो ऋण उपलब्ध गराइने व्यवस्था गरिएको छ प्रमुख प्रशासकीय अधिकृत खिमानन्द भुसालले बताए। यसले स्वरोजगारको अवसर सिर्जना गर्नुका साथै साना उद्यमीहरूलाई आर्थिक उकासो दिन सहयोग पुर्याउने विश्वास लिइएको छ। शिक्षा क्षेत्र सुधारका लागि सामुदायिक विद्यालयहरूमा संस्थागत सुधार अभियान सञ्चालन गरिने बताइएको छ। नगरभित्रको पाणिनी बहुमुखी क्याम्पसमा अध्ययनरत गरिब तथा जेहेन्दार विद्यार्थीका लागि १३ लाख रुपैयाँको विशेष विनियोजन गरिएको छ। यसले उच्च शिक्षामा पहुँच विस्तार र गुणस्तरीय शिक्षा प्रवर्धनमा टेवा पुर्याउने अपेक्षा गरिएको नगरपालिकाका सूचना अधिकारी मञ्जु खनालले जानकारी दिइन्। स्वास्थ्य क्षेत्रलाई जनमुखी बनाउने गरी विभिन्न कार्यक्रमहरू अघि सारिएका छन्। स्वास्थ्य शिविर सञ्चालन, विशेषज्ञ चिकित्सकको सेवा विस्तार, अस्पतालमा आवश्यक उपकरण तथा जनशक्ति व्यवस्थापनजस्ता कार्यक्रममार्फत नगरवासीको स्वास्थ्य सेवा पहुँच विस्तार गरिने योजना नीति कार्यक्रममा समावेश गरिएका छन्। स्थानीय पर्यटन स्रोतको पहिचान, प्रवर्धन र पूर्वाधार विकासका लागि विशेष प्राथमिकता दिइएको छ। सुपा देउराली, नरपानी र अर्घाका धार्मिक, सांस्कृतिक र ऐतिहासिक सम्पदाहरूको संरक्षण र प्रवर्धनमार्फत नगरलाई पर्यटन गन्तव्यका रूपमा स्थापित गर्ने लक्ष्य लिइएको नगरपालिकाका योजना अधिकृत दिलीपकुमार केसीले जानकारी दिए। उद्योगको सन्दर्भमा लघु तथा घरेलु उद्योगको प्रोत्साहन, सीपमूलक तालिम, उत्पादकत्व वृद्धिका लागि प्रविधिको प्रयोग र बजार व्यवस्थापन जस्ता विषयवस्तुमा नीति कार्यक्रम केन्द्रित छ। यसमार्फत स्थानीय स्तरमै रोजगारी सृजना र आर्थिक समृद्धिको लक्ष्य राखिएको नगरपालिकाका राजस्व शाखा प्रमुख मुक्ति खनालले बताए।"
"घाटा बजेट ल्याउँदाको परिणाम : लुम्बिनीको सञ्चित कोष रित्तियो, एक्कासि भुक्तानी ठप्प","बुटवल : सञ्चित कोषको रकम रित्तिएपछि लुम्बिनी प्रदेश सरकारले चालु आर्थिक वर्ष सकिन १५ दिन अगावै भुक्तानी रोक्का गरेको छ । प्रदेशको आर्थिक मामिला तथा योजना मन्त्रालयले प्रदेश लेखा नियन्त्रक कार्यालयलाई पत्र लेख्दै सञ्चित कोषको रकम रित्तिएको हुँदा भुक्तानी रोक्का भनेको छ । अघिल्लो आर्थिक वर्ष पनि प्रदेशले १० दिनअघि खाता रोक्का गरेको थियो । तर, यसवर्ष १५ दिनअघि रोक्का गरेपछि काम गरेर पनि निर्माण व्यवसायीहरूले भुक्तानी नपाउने भएका छन् । प्रदेश मातहतका धेरैजसो कार्यालयले असार २५ गतेभित्र भुक्तानी गर्न सकिने निर्माण व्यवसायीलाई जानकारी दिएका थिए । एक्कासि सरकारले सूचना जारी गरेर भुक्तानी गर्न नसकिने बताएपछि निर्माण व्यवसायीहरू मर्कामा परेका छन् । हरेक वर्ष सरकारले घाटा बजेट ल्याएपछि दायित्व आगामी आर्थिक वर्ष सर्दै आउने गरेको छ । अघिल्लो आर्थिक वर्ष २ अर्ब बढी प्रदेशले काम गरेर पनि भुक्तानी दिन सकेको थिएन । प्रदेश सरकारले बनाएका आफ्नै योजनाको भुक्तानी रोकेको हो । ती सबै योजनाहरू प्रदेश सरकारको रातो किताबमा प्रकाशित छन् । प्रदेशले आगामी आर्थिक वर्ष २०८२०८३ का लागि करिब ७ अर्ब घाटा बजेट ल्याएको छ । नेपाल सरकारका सशर्त, विशेष र समपूरक अनुदान स्रोतबाट खर्च हुने योजनाहरूको भुक्तानी भने रोकिएको छैन । केन्द्र सरकारसँगको समपूरक अनुदानमा सञ्चालित आयोजनामा प्रदेश सरकार स्रोतवित्तीय समानीकरण अनुदान स्रोतबाट बहन गर्नुपर्ने म्याचिङ फन्ड बापतको रकम, नेपाल सरकार ससर्त अनुदानअन्तर्गत वैदेशिक स्रोतबाट सञ्चालित आयोजनामा प्रदेश सरकार स्रोतवित्तीय समानीकरण अनुदान स्रोतबाट बहन गर्नुपर्ने बापतको रकम, स्थानीय सरकारलाई गरिने वित्त हस्तान्तरण, प्रदेश सञ्चित कोषमाथि व्ययभार हुने रकम, पदाधिकारी तथा स्थायी, करार वा ज्यालादारीमा कार्यरत कर्मचारीको पारिश्रमिक, महँगी भत्ता, स्थानीय भत्ता र खाद्यान्न बापतको रकमको भने भुक्तानी रोकिएको छैन । माथिका शिर्षकमा बाहेकका अन्य योजनाहरूको असार १५ गतेबाट भुक्तानी रोक्का भएको प्रदेशले जनाएको छ । तर, उल्लेखित शीर्षकभन्दा अन्य शीर्षकमा खर्च गर्न अति जरुरी परेमा कारण खुलाई आर्थिक मामिला तथा योजना मन्त्रालयको सहमति लिएर मात्र खर्च तथा निकासा गर्न मन्त्रालयले परिपत्र गरेको छ । एक्कासि खाता रोक्का भएपछि विकास निर्माणमा महत्वपूर्ण बजेटको हिस्सा ओगटेको भौतिक पूर्वाधार विकास मन्त्रालयका योजनाहरू प्रभावित भएका छन् । ९ अर्ब ९० करोड बजेट उक्त मन्त्रालयले आगामी आर्थिक वर्षका लागि विनियोजन गरेको छ । मन्त्रालय मातहत १२ वटै जिल्लामा सडक पूर्वाधार विकास कार्यालय छन् । ती कार्यालयबाट सञ्चालित विकासका योजनाहरूको भुक्तानी रोकिएको छ । एक्कासि भुक्तानी रोक्का गरेपछि सडक पूर्वाधार विकास कार्यालय रुपन्देहीले २५ वटा योजनाहरूको साढे तीन करोड रुपैयाँ भुक्तान दिन नसक्ने भएको छ । अघिल्लो आर्थिक वर्षको पनि दायित्व सरेर आएको थियो, कार्यालय प्रमुख एवं सिनियर डिभिजनल इन्जिनियर लालु गिरीले भने, यस वर्ष पनि दायित्व सर्ने देखियो । फिल्डमा निर्माण व्यवसायीहरूले काम गरिरहेका छन् । लिखित सम्झौता छ । तर, काम गरेको भुक्तानी दिन सकिने अवस्था छैन । उनले असार २५ गतेसम्म भुक्तानी गर्न सकिन्छ भनेर व्यवसायीहरूलाई काममा लगाएको जानकारी गराए । आइतबार साँझ ५ बजेटबाट खाता रोक्का भएको उनले सुनाए । त्यस्तै, सडक पूर्वाधार विकास कार्यालय बाँकेका कार्यालय प्रमुख वरिष्ठ इन्जिनियर दीपक खड्काले २ करोड रुपैयाँबराबर काम गरेर पनि भुक्तानी दिन सकिने अवस्था नरहेको जानकारी गराए । निर्माण व्यवसायीले सोध्छन्, भुक्तानी माग्छन् के जवाफ दिने ?, खड्काले भने, जिल्ला तहमा काम गर्ने कार्यालयहरूलाई धेरै समस्या पर्ने गरेको छ । सडक पूर्वाधार विकास कार्यालय प्यूठानले पनि ८ वटा योजनाको डेढ करोड रकम भुक्तानी गर्न नसक्ने भएको छ । असार २४ गतेसम्म भुक्तानी गर्न सकिन्छ भनेर निर्माण व्यवसायीलाई भनेका थियौं, निमित्त कार्यालय प्रमुख एवं वरिष्ठ इन्जिनियर चन्द्र शाहले भने, तर, अप्रत्यासित खाता रोक्का हुँदा समस्या भयो । कार्यालयले व्यवसायीहरूलाई समेत असार २४ गतेसम्मको लक्ष्य दिएर काममा लगाउने गरेको उनले सुनाए । कार्यालयले ८५ प्रतिशत भौतिक र ७६ प्रतिशत वित्तीय प्रगति हासिल गरेको छ । असार मसान्त सकिन लाग्दाको एक साता अगाडि प्रदेश सरकारको खाता बन्द हुने प्रदेश सरकारले बनाएको आर्थिक कार्यविधि तथा वित्तीय उत्तरदायित्व ऐनमा उल्लेख छ । आफैंले बनाएको ऐनलाई समेत प्रदेश सरकारले बेवास्ता गरेको छ । स्रोतका अनुसार काम गरेर पनि प्रदेश सरकारले करिब डेढ अर्ब भुक्तानी दिन नसक्ने भएको छ । आगामी आर्थिक वर्षका लागि प्रदेशले ३९ अर्बको बजेट ल्याएको छ । प्रदेशको आम्दानी २८ अर्ब मात्र हो ।"
"नेप्से परिसूचक उकालोतिर, ७ अर्बमाथिको सेयर कारोबार","काठमाडौं : साताको पहिलो दिन आइतबारदेखि उकालो लागेको सेयर बजार आज पनि जारी रह्यो। यसदिन २८९१ अंकले बढेर २६६०३९ विन्दुमा अडिएको छ। आइतबार नेप्से परिसूचक २६५३ अंकले बढेकोमा सोमबार ९१९ अंकले बढेर बन्द भएको थियो। नेप्से दोहोरो अंकले बढ्दा कारोबार रकम पनि सोमबारको तुलनामा बढेको छ। यसदिन ३०९ स्क्रिप्सको १ करोड ५७ लाख ६४ हजार १ कित्ता सेयर ७ अर्ब ३ करोड ३० लाख ५० हजार २८६ रुपैयाँमा खरिदबिक्री भए। सोमबार ६ अर्ब ३८ करोडको सेयर कारोबार भएकोमा आइतबार ७ अर्ब १२ करोडको कारोबार भएको थियो। नेप्से परिसूचक दोहोरो अंकले बढेपनि कुनै पनि कम्पनीको सेयर सकारात्मक सर्किट लेभलमा कारोबार हुन सकेन। सामुदायिक लघुवित्त वित्तीय संस्था,नगदी हाइड्रोपावरको सेयर ९८७ प्रतिशतले बढ्यो। बरुण हाइड्रोपावर,राप्ति हाइड्रोपावर र सपोर्ट माइक्रोफाइनान्स वित्तिय संस्थाको सेयर ८ प्रतिशत बढीले वृद्धि भएको छ। ४६ करोड बढीको कारोबार गरी एनआरएन इन्फ्रास्टक्चर एण्ड डेभलपमेन्ट शीर्षस्थानमा रह्यो। राधी विद्युतको ४५ करोडको सेयर कारोबार हुँदा बुटवल पावर,सप्तकोशी डेभलपमेन्ट बैंक र युनियन हाइड्रोपावरले २५ करोड बराबरको सेयर कारोबार गरे। कारोबारमा आएकामध्ये २१७ स्टक्सको मूल्य बढदा ३१ वटाको घट्यो। दुई समूहको बाहेक अन्य समूहको उपसूचकमा हरियाली छाएको छ। इन्भेस्टमेन्ट र माइक्रो फाइनान्स समूहको उपसूचक २ प्रतिशत बढीले बढ्यो।"
सन् २०२५ को सोलो एड्भेन्चर ट्राभल सूचीको सातौं नम्बरमा नेपाल,"काठमाडौं : नेपाल सन् २०२५ को एकल साहसिक यात्रा (सोलो एड्भन्चेर ट्राभल) गन्तव्यको सातौं स्थानमा परेको छ। बेलायतस्थित साहसिक पर्यटन कम्पनी मच बेटर एड्भेन्चर्सले सार्वजनिक गरेको सूचीमा नेपाल सातौं स्थानमा परेको हो। नेपाल पर्यटन बोर्डले हालै देशको साहसिक, प्राकृतिक र सांस्कृतिक विविधता विश्व समुदायसामु प्रभावकारी ढंगले प्रस्तुत गर्दै आएको छ। बोर्डले प्रवर्द्धन गर्दै आएको उत्तरदायी पर्यटन, सहज पहुँच, स्थानीय गाइड प्रयोग, र समुदायआधारित पर्यटन प्रवर्द्धनको नीतिले नेपाललाई एकल यात्रुहरूका लागि थप सुरक्षित, भरपर्दो र रमणीय गन्तव्य बनाएको छ। मच बेटर एड्भेन्चरको सूचीका लागि नेपाललाई अद्वितीय भूदृश्य, समृद्ध संस्कृति, बजेटमैत्री सेवा, र विविध साहसिक गतिविधिका लागि उच्च मूल्यांकन गरिएको छ। जसमा एभरेष्ट बेसक्याम्प ट्रेक, अन्नपूर्ण सर्किट, र चितवन राष्ट्रिय निकुञ्जमा जंगल सफारीजस्ता गतिविधिले नेपाललाई आत्मिक शान्ति खोज्ने र साहसिकतामा रमाउने एकल पर्यटकहरूको प्रमुख रोजाइमा रहेको उल्लेख छ। बोर्डले एकल यात्रुहरूको अनुभवलाई अझै समृद्ध बनाउने उद्देश्यले गन्तव्यहरूमा आवश्यक सूचना, स्थानीय गाइडमार्फत सुरक्षित यात्रा र संस्कृति, प्रकृति तथा साहसिक क्रियाकलापको सन्तुलित संयोजनमा जोड दिएको छ। बोर्डले प्रवर्द्धन गर्दै आएको उत्तरदायी पर्यटन नीति अन्तर्गत हिमाली क्षेत्र, निकुञ्ज र ऐतिहासिक सम्पदास्थलहरूमा स्थानीय समुदायको सहभागिता र संरक्षणलाई प्राथमिकतामा राखेको छ। नेपालको यात्रा लागत औसतमा सस्तो पर्ने भएकाले नेपाललाई बजेटमैत्रीगन्तव्यका रूपमा पनि मूल्यांकन गरिएको छ। जसमा भनिएको छ, नेपालमा सस्तो आवास, सहुलियतपूर्ण प्याकेज र प्रचुर सांस्कृतिक तथा प्राकृतिक अनुभव पाउन सकिन्छ। मच बेटर एड्भेन्चर्सका सहसंस्थापक स्याम ब्रुसका अनुसार, यो सूची विशेषज्ञहरूको सुझाव र ग्राहकको यात्रा अनुभवका आधारमा तयार गरिएको हो। जसमा सुरक्षा, दिगोपन, पहुँचयोग्य, र लोकप्रियता जस्ता पक्षहरू समेटिएका छन्। उनी भन्छन्, नेपालले एकल यात्रुहरूलाई अद्भुत प्रकृति, गहिरो आध्यात्मिकता र हार्दिकतापूर्ण सत्कार प्रदान गर्छचाहे त्यो काठमाडौंका व्यस्त गल्लीहरू हुन् वा हिमाली क्षेत्रका शान्त र रमणीय स्थलहरु नै किन नहुन्। मच बेटर एड्भेन्चर्सको प्रमुख १० गन्तव्यमा इटाली पहिलो नम्बरमा छन् भने क्रमशः जापान, नर्वे, स्पेन, अल्बानिया पोर्चुगल, नेपाल, मोन्टेनेग्रो, जोर्डन र ग्रीस छन्। नेपाल पर्यटन बोर्डका प्रमुख कार्यकारी अधिकृत दीपक राज जोशीले यस्ता अन्तर्राष्ट्रिय सूचीकृत सफलतालाई बोर्डले अवसरका रूपमा प्रयोग गर्दै थप रणनीतिक प्रवर्द्धन र गन्तव्य सुधारका पहलहरू अघि बढाउने प्रतिबद्धता जनाएका छन्।"
