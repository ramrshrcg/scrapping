शीर्षक,विवरण
सीमा सुरक्षा : अलमल र चुनौती,"बदलिँदो भूराजनीतिक परिवेशसँगै प्रवाहित सामरिक स्वार्थ तथा सीमा सुरक्षाका चुनौतीको विश्लेषण गर्दै सीमा नियमनसम्बन्धी अलग्गै कानुन बनाउन आवश्यक छ। हाम्रो सीमा सुरक्षा कहिल्यै पनि प्राथमिकताको विषय बनेन। राज्यले पनि खासै चिन्ता लिएन, नागरिकलाई पनि त्यति चासो भएन। एउटा नितान्त प्राविधिक अनि टेबल एजेन्डाका रुपमा यसलाई सधै फाइलभित्रै सिमित राखियो। सीमा सुरक्षा मामिलामा दलहरु पनि कहिल्यै गम्भीर भएनन्। सीमा विवाद बेलाबखत राजनीतिक मुद्दाको रुपमाा चर्किने र सेलाउने गरे पनि यसको सुरक्षा संवेदनशिलता बुझ्ने कोसिस राजनीतिक तहबाट भएन। खालि सीमा मिचिएको विषयलाई राजनीतिक मुद्दाका रुपमा उठाउने र चुनावी फन्डाको रुपमा उपयोग गर्ने गरेको मात्र देखियो। सीमा विवादको वैज्ञानिक र दिगो समाधानका लागि राजनीतिक तहबाट वा कुटनीतिक स्तरबाट प्रभावकारी पहल हुन सकेन। हाम्रो सीमाको सुरक्षा संवेदनशीलतालाई झस्काइदिने पछिल्ला दुई घटनालाई हेरौं। नेपाली भूमि मिचेर हुम्लाको नाम्खामा चिनिया पक्षले नौ वटा भवन बनाएको खुलासा भएपछि यही असोज ५ गते अनुगमनमा गएको प्रमुख जिल्ला अधिकारीसहितको टोलीलाई चिनिया पक्षले माइकबाटै हाम्रै भूमिमा बनाएको भन्दै फर्काइदिएको छ। फिल्डबाट 'रिपोर्ट' नआउँदै सरकारले हतारमा प्रतिक्रिया दिएर चिनियाँ दाबीलाई सदर गर्न खोजेको देखिन्छ। तर वास्तविकता त्यस्तो नहुनसक्छ। अर्कोतिर वर्षौंदेखि नेपाली भूमि कालापानीमा सुरक्षा पोस्ट राखेको भारतले त्यही क्षेत्रमा एकातर्फी रुपमा सडकको निर्माण सकाएर लकडाउन को मौका छोप्दै वैशाखको अन्तिम हप्ता उद्घाटन समेत गर्यो। नेपाली भूमि लिपुलेक हुँदै चीनको मानसरोबार जाने त्यो सडक अहिले चालु छ। यी दुई प्रतिकात्मक प्रकरण मात्र हुन्। उत्तर र दक्षिण दुवैतिरको सीमामा यस्ता कैयन् घटना छन् तर सबै बाहिर आएका छैनन्। अलमल र औपचारिकता सीमा सुरक्षा राष्ट्रिय सुरक्षाको एउटा महत्वपूर्ण अंग हो। तर यो विषय सधै ओझेलमा पर्यो वा पारियो। राष्ट्रिय सुरक्षा नीति २०७३ ले पनि सीमा सुरक्षा र सीमा अतिक्रमणलाई राष्ट्रिय सुरक्षाको बाह्य चुनौती र खतराको रुपमा औंल्याएको छ। सीमाको प्रभावकारी नियमन, व्यवस्थापन र नियन्त्रणमा जोड दिएको छ। सीमा सुरक्षाको अवधारणामै अलमल देखिन्छ। सीमामा हुने अपराध तथा अवाञ्छित गतिविधि नियन्त्रण र फौजको भौतिक उपस्थितिसँग मात्रै यसलाई जोडेर हेरिन्छ। त्यो गलत हो। बदलिएको सुरक्षा परिभाषा र परिवेशअनुसार यसलाई स्पष्ट गर्नु आवश्यक छ। किनभने राष्ट्रिय सुरक्षा सुनिश्चित गर्ने एउटा प्रभावकारी उपाय सुदृढ सीमा सुरक्षा र व्यवस्थित नियमन हो। सशस्त्र प्रहरी बलले सीमा सुरक्षाको जिम्मा लिनुअघि सीमामा खासै व्यवस्थित नियमन थिएन। सीमा प्रहरी चौकी भनेर राखिए पनि निजामती प्रशासनको भूमिका हावी हुन्थ्यो। सीमा सुरक्षाको निर्णयाक भूमिकमा सुरक्षा निकाय थिएन, भन्सार र अध्यागमनको सहयोगी भूमिका मात्रै थियो। २०५८ मा सशस्त्र प्रहरी बल ऐन जारी भएपछि सशस्त्रले सीमा सुरक्षाको औपचारिक जिम्मेवारी पाएको हो। तर सशस्त्र द्वन्द्वको अन्त्यसँगै २०६३ पछि मात्रै सशस्त्रले सीमा सुरक्षाको काम अलि व्यवस्थित रुपमा गर्न थालेको हो। जिम्मेवारी तोकिए पनि सीमा सुरक्षाको निर्णायक भूमिका निजामती नेतृत्व हावी भयो। सीमा सुरक्षाको योजना तथा रणनीति निजामति आदेश र औपचारिकतामै बढी अल्झियो। नयाँ नक्सा र पेचिलो भूपरिवेश नेपालको भारततर्फ दक्षिण, पूर्व र पश्चिममा फैलिएको १,७५१ किलोमिटर लामो खुल्लामा २१ मुख्य र ४४ सहायक गरी डेढसय भन्दा बढी नाका अस्तित्वमा छन्। त्यसैगरी उत्तरतर्फ चीनसँगको १,४१४ किलोमिटर लामो सीमामा सातावटा मुख्य नाका प्रचलनमा छन्। उत्तरतिर कठिन भूगोल र कम पहुँच भएकोले खासै सीमा समस्या बाहिर आएको छैन। तर उत्तरढोका पनि समस्यामुक्त छैन भन्ने संकेत पछिल्लो नाम्खा प्रकरणले दिएको छ। दक्षिणतिर वर्षौदेखि सीमा विवाद बल्झिँदै आएको छ। कालापानी सुस्तासहित बीसभन्दा बढी जिल्लाका सत्तरीभन्दा बढी स्थानमा सीमा विवाद छ। नयाँ नक्सा जारी भएपछि सीमा विवादले अलि जटिल मोड लिएको हो। भारतले सीमामा सुरक्षा सरोकार र सतर्कता ह्वात्तै बढाएको छ। नयाँ नक्सा जारी भएपछिको भारतसँगको असहज सम्बन्ध, भारत र चीनबीचको तनावसँगै उत्पन्न भूराजनीतिक तरंगले सीमा सुरक्षाको चुनौतीलाई थप पेचिलो बनाएको छ। कोरोना महामारी नियन्त्रणको रणनीति, आतंककारी गिरोहको अन्तराष्ट्रिय संजाल, धार्मिक तथा सांस्कृतिक उपनिवेशको दबाब र द्वन्द्वका कारण पनि सीमा सुरक्षा संवेदनशील बन्दै गएको छ। चारैतिर फैलिएको खुला सीमालाई पुरै सिल वा तारबार गर्न संभव छैन। अहिलेको डिजिटल युगमा त्यो परम्परागत सोच र रणनीति व्यवहारिक पनि हुँदैन। तर खुला सीमाको व्यवस्थित नियमन र सुरक्षा निगरानी आवश्यक छ। यसले सीमामा हुने घुसपैठ तथा अपराधिक गतिविधि मात्रै नियन्त्रण हुने होइन, राष्ट्रिय सुरक्षालाई थप सुदृढ तुल्याउन पनि मद्दत पुग्छ। संयन्त्र थुप्रै, समन्वयमा सकस कानुनमा सीमा सुरक्षाको जिम्मेवारी सशस्त्रलाई तोकिए पनि योसँग जोडिएका संयन्त्र थुप्रै भएकोले समन्वयमा सकस देखिन्छ। गृह तथा परराष्ट्र मन्त्रालयअन्तर्गत सीमा हेर्ने संयन्त्र छन् तर तीनको भूमिका औपचारिकतामै बढी अल्झिएको छ। नीतिगत र संरचनागत स्पष्टता नहुँदा पनि सीमा सुरक्षा प्रभावकारी हुन सकेको छैन। नेपाली सेनाले मुलुकको अन्तर्राष्ट्रिय सीमा सुरक्षा समन्वय र सूचना सङ्कलन गर्न हालै एउटा निर्देशनालय स्थापना गरेको छ। सीमासम्बन्धी अध्ययन, अनुगमन र नियमन तथा सीमा सुरक्षासम्बन्धी निर्णय तथा नीतिगत तहमा सेनाको सहभागिता देखाउने उद्देश्यले यो संयन्त्र बनाइएको हो। सीमा सुरक्षा मामिलाको अनुसन्धान तथा सूचना संकलनका लागि सेनाले थालेको यो प्रयास नराम्रो अभ्यास होइन। तर एउटा निकायलाई राज्यले जिम्मेवारी तोकेर काम भइरहेको अवस्थामा अर्को निकायले पनि त्यही प्रकृतिको भूमिका देखाउन खोज्दा अनावश्यक अलमल र जटिलता आउनसक्छ। यसतर्फ राज्य नेतृत्वको ध्यान जानुपर्छ। कसिँदै सुरक्षा र बदलिएको सीमा परिवेश सीमा सुरक्षाको जिम्मेवारी पाएको सशस्त्रले पछिल्लो समय सीमामा आफ्नो उपस्थिति विस्तार गर्दै लगेको छ। अहिलेसम्म सशस्त्रले १५८ वटा बोर्डर आउट पोस्ट (बीओपी) स्थापना गरिसकेको छ। यसलाई पाँचसय पुर्याउने लक्ष्यसहित काम भइरहेको छ। पाँच सय बिओपी पुर्याउन अहिलेकै जनशक्तिले नभ्याउने भएकोले आवश्यक पर्ने करिब दस हजार जनशक्ति थप्न प्रस्ताव गृहमन्त्रालयमा पेस भइसकेको छ। अहिले सशस्त्रसँग जम्मा ३७ हजार जनशक्ति छ। भारततर्फ प्रत्येक २५ किलोमिटरको दुरीमा सीमा सुरक्षा बल (एसएसबी) तैनाथ गरिएको छ। करिब सबा लाख जनशक्ति रहेको एसएसबीको ठूलो हिस्सा नेपाल र भुटानको सीमामा खटिएको छ। झन्डै पाँचसयभन्दा बढी बिओपी खडा गरिसकेको छ। सिमित साधनस्रोत र अनेक चुनौती सामना गर्दै सीमा सुरक्षामा सशस्त्रले निर्वाह गरेको भूमिकाको राज्य नेतृत्व र नागरिक दुवै तहबाट सराहना भएको छ। कोरोना महामारीका बेला पनि त्रिपाल र स्याउले छाप्रोको आश्रय लिएर सशस्त्रले सीमा सुरक्षामा निर्वाह गरेको भूमिका साच्चिकै साहसिक छ। नयाँ नक्सा जारी भएपछिको भारतसँगको असहज सम्बन्ध, भारत र चीनबीचको तनावसँगै उत्पन्न भूराजनीतिक तरंगले सीमा सुरक्षाको चुनौतीलाई थप पेचिलो बनाएको छ। कोरोना महामारी नियन्त्रणको रणनीति, आतंककारी गिरोहको अन्तराष्ट्रिय संजाल, धार्मिक तथा सांस्कृतिक उपनिवेशको दबाब र द्वन्द्वलगायतका कारण पनि सीमा सुरक्षा संवेदनशील बन्दै गएको छ। सुरक्षा उपस्थितिपछि सीमावर्ती क्षेत्रको परिवेश नै बदलिएको छ। सीमा अपराध एवं तस्कारी धेरै हदसम्म नियन्त्रण भएको छ। पारीबाट हुने मनोवैज्ञानिक दबाब र त्रास हटेको छ। गाउँ छोडेका स्थानीय फर्केर खेतीपाती थालेका छन्। सुरक्षा उपस्थिति नरहेका दार्चुलाको छाङरुजस्ता विकट नाकामा पहिले दैनिकजसो भारतीय फौजको हेलिकोप्टरले गस्ती गरेर त्यहाँका स्थानीयलाई मनोवैज्ञानिक त्रास दिने काम हुन्थ्यो। अहिले त्यो रोकिएको छ। यो बीचमा भारतीय पक्षबाट जबरजस्ती र तनावका थुप्रै घटना भएका छन् र बेलाबखत झडप तथा गोली हानाहानको अवस्था पनि आएको छ। सीमामा कार्यरत भारतीय सुरक्षा निकायसँगको निरन्तर सम्वाद र सहकार्यका कारण अहिलेसम्म कुनै अप्रिय अवस्था आएको छैन। भारतीय पक्षसँग डिल गरेर अवस्थालाई सामान्य तुल्याउन सशस्त्र नेतृत्वबाट भएको सुझबुझसहितको पहल महत्वपूर्ण छ। अलग्गै कानुन आवश्यक बदलिँदो विश्व शक्ति संरचना एवं भूराजनीतिक परिवेशसँगै प्रवाहित सामरिक स्वार्थहरू तथा सीमा सुरक्षाका चुनौतीको विश्लेषण गर्दै सीमा नियमनसम्बन्धी अलग्गै कानुन बनाउन आवश्यक छ। सीमा सुरक्षामा सशस्त्रको भूमिकालाई अझ् स्पष्ट रुपमा परिभाषित गरेर अहिलेको संरचनागत जटिलता र समन्वात्मक अलमललाई अन्त्य गर्नुपर्छ। सीमासम्बन्धी अलग्गै छाता ऐन भएमा सीमा सुरक्षा तथा नियमनको काम अझ् प्रभावकारी हुनसक्छ। लागुऔषध ओसारपसार, मानव बेचबिखन, सम्पत्ति शुद्धिकरण तथा आतंककारी कार्यमा लगानी, संगठित अपराध, भन्सार, स्थानीय प्रशासन, हातहतियार तथा खरखजनालगायतका थुप्रै ऐन र कानुनी व्यवस्थाबाट निर्देशित भएर सशस्त्रले काम गर्नुपर्ने अलि असहज अवस्था छ। धेरै कानुन र संरचनाबाट निर्देशित भएर काम गर्दा बेलाबेलामा अनेक असमझदारी र अलमल आउने गरेका छन्। सीमाको भौगलिक अवस्थितिको निरन्तर नजिकबाट अध्ययन र अवलोकन गर्ने राज्यको एउटै निकाय सशस्त्र हो। उसले सीमा सुरक्षाको व्यवस्थित अभिलेखसमेत तयार गरेको छ। जिआइएस प्रणालीबाट सीमा स्तम्भहरुको अवलोकन गर्दै त्यसको अद्यावधिक अभिलेखसमेत सरकारलाई बुझाइसकेको छ। सीमा सुरक्षाको रणनीति र योजनाका लागि सशस्त्रको अध्ययन र अभिलेख महत्वपूर्ण आधार हुनसक्छ। जस्तै छिमेक भारतमा सीमादेखि पाँच किलोमिटर आसपासको क्षेत्रमा हुने आतंककारी गतिविधिको अनुसन्धान गर्ने र पक्राउ गर्नेसम्मको अधिकार एसएसबीलाई दिइएको छ। त्यसमा राजनीतिक तथा प्रशासनिक तहबाट कुनै हस्तक्षेप हुँदैन। चीनमा पनि त्यहाँको सेनाले सीमा हेर्न अलग्यै विशेष फोर्स खटाएको छ। सशस्त्रलाई भीभीआइपीका अगुवा पछुवा तथा निजी सुरक्षालगायतका खुद्रा खटनपटनमा पनि अल्झाउनु भन्दा आधारभूत आवश्यकता र अधिकार प्रदान गरेर सीमा सुरक्षामा केन्द्रित गर्नु आवश्यक देखिन्छ। कानुनी जटिलता एवं प्रशासनिक झमेला झेल्दै स्याउले छाप्रो र जस्तामा अडिएर हाम्रो सशस्त्रले दुवै छिमेकीबाट विस्तारित शक्तिशाली सुरक्षा संयन्त्रलाई कहिलेसम्म सामना गर्नसक्ला ?अब राज्यले अलि गम्भीर भएर सोच्नुपर्ने बेला आएको छ।"
टुहुरो गणतन्त्र र नेपाली निरोहरू,"सरकार चलाइरहेको नेकपाले नागरिक संकटमा परेका बेला आफ्नो गाँस कटाएर भए पनि सहयोग गर्न तत्परता देखाउनुपर्ने होइन र ? जनताका दैनिकीसँग सरोकार नराख्ने या आफ्ना नागरिकलाई पूर्ण आश्वस्त राख्न नसक्ने सरकारलाई लोकतान्त्रिक सरकार भन्न या मान्न सकिँदैन। यस्तो सरकार जनताबाटै चुनिएर आएको पनि हुन सक्छ। लोकतान्त्रिक शासन प्रणालीको जगमै बनेको पनि हुन सक्छ। प्रचलित लोकतान्त्रिक संविधानमुताबिक छानिएको पनि हुन सक्छ। तर उसको कार्य जनभावना प्रतिकूल पनि हुन सक्छ। राजनीतिमा सरकारसिर्जित या निर्मित हुने माध्यमले ठूलो महत्व राख्दछ। जुनसुकै माध्यमबाट बनेको सरकारलाई पनि उत्तिकै मान्यता प्राप्त हँुदैन। सरकार निर्माण गर्ने प्रक्रियामा जनताको सहभागिताले खास अर्थ राख्छ। त्यसैले संसारमा लोकतन्त्रले अरू प्रणालीभन्दा सर्वाधिक महत्व पाएको हो। तर कहिलेकहीं जनताले छानेको सरकार पनि गैरजिम्मेवार हुन सक्छ। संसारमा जनताले छानेका धेरै सरकार जनविरोधी र निरंकुश भएका छन्। यसको चर्चा समयक्रममा गर्दै गरौंला। दुई हजार वर्षअघि रोमन साम्राज्यमा निरो नाम गरेका सम्राट् थिए। १७ वर्षको उमेरमै निरो सम्राट् भए। उनले सन् ५४ देखि ६८ सम्म रोममा शासन गरे। उनी बाँसुरी बजाउँथे या बजाउँदैनथे, यसमा इतिहासकारकै बीचमा मतभेद छ। तर एउटा पक्का कुरा के हो भने निरो संगीतप्रेमी थिए। वाद्ययन्त्र बजाउँथे र एकान्त प्रिय थिए। एक दिन रोममा ठूलो आगलागी भयो। दासहरूको बस्तीबाट सल्किएको आगोले आधाभन्दा बढी सहर डढायो। यस भयावह आगलागीमा पनि निरो कति संवेदनहीन थिए भने उनी सहरको कुनै टाकुरामा बसेर बाँसुरी बजाइरहेका थिए भन्ने किंवदन्ती छ। कतिपय इतिहासकारले यस आगलागीमा निरोको समेत हात रहेको बताउँछन्। उनले सहर बाहिर रहेको नदी किनारमा गएर आत्महत्या गरे। यो विषय किन उधृृत गरिएको हो भने नेपाली राजनीतिमा रोमन सम्राट् निरो, जलिरहेको रोम र बाँसुरीको बिम्ब निकै प्रयोग गरिन्छ। यस बिम्बलाई प्रयोग गरेर साहित्यकारहरूले समेत निकै कविता लेखेका छन्। अझ शासनमा बस्ने व्यक्तिहरू गैरजिम्मेवार हुँदा यो बिम्बको प्रयोग अधिकतम हुने गर्छ। नेपालका कतिपय नेताहरूको दाँजो निरोसँग गर्ने गरिन्छ। किनभने संसारका क्रूरतम् र स्वेच्छाचारी शासकका रूपमा रोमन शासक चिनिन्छन्। यतिबेला झन्डैझन्डै त्यस्तै अवस्थामा नेपाल पुगेको छ। गत संसदीय निर्वाचनमा झन्डै दुईतिहाइ मतका साथ विजय प्राप्त गरेको नेकपाको सरकारले देखाएको संवेदनहीन र गैरजिम्मेवार प्रवृत्तिले रोमन साम्राज्य र निरोको स्मरण गराएको हो। रोम सहर जलिरहँदा बाँसुरी बजाएर बस्ने निरंकुश शासक निरोसँग तुलना गरेको हो। कोरोना महाव्याधिको ६ महिनामा सरकारले देखाएको जनविरोधी रबैयाले निरो सम्झन बाध्य बनाएको हो। युद्धशालामा दासहरूलाई सिंहसँग जुझ्न लगाएर मधुशालामा आनन्द उठाउने निरो झैं कोरोनाव्याधिसँग निरीह नेपाली जनतालाई जुझ्न लगाएर ओम्नीको मदिरालयमा रम्ने वर्तमान सरकारले निरंकुशतन्त्रका स्थापित मानकहरूसमेतलाई उछिन्न खोज्दैछन्। लोकतान्त्रिक शासन प्रणालीलाई रणनीतिक रूपमा उपयोग गरिरहेको नेकपा नेपालको इतिहासमै अप्रत्यासित रूपमा यति ठूलो जनसमर्थनका साथ सरकारमा पुग्यो। यो उसको रणनीतिक चातुर्यको प्रतिफल र प्रतिद्वन्द्वी नेपाली कांग्रेसको हुस्सुपनाको नतिजा थियो। सामान्यतया राजनीतिक प्रतिद्वन्द्वी सुस्त हुँदा हुने फाइदा नै यही हो। विपक्षी दलले अपनाउन सक्ने चुनावी हत्कण्डाबारेमा अनुमानसमेत गर्न नसक्ने प्रतिपक्षी दल भएपछि सबैलाई यस्तै उपलब्धि प्राप्त हुने हो। सोझो बाटो कहिल्यै नहिँड्ने कम्युनिस्टहरूको प्रपञ्च र जालझेलमा परेर नेपाली कांग्रेसले गत निर्वाचनमा लज्जास्पद हार बेहोर्नुपरेको हो। आफूभित्रको आन्तरिक अव्यस्था, कार्यकर्तामाथिको निरंकुश तथा सामन्ती व्यवहार र प्रतिद्वन्द्वीको धारिलो प्रहारमा परेर सोत्तर भएको हो। योजना, रणनीति र साधनस्रोतले सुसज्जित प्रतिद्वन्द्वीसँग पराजित हुनु कुनै अनौठो कुरा होइन। आफ्ना अगाडि सोझिएको दुस्मनको बन्दुकलाई नजरअन्दाज गर्दा भोग्नुपर्ने दुःखद नियति यस्तै हुने गर्छ। नेपालको इतिहासमा बहुमतको सरकार यति गैरजिम्मेवार भएको अर्को घटना र दृष्टान्त छैन। यस्तो परिस्थितिमा विपक्षी दल लोकप्रिय हुन नसक्नु विडम्बना हो। देशमा यतिबेला सरकार छ कि छैन कसैलाई थाहा छैन। भारतबाट आफ्नो देश आएका कामदार नेपाली सरकारसँग निराश भएर उतै फर्कन थालेका छन्। देशभित्रका सहरबाट रोजगार गुमाएर गाउँ फर्किएका मजदुर किंकर्तव्यविमूढ छन्। कहाँ जाने, के गर्ने अत्तोपत्तो छैन। पढाइ सकेर घर बसेका युवा अन्योलपूर्ण भविष्यका कारण तनावग्रस्त छन्। कति नागरिकलाई कोरोना संक्रमण भएको छ भन्ने कुनै भरपर्दो आँकडा सरकारसँग छैन। किनभने ठूलो संख्यामा पीसीआर टेस्ट भएकै छैन। महँगो जहाज भाडा तिरेर स्वदेश फर्किएका नेपाली अब के गर्ने भन्ने अन्योलमा छन्। स्कुलकलेज बन्द छन्। कलकारखाना, उद्योगधन्दा चौपट हँुदैछन्। साना व्यवसायी आत्तिएका छन्। किसान बीउ र मलको संकट झेलिरहेका छन्। उत्पादनको उपयुक्त बजार छैन। सरकारी कर्मचारीको तलब भत्ता कुनै पनि दिन रोकिन सक्ने खतरा बढ्दै छ। राजस्वको संकलन लक्ष्यअनुरूप हुने सम्भावना देखिँदैन। यति धेरै समस्याले आक्रान्त हुँदासमेत सत्तारूढ र विपक्षी दलबीच गम्भीर संवाद छैन। संसद् बन्द छ। साँच्चै भन्ने हो भने देशको स्थिति भयावह छ। यस्तो विकराल अवस्थामा नेकपा आफ्ना नेताकार्यकर्तालाई मात्र बाँच्न पुग्ने तलबको व्यवस्था गर्न लागिराखेको छ। योभन्दा संवेदनहीनता अरू के हुन सक्छ ? कोभिड १९ को प्रकोप सुरु भएपछि आत्महत्या गर्ने व्यक्तिको संख्यामा तीव्र वृद्धि भएको छ। यो चिन्ताजनक हो। अहिलेको पछिल्लो तथ्यांकअनुसार झन्डै ६० लाख नेपालीको चुलो निभिसकेको छ। ती परिवारमा रहेका केटाकेटी र वृद्धवृद्धाको अवस्था के होला ? अझ बिरामी कसरी बाँचेका होलान् ? यो अवस्था बुझ्ने र सम्हाल्ने कसले ? राजनीतिक दल केका लागि र सरकार केका लागि ? अनि अहिले आएर राज्यकोषबाट प्रत्यक्ष सुविधा लिन नपाएका नेकपाका केन्द्रीय नेताहरूका लागि गुजाराका लागि भनेर करोडौं रकम मासिक रूपमा दिने व्यवस्था मिलाउन लागिपर्नु लज्जाको पराकाष्ठा नभएर के हुन सक्छ ? यस्तो राजनीतिलाई के उपमा दिने ? आफ्ना नेतालाई तलब खुवाउन सक्ने नेकपाले महामारीको प्रकोपमा परेका नेपालीबारेमा ठ्याम्मै सोच्नै नसक्ने कस्तो प्रवृत्ति हो ? सरकार पनि चलाइराखेको नेकपाले त गरिब नेपाली संकटमा परेका बेला आफ्नो गाँस कटाएर भए पनि जनतालाई सहयोग गर्न तत्परता देखाउनुपर्ने होइन र ! अनि यो सरकार सर्वहारा वर्गका हितमा काम गर्ने नारा दिएर बनेको होइन र ! संसारमा कम्युनिस्ट पार्टीको सरकार जनताका लागि बन्दैनन्। साढे तीन दशक सरकार चलाउँदा पश्चिम बंगालमा कति उन्नति भयो, दुनियाँलाई भलिभाँती थाहा छ। अरू दृष्टान्त दिनै पर्दैन। राज्यलाई पार्टीको सेवा गर्ने हतियार ठान्ने चिन्तन बोकेको कम्युनिस्ट पार्टीले आफ्नो समर्थन नगर्ने जनतालाई जनता पनि मान्दैनन्। तिनीहरू प्रतिक्रियावादी, दलाल र पुँजीवादी कित्तामा पर्छन्। अझ प्रस्ट भन्नुपर्दा शत्रु कित्तामा पर्छन्। नेपालमा नेकपाका यस्ता शत्रुहरू धेरै छन्। प्रतिपक्षी दल नेपाली कांग्रेस र उसलाई मतदान गर्ने जनता आजका प्रमुख शत्रु हुन्। अर्को कुरा सत्ता र सरकार भनेको कम्युनिस्ट पार्टीको निजी सम्पत्ति हो। यसमा अरूले आँखा लगाउनु ठूलो अपराध हो। मतदाताको काम निर्वाचनमा भोट हाल्ने हो। सरकारसँग ज्यादा तर्क गर्ने होइन। जनताले कसरी बाँच्ने हो, आफैं जान्नुपर्छ। सरकारले त आफ्ना कार्यकर्ता पाल्ने हो। आज ठ्याक्कै यही मानसिकतालाई व्यवहारमा प्रमाणित गर्ने प्रयत्न भइराखेको छ। सरकारका सबै व्यवहार त्यही दिशामा परिलक्षित भइरहेको पाइन्छ। यो संघीय लोकतान्त्रिक गणतन्त्रात्मक शासन प्रणालीका लागि दुर्भाग्य हो। ऐतिहासिक जनआन्दोलनको उपहास हो। नेकपाका नेताहरूलाई तलब भत्ताको व्यवस्थाको स्रोत प्रकारान्तरले वर्तमान सरकार नै हो। यसको अर्थ सोझै ढुकुटीबाट बाँड्न नमिल्ने भएकाले पार्टीले सत्ताबाट सम्पत्ति आर्जन गर्नु अनिवार्य भयो। पार्टी सदस्यबाट उठाएको सदस्यता शुल्कले त्यति ठूलो व्यवस्थापन हुन सक्तैन। त्यसैले सरकारी ठेक्कापट्टादेखि ठूलठूला भ्रष्टाचारका प्रकरणमा समेत पार्टी संलग्न हुनुपर्ने हुन्छ। यद्यपि नेकपाका लागि यो जानेबुझेकै काम हो। यसमा उसको लामो अनुभव भइसकेको छ। राजनीतिक घटनाक्रमले परिस्थिति अनुकूल पनि छ। तसर्थ आफ्ना नेताहरूका लागि आवश्यक आर्थिक बन्दोबस्त मिलाउन ढिलाइ किन गर्ने ? इतिहासमा प्राप्त अवसरलाई अधिकतम उपयोग गर्न जान्नु बुद्धिमान व्यक्ति र संस्थाको लक्षण पनि हो। यसमा नेकपा पारंगत पनि देखिन्छ। अर्को महत्वपूर्ण कुरा विपक्षी दलले सरकारी अकर्मण्यतामा खासै प्रश्न नउठाउनुले पनि नेकपा निर्धक्क देखिन्छ। साँच्चै भन्ने हो भने नेपालको इतिहासमा बहुमतको सरकार यति गैरजिम्मेवार भएको अर्को घटना र दृष्टान्त छैन। यस्तो परिस्थितिमा समेत विपक्षी दल लोकप्रिय हुन नसक्नु विडम्बना हो। यसका कारण खोतल्नु यस आलेखको उद्देश्य होइन। त्यसैले नेकपाले ढुक्कसँग आफ्ना पार्टीका योजनालाई कार्यान्वयन गर्ने अवसरका रूपमा अहिलेको अवस्थालाई लिएको छ। आफ्ना रैती जति कराए पनि राणा टसको मस नभएजस्तो वा सहर जलिरहँदा पनि निरोले बाँसुरी बजाउन नछाडेजस्तो वर्तमान नेपालको अवस्था देखिन्छ। सायद नेपालको इतिहासमा यस्तो अवस्था फेरि कहिल्यै आउने छैन।"
पहेंलो सुनभित्र लुकेको पाटो,"नेपाललगायत कतिपय दक्षिण एसियाली मुलुकमा विवाह वा अन्य सामाजिक प्रतिष्ठाविशेषका कारण सुनचाँदीको महत्व बढी देखिन्छ। सन्तानको बिहेमा समाजमा इज्जत, प्रतिष्ठा धान्न नसकिएला, अरूका अगाडि निम्छरो देखिइएला भन्ने मनोविज्ञानले पछिल्लो समय सुनको भाउ बढेपछि कैयन् अभिभावक तथा विवाह गर्ने उमेरका आत्मनिर्भर युवायुवतीसमेत तनावमा परिरहेका हुन सक्छन्। विवाह महिला र पुरुषबीच यौन सम्बन्ध राख्न, बालबच्चा जन्माउन र हुर्काउनका लागि स्वीकृत सामाजिक प्रक्रिया हो। विभिन्न समाजमा यसका आआफ्नै परम्परा र मूल्यमान्यता हुने गर्छन्। तर कतिपय नेपाली समाजमा बिहेबारीमा गरगहनालाई सौभाग्यको प्रतीक मानेर अनिवार्यजस्तो बनाइएको छ। कुलिन, नवधनाढ्य र हुनेखानेको सामाजिक प्रतिष्ठाको वस्तु सुनको मूल्य लगातार बढ्नु नौलो विषय नरहे पनि सर्वसाधारण मानिस सुन किन्न सकिन्न विवाह कसरी गर्ने भन्ने पिरलोमा परेको देखिन्छ। सुनको विश्वव्यापी मान्यताका कारण भनेको यो एक बहुमूल्य धातु हो। सुनको सञ्चिती अर्थशास्त्रीय दृष्टिले पनि अनुत्पादक मानिन्छ तापनि पैसा भए मासेर सकिन्छ, लुगा लगाए फाटेर गइजान्छ भन्ने नेपाली समाजमा सुनलाई सुखको गहना दुःखको खजाना भन्ने मानसिकताले समेत काम गरेको देखिन्छ। अर्कातर्फ सम्पत्ति सुरक्षाको पाटोबाट हेर्दा बैंक वा घरमा सुन राख्दा गन्ध, ध्वनि नआउने र नगल्ने भएकाले तत्काल ब्याज नकमाए पनि सम्पत्ति जोगिने निश्चित छ। विश्व जनमानसमा सुनको प्रचलन धेरै पहिल्यैदेखि हुँदै आएको ऐतिहासिक तथ्यले देखाउँछन्। मानव जातिले सुरुआतमा आभूषण एवं गरगहना सोखका रूपमा प्रयोग गरे पनि समय क्रमसँगै धातुजन्य वस्तुमध्ये सुनचाँदीलाई सम्पत्तिका रूपमा जम्मा गर्ने संस्कृति विकास भयो। नेपालमा पञ्च धातुभित्र पर्ने भएकाले सुनको धार्मिक महत्व पनि दर्शाइएको छ। मलामी गएर फर्केपछि सुनपानी छर्केर चोखो बनाउने चलन हामीकहाँ अद्यापि छ। हिन्दु परम्परावादी नेपाली समाजमा विवाहित महिलालाई सौभाग्यको प्रतीकका रूपमा तिलहरीगहना दिएपछि सो नलगाए पतिको आयु घट्ने सामाजिकता थोपरिएको छ। हजुरआमा भन्नुहुन्थ्यो, हाम्रा पालामा बिहेबारी हुँदा कानमा टप र घाँटीमा तिलहरीबाहेक अन्य एकजोर साझा गहना बनाई त्यही गहना क्रमैसँग जेठी, माइली, कान्छो गर्दै आफ्नो परिवार साथै गाउँघरमै छरछिमेकका बिहेसमेतमा प्रयोगमा ल्याई सरसहयोग गर्ने चलन थियो। नहुने र नसक्नेलाई पनि बिहेमा सुनका गरगहना अनिवार्य मानिन्थेन। तर हिजोआज जुनसुकै वर्ग र समाजमा पनि विवाह र सुन एकअर्काका परिपूरक हुन् कि भन्ने आभास हुन्छ। चाहे जस्तोसुकै विवाह किन नहोस्, मात्रामा जतिसुकै होस् तर बिहेमा सुन अनिवार्यजस्तो लाग्छ। बहुदलीय प्रजातन्त्रपश्चात् कतिपय जनवादी विवाह चिया पनि नखुवाई आयोजना गरिन्थे। यद्यपि कहींकतै गरिँदै होला। एकादुई त्यस्ता बिहेमा सहभागी हँुदा, खर्च नगरी क्रान्तिकारी बिहे गरेको सुन्दा गर्वले छाती चौडा हुने गथ्र्यो। तर लोकतन्त्र आएसँगै व्यापक मात्रामा बिहेको स्वरूपमा परिवर्तन आयो। बिहे पाँचतारे होटल र पार्टी प्यालेसमा भव्य भोजभतेर अनि गरगहना, कपडा प्रदर्शन गर्ने थलो बन्न थाले। हाम्रो समाजमा ओपेन सेक्रेट का रूपमा नजानिँदो पारामा लुकेको यो यथार्थमा हामी नचाहेरै पनि दिनप्रतिदिन फसिरहेका छौं। नेपालमा पछिल्लो समय सहरीकरण बढेसँगै जग्गाको कारोबारमा वृद्धि भयो। दलाली र बिचौलिया फस्टाए यसको प्रत्यक्ष प्रभाव सर्वसाधारणमा पनि छिट्टै धनी बन्ने मोह जाग्यो। विदेशबाट भित्याइएको रेमिट्यान्सलगायत जग्गा कारोबारका कारण केही मात्रामा भए पनि वृद्धि भएको आर्थिक हैसियत, बजारको उपलब्धता र रोजाइका साधन बढ्दै गएपछि तिलहरी र एक जोली टप गहना लग्ने विवाहमा सहरबजारतिर हुनेखानेका परिवारमा गहनाका मात्रा बढाउँदै लगियो र त्यसको देखासिकी सामान्य परिवारले समेत सकिनसकी गर्न थाले। अबका व्यवहार, चाडपर्व, बिहेबारी पनि विनासुन, विनाभोजभतेर र कमभन्दा कम खर्चमा गर्न उद्यत् हुनुपर्छ। हिजोआज अखबारका पाना पल्टाइयोस् या रेडियो, टीभी हेरियोस्, जताततै सुनको भाउ बढेको समाचार महत्वका साथ फ्रन्टलाइनमा छाउने गर्छ। लसुनको भाउ बढ्दा चिन्तित हुने साधारण नेपाली जनमानसलाई सुनको भाउ बढ्यो भनेर दिनमा दसचोटि सुनाउनु के तुक छ ? धनीमानीका लागि सम्पत्ति खर्च गर्ने ठाउँ जग्गा, सेयर खरिद र सुन सञ्चिती होला तर कैयन् नेपाली सुनपानी खानका लागि सुन जोर्न होइन कि बिहानबेलुकाको छाक टार्न पनि नसक्ने अवस्थाबाट माथि उठ्न सकिरहेका छैनन्। विश्वभर फैलिएको कोरोना महामारीले गरिब, श्रमिक र उत्पीडित तथा दुर्गम क्षेत्रका वासिन्दाको जनजीवन कष्टकर बन्दै गइरहेको छ। नेपालका कति प्रतिशत जनता सुनको भाउ बढ्दा र घट्दा प्रभावित हुन्छन् ? यस विषयमा हामीले कहिल्यै बहस गर्न चाहेनौं। व्यापारी, हुनेखाने र नवधनाढ्य वर्गलाई यस्ता सूचनाले प्रभाव पार्लान् तर आम जनमानसको मनोविज्ञानमा असर नपार्ने गरी गरिबको मन नखसाल्ने गरी सूचना विज्ञापन, समाचार निर्माण गर्न सकिँदैन र ? हामीकहाँ बजाइने कति सूचना महिलामैत्री, गरिबमैत्री, दलित, श्रमिकमैत्री होलान् ? पछिल्लो समय गरगहना प्रदर्शन गर्ने गतिलो माध्यम सामाजिक सञ्जाल पनि भएको छ। खाएको देखिन्न लाएको देखिन्छ भन्ने भनाइ पहिल्यैदेखि नै प्रचलित छ। झपक्क गरगहना, रानीहार लगाएर तस्बिर अपलोड गर्नेले कहिले सोचे होलान् ? यसकै कारण कति युवायुवतीको मनले हार खाएको होला ? आज पनि कैयन् छोरीको घर सुन या दाइजोको विषयलाई लिएर बिग्रेको, ज्यानैसमेत गएको सुनिन्छ। त्यस्तै कति छोरा बिहेका लागि सुन जोर्न भन्दै आफ्नो रगतपसिना विदेशी मुलुकमा बगाउँदै इज्जतप्रतिष्ठा धान्ने मुस्लोमा पिसिइरहेका होलान्। अबका दिनमा गहना लुगाकपडामा गरिने अनुत्पादक लगानीलाई निरुत्साहित गरी उत्पादनमूलक कार्यमा जोड दिने नीति राज्यका तर्फबाट र आमनागरिकको पहलबाट समेत गरिनुपर्छ। शिक्षा नै व्यक्तिको सबैभन्दा ठूलो गहना हो। तसर्थ आत्मनिर्भरताको आभूषण पहिरिएर आत्मसन्तुष्टिका साथ अगाडि बढ्नुपर्छ। हाम्रोजस्तो विकासोन्मुख अर्थतन्त्रमा श्रम गरेरै क्षमता विकास गर्नुपर्छ न कि सुन र डलरको अवैध कारोबारको माध्यम बनेर हँुदैन। अबका व्यवहार, चाडपर्व, बिहेबारी पनि विनासुन, विनाभोजभतेर र कमभन्दा कम खर्चमा गर्न उद्यत् हुनुपर्छ।"
महाधिवेशनका औचित्य र चुनौती,"नेपाली कांग्रेस र सरकारी नेपाल कम्युनिस्ट पार्टीलाई अहिले महाधिवेशनको चटारो त परेको छ तर पार्टीजीवनमा त्यस्तो रौनक भने अझै देखिँदैन। वर्षौंदेखिका तयारीले हरेक पार्टीका महाधिवेशन महोत्सव, वैचारिक घुम्ती, नयाँ नेतृत्वको उदय र चयन, नयाँ कार्यदिशा तय हुने गर्छन्। दुवै पार्टीमा अहिले न त्यस्तो तयारी देखिन्छ, न त उमंग नै। आखिर किन त ? के महाधिवेशन निर्धारित समयमा होला ? भए पनि त्यसले महाधिवेशनको मर्म धान्ला ? विगत महाधिवेशनका ऐतिहासिक पृष्ठभूमि केकस्ता रहे ? त्यसले नेपालको राजनीति र इतिहासमा केकस्तो प्रभाव पार्यो ? हुन लागेका महाधिवेशन नियमित कर्मकाण्डको सँघार छिचोलेर निवार्चन आयोगको कानुनी पर्वबाट माथि उठ्न सक्ला ? नयाँ सोच, विचार, नेतृत्व, मार्गचित्र र प्रतिबद्धता आउलान् ? अथवा के चिजको नयाँ अभ्यास होला ? अथवा एमसीसी (अमेरिका) भर्सेस बीआरआई (चीन) बन्ला ? कसरी राष्ट्रिय चिनतन र नेतृत्व तयार गरेर यस भूसंवेदनशील देश विश्व रणमैदानबाट जोगिएला ? समाजवादउन्मुख देश बनाउने मार्गचित्रका अल्पकालीन र दीर्घकालीन नीति र विधि पहिल्याउला ? मर्म महाधिवेशनको जब पुरानै तरिकाले नयाँ लक्ष्य हासिल गर्न सकिँदैन तब नयाँ नीति, विधि, कला, इच्छाशक्ति र नैतिक सम्पत्ति भएको नयाँ नेतृत्व पार्र्टी र देशले अपेक्षा गरेका गर्छन्। नयाँ नेतृत्व भनेको व्यक्ति मात्रै फेरिँदैनन्; नयाँ सोच, मान्यता, लक्ष र प्रतिबद्धता पनि नयाँ आधारमा नयाँपनामा हुन्छ। जब पुरानै नेतृत्वले नयाँ चुनौती सामना गर्न सक्दैन र आशा जगाउन, आत्मबल बढाउन, सपना देखाउन, नयाँ चुनौती सामना गर्न सक्दैन तब नयाँ नेतृत्वको आवश्यकता हुन्छ। स्थापित नेतृत्वले पुरानै समूहबाट भूमिका निभाउन वाधाअड्चन पुगेको वा अप्ठेरो लाग्न थाल्छ तब नयाँ जोसिलो र आफ्नो मार्गचित्रमा हाँकिने नयाँ समूह चयन गर्न पनि महाधिवेशन आवश्यक पर्छ। पुरानै नेतृत्वले नयाँ समयका नयाँ चुनौती निभाउन सक्दैन वा जिम्मेवारी र भूमिका पूरा गर्न सक्दैन भने पार्टीमा नयाँ नेतृत्व आवश्यक हुन्छ। त्यस्तो आवश्यकता बोध कार्यकर्ता पंक्ति र अवस्थाले गर्न पुग्छ। जुन उद्देश्यका लागि पार्टी बनेका हुन्छन्, त्यो प्राप्तिको हतियार संगठन हो। नयाँ सन्दर्भको नयाँ चुनौतीको सामूहिक चिन्तन र नयाँ महाधिवेशनको सामूहिक सोचले दिन्छ, त्यो संगठनको चित्र र चरित्रमा देखिन्छ। नजिर इतिहास इतिहासको यात्रा कहिलेकहीं लामालामा दस्ताबेज बनेर युग र देशकै तस्बिर फेरिदिने हुन्छन् भने कहिलेकहीं एक हरफमा शताब्दी सँगेटिएका हुन्छन्। फ्रान्सको राज्यक्रान्ति, अमेरिकी स्वतन्त्रता संग्राम, रूसको बोल्सेभिक क्रान्ति, चीनका अक्टोबर क्रान्तिले ती देशलाई मात्रै हैन, अन्यत्रका भूगोल, सामाजिक चेत, राजनीतिक परिवर्तनलाई पनि ठूलो प्रभाव छाड्यो। राजनीतिक उथलपुथल मात्रै भएन, चेतनामा हस्तक्षेप भएर ज्ञानका विविध क्षेत्रलाई गम्भीर प्रभाव छाड्यो। रूसमा लेनिनको बोल्सेभिक र उनका वैचारिक प्रतिद्वन्द्वी मार्तोभ र मार्तिनोभको संगठनात्मक सोचमा मेन्सेभिक भूमिकाले पार्टीमा विभाजन ल्यायो। अझ लियो त्रोस्की चिन्तन त विश्व कम्युनिस्ट आन्दोलनको महाविभाजनको त्रासदी नै। पहिलो विश्वयुद्धपछि एकातर्फ राष्ट्रवादी अभियान जोडसँग चल्यो, अर्कातर्फ कम्युनिस्ट आन्दोलन। भारतमा हिन्दु राष्ट्रवादी संगठन राष्ट्रिय स्वयंसेवक सघं (आरएसएस) सन् १९२५ मा डा केशव बलिराम हेगडेकरले गठन गरे। हिन्दु महासभा, जनसंंघ हुँदै भारतीय जनता पार्टीको (भाजपा) राजनीतिक पार्टी बन्दै गयो। कुनै समय दुई सिट मात्रै सदनमा रहेको पार्टी एकाएक प्रचण्ड बहुमतमा सहजै पुगेको हैन। भाजपाको गोबा सम्मेलनले पुराना नेता लालकृष्ण आडवाणी र मुरली मनोहर जोशीलाई पाखा लगाउँदै नयाँ नेतृत्वमा नरेन्द्र मोदीलाई ल्यायो। जोशी, आडवाणीले तयार गरेको राजनीतिक ऊर्जामय भूमि र अटल विहारी वाजपेयीले निरन्तरता दिएको आरएसएसको भूराजनीतिक अवस्थालाई ७५ वर्षदेखिको अभ्यासरत भावनात्मक वर्चस्वशाली विचारले नयाँ सन्दर्भमा नयाँ हस्तक्षेपकारी हिन्दुत्ववादी मोदी नेतृत्व एकै दिन तयार गरेको थिएन। आरएसएसभन्दा पाँच वर्षपहिला स्थापना भएको भारतीय कम्युनिस्टको अवस्था भने संघर्ष र सदनमा खुम्चिँदै गएर इतिहासकै सबभन्दा तल्लो सिँढीमा पुग्यो। कांग्रेसविरुद्ध एक भएको प्रतिपक्ष जनता पार्टी पनि वैचारिक र सदस्यताका कारण दुई वर्षमै विभाजित भयो। जब कन्जरभेटिभ पार्टीको दबदबालाई लेबरले चुनौती दिन सकेन तब हिप्पी स्वभावका लामा कपाल, एकान्तमा गीतारवादक टोनी ब्ल्ेयरलाई लेबर पार्टीले आफ्नो नेता छान्यो। उनले पुराना लेबर संस्कृतिलाई पुनः व्याख्या र अभ्यास गरे। त्यसलाई नयाँ लेबर भन्न थालियो। उनी सन् १८८२ पछिका सबभन्दा कम उमेरका ब्लेयर लेबर नेता सन् १९९४ मा छानिए। तब कन्जरभेटिभको एकछत्रता तोडियो। सरकारी नेकपाको एकता टुंगिएको छैन, भागबन्डा मात्रै भएको छ। जनयुद्धको विरासतलाई इतिहासको हकवाला पूर्वएमाले बन्न सकेको छैन भने जबजलाई हार्दिक स्वीकार पूर्वमाओवादीले गर्न सकेको छैन। सात सालका डिक्टेटर मातृकाप्रसाद कोइरालालाई २००९ सालको जनकपुर सम्मेलनले हटाएर बीपी कोइरालालाई नेतृत्वमा ल्यायो। तर कम्युनिस्टले भने आफ्नै संस्थापक महासचिव पुष्पलाललाई जीवनभर खेदिरह्यो। बीपीको शान्तिपूर्ण वा सशस्त्र संघर्ष होस् पीएलको भूमिका। मदन भण्डारी र प्रचण्डले आफ्नै विरासत भत्काएका थिए। गण्ेशमानको वाम एकता र गिरिजाप्रसादको गणतन्त्रको स्वीकार पनि आफ्नै विरासतविरुद्ध समयको मागअनुसार चल्नु थियो। अन्य कर्मकाण्डी महाधिवेशन भनेको कानुनी रूपमा त बढे तर तिनीहरूले राष्ट्रिय राजनीति र इतिहासलाई खासै प्रभाव भने छाडेनन्। वाम वा दक्षिणजस्ता भए पनि हरेक पार्टीका महाधिवेशनहरूले सनातनसँग निरन्तरतामा सुधार वा क्रमभंग गरेका हुन्छन् तब मात्रै त्यसको औचित्य रहन्छ। कांग्रेसको बैरगनिया सम्मेलनको प्रजातन्त्रका लागि सशस्त्र संघर्षको घोषणा, जनकपुरको नेतृत्व परिवर्तन, वीरगन्ज सम्मेलनको समाजवाद घोषणा उल्लेखनीय थियो भने चाक्सीबारी भेला र गणेशमानको पहलले वाम एकताको महत्व र ढोका खोल्यो। गणतन्त्र त कल्पनालाई व्यवहारमा जनयुद्धको जगको जनआन्दोलनले सम्पन्न गरेर इतिहासलाई नै क्रमभंग गरिदियो। त्यसै पुष्पलालका नेपाल कम्युनिस्ट पार्टीको गठन, पहिलो महाधिवेशन र छलकपटबाट नेतृत्वको हेरफेर सम्मेलन वा महाधिवेशनकै नाममा भए। मदन भण्डारीको जनताको बहुदलीय जनवाद, प्रचण्डको जनयुद्धका भूमिका आदि महाधिवेशनले नै वैधानिकता र अभ्यास भए। ती संगठनको महायात्राका महाघुम्ती मात्र बनेनन्, देशको राजनीति मात्रै हैन, इतिहासलाई नै फेर्ने मोड बने। महाधिवेशनले नेतृत्व मात्रै फेर्दैन, पार्टीमा नयाँ जीवन पनि दिन्छ। न नेतृत्व न नीति दिन सक्ने भेला राजनीतिक कुम्भ मेला त बन्न सक्छन् तर महाधिवेशन भने बन्ने हैसियत राख्दैनन्। अन्योलताका जिज्ञासा दुवै पार्टीका मूल समस्या भनेकै पार्टीको मार्गदर्शक सिद्धान्त के हुने ? सिद्धान्त र गरिरहेको अभ्यासको तालमेल कसरी मिलाउने भन्ने हो। नेता र सिन्डिकेटमा रहेको संगठनलाई सांगठनिक चरित्रमा कसरी ढाल्ने र कमिटी शक्ति कसरी पुनस्र्थापना गर्ने भन्ने हो। इतिहासको हकवाला बन्दै अभ्यासरत राजनीतिक संस्कृतिलाई कसरी अन्तरघुलन गराउने भन्ने हो। दुवैको राजनीतिक चरित्रको छाया अर्थनीतिमा देखिन्छ। समाजवादी भने पनि निजीकरण प्राथमिकतामा पर्छन्। पार्टी फरक भए पनि आचारविचार र अभ्यास समान छन्। संविधानको रक्षामा उदासीनता र आफ्नै गौरवताका हकवाला बन्न सकिरहेका छैनन्। हिजोसम्म गुट र गिरोहले बुथ कमिटी र सेल कमिटीमा प्रभाव पाथ्र्यो अब आर्थिक चलखेल देखिने छ भने लेबी र सदस्यता नवीकरण पनि हैसियत हत्याउनेमा हुनेछ। सरकारी नेकपाका चुनौती सरकारी नेकपाको एकता टुंगिएको छैन, भागबन्डा मात्रै भएको छ। जनयुद्धको विरासतलाई इतिहासको हकवाला पूर्वएमाले बन्न सकेको छैन भने जबजलाई हार्दिक स्वीकार पूर्वमाओवादीले गर्न सकेको छैन। पार्टी एकता आफ्ना पुराना दुवैका विरासत स्वीकार गरेर नयाँ बन्नुपर्ने हुन्थ्यो। तर पच्ने र पचाइदिने खेल अझै चलेको छ। सार्वभौम नेतृत्व वा नयाँ चुनौती सामना गर्न नयाँ चेतना, सोच र मार्गचित्र भएको नेतृत्व तय गर्न अभ्यास देखिँदैन भने पुरानै पछ्याउने मानसिक वृद्ध नै युवापंक्ति देखिन्छ। हुने महाधिवेशन कतिऔं हो र त्यसले राष्ट्रिय र अन्तर्राष्ट्र्यि आत्मसमीक्षा गर्न केके विषय हुन् ? ती समीक्षा र अभ्यास कम्युनिस्ट धरातलबाट कि बुर्जुवा अभ्यासमा किटान गर्न अझै सकेको छैन।"
राम्रा र नराम्रा भाव,"एक दिन भारद्वाजपुत्र द्रोण पाञ्चाल देशबाट हिँड्दैहिँड्दै हस्तिनापुर दरबारबाहिर आइपुगे। त्यसैबैला हस्तिनापुरका कौरवपाण्डवका राजकुमारहरू पनि त्यहीं खेल्न पुगे। खेल्दाखेल्दै युधिष्ठिरको औंठी नजिकैको इनारमा खस्यो। त्यो औंठी झिक्नका लागि उनले अनेक प्रयत्न गरे। इनारछेउको बिसौनीमा नौलो मानिस बसिरहेका थिए। युधिष्ठिरले उनीसँग सहायता मागे। उनले इनारमा खसेको औंठी सजिलै उपायले निकालिदिँदा युधिष्ठिर चकित परे। युधिष्ठिरले यो कुरा पितामह भीष्मलाई सुनाए। पितामह नौलो मानिस भेट्न आए। उनी त भारद्वाजपुत्र द्रोण रहेछन्। उनले द्रोणलाई दरबार लगे। भने, तपाईं धनुर्विद्यामा पारंगत हुनुहुन्छ। हाम्रा राजकुमाहरूलाई शस्त्रास्त्र विद्या सिकाउने गुरुको खाँचो छ। म पनि कुशल आचार्यको खोजीमा थिएँ। तपाईं आजैदेखि आचार्यका रूपमा यस दरबारमा बसिदिनुहोस्। राजकुमारहरूलाई शस्त्रास्त्र विद्या सिकाउनुहोस्। कामको खोजीमा रहेका द्रोणलाई ढुंगा खोज्दा देउता मिल्यो। द्रोण हस्तिनापुर दरबारमा आचार्यका रूपमा नियुक्त भए। उनले धनुर्विद्या सिकाएर राजकुमारहरूलाई शस्त्रास्त्रमा पारंगत बनाए। द्रोणले उनीहरूको परीक्षा पनि लिए। उनीहरूमध्ये अर्जुनको लगनशीलता र हस्तकौशल भने बेजोडको थियो। अर्जुन आफूसरह सिपालु भएको उनी ठान्थे। अर्जुनको क्षमता देखेर द्रोणाचार्य उनलाई विशेष स्नेह गर्दथे। हस्तिनापुरका सबै राजकुमारहरू एउटै परिवेशमा हुर्किए, खेले र धनुर्विद्या पनि सिके। सबैजसोको आनीबानी, व्यवहार र विचार मिल्थ्यो, तर दुर्योधन र युधिष्ठिरको स्वभाव भने नितान्त फरक थियो। दुर्योधन बडो अभिमानी थिए भने युधिष्ठिर सत्यवादी र शान्त स्वभावका थिए। खेल्दाखेल्दै हार भयो भने पनि दुर्योधन आफैंले जितेको दाबी गर्थे। भीमसँग झगडासम्म हुन्थ्यो, तर युधिष्ठिर कहिलेकहीं जितेको त दुर्योधनले नै हो भनेर झगडा हुन दिँदैनथे। भगवान् कृष्णले पनि यस्ता घटना देखेका थिए। एक दिन कृष्णले दुर्योधन र युधिष्ठिरको भाव बुझ्ने विचार गरे। दुवैलाई हस्तिनापुरका गाउँसहर घुम्न पठाए। एकएकवटा सादा कपीका पाना दिँदै भने दुर्योधनलाई राम्रा कुरा र युधिष्ठिरलाई नराम्रा कुरा लेखेर ल्याऊ। फर्केर आउँदा दुवैले खाली पाना ल्याए। यसबाट के बुझिन्छ भने दुर्योधनमा नकारात्मक भाव थियो त्यसैले उनलाई राम्रा पनि नराम्रा लागे। युधिष्ठिरमा सकारात्मक भाव थियो त्यसैले उनलाई नराम्रा पनि राम्रा लागे। परम आनन्दको ठाउँ"
आईपीएल : विराट कोहलीको बैंगलोरमाथि पञ्जाबको शानदार जित,"दुबई : जारी इन्डियन प्रिमियर लिग (आईपीएल) अन्तर्गत बिहीबार रातिको खेलमा किङ्स ११ पञ्जाबले विराट कोहलीको टिम रोयल च्यालेन्जर्स बैंगलोरमाथि शानदार जित निकालेको छ। दुबई अन्तर्राष्ट्रिय क्रिकेट मैदानमा भएको खेलमा कप्तान केएल राहुलको विष्फोटक शतक मद्दतमा पञ्जाबले बैंगलोरलाई ९७ रनले पराजित गरेको हो। टस हारेर पहिलो ब्याटिङको निम्तो पाएको पञ्जाबले निर्धारित २० ओभरमा ३ विकेट गुमाउँदै २०६ रनको उच्च स्कोर बनाएको थियो। उच्च स्कोर बनाउन कप्तान राहुल एक्लैले ६९ बलको सामना गर्दैै १३२ रन जोडेका थिए। उनी नटआउट रहे। २०७ रनको लक्ष्य पछ्याएको बैंगलोर १७ ओभरमा सबै विकेट गुमाउँदै १०९ रन मात्र बनाउन सक्यो। बैंगलोरका कुनै पनि ब्याट्समेनले राम्रो स्कोर बनाउन सकेनन्। वासिङटोन सुन्दरले ३०, एबी डेभिलियर्सले २८ तथा ओपनर आरोन फिन्चले २० रन जोडे। त्यस्तै शिवम दुबेले १२ रन जोड्नबाहेक अन्य ब्याट्समेनले दोहोरो अंकको योगफल तयार पार्न सकेनन्। कप्तान विराट कोहली १ रनमै पेभिलियन फर्किए। बैंगलोरमा सस्तैमा रोक्न पञ्जाबका मुरुगन आश्विन र रवि बिश्नोइले घातक बलिङ गर्दै समान ३३ विकेट लिए। त्यस्तै शेल्डोन कोट्रेलले बैंगलोरका २ ब्याट्समेनलाई आफ्नो शिकार बनाए। यसअघि ब्याटिङ गरेको पञ्जाबका लागि कप्तान तथा ओपनर केएल राहुलले १३२ रन जोडे। त्यस्तै अर्का ओपनर मायांक अग्रवालले २६ रनको योगदान गरे भने निकोलस पुरनले १७ रन बनाए। बैंगलोरका लागि शिवम दुबेले २ विकेट हात पारे भने युजबेन्द्र चाहलले १ विकेट लिए। आजको खेल नेपाली क्रिकेटर सन्दीप लामिछाने आबद्ध दिल्ली क्याटिल्स र चेन्नई सुपर किङ्सबीच हुनेछ। खेल साँझ ७ : ४५ बजे सुरु हुने तालिका रहेको छ। यसअघिको पहिलो खेलमा दिल्लीले पञ्जाबलाई सुपर ओभरमा पराजित गरेको थियो।"
