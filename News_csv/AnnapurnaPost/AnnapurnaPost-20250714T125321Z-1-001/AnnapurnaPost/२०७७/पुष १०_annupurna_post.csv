शीर्षक,विवरण
परिवर्तित राजनीतिक मौसम,"राजनीति दृश्य परिवर्तन भएको छ। र, यो अचानक भएको देखिएको छ। तर भनिन्छ, राजनीतिमा असम्भव केही हुँदैन। त्यसैले अचानक भएको देखिए पनि, नाटककार बालकृष्ण समको भाषामा भन्ने हो भने नियमित आकस्मिकता हो यो। यो नभए त्यो हुन्थ्यो वा त्यो नभए यो हुन्थ्यो, आखिर केही न केही त हुन्थ्यो नै। किनकि हुनुपर्ने जे हो त्यो हुनै पथ्र्यो, भएरै छाड्थ्यो। भएरै छाड्छ। प्रकृतिको नियम नै हो, जस्तो कि भन्ने नै गरिन्छ लेखिएको मेटेर मेटिन्न। नेपालको आजको राजनीति त्यही लेखोट हो। यस आधारमा भन्न सकिन्छ, यसलाई लेख्ने माध्यम मात्रै बनेका हुन् दृश्यमा देखिएका नेताहरू। तीन वर्षअघि, दुई विपरीत धु्रवीय दलहरू तत्कालीन एमाले र तत्कालीन माओवादी केन्द्रले बिनातैयारी केवल चुनावको मौकालाई क्यास गर्न एकीकरण गरिएको घोषणा गरेका थिए। त्यो एकताको घोषणाप्रति विश्वास गर्ने आधार त्यतिखेरै पनि देखिएको थिएन। आज आएर, वास्तवमै त्यो देखावटी थियो भन्ने सावित भएको छ। त्यो एकता फेरि भंग भएको छ। यसरी, अकालमै तथाकथित एकता भंग हुनुमा एकअर्कामा दोषारोपण थुपार्नुबाहेक कार्यकताका सामु स्पष्टीकरण दिने यतिबेला तत्सम्बन्धित नेताहरूसँग अन्य कुनै विकल्प छैन। प्रश्न त त्यसै पनि उठिरहेकै थियो, पार्टी एकीकरण गर्दाताका तिनले कुन त्यस्तो सैद्धान्तिक सहमति गरेका थिए र ? थाहा थियो नै, स्थायी ढंगले एक भएर बस्न सक्ने कुनै ठोस विषय तीसँग थिएन। आज देखिएको छ, त्यो एकीकरणको अन्तर्य भनेको जसरी हुन्छ चुनाव जित्ने र सत्ता भाग लगाउने थियो। आज आएर ती सत्ताकांक्षीहरूको लोभ नेपाली समाजमा छताछुल्ल भएको छ। देश हाँक्ने जिम्मेवारी पाएका प्रधानमन्त्रीले समेत आपूलाई अविश्वासको प्रस्ताव पेस गर्ने र आफ्ना विश्वासिला राष्ट्रपतिलाई समेत महाभियोग लगाउने तयारीको सुइँको पाएरै हुँदाखाँदोको प्रतिनिधिसभाको विघटन गर्न पुगिएको चर्चा गरेका छन्। उनले थप भनेका छन्, संविधानबाट बाहिर गएर अनेक दाउपेच, जालझेल र तिकडमले महामारीको रूप लिन लागेपछि के गर्ने ? पद, पैसा र परिवार मात्रै सोच्नेलाई देश कसरी सुम्पिन सकिन्छ र ? यस्तोमा संसदीय प्रणालीले प्रावधान गरेअनुसार, बहुमतका प्रधानमन्त्रीले आफ्नो अधिकारलाई प्रयोग गरेर संसद् विघटन गरिएको हो। तर यो अवस्थाको सरसर्ति विश्लेषण गर्नेहरूले भनेका छन् केवल व्यक्तिगत अभिमान जोगाउन नागरिकप्रति प्रधानमन्त्रीले एक किसिमको खेलाँची नै गरेका हुन्। हुन पनि पाँच वर्षका लागि करीब दुईतिहाइको मत दिएर राज्य चलाउने अधिकार सुम्पिएर बसेका जनता दुई वर्षअघि नै हिस्स परेका छन्। कालगतिले नभई दुर्घटनाका कारण भोगेको मृत्युजस्तो। कतिपयले यस्तो भनेका छन्, देशप्रति साँच्चैको माया गर्ने, जनताप्रति उदारभाव राख्ने उत्तरदायी मुटु भएको भए प्रधानमन्त्रीले भन्न सक्नुपथ्र्यो मलाई आफ्नै साथीहरूबाट विश्वास प्राप्त भएन, साथीहरूले मलाई राज्य सञ्चालन गर्न असमर्थ ठाने। त्यसैले म सहर्ष सत्ताबाट बिदा हुन्छु भनेर ठूलो छाती देखाउन सक्नुपथ्र्यो, पहिलो नम्बरमा। दोस्रो नम्बरतिर हेर्ने हो भने एकीकरण नामधारी गुजुल्टोभित्रै प्रतिपक्षजस्तो भएर देखापरेका, प्रधानमन्त्रीको भाषामा किचकिचे हरूले प्रधानमन्त्रीलाई सधैंभरि कुनै पनि काम गर्न नदिएर निहुँ खोजिरहनुको सट्टा आफूहरू अलिक तल परेरै भए पनि पूरै पाँच वर्ष बिनाअवरोध सरकारलाई सहयोग गर्नुपथ्र्यो। तर गरे दुवैले उल्टो कर्म। दुवैतर्फबाट आफू एक पाइला पछाडि हट्ने कुरो कहिल्यैकुनै समयमा पनि देखापरेन। उल्टो, हात खैंचेर कोहीभन्दा कोही कम नहुने बेहोरा देखाइरहे। अन्ततः जे नहुनुपथ्र्यो अथवा यसो भनूँ जे हुनु थियो त्यो भएरै छाड्यो। यसैलाई भन्ने हो नियति। हुनुपर्ने कुरोलाई लाख कोसिस गरे पनि नहुने बनाउन सकिन्न। भयो त्यही, जसको परिणति कार्यप्रारम्भले नै निश्चित गरिसकेको थियो। देश संक्रमणको व्यथाबाट केही निकोजस्तो भएको थियो, अब फेरि व्यथा बल्झिएको छ, अझ बढी संक्रमणको। थाहा छैन, यो व्यथाको सहन कहिलेसम्म गर्नुपर्ने हो देशले ? कतिसम्म लम्बिने हो यो अस्वस्थ समयको सीमारेखा ? कम्तीमा पनि दुईतिहाइको भरोसामाथिको यस्तो विश्वासघात सम्भवतः कमसेकम कुनै मतदाताले कल्पनासम्म पनि गरेका थिएनन्। त्यसैले धेरैले त केसम्म भनेका छन् भने यो प्रतिगमन हो। यस्तोमा विपक्षी मतदाताको त कुनै कुरो भएन नै। आफ्ना मतदाताको मुख हेरेरै भए पनि सरकार हाँक्नेले वा पार्टी चलाउनेले ठण्डा दिमागले सोच्नु आवश्यक थियो यो बेला। त्यसै पनि त, कोरोनाकहरले देश थिलथिलो भएको यस्तो अवस्थामा बेमौसमी बाजा बजाएजस्तो भएको छ यो संसद् विघटनका साथ फेरि निर्वाचन गर्ने उद्घोष। कहाँ कोरोनाको पीसीआर टेस्टका लागि सरकारले नागरिकलाई निःशुल्क सेवा दिन्छु भनेर भन्नसमेत असमर्थता प्रकट गरेर आफ्नो गरिबी प्रदर्शन गरिरहेको परिस्थिति छ। यस्तोमा अब कहाँ अर्बौंखर्बौं खर्च गरेर चुनाव गर्ने कुरो ? महात्मा गान्धी दक्षिण अफ्रिकामा एकपटक अत्यन्त हतारमा रेल चढ्दै थिए। रेल चढ्दाचढ्दै हडबडीमा उनको एउटा खुट्टाको जुत्ता प्लेटफार्ममा झर्यो। एउटा खुट्टाको जुत्ता छँदै थियो। अर्को खुट्टाको जुत्ता मात्र झर्यो। रेल हिँडिसकेको थियो। अकस्मात् गान्धीले सेकेन्डभरमै गजबको काम गरे। एउटा खुट्टामा सहीसलामत रहेको अर्को जुत्ता एकछिन पनि ढिला नगरी आफैँले खोलेर प्लेटफार्ममै झारिदिए। गान्धीको यस्तो कार्यकलापबाट अन्य यात्री आश्चर्यचकित भए। एकले त सोधिहाले, के गरेको तिमीले यस्तो ? गान्धीले भने, एउटा खुट्टाको जुत्ता छुटिहाल्यो। अब यो एउटा खुट्टाको जुत्ता मलाई के काम ? त्यसैले झारिदिएको हुँ। जसले भेटे पनि जोर जुत्तै भेटोस्, उसलाई काम लाग्नेछ। गान्धीको त्यो सोचाइ आज हाम्रो देशको संसद् विघटन गर्ने प्रधानमन्त्री वा प्रधानमन्त्रीलाई अविश्वास गरेर सत्ताच्युत गराउने खोज्ने किचकिचे हरूले हृदयंगम गर्न सक्लान् ? यिनका चरित्र हेर्दा त यस्तो पटक्कै लाग्दैन कि यिनीहरूले अरूको भलाइ सोच्लान्। यस्तो लाग्छ, यिनले आफ्नो खुट्टामा बाँकी रहेको जुत्ताको त्याग गरेर दोस्रोले जोडी मिलाएर लगाउन पाऊन् भन्ने सोच त होइन, आफ्नो खुट्टाको एकल जुत्ताको जोडी मिलाउने सोचमा अरूले खोलेर राखेका जुत्ताका जोडीहरूमा आँखा लगाउलान् बरु। यिनीहरूबाट यसभन्दा फरक अपेक्षा के गर्न सकिन्छ ? किनकि जनताले असोचनीय उपलब्धि गरेका थिए। अचानक त्यो जुत्ता भेटेका थिए, गणतन्त्रको। त्यसरी त्यो जुत्ता भेटिनुसँगै दुईतिहाइवाला स्थिर सरकारले दिलाउने समृद्धिरूपी त्यसको जोडी जुत्ताको आशा देखाइएको थियो। आजको मितिमा त्यो आशा पूर्णरूपमा निराशामा परिवर्तन भएको छ। सबै खालका भरोसा र विश्वास धुलिसात् भएको छ। समग्रमा, गान्धीको यो जुत्ताविम्बले हाम्रो देशको वर्तमान राजनीतिमा कुनै अर्थ राख्दैन। आफूले बोकेको अहंकारअभिमानलाई आफ्नो श्रीपेच बनाएर भिरुञ्जेल दोस्रोको शृंगारलाई कदापि सुन्दर देख्न सकिन्न। आँखामा बाँधिएको पट्टी नखोलेसम्म आफूबाहेक दोस्रोको अस्तित्व स्वीकार गर्न गाह्रो हुन्छ, तर आँखाको पट्टी नखोलीकनै ठूलो मन बनाउने हो भने दोस्रोको उपस्थितिलाई महसुस गर्न सकिन्छ। वास्तवमा मान्छेले देखाउन सक्ने महानता नै यही नै हो। तर यसो गर्नका लागि अहिले समय भट्किसकेको छ,। अब भोलि के होला ? यसै भन्न सकिन्न। हुन नहुने कुरो पनि हुन सक्ला। तर त्यसो भन्दैमा समयले तोक्ने फैसलालाई नस्वीकारी धर छ र ?"
चीनले उकासेको विश्व अर्थतन्त्र,"नेतृत्वमा अन्ध राष्ट्रवाद नभई राष्ट्रवादी दृष्टिकोण हुनुपर्यो अनि सधैं जनता हुन्छन् यो देशका मालिक कोभिड १९ का कारण विश्वको आर्थिक अवस्था डामाडोल छ। पैठारीमा निर्भर देशको आर्थिक अवस्था झन दयनीय बन्यो। हाम्रोजस्तो वैदेशिक रेमिट्यान्सका भरमा चल्ने देशको भने निकासी कम हुँदा विदेशी मुद्रा सञ्चित बढेको छ। तर पनि ठूला औद्योगिक राष्ट्रहरू रत्तिभर हरेस नखाई आफ्ना जनताका मन जित्दै पूर्ण जिम्मेवारीपूर्वक प्रस्तुत भई पुरानै लयमा फर्कने अवश्थामा छन्। तर बेलायतलगायत अन्य युरोपिली राष्ट्रहरूमा दोस्रो चरणको महामारीका कारण पुनः लकडाउन सुरु गरिएको छ। धेरै राष्ट्रमा सरकारले सहयोग र आत्मबल प्रदान गरेका पर्याप्त उदाहरण हाम्रासामु छन्। यस महामारीबाट विश्वभर करिब १७ लाख मानिसको मृत्यु भइसकेको छ। मृत्यु आफैंमा राम्रो होइन तर हाम्रो देश र अन्य देशको तुलनामा यो भिन्न छ। विकसित देशमा कसैको अभिभावक वा संरक्षकको मृत्यु हुँदा त्यस व्यक्तिसँग संरक्षित लोग्ने वा पत्नी माता वा पिता, बालबच्चा अभिभावकविहीन हँुदैनन्, त्यसको संरक्षक स्वतः सरकार हुन्छ। सम्पूर्ण जिम्मा सरकारले नै लिन्छ। त्यसैगरी हाम्रो देशमा बालबच्चा टुहुरा हुन्छन्, मातापिता भोकै मर्छन्, पति र पत्नीको बिचल्ली हुन्छ। तसर्थ त्यो मृत्यु राष्ट्रका लागि एक प्रतिशत पनि होइन तर त्यस परिवारका लागि शतप्रतिशत मृत्यु हो। चीनको सानो सहरबाट सुरु भएको कोरोना महामारी विश्वभर फैलिन धेरै समय लागेन। कतिले त यो कृत्रिम भाइरस हो सम्म भन्न पछि नपरी चीनलाई आर्थिक नाकाबन्दीसम्म लगाउनुपर्ने धारणा राखे। विश्वभर आर्थिक साम्राज्य फैलाउँदै गरेको चीनको सयौं देशमा अर्बौंका ठूला योजना छन्। ती सबै बन्द गर्नेसम्म धम्की शक्ति राष्ट्रहरूले दिए। कोभिड १९ को कारणले भएका सम्पूर्ण आर्थिक क्षतिको जिम्मेवारी चीनले नै लिनुपर्छ भन्ने सम्म मात्र होइन, चीनबाट लिएका ऋणसमेत तिर्नुनपर्ने सम्म तर्क नआएका होइनन्। विभिन्न आरोपहरूको पछि नलागी जनताप्रतिको जिम्मेवारी बहन गर्दै सबैभन्दा छिटो यो महामारी नियन्त्रण गर्न सफल भयो चीन। कतिसम्म भने आफूलाई आवश्यक हुँदाहुँदै हाम्रो राष्ट्रमा समेत स्वास्थ्य सामग्री उपलब्ध गरायो। यही रफ्तारमा कोभिड १९ को भ्याक्सिनसमेत पत्ता लगाई हालमा आफ्ना जनतासमक्ष उपलब्ध गराइसक्यो। जुन देशका सरकार सक्षम भए वा महामारीविरुद्ध सम्पूर्ण जनता एक भए; त्यस्ता राष्ट्रले यो महामारीबाट करिबकरिब छुट्कारा पाइसके भने लकडाउन तथा मास्कको अनिवार्य प्रयोग नगरेका शक्तिसम्पन्न राष्ट्रहरूले ठूलो मानवीय क्षति बेहोरिसके। एउटै छातामुनि बसी उत्पादन गरिने उद्योगहरू त प्रभावित भए भने संसार परिक्रमा गर्ने पर्यटन उद्योग धराशायी नहुने कुरै भएन। नेपालको विकासमा मात्र दुई क्षेत्र जलविद्युत् र पर्यटन अगाडि बढाउन सकियो भने नेपाली धनी हुन धेरै समय कुर्नुपर्दैन। हाम्रै पुस्ताले त्यो अवसर प्राप्त गर्छ; मात्र राजनेता हुनुपर्यो। राजनीतिक इच्छाशत्तिा पलाउनुपर्यो। जनताप्रति समर्पित हुनुपर्यो। वर्तमान विश्वमा सम्भवतः चिनियाँ सामान नपुगेको कुनै राष्ट्र नहोला। नेपालकै सन्दर्भमा कुरा गर्ने हो भने आजभन्दा करिब २० वर्षअघिसम्म तीनचार हजार पर्ने ज्याकेट पाँचछ सयमा बजारमा सजिलै पाइन्थ्यो। गरिबका लागि छँदै छ, धनीहरूका लागिसमेत विलासिताका सामान खोजेअनुसार पाइन्छ। सस्तो श्रमिक र उत्पादन लागत कम भएका कारण विश्वका सम्पन्न मुलुकहरू चीनमा उद्योग खोल्न तँछाडमछाड गर्दैछन्। कोभिड १९ को सम्पूर्ण दोष चीनलाई दिन आफ्ना उद्योगहरू अन्यन्त्र सार्न खोज्ने राष्ट्रहरूसमेत हरेस खाई स्थानान्तरण गर्न असफल भए। विश्व बजारमा एकछत्र राज गर्दै गरेको चीनले पर्यटन उद्योगमा कत्तिको स्थान ओगटेको छ वा विश्व पर्यटनमा कत्तिको सहयोग गरेको छ भन्ने कोभिड १९ तुरुन्त विश्वभर फैलिएबाट पनि प्रस्ट हुन्छ। हरेक कुराको सकारात्मक र नकारात्मक पाटो हुने गर्छ। मानिसको मृत्यु नकारात्मक पाटो हो भने ती चिनियाँहरू पर्यटकका रूपमा कति भ्रमण गर्दा रहेछन् र गन्तव्य मुलुकको अर्थतन्त्रमा कति सहयोग गर्दो रहेछ भन्ने सूक्ष्मरूपले अध्ययन गर्ने हो भने सन् २०२० लाई छाडेर अन्य वर्षमा उसको योगदान कति रहेछ भन्ने प्रस्ट हुन्छ। तसर्थ नकारात्मकताभित्र सकारात्मकताको खोजी गर्ने हो भने हरेक कुरामा अवसर भेटिन्छ। कोभिड १९ कुन जीवजन्तुबाट मानिसमा सर्यो भन्ने विवादको विषय बनेको छ। यो मानिसबाट मानिसमा भने तीव्र रूपमा सरेको वैज्ञानिक तथ्य एवं व्यावहारिक पक्षबाट प्रस्ट भइसक्यो। चीनको सानो सहरबाट सुरु भएको यो महामारी डढेलो झैं विश्वभर फैलियो। यसको प्रमुख कारण भनेको मानिसको घुमन्ते प्रवृत्ति नै हो। तसर्थ यसबाट के प्रस्ट हुन्छ भने चिनियाँहरू पर्यटकका रूपमा विश्वभर भ्रमण कत्तिको गर्दा रहेछन्। चिनियाँहरूको वर्षभरि करिब ११ महिना काम गर्ने र एक महिना घुम्ने संस्कृतिको विकास उनीहरूले गरिसकेको देखिन्छ। सन् २०२० को सुरुमा चिनियाँ नयाँ वर्षमा घुम्न हिँडेका उनीहरूले यस वर्ष कोभिड १९ लाई विश्वभरि अनायास लिएर गए, जसले गर्दा विश्व नै त्रसित त भयो तर अन्य वर्षमा चिनियाँ पर्यटकले संसारभर पुर्याएको आर्थिक योगदान सम्झनलायक हुने गरेको प्रमाणित गर्न सफल भयो। करिब एक अर्ब ४४ करोड जनसंख्या भएको चीनमा करिब नौ प्रतिशत जनताले मात्र राहदानी पाएका छन्। करिब १९ प्रतिशत विश्वको जनसंख्या ओगटेका चिनियाँहरू धेरै राष्ट्रका आर्थिक स्रोत आर्जनका माध्यम बनेका छन्। सन् २०१८ मा मात्र करिब १४ करोडपटक चिनियाँ वैदेशिक भ्रमणमा निस्केका थिए भने उनीहरूको प्रमुख गन्तव्यमा युरोपको जर्मन, जापान, अमेरिका, बेलायत, थाइल्यान्ड, दक्षिण कोरिया, सिंगापुर, मलेसिया, मालदिप्स, हङकङ, मकाउ, ताइवान आदि राष्ट्रहरू छन्। सन् २०१९ मा चिनियाँहरूले करिब दुई सय ५५ बिलियन वैदेशिक भ्रमणका लागि खर्च गरेको देखिन्छ। चिनियाँहरूको प्रमुख पाँच गन्तव्यमा सन् २०१८ मा आफ्नै मुलुकभित्र करिब १४९ मिलियनले आन्तरिक पर्यटनमा रमाए भने जर्मन १०९ मिलियन, संयुक्त राज्य अमेरिका ९३ मिलियन, बेलायत ७१ मिलियन र इटाली ३४ मिलियनले यात्रा गरेका थिए। उक्त अवसरमा संयुक्त राज्य अमेरिकामा मात्र एकजनाले ११ हजार पाँच सय अमेरिकी डलर खर्च गरे भने अन्य देशमा प्रतिव्यक्ति २९ सय डलर खर्च गरे। चिनियाँ पर्यटकले मात्र अमेरिकामा सन् २०१८ मा करिब ३५ बिलियन डलर खर्च गरे। चीनले आफ्ना जनताका लागि सन् १९९५ मा मात्र ६ वटा गन्तव्य चयन गरेकोमा सन् २०१९ सम्म आइपुग्दा १३१ राष्ट्रसँग गन्तव्य राष्ट्रहरूको सम्झौता गर्यो। यसबाट चीनले वर्तमान विश्वमा हरेक क्षेत्रमा अहम् भूमिका निर्वाह गरेको प्रस्ट हुन्छ। यसरी संसारका धेरै राष्ट्रहरू चिनियाँ पर्यटकमा निर्भर छन् भने हामी प्रकृतिको अनुपम उपहार आफ्नै छिमेकी राष्ट्रलाई सदुपयोग गर्न सकेका छैनौं। नेपालको विकासमा मात्र दुई क्षेत्र जलविद्युत् र पर्यटन अगाडि बढाउन सकियो भने नेपाली धनी हुन धेरै समय कुर्नुपर्दैन। हाम्रै पुस्ताले त्यो अवसर प्राप्त गर्छ; मात्र राजनेता हुनुपर्यो। राजनीतिक इच्छाशक्ति पलाउनुपर्यो। जनताप्रति समर्पित हुनुपर्यो। अन्ध राष्ट्रवाद होइन; राष्ट्रवादी दृष्टिकोण हुनुपर्यो अनि सधैं जनता हुन्छन् यो देशका मालिक। अनि हाँस्छ प्रकृतिले प्रदान गरेका नदीनाला हिमशृंखला साथै विश्वको सर्वोच्च शिखर सगरमाथा। अनि बन्छ समृद्ध नेपाल तब हुन्छन् राष्ट्रका मालिक नेपाली।"
टीटेन लिगमा तीन नेपाली,"काठमाडौं : संयुक्त अरब इमिरेट्स (यूएई)को अबुधाबीमा जनवरी २८ देखि फेब्रुअरी ६ सम्म आयोजना हुने टीटेन लिगमा नेपालका तीन खेलाडी खेल्ने भएका छन्। बुधबार राति भएको खेलाडी ड्राफ्टमा नेपालका सोमपाल कामी, करण केसी र कुशल मल्लले मौका पाएका छन्। सोमपालाई मराठा अरेवियन्सले, अलराउन्डर करणलाई पुणे डेभिल्स र कुशल मल्ललाई अबुधाबीले अनुबन्ध गरेको छ। करण र कुशलले पहिलो पटक विदेशी लिग खेल्ने मौका पाएका हुन्। सोमपालको टोलीमा सोएव मल्लिक, मोहमद हफिज, लाउरिए इभान्स, मोसादक हुसेन, तस्किन अहमद, प्रविन ताम्बे, ईशान मलहोत्रा, मुख्तर अली, अमजाद गुल, अब्दुल साकुर, मारुफ मार्चेन्ट र सेद शाह छन्। अलराउन्डर करणको पुणेमा थिसरा परेरा, मोहमद आमिर, हार्दुस भिलजोन, साम विलिङ्स, चमरा कापुगेडेरा, अजन्था मेन्डिस, डेमोन थोमस, डर्विस रोसुली, नासिर होसैन, केन्नर लेविस, असिफ खान, मोहम्मद बुता, दिनेश कुमार, भ्रित्या अरविन्द र मुनिस अन्सारी छन्। युवा खेलाडी कुशलको टोली क्रिस गेल, क्रिस मोरिस, लुके राइट, नबिन उल हक, उस्मान सिनवारी, ओबेड मोकोए, हेडेन वालेस, नाजिबुल्लाह जर्दान छन् ।"
