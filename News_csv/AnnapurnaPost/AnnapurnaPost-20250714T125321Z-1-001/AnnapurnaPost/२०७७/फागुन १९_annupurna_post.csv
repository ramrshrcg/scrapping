शीर्षक,विवरण
मधेसी राजनीतिको राजशास्त्र,"सामाजिक न्यायको आधारमा स्थापित सोच र दृष्टिकोण तराईमधेसमा मात्र होइन, पहाडका कुनाकुनामा पुर्याउने उद्देश्य छ। एकताका मधेसी शब्दबाट पहाडी समुदायभन्दा मधेसी नै बढी चिढिने गर्थे। मुगलान पस्दा पहाडीहरू मधेस शब्द खुबै प्रयोग गर्थे। तर अहिले यो तथ्यको रहस्योद्घाटन गर्दा धेरैलाई आश्चर्य लाग्न सक्छ। वर्तमान युवा पिढीलाई त पत्याउनै गाह्रो पर्ला। तर यो वास्तविकता हो। यस हरफको टिप्पणीकारको जीवनमा घटेको कतिपय घट्नाले पनि पुष्टि गरेको तथ्य हो यो। कालान्तरमा यही शब्द मधेसी राजनीतिको मियोको रूपमा स्थापित भयो। २०६२६३ को आन्दोलनको प्रेस विज्ञप्तिमा मधेसी शब्द राख्नलाई तत्कालीन नेपाल सद्भावना पार्टी (आनन्दीदेवी) लाई निकै कसरत गर्नु परेको कुरा जगजाहेर छ। तत्पश्चात् गर्वसँ कहू हम मधेसी छी, भगौडा नहि धरतीपुत्र छी भन्ने मैथिलीको यो वाक्य गठनबाट काठमाडौंको भित्ता रंगिएको देखेर पहिलो पटक मधेसीहरू मात्र होइन पहाडी पनि औंधी खुुसी भएका थिए। तराईमधेसका वासिन्दा त आफ्नो पहिचान यसरी उजागर गरिएकोमा यसको महत्तालाई अद्यावधिसम्म बखान गर्न छाडेका छैनन् । तर २०६४ सालको ऐतिहासिक मधेस जनविद्रोहले धेरै कुरालाई सम्भव तुल्यायो। अर्थात् मधेसी राजशास्त्रको प्रारम्भ विस२००८ सालमा भए पनि त्यसले मूर्तरूप भने पाँच दशकको अथक संघर्षपश्चात् मात्र प्राप्त गर्यो। जुन शब्दको उच्चारणमा स्वयंको असहज महसुस गर्ने जमातको लागि त्यो लक्ष्मण बुटी साबित भयो। हेर्दाहेर्दै मधेसको राजनीतिले उच्चताको त्यो शिखर प्राप्त गर्यो जसको परिकल्पना नेपालका धुरन्धर इतिहासकार तथा राजनीतिक विश्लेषकले समेत गरेका थिएनन्। तर उदेकलाग्दो तथ्य के हो भने डेढदशक नबित्दै मधेसी सामजको पहिचानको त्यो दमदार मेसो कता हो कता हराएको महसुस भइरहेका छन् र तराईमधेसमा स्थापित वा स्थापना हुने कुनै पनि राजनीतिक दलको नामकरणमा अब त्यो शब्द भेटिन्न। यसको पछाडि के कारण होला भन्ने जिज्ञाशा उत्पन्न हुनु स्वाभाविक हो। जुन शब्दले नेपालको सिंगो राज्यसत्तालाई हल्लायो, त्यसको विस्तारै क्षयीकरण हुनुको राजशास्त्र बुझ्नु आवश्यक देखिन्छ। डरलाग्दो शब्द मधेस जनविद्रोहका नायक उपेन्द्र यादवले आफ्नो पहिलो पुस्तकमा सविस्तार मधेस शब्दको वर्णन गरेका छन्। नेपालको मधेसी समुदाय एक विवेचना भन्ने पुस्तकमा गरिएको वर्णनले मधेस शब्दको उत्पत्ति मध्यदेशबाट भएको भनिएको हो, जसको धेरैजसो हिस्सा हाल भारतमा अवस्थित छ र थोरै मात्र नेपालको भाग हुन गएको छ। पहिले र पछि पनि यिनै कुरालाई आधार बनाएर नेपालको राष्ट्रियता र अखण्डताप्रति प्रश्न उठाउने त होइन भन्ने डरलाग्दो सोच शासकीय खेमामा पलाएपछि मधेस शब्दको न्यूनीकरण भएको हो। त्यसलाई शासक वर्गले साम्प्रदायिकताको बिल्ला भिराइदिएको हो। राष्ट्रिय पार्टीका रूपमा स्थापित नेपाल सद्भावना पार्टीले आफ्नो जीवनकालमा व्यहोरेको दुःखको कथा भनिसाध्य छैन। संसद् विघटनको विरोधमा जनता समाजवादी पार्टीले राष्ट्रव्यापी कार्यक्रम गरेर जुन विश्वास आर्जन गरेको छ त्यसलाई आधार बनाएर कांग्रेस र कम्युनिस्टले तराईमधेसको मागमाथि सहानुभूतिपूर्वक विचार गर्नैपर्छ। खासगरी सशस्त्रधारी माओवादीलाई तह लगाउन बाहिर र भित्रको शक्तिद्वारा उत्पादित तराई जनतान्त्रिक मुक्तिमोर्चाका विविध रूप र रंगले झस्काउनु स्वाभाविक पनि थियो। किनकि उसले उचालेको सोच नेपालको अखण्डतामाथि नै प्रहार थियो। एकताका तराईमधेस यी समूहहरूबाट यति आक्रान्त भइसकेका थिए कि सिंगो पहाड भयभित थियो। यसमध्ये केही निस्कृय अवस्थामा अहिले पनि जीवित छन्। त्यसैले पहाडी समुदायको एउटा ठूलो हिस्सा मधेसको पहिचानसँग गाँसिएको जायज मागप्रति पनि सकारात्मक हुन सकेको देखिन्न। मूलतः सशस्त्रधारीहरूले भारतीय भूमि प्रयोग गरी गतिविधि गरिरहेकाले आशंका उब्जिनु स्वाभाविक हो। यतिमात्र होइन दक्षिणले जतिसुकै सहयोग गरे पनि उसको वैदेशिक नीति र सोच एकनासको भएकाले सन् ५० को दशकमा भएको असमान सन्धिसम्झौता अद्यावधि कायम छ। यो कुरा हालको दिनमा दुवै देशको सहमतिमा गठित विज्ञ समूहको निर्णयलाई अस्वीकार गरेको कुराबाट पनि प्रष्ट हुन्छ। वैचारिक सोचको प्रसार नेपालमा सीमान्तकृत जनसमुदायको सबैभन्दा ठूलो हिस्सा रहेको छ भन्ने तथ्यलाई अढाइ सय वर्षको एकात्मक केन्द्रीकृत राजतन्त्रात्मक शासन प्रणालीले स्वीकार गरेनन्। किनकि त्यो शासन व्यवस्थाको जग नै असमान सोच र विचारको आधारमा स्थापित भएकाले त्यसले यसको उच्चारण पनि गरेनन्। कतिसम्म भने २०४६ सालको ऐतिहासिक जनआन्दोलनबाट प्राप्त उपलब्धिमा पनि समावेश नभएकाले स्थिति प्रतिकूल भएको हो। दश वर्षको जनयुद्ध, ०६२६३ सालको संयुक्त जनआन्दोलन र २०६४ सालको मधेस विद्रोह त्यसका ज्वलन्त उदाहरण हुन्। त्यसैले संघीय लोकतान्त्रिक गणतन्त्र स्थापनापश्चात् राष्ट्रिय शक्तिमध्ये कांग्रेस र कम्युनिस्टले बिराम लिइसकेका छन् भने मधेस जनविद्रोहबाट उत्पादित शक्ति अद्यावधि आन्दोलनरत छन्। पार्टीको नाममा मधेस शब्दको उच्चारण नभए पनि मधेसको हकहितका लागि हालको जनता समाजवादी पार्टी सक्रिय छन्। यसको मूल कारण के हो भने सामाजिक न्यायको आधारमा स्थापित सोच र दृष्टिकोणलाई तराईमधेसको भूमिमा मात्र होइन, पहाडको सीमान्तकृत समुदायसम्म पुर्याउने जसपाको उद्देश्य रहेकाले आफ्नो पार्टीलाई क्षेत्रीयताबाट उँभो लगाउन प्रयत्नरत देखिन्छ। किनकि पहाडमा रहेका सीमान्तकृत जनसमुदायको शासक वर्गसँग यसरी फ्युजन भइसकेको छ कि उसले आफ्नो पहिचानको अत्तोपत्तो नै पाउँदैन। ३५ प्रतिशत आदिवासीको हालको बारेमा जोखाना गर्ने हो भने कतिपय कारणले गर्दा उसको मधेसीको भन्दा पनि बेहाल छ। तराईको हकमा खुला सिमानाका कारण मधेसी समुदायको भाषा र संस्कृतिले संरक्षण पाएका छन् भने आदिवासी समुदाय जसको उत्पत्तिको आधार तिब्बत हो बन्द सीमाको कारण उराठलाग्दो अवस्था छ। जबकि यही भाषा र संस्कृतिले तिब्बतमा राष्ट्रिय रूप धारण गरेको छ। प्रतिगमनमाथि प्रतिगमन जनता समाजवादी पार्टीका वरिष्ठ नेता राजेन्द्र महतोले बारम्बार उठाउँदै आएको तथ्य के हो भने प्रतिगमनमाथि प्रतिगमन भयो। अर्थात् वर्तमान संविधानमाथि मधेसी समुदायको आधिकारिक स्वामित्व नभए पनि उसको उत्पादन संघीयतामाथि आइपरेको संकटको कारण संविधानको संरक्षण तथा सम्बद्र्धनमा मधेस आफ्नो भलो हेर्छ। तर भएभरका प्राप्त अधिकारमाथि पनि संसद् विघटनले जुन प्रश्न उब्जाएको छ त्यसले प्रतिगमनमाथि प्रतिगमन भयो भन्ने उनको बुझाइ छ। संसद् पुनस्र्थापनापश्चात् त्यो एकथान प्रतिगमन हल भए पनि अर्को थानको रूपमा रहेका संविधानमा कतिपय प्रावधानलाई कांग्रेस र कम्युनिस्टले हल गर्न उद्यत छन् कि छैनन् भन्ने उनको अर्को प्रश्न छ। यदि संविधान संशोधनको प्रश्नले राष्ट्रिय विषयवस्तु बन्दैन भने त्यो मधेसको लागि कदापि सहनीय हुँदैन। वास्तवमा संसद् विघटनको सन्दर्भमा जसपाले एकपछि अर्को राष्ट्रव्यापी कार्यक्रम गरेर जुन विश्वास आर्जन गरेको छ त्यसलाई आधार बनाएर कांग्रेस र कम्युनिस्टले तराईमधेसको मागमाथि सहानुभूतिपूर्वक विचार गर्नैपर्छ। होइन भने मधेसी समुदायको एउटा ठूलो फाँटबाट प्राप्त समर्थन उसले गुमाउने सम्भावना रहन्छ। सायद यिनै कारण होला नागरिकताको विधेयक सन्दर्भमा नेपाली कांग्रेस केही हदसम्म लचिलो बनेको हो। नक्साबाट स्थापित विश्वास गत संसद्को अधिवेशनबाट नेपालको राष्ट्रियता र यसको सार्वभौमिकता रक्षाका लागि नक्साको अनुमोदन हुँदा सम्पूर्ण देशको होस्टेमा हैसे गर्ने मधेसी दलको इज्जत र प्रतिष्ठामा चार चाँद लाग्यो। आफ्नै मुलुकमा यस्तो पनि क्षेत्र र व्यक्ति छन् जसले मधेसी समुदाय वा मधेसवादको आधारमा स्थापित पार्टी भारतको विरोधमा रहेको त्यो नक्साको समर्थन गर्ने छन् भन्ने लागेको थिएन होला। कमसेकम मधेसको मागमा चर्को शब्द प्रयोग गर्ने राजेन्द्र महतोजस्तो मधेसी नेताप्रति तिनीहरूको रत्तिभर विश्वास थिएन। तर महतोले रोष्ट्रममा उभिएर जे बोले त्यो त्यसबेलाको सबैभन्दा चर्चित भाषण थियो। उपेन्द्र यादवको मन्तब्यले पनि बजार नतताएको होइन तर बाजी राजेन्द्र महतोले नै मार्यो भन्ने आमधारणा देखिन्थ्यो। यसको मूल कारण के हो भने पहाडी समुदायमा महतोप्रति ठूलो अविश्वास थियो। खासगरी तेस्रो मधेस आन्दोलनताका महतोले खेलेको भूमिकाबाट तिनीहरू त्रसित थिए। तर तराईमधेसको राजनीति भारतको हातमा छ भन्ने सोचको विरुद्ध महतोले आफ्नो राष्ट्रिय महत्तालाई पुष्टि गरे। अन्त्यमा, सयौं वर्षदेखि नेपालको राजनीतिमा भारतको वर्चश्व छ। पचासको दशकमा त मन्त्रिपरिषद्को बैठकमा भारतीय राजदूतको सहभागिता हुन्थ्यो। वर्तमान अवस्थामा पनि संसद् विघटनमा उसको कति हात छ भन्ने प्रष्ट छ। तर यति हुँदाहुँदै पनि मधेसी राजनीतिलाई नै भारतको पृष्ठपोषकको आरोप लगाउने तप्काको कमी छैन नेपालमा। संविधानप्रति विरोध भए पनि यसपाली यसको मौलिकताको बचावमा मधेसी दलले खेलेको भूमिकाबाट उसको राजनीतिले राष्ट्रिय रूप ग्रहण गरेको छ भने संसद्बाट भएको नक्सा अनुमोदनले उसको राजनीति अकाशिएको छ।"
हङकङ क्वारेन्टाइनको २१ दिन,"बन्द कोठा, झयालबाट बाहिर हेर्दा अर्को गगनचुम्बी भवनको भित्ता, ढोकामा ल्याइदिएको खाना लिनभन्दा बाहेक ढोका खोल्न नपाइने अनि कहालिलाग्दो २१ दिन। ग्यास च्याम्बरमा बन्द भएर जीवन उत्सर्ग गरेको योद्धाहरूको कहावत पुस्तकमा पढेको थिएँ। नेपालबाट हङकङको यात्रामा बिताएका २१ दिन कुनै ग्यास च्याम्बरभन्दा कम थिएन। कोरोनाले मानिसलाई जीवनप्रतिको भय र महत्त्वगजबले बुझाइदिएको छ। नाम, दाम, इज्जत र प्रतिष्ठाका लागि पारिवारिक समयलाई तिलाञ्जली दिएर घडीको काँटासँगै जीवनलाई दौडाइरहेकाले नितान्त परिवारसँग बस्दा सायद घर, परिवार र प्रेमको अर्थ अझ भएको महसुस गरे होलान्। कोरोनाले संसारकै गतिविधि र समयसीमा परिवर्तन गरिररहेको परिस्थितिमा मेरो समयसीमा र दैनिक सम्हाल्नै नसक्ने गरी परिवर्तित भयो। थाहा छैन, यो परिवर्तन आवश्यक हो कि बाध्यता। दसैंले झयाप्प छोपेको थियो। विदेशी भूमिमा पसिना बगाइरहँदा नजिकिएको चाडपर्वको महत्त्वर याद अझ बढ्ता हुने रहेछ। हङकङमा कोरोनाको त्रास कम हुँदै गएको भए पनि नेपालमा अचानक बढेको कोरोना संक्रमितहरूको संख्याले नेपाल जाने रहरसँगै मनमा त्रास बढिरहेको थियो। नेपाल एयरलाइन्स हङकङ कन्ट्री म्यानेजर नवराज उपाध्याय, व्यवसायी तुलसी उप्रेती, जीवन घले, पत्रकार मज्जाको राईलगायतका हितैषीमित्रले कोरोना कहरको विषम परिस्थितिमा नेपाल नजान सुझाइरहेका थिए। फुलपातीका दिनसम्म नजाने भनेर बसे पनि दसैंमा गुन्जिने मालश्रीको धुनसँगै दसैंको प्रत्येक यादहरू सजीव भएर आए। अन्ततः नेपाल जाने निधो गरें। अध्यागमन विभागनजिकै कन्सुलर किरण गुरुङले समेत नेपालमा अहिलेको समयमा जान उपयुक्त नभएको भन्दा मन आत्तिएको थियो। जहाजमा थोरै यात्रुहरूका बीच सफल नेपाल अवतरण गरियो। विमानस्थलमा सेनिटाइजर छर्किने, कोरोना जाँचको प्रमाणपत्र देखाउनेलगायतका अध्यागमन विभागमा काम भए। हामीलाई काठमाडौंमा कोहीसँग नभेटी होटलमा गएर बस्ने र भोलि स्थानीय उडानमार्फत घर फर्किने जानकारी थियो। मध्यरातमा सुनसान काठमाडौंका अधिकांश होटल कोरोनाकै कारण बन्द भएका रहेछन्। रातको समयमा खोज्दाखोज्दा बल्ल एउटा होटलमा बास पाइयो। भोलिपल्ट लागियो आफ्नो घर पूर्व। हङकङमा साथीहरूले देखाएको कोरोनाको हाउगुजी नेपालमा थिएन। देखिएका अधिकांशले मास्क त लगाएका थिए तर चिउडोमा। आफ्नो घरगाउँ, जन्मभूमि कन्फिडेन्स नै बेग्लै। कतिबेला तीन महिना बित्यो पत्तै भएन। कर्मभूमि फर्किने तयारी गरिरहँदा हङकङमा कोरोना कहरको चौथो लहरले सबैलाई ग्रसित बनाइसकेको थियो। घरघरमा कोरोना परीक्षण गर्नका लागि सरकारले अपिल गरिरहेको थियो। निर्माण क्षेत्रलगायतका ठाउँमा कोरोना संक्रमण बढेसँगै धेरै नेपालीले काम गुमाएका थिए। विषम परिस्थितीका बीच नेपाल ध्वजावाहक विमान नेपाल एयरलाइन्स चढी लागियो हङकङ। शुक्रराज ट्रपिकल एन्ड इन्फेक्सन डिजिज हस्पिटल टेकुमा पीसीआर जाँच नेगेटिभ आए पनि हङकङमा कस्तो आउने हो ? मनमा एक प्रकारको त्रास थियो। हङकङ अवतरणपश्चात् पीसीआर जाँचका लागि लाइनबद्ध भइयो। नाक र मुखको सालिभा संकलनपश्चात् करिब पाँच घन्टा विमानस्थलमै बसियो। एउटा बोतल र बिस्कुटसँगै लामो कुराइपश्चात् हात लाग्यो कोरोना नेगेभिट। अन्ततः एक्काईसदिने कालकोठरीमा थुनियो। साथमा दिए अन्र्तमनको यात्रा, श्रीमद्भावगतगीता, सम्बन्धहरूलगायतका स्रष्टाका गहकिला किताब। मनमा थियो अबको २१ दिन आफ्नो लागि बिताउँछु। पुस्तक पढ्छु, इन्टरनेटमा साथीभाइलाई समय दिन्छु। मनमा भएका जीवनका यावत् उतारचढावलाई शब्दमा उतार्छु। २१ दिने एक्लो बसाइलाई फलदायी जो बनाउनु थियो। सुरु भयो क्वारेन्टाइनको पहिलो, दोस्रो, तेस्रो दिन। सोचेजस्तो हुँदैन रहेछ। बन्द कोठामा आशाका किरण सायद फैलन पाउँदैन। मेरा सोचाइ खुम्चिन थाले। किताबमा आँखा जान छाड्यो। फेसबुक, इन्स्ट्राग्राममा आएका भिडियो कलमा बोल्ने मन भएन। एक प्रकारको हतास र बेचैनमा दिन बितिरहेका थिए। बाहिरको घाम कोठामा पर्न पाएन। दिन र रातको भेउ पाउन छाडियो। तीन दिनपश्चात् अचानक नाक बन्द हुने, श्वास फेर्न गाह्रो हुने, ज्वरो आएको महसुस हुने, जीउ दुख्नेलगायतका शारीरिक समस्या आउन थाले। गुगलमा कोरोना पोजिटिभ हँुदाका लक्षण सर्च गरें। मेरो शरीरमा आएका समस्या र गुगलमा देखाइएका कोरोना लक्षण ठयाम्मै मिल्ने। कसलाई सुनाउने ? के गर्ने ? हेल्थ डिपार्टमेन्टलाई फोन गरेर भनौं भने सरकारी क्वारेन्टाइनमा लगेर राखिदिने डर, नभनौं कोठामै ज्यान जाला भन्ने डर। बाध्य भएर मभन्दा केही समयदेखि क्वारेन्टाइनमै बसिरहनुभएका दाइ विनोद बस्नेतलाई सुनाएँ आफ्ना समस्या। दाइको सल्लाह, एकदुईजना नजिकका साथीहरूको ढाडस अनि निरन्तरको तातोपानी वाफ लिनाले केही दिनपश्चात् राहत महसुस भयो। पीडालाई दैनिकी बनाउन थालें। चारैतिरको सुनसान र बन्द कोठालाई खेल मैदान, ट्वाइलेटलाई चौतारी। आखिर मनै रहेछ। बाध्यतालाई स्विकार्नुको विकल्प थिएन। बिहान सात बजे खाजा, १२ बजे खाना र रातको सात बजे खाना होटलको डिस टायम थियो। चाइनिज खाना, सुक्खा गुलियो तरकार र पानीमा अभ्यस्त हुन थालियो। प्राथमिकतामा स्वास्थ्य हरेक हप्ता नयाँ बेडकभर, तौलियालगायतका दैनिक उपभोग्य सामग्रीको उपलब्धता हुने रहेछ। क्वारेन्टाइनमा बसेकालाई सरसफाइमा कुनै पनि गुनासो नआओस् भनेर होटल व्यवस्थापनले खुबै ध्यान दिएको पाइयो। हेल्थ डिपार्टमेन्टले निरन्तर फोनमार्फत स्वास्थ्यको अवस्था बुझिरहेको थियो भने केही असहजिलो भएमा हटलाइनमा फोन गर्नका लागि सुझाइएको थियो। प्रशस्त पुस्तक, युट्युबमा पाइने रोजाइअनुसारको भिडियोले दुई हप्ता बितेको पत्तै भएन। सुरुका दिनमा महसुस गरिएको असहजता पनि बाध्यतासँगै सहज बन्न थाले। हरेक दिनलाई उपलब्धिमुलक बनाउनका लागि केही न केही सिक्ने अभिप्रायका साथ दिनहरू व्यतीत गर्न थालियो। सुरुकै दिनबाट सुरु भएको गन्ती एक हप्ताका लागि मात्र कायम हुँदै थियो। क्वारेन्टाइनको अन्तिम दिन जीवनमा बन्दीगृहको अनुभव थिएन। एउटा कैदी जीवन आफ्नो सजाय कटाइसकेपश्चात् बन्दीगृहबाट बाहिर निस्कँदा कति खुसी हुन्छ ? सायद मेरो खुसीको मापन पनि त्यस्तै हुँदो हो। राति १२ बजेबाट तपाईंहरूको क्वारेन्टाइन बसाइ समाप्त हुन्छ। हेल्थ डिपार्टमेन्टको सूचनासँगै मन तरंगित बन्यो। बिहानैबाट आफ्नो सामान पोको पारी करिब १२ बजे दिउँसो क्वारेन्टाइनबाट बाहिर निस्किएँ। जीवनको नयाँ अध्याय सुरु भएको महसुस भयो। बाहिर निस्कने सबै डकुमेन्टसहित कोरोना फ्रीको प्रमाणपत्र बोकेर बाहिर आइयो। कोरोनाले संसारकै गतिविधि र समयसीमा परिवर्तन गरिररहेको परिस्थितिमा मेरो समयसीमा र दैनिक सम्हाल्नै नसक्ने गरी परिवर्तित भयो। थाहा छैन, यो परिवर्तन आवश्यक हो कि बाध्यता।"
भ्रष्टाचारीविरुद्ध विवेकपूर्ण निर्ममता,"स्थानीय सरकारले स्थानीय तहसम्मका सञ्चारकर्मीलाई भ्रष्टाचार नियन्त्रण गर्ने साझेदार संस्थाका रूपमा विकास गर्न अपरिहार्य छ मुलुकमा सुशासन कायम गरी समृद्ध नेपाल सुखी नेपालीको अनुभूति गराउने सरकारको प्रतिबद्धता रहेको छ। सार्वजनिक सेवाका साथै सार्वजनिक विकास निर्माणका क्षेत्रमा भ्रष्टाचाररहित कार्य भएको आभाष हुनु सुशासनको महत्त्वपूर्ण सूचक भए पनि जनताले यसको महसुस गर्न पाएका छैनन्। भ्रष्टाचारविरुद्धका सजाय सहजै व्यहोर्न सकिने अवस्था कायमै हुनुका साथै भ्रष्टाचारमा मिलेमतोको संस्कार विकास हुनुले भ्रष्टाचारजन्य कार्य स्थानीय तहसम्म विस्तार भएको छ। भ्रष्टाचारको विरुद्धमा राजनीतिक नेतृत्वको जिम्मेवारपूर्ण अग्रसरता नदेखिनुका साथै निगरानी र नियन्त्रणको जिम्मेवारीमा रहेका निकाय निष्क्रिय हुनुले भ्रष्टाचार क्रमशः संस्थागत हँुदै गएकाले चुनौतीपूर्ण भएको छ। मुलुकभित्रको भ्रष्टाचारको स्वरूप, शैली एवं स्वभावमा परिवर्तन हुँदै गएको छ। घुस लिने दिने कार्यमा सेवाग्राही र सेवाप्रदायक प्रत्यक्ष भूमिकामा नरहने तर मध्यस्थकर्ताले भूमिका निर्वाह गर्ने प्रवृत्ति बढेका कारण भ्रष्टाचारविरुद्धको अपरेसन प्रभावकारी हुन सकेको छैन। राजनीतिक नेतृत्वसमेतको संलग्नतामा कर्मचारीको मिलेमतो एवं बिचौलियाको क्रियाशीलताले स्थानीय तहसम्म भ्रष्टाचार क्रमशः संस्थागत हँुदै गएको छ। साझा जिम्मेवारीका रूपमा रहेको भ्रष्टाचारविरुद्धको कार्यमा सरकार प्रमुख, कर्मचारीतन्त्रका उच्च अधिकारी, राजनीतिक दलका जिम्मेवार नेतृत्व, नागरिक समाज, सञ्चारकर्मी, सामाजिक संघसंस्था, कर्मचारी ट्रेड युनियनका पदाधिकारी जिम्मेवार एवं क्रियाशील हुन सकेका छैनन्। यसबाट सरकारको एक्लो प्रयास अपेक्षित रूपमा फलदायी हुन नसकेको हो। यस सन्दर्भमा सबै क्षेत्रबाट भ्रष्टाचारजन्य कार्यका विरुद्धमा कठोर व्यवहारका साथै विवेकपूर्ण निमर्मताको व्यवहार देखाउनु जरुरी छ। मुलुकभित्र भ्रष्टाचार गर्नेगराउने शैली एवं प्रवृत्ति परिवर्तन हुँदै गएको छ। परिवर्तित शैली एवं प्रवृत्तिका कारण लामो समयदेखिको भ्र्रष्टाचारविरुद्धको सरकारको परम्परागत प्रयास अपेक्षित रूपमा प्रभावकारी हुन सकेको छैन। भ्रष्टाचारीप्रतिको सहानुभूति एवं सहनशीलताका कारण पनि भ्रष्टाचारी झन्झन् उत्साहित हुने गरेका छन्। यस सन्दर्भमा भ्रष्टाचारविरुद्धको रणनीति एवं कार्यढाँचा र पद्धतिमा सामयिक परिवर्नत गर्नु अपरिहार्य भएको छ। नेपालको संविधानमा सार्वजनिक प्रशासनलाई स्वच्छ, सक्षम, निष्पक्ष, पारदर्शी, भ्रष्टाचारमुक्त, जनउत्तरदायी र सहभागितामूलक बनाउँदै राज्यबाट प्राप्त हुने सेवासुविधामा जनताको समान र सहज पहुँच सुनिश्चित गरी सुशासनको प्रत्याभूति गर्ने नीति राज्यले अवलम्बन गर्ने स्पष्ट भएको छ। साझा एवं जटिल समस्याका रूपमा रहेको भ्रष्टाचार नियन्त्रण क्रमशः संगठित एवं चुनौतीपूर्ण हँुदै गएको छ। भ्रष्टाचार नियन्त्रण नगरी मुलुकमा सुशासन कायम हुन नसक्ने साथै सुशासन कायम नभई मुलुकको समग्र आर्थिक तथा सामाजिक विकासले गति लिन नसक्ने स्पष्ट छ। भ्रष्टाचार नियन्त्रणका लागि भएको लामो र निरन्तर प्रयासका साथै ठूलो लगानी अपेक्षित रूपमा प्रभावकारी हुन सकेको छैन। हाल अस्वाभाविक एवं अनावश्यक रूपमा सार्वजनिक सेवा केन्द्रहरूमा सेवाग्राही र सेवाप्रदायकका बीचमा उपस्थित भई भ्रष्टाचारजन्य कार्य गर्नगराउन बिचौलियाहरू सक्रिय भएका छन्। सार्वजनिक सरोकारका क्षेत्रमा अनावश्यक उपस्थिति हुने बिचौलियालाई राजनीतिक नेतृत्वका साथै निकाय प्रमुखसमेतको सहयोग र सद्भाव भएका कारण भ्रष्टाचार नियन्त्रणको प्रयास नतिजाउन्मुख हुन सकेको छैन। राजनीतिक दल, सामाजिक संघसंस्था, सञ्चारकर्मी, नागरिक समाज, सरकार र राज्यका सम्पूर्ण अंग भ्रष्टाचारीप्रति विवेकपूर्ण निर्मम व्यवहार गर्न ऐक्यबद्धताका साथ अग्रसर हुन अत्यावश्यक छ। भ्रष्टाचारबाट आर्जन गरेको सम्पत्तिको सम्मान गर्ने एवं भ्रष्टाचारीको विरोध नगर्ने संस्कारका कारण भ्रष्टाचारीहरू स्वाभाविक रूपमा उत्प्रेरित भइरहेका छन्। आफ्ना भनिने गरेका व्यक्तिबाट हुने अनियमित कार्यलाई ढाकछोप गरी संरक्षण गर्ने राजनीतिक एवं सामाजिक दुष्कार्यबाट भ्रष्टाचार समाजको समाधान गर्न कठिन देखिएको जटिल समस्याका रूपमा स्थापित हँुदै गएको छ। राजनीतिक नेतृत्व, उच्च प्रशासक, न्यायालयका जिम्मेवार पदाधिकारी, नागरिक समाज, सञ्चारकर्मी, सामाजिक संघसंस्था, कर्मचारी युनियनका पदाधिकारीलगायतबाट भ्रष्टाचारीका विरुद्धमा शून्य सहनशीलताको सोच एवं कार्य व्यवहारमा प्रभावकारी हुन सकेको छैन। समाजमा बढ्दै गएको सामाजिक फजुल खर्च नियन्त्रण गर्नका लागि कानुनी एवं व्यवहारगत प्रयास कमजोर रहेको, भ्रष्टाचारको विरुद्धमा आवाज उठाउने, भ्रष्टाचारीलाई समाजबाट बहिष्कार गर्ने प्रवृत्ति विकास हुन नसकेको, सरकार प्रमुख, उच्च राजनीतिक एवं प्रशासनिक नेतृत्वमा भ्रष्टाचारको विरुद्धमा अग्रसर हुने साहस र प्रतिबद्धताको कमी भएको छ। कमजोर अध्ययन, अनुसन्धान, राजनीतिक नेतृत्वको हस्तक्षेप, न्यायालयको कमजोर फैसला आदिबाट भ्रष्टाचारीलाई अनावश्यक संरक्षण भएको, ठेक्कापट्टाका कार्यमा राजनीतिक दलका जिम्मेवार व्यक्तिहरूको संलग्नता बढेको, भ्रष्टाचारको विरुद्धमा सञ्चारकर्मीबाट खोजमूलक सूचनाका साथै अन्य भ्रष्टाचारजन्य कार्यहरूको सूचना प्रभावकारी रूपमा सम्बन्धित निकायमा पुग्न सकेको छैन। यसबाट भ्रष्टाचारीको सञ्जाल स्थानीय स्तरसम्म सहजै विस्तार भई संगठितसमेत भएको पाइएको छ। राज्यको ठूलो स्रोत एवं अधिकार स्थानीय तहमा पुगेकाले भ्रष्टाचारविरुद्धको निगरानी स्थानीय तहमा व्यापक गराउन जरुरी छ। मौजुदा कानुन एवं पद्धतिलाई आफूअनुकूल व्याख्या गर्ने, कानुनको गलत व्याख्या गरी राज्यलाई हानिनोक्सानी गर्नेका विरुद्धमा स्थानीय सरकारले कारबाही अगाडि बढाउन सकेको छैन। स्थानीय तहमा कानुनी एवं प्रक्रियागत पद्धतिको अनुसरण नगरी बेथिति एवं हचुवामा काम गर्नेगराउने प्रवृत्तिको विकास भएको, सार्वजनिक सेवा केन्द्रको विश्वसनीयता कम हुँदा सेवाको विकल्पको खोजी हुन थालेको, आएको बजेट जसरी भए पनि खर्च गरेर प्रगति देखाउने, मिलिभगत रूपमा गलत डिजाइन, इस्टिमेट, कम गुणस्तरीय कार्य सम्पादन गर्ने, कामै नगरी भुक्तानी गर्नेगराउने कार्य हुँदै आएको छ। भ्रष्टाचारजन्य यस्ता कार्यबाट सरकार एवं कर्मचारीतन्त्रप्रतिको जनताको विश्वास घटी समग्र सरकारी निकायको प्रतिष्ठा, इज्जत, सानमा ह्रास आएको, नियमित कमाइ गर्ने कर्मचारी र सदाचारमा रहने कर्मचारीबीच वर्गीय सोच वृद्धि भई संगठनात्मक द्वन्द्व बढेको छ। पूर्वाधार विकासका आयोजना समयमै सम्पन्न हुन नसकेको, विभिन्न बहानामा आयोजनाको अवधि लम्बाइ वृद्धि हुने लागत रकमबाट कमिसन लिने प्रवृत्ति बढेको छ। साथै स्थानीय तहमा कम गुणस्तरीय पूर्वाधार बन्ने क्रम नरोकिएकाले जोखिमको दायरा वृद्धि हुँदै गएको, भ्रष्टाचार एवं अनियमितताका लागि राजनीतिज्ञ तथा कर्मचारीले एकअर्कालाई दोषारोपण गरी आफू जिम्मेवारीबाट उम्कने प्रवृत्ति बढेको, विकास निर्माणका स्रोतको उचित उपयोग नहुँदा गरिबी, पीडा, अभावको अवस्था कायमै रहेकाले भ्रष्टाचारको कारबाहीमा कठोर, निमर्म हुन जरुरी छ। भ्रष्टाचार सामाजिक अपराध भएका कारण सबै प्रकारका भ्रष्टाचारीलाई सार्वजनिक अपराधीका रूपमा लिई सामान्य सद्भावसमेत नराख्ने साथै कठोर सजाय गर्ने सोच एवं व्यवहार आवश्यक छ। समाजका प्रत्येक जिम्मेवार संघसंस्था, हित समूह, नागरिक समाज एंव सामान्य जनताले समेत भ्रष्टाचारीका विरुद्धमा शून्य सहनशीलताको व्यवहार देखाउनु आवश्यक छ। यसका लागि भ्रष्टाचारका विरुद्धमा कडा सजायको व्यवस्था गर्ने, भ्रष्टाचारमा संलग्न हुने राजनीतिक दलका कुनै पनि व्यक्तिलाई कारबाहीको दायरामा ल्याउने, दोषीलाई भविष्यमा कुनै पनि राजनीतिक गतिविधिमा सहभागी नगराउने पद्धतिको थालनी गर्नुपर्छ। इमानदार कर्मचारीले आफ्नै सेवा समूह र कार्यालयभित्रका भ्रष्टाचारजन्य कार्यको उजुरी एवं सूचनाहरू सजाय गर्ने निकायमा शीघ्र पुयाउने संस्कार विकास गर्ने, संगठनभित्रको जुनसुकै व्यक्तिको भ्रष्टाचारजन्य कार्यको विरोध गर्ने संगठनात्मक प्रवृत्ति विकास गर्नुपर्छ। भ्रष्टाचारको निगरानी वा कारबाही गर्ने जिम्मेवारी भएका निकायहरूले हरेक प्रकारको भ्रष्टाचारविरुद्धको अध्ययन, अनुसन्धान, तहकिकात, मुद्दा दायरको कार्यलाई स्वच्छ, छिटोछरितो एवं निष्पक्ष गराई सामान्य कानुनबमोजिमको सजायका लागि मुद्दा पेस गर्ने, सम्पत्ति विवरणको नियमित अध्ययन, विश्लेषण गर्ने साथै स्रोत नखुलेको सम्पत्तिको चर्चा र जफत गर्ने कार्यलाई प्राथमिकता दिनुपर्छ। साथै भ्रष्टाचारको मुद्दामा विवादित फैसला गर्ने व्यक्तिलाई महत्त्वपूर्ण एवं माथिल्लो न्यायिक जिम्मेवारी नदिने, भ्रष्टाचारको विवादित फैसला वा निर्णय गर्ने पदाधिकारीविरुद्ध न्याय परिषद्मा मुद्दा चलाउन सकिने कानुनी व्यवस्था कार्यान्वयनमा ल्याउन अत्यावश्यक छ। समाजलाई ठगेको सम्पत्तिको रबाफमा समाजमै हालीमुहाली गर्ने भ्रष्टाचारीलाई समाजले बहिष्कार गर्ने संस्कार विकास नभएसम्म भ्रष्टाचार नरोकिने भएकाले सामाजिक विद्रोहलाई सक्रिय गराउनु जरुरी छ। भ्रष्टाचारीको अकूत सम्पत्ति, अस्वाभाविक जीवन निर्वाह, भौतिक पूर्वाधारको उपयोगलगायतका सूचना कारबाही गर्ने निकायमा शीघ्र पुयाउने, भ्रष्टाचारीका विरुद्धमा छलफल, चियोचर्चो, आवाज उठाउने कार्यलाई निरन्तरता दिने, सार्वजनिक पदमा रही जिम्मेवारी निर्वाह गर्ने आफूनजिकको व्यक्तिले गरेको भ्रष्टाचार सवाललाई सबै प्रकारका सामाजिक संघसंस्था एवं समुदायले आफ्ना नियमित कार्यक्रममा छलफलको विषय बनाउने कार्यलाई प्राथमिकता दिन जरुरी छ। साथै सञ्चारकर्मीले कुनै पनि भ्रष्टाचारजन्य सूचना यथाशीघ्र प्रचारप्रसार गर्ने कार्यलाई महत्त्व दिने, भ्रष्टाचारविरुद्धका आधिकारिक कारबाही वा सजायका निर्णयलाई स्थानीय स्तरसम्मका सञ्चारका माध्यमले प्राथमिकताका साथ नियमित प्रचारप्रसार गर्ने, भ्रष्टाचारको उच्च सम्भावना भएका सार्वजनिक निकायमा खोजमूलक सूचना संकलन गरी कारबाही गर्ने जिम्मेवार निकायमा पुयाउने, समाजमा देखिएको अकूत सम्पत्ति, अस्वाभाविक जीवन निर्वाहका सूचना सार्वजनिक गर्नेगराउने, सार्वजनिक विकास निर्माणका अनियमित एवं कमजोर कार्यको खोजी गरी सम्बन्धित निकाय वा समाजमा पुयाउने कार्यलाई ध्यान दिन जरुरी छ। स्थानीय सरकारले स्थानीय तहसम्मका सञ्चारकर्मीलाई भ्रष्टाचार नियन्त्रण गर्ने साझेदार संस्थाका रूपमा विकास गर्न अपरिहार्य छ। भ्रष्टाचार सामाजिक अपराध भएको तथ्य सर्वस्वीकार्य भए पनि भ्रष्टाचारीलाई तत्कालै कडा कारबाही गर्नेगराउने कार्यमा अग्रसरता कम हुने गरेको छ। भ्रष्टाचारीप्रति सद्भाव राख्ने, संरक्षण गर्ने, सामान्य छानबिन गरी छाड्ने, कम सजाय गर्नेगराउने प्रवृत्तिले उनीहरूको मनोबल उच्च हुँदा भ्रष्टाचार संगठित एवं मजबुत हुँदै गएको छ। यस सन्दर्भमा भ्रष्टाचारीका विरुद्धमा शून्य सहनशीलताको संस्कार विकास गर्न मूलतः केन्द्रीय तहदेखि स्थानीय तहसम्मका सार्वजनिक पदमा रहेका राजनीतिक नेतृत्व प्रतिबद्ध, जिम्मेवार र क्रियाशील हुन जरुरी छ। स्थानीय तहको विकास निर्माण कार्यमा अनावश्यक सहभागिता हुनुका साथै प्रक्रिया मिची गरेका कामको भुक्तानीका लागि अनावश्यक चासो एवं दबाब सृजना गर्ने प्रवृत्तिले राजनीतिक नेतृत्वको भ्रष्टाचारप्रति शून्य सहनशीलताभन्दा संरक्षण भएको आंशका हुनु अस्वाभाविक होइन। सार्वजनिक पदमा रहेका राजनीतिक नेतृत्वले आफू र अन्तर्गतका निकायमा हुने भ्रष्टाचारजन्य कार्यका विरुद्धमा कडा रूपमा क्रियाशील हुनु वर्तमान आवश्यकता हो। परम्परागत सोच एवं व्यवहारबाट राजनीतिक नेतृत्वले मुलुकमा सुशासन कायम गर्ने नारालाई व्यवहारमा अनुभूति गराउन नसक्ने भएकाले राजनीतिक नेतृत्वबाट स्थानीय तहदेखि संघीय तहसम्म अनुकरणीय भूमिका निर्वाह हुन जरुरी छ। भ्रष्टाचारका उजुरी, अध्ययनअनुसन्धान एवं मुद्दा दायरसम्मका कार्यमा सम्बन्धित सबै क्षेत्रबाट भ्रष्टाचारलाई संवेदनशील सवालका रूपमा लिनुपर्ने, सहानुभूति राख्न नहुने, कानुनी एवं सजायको दायरामा ल्याउन प्रतिबद्ध हुनुपर्ने भएको छ। यसका लागि संघीय तहदेखि स्थानीय तहसम्मका सरकार प्रमुख एवं सबै राजनीतिक दलका नेतृत्वले आफूलाई अग्रसर गराउनुपर्छ। भ्रष्टाचारविरुद्धको शून्य सहनशीलताको व्यवहारबाट मात्र भ्रष्टाचार नियन्त्रणमा सफलता हासिल हुन सक्ने तथ्य यथार्थ हो। यस यथार्थलाई शिरोधार्य गरी प्रत्येक घरपरिवार, समाज, राजनीतिक दल, सामाजिक संघसंस्था, सञ्चारकर्मी, नागरिक समाज, सरकार र राज्यका सम्पूर्ण अंग भ्रष्टाचारीप्रति विवेकपूर्ण निर्मम व्यवहार गर्न ऐक्यबद्धताका साथ अग्रसर हुन अत्यावश्यक छ। न्यौपाने रक्षा मन्त्रालयका सहसचिव हुन्।"
किन बढ्दै छ हत्या हिंसा,"के ही वर्षयता हरेक दिन नेपालमा पनि हत्या हिंसाका दर्जनौं घटना भइरहेका छन्। छोराद्वारा बाबुको हत्या। बलात्कारपछि बालिकाको हत्या। गोलीप्रहार गरी युवकको हत्या। बलात्कारपछि युवतीको हत्या। अज्ञात समूहबाट एकै परिवारका तीन सदस्यको हत्या। पतिद्वारा पत्नीको हत्या। यस्तैयस्तै प्रकृतिका हत्या हिंसाका घटना हरेक दिन भइरहेका छन् र दिनप्रति बढिरहेका छन्। किन यसरी बढेका छन् हत्या हिंसाका जघन्य अपराध ? के हत्या हिंसा कुनै संक्रमण रोग हो ? यसका राजनीतिक, सामाजिक, पारिवारिक, जैविक तथा मनोवैज्ञानिक कारण केके हुन सक्छन् ? हत्या हिंसाका यस्ता घटना न्यूनीकरणका उपाय केके हन् सक्छन् ? ढिलो नगरी यसको गहिराइमा पुग्न अति आवश्यक छ। यसका लागि सबैभन्दा पहिला हिंसाको अर्थ र हत्या हिंसाका कारण केके हुन् ? खोज्ने प्रयास गरांै। हिंसाको शाब्दिक अर्थ हुन्छ अर्कोको ज्यान लिने वा काटमार गर्ने काम। यसर्थमा कुनै पनि प्राणीको हत्या गर्नु नै हिंसा हो। तर हिंसाको अर्थ यति साँगुरो भने छैन। अरूलाई पीडाकष्टहानि आदि पुर्याउने काम पनि हिंसा नै हो। वास्तवमा मनोवैज्ञानिक दृष्टिमा हिंसाको भावना मनमा उत्पन्न हुनु नै हिंसा हो। त्यो किनभने हत्या तब हुन्छ, जब मनमा हिंसा भाव पैदा हुन्छ। अतः मनमा असन्तोष, कुण्ठा, संघर्ष, तनाव, बेचैनी तथा अन्तद्र्वन्द्व उत्पन्न हुनु भनेको पनि मानसिक रूपमा भित्रभित्र कुनै न कुनै हिंसा गर्नु हो। क्रोध दबाउनु, मनमा कसैप्रति विरोध वा प्रतिरोधको भावना उब्जनु पनि हिंसा नै हो। हिंसालाई ग्ल्यामर दिने, यसैको मद्दतबाट नै आफ्नो समस्या सुल्झाउन खोज्ने मूर्खता त्याग्दै हतियारको राजनीतिबाट देशलाई सधैं मुक्त राख्नुपर्छ। अतः प्राणीको बध वा हत्या गर्ने अथवा शारीरिक आक्रमण गरेर प्राणीलाई अंगभंग पार्ने तथा पीडा पुर्याउने कामलाई शारीरिक वा भौतिक हिंसा भनिन्छ भने प्राणीहरूलाई कुट्छु, पिट्छु, मार्छु भनेर डरधम्की दिने, गालीगलौज गर्ने, दुर्वाच्य तथा बोलीले अरूलाई पीडाकष्ट दिने कामलाई वाचिक वा शाब्दिक हिंसा भनिन्छ। त्यसैगरी मनमनै गरिने हत्याको विचार, अंगभंग पार्ने संकल्प तथा मनमा कसैप्रति विरोध वा प्रतिरोधको भावना उब्जनुलाई मानसिक वा भाविक हिंसा भनिन्छ। मनोवैज्ञानिकहरूको भनाइ छ कि मानिसले हिंसाको भावना जन्मदेखि नै लिएर आउँछ। आमाका काखमा जब नवजात शिशुलाई भोकले सताउँछ, तब ऊ आमाको स्तनतिर लपक्क लप्किन्छ। तर आमाले अनिच्छा जाहेर गरेमा उसले स्तनमा हान्छ, हातखुट्टा झट्काउँछ। यहींबाट नै मानिसको मनमस्तिष्कमा क्रोध तथा हिंसा भावना फैलिँदै र झागिंदै जान्छ। मनोवैज्ञानका अनुसार हिंसा फौलिनुका पछाडि मुख्यतयाः तीन कारण छन्। एक हो मनोसामाजिक कारण, दोस्रो रासायनिक कारण र तस्रो हो आनुवांशिक कारण अर्थात् जन्मजात आमाबाबुबाट आउने गुण। मनोवैज्ञानिकहरूको मान्यता छ उपर्युक्त एक वा दुई वा तीनै कारणबाट नै हिंसाको जन्म हुने गर्छ। यसको प्रभाव कहिले प्रारम्भिक स्थितिमा नै दब्छ त कहिले यसले उग्ररूप धारण गर्छ। तब सानातिना कुरामै मानिसले हत्याजस्ता जघन्य अपराध गर्छ। सामाजिक रूपमा हिंसा तेरो र मेरो भावानाबाट जन्मिने गर्छ। तेरो र मेरोको झगडा मिल्यो भने त ठीकै भयो। तर झगडा मिलेन भने घर, समाज, राज्य, देश तथा विश्वमै हिंसा फैलिन सक्छ। त्यसो त पुरुषप्रधान समाजमा मूलतः पुरुषलाई नै हिंसाको कारक मानिन्छ। त्यो किनभने तुलनात्मक रूपमा पुरुष समर्थ हुन्छ। त्यसैले आपूभन्दा निर्धालाई दबाउन ऊ कहिल्यै पछि पर्दैन। त्यसैले परिवारमा जब पतिको हिंसा पत्नीमाथि हावी हुन्छ, तब पत्नी मात्र होइन कि सम्पूर्ण परिवार नै भय र सन्त्रासको चपेटामा पर्छ। तर अचम्मको कुरा के भने यही स्थिति त्यहाँ पनि पैदा हुन्छ, जहाँ पत्नी पतिमाथि हावी हुन्छे, तब पतिलाई आफ्नो इज्जत, परिस्थिति तथा गृहस्थी चलाउनका लागि पत्नीको कर्कश व्यवहार सहनुपर्छ। तर एक स्थिति यस्तो पनि आउँछ, जब धैर्यको बाँध फुट्छ र कुरा हिंसामा आउँछ। यहीं नै तनाव, कुण्ठा, हिंसा, भय र सन्त्रास आदि रोगले जन्म लिन्छ। मनोवैज्ञानिक समस्याका कारण पनि हत्या हिंसाका घटना हुने गर्छन्। हत्या हिंसा बढ्नुमा राजनीति पनि त्यत्तिकै दोषी देखिन्छ। नेपालमा दण्डहीनताका कारण पनि हत्या हिंसा फैलिएको छ। राजनीतिक पार्टीहरूले हत्याराहरूलाई राजनीतिक संरक्षण दिने, डनहरूलाई साँढे झैं पाल्ने तथा आफ्ना कार्यकर्तालाई विरोधीको खुट्टा भाँच्न उस्काउनेजस्ता आपराधिक गतिविधिले हत्या हिंसालाई झन् बढवा मिलेको छ। दण्डहीनता यसरी मौलाउनुमा दोष नागरिकको पनि छ। अधिकांश नागरिकले अपराधीलाई सजाय दिलाउन त चाहन्छन्, यदि ऊ आफन्त वा आफ्नो पक्षको नभए मात्र। एकपटक कल्पना गर्नुहोस् त, सडकमा हत्यारा वा बलात्कारीलाई फाँसी दे भन्दै नारा लगाउनेहरूमध्ये कतिजनाको उनका आफन्त वा पक्षका मानिसले यस्तै अपराध गरेको खण्डमा यसरी नै पीडित पक्षलाई न्याय दिलाउनका लागि आवाज बुलन्द गर्छन् ? वा आफन्तको अपराध छुपाउने कार्यमा सहयोग गर्छन् ? नेपालमा यौन हिंसा तथा घरेलू हिंसा पनि बढ्दो छ। आर्थिक समस्या, घरेलु झैझगडा तथा मध्यपान आदि घरेलु हिंसाका प्रमुख कारण हुन्। खासगरी निम्नवर्गीय परिवारमा मद्यपानका कारण नै प्रशस्त घरेलु हिंसा हुने गर्छन्। नेसनल इन्स्टिच्युट अफ हेल्थका वैज्ञानिकहरूले हतियारलाई हिंसाको भाइरस भनेका छन्। हतियार र हिंसाको सम्बन्ध गरिएका अनेकौं अध्ययनबाट यहाँका वैज्ञानिक यो निष्कर्षमा पुगेका हुन्। उनीहरूको दाबी छ कि समाजमा हतियारको संख्यालाई नियन्त्रण गर्ने हो भने हिंसाका घटना तथा काटमारमा ठूलो कमी आउँछ। तर विडम्बनाको कुरा के भने हिजोआज संसारमा हतियार केवल विद्रोही, आतंकवादी तथा अपराधीसँग मात्र छैन कि आम नागरिकसँग पनि छ्यापछ्याप्ती सानाठूला हतियार छन्। यस्ता हतियार लाइसेन्सबिना नै राख्ने र प्रयोगमा ल्याउने गरिन्छ। त्यसैले हिंसाको भाइरस फैलाउने हतियार जतिजति विश्वभरि फैलिँदै छ, त्यतित्यति नै हिंसाले डरलाग्दो स्वरूप धारण गर्दै छ। वास्तवमा हतियारको होडबाजी र तेरोमेरो भावनाका कारण नै संसारमा हिंसा ज्यादै डरलाग्दो रूपमा फैलिएको छ। त्यसैले हिंसाको महामारीलाई नियन्त्रण गर्न हरेक देशका सरकारले ढिलो नगरी ठोस कदम चाल्नुपर्छ। तर सरकारी प्रयास मात्र काफी छैन; हामी सबैले हिंसा रोगको नियन्त्रणमा अआफ्नो क्षेत्रबाट सक्दो प्रयास गर्नुपर्छ। होस्टेमा हैंसे थप्नुपर्छ। हिंसालाई ग्ल्यामर दिने, यसैको मद्दतबाट नै आफ्नो समस्या सुल्झाउन खोज्ने मूर्खता त्याग्दै हतियारको राजनीतिबाट देशलाई सधैं मुक्त राख्नुपर्छ। नत्र विश्वव्यापी रूपमा फैलिँदै गएको हत्या हिंसा महामारीबाट कोही पनि सुरक्षित हुनेवाला छैनन्।"
बाँसबारी र मध्यपुर विजयी,काठमाडौं : बाँसबारी क्लब र मध्यपुर युथ एसोसिएसनले सहिद स्मारक बी डिभिजन लिग फुटबलमा जित निकालेका छन्। एन्फा कम्प्लेक्स मैदानमा मंगलबार भएको खेलमा बाँसबारीले पुल्चोक स्पोर्ट्स क्लबलाई २० गोलले हरायो। अर्को खेलमा मध्यपुर युथ एसोसिएसनले श्रीकुमारी क्लबलाई २१ गोलले हरायो। बाँसबारीको जितमा दुवै गोल निशान सुनारले गरे। जितसँगै तेस्रो स्थानमा रहेको बाँसबारीले आठ खेलबाट १८ अंक बनाएको छ। शीर्ष स्थानमा रहेको सातदोबाटो युथ क्लबको २२ अंक छ। दोस्रो स्थानमा रहेको खुमलटार युवा क्लबको १९ अंक छ। दुई अंकमा सीमित पुल्चोक तालिकाको अन्तिममा छ। यसैगरी अर्को खेलमा मध्यपुरले पुनरागमन जित निकालेको हो। मध्यपुरको जितमा कैलाश लामिछाने खत्री र धीरज श्रेष्ठले गोल गरे। श्रीकुमारीका आशिष राईले गोल गरेका थिए। जितसँगै नवौं स्थानमा रहेको मध्यपुरले आठ खेलबाट सात अंक बनाएको छ। सात नै अंक बनाएको श्रीकुमारी आठौं स्थानमा छ। अखिल नेपाल फुटबल संघ (एन्फा)ले आयोजना गरेको लिगमा १२ टोलीको सहभागिता छ।
प्रेरणा र रितिकलाई उपाधि,"बुटवल : बुटवलमा सम्पन्न खुला लन टेनिसको उपाधि रितिक राना र प्रेरणा कोइरालाले जितेका छन्। मंगलबार भएको पुरुष एकलको फाइनलमा सन्तोष खत्रीलाई ६३, ७५ को सोझो सेटमा पराजित गर्दै रितिकले उपाधि जितेका हुन्। उपाधिसँगै उनले नगद ४० हजार प्राप्त गरे। उपविजेता खत्रीले २० हजारमा चित्त बुझाए। महिला एकलतर्फको उपाधि भिडन्तमा प्रेरणाले अभिलाषा विष्टलाई ६३, ६१ को सेटमा पाराजित गरिन्। उनले पनि ४० हजार नगद पुरस्कार पाइन्। पाँच दिनसम्म चलेको प्रतियोगिताको ३५ वर्षमाथिको स्पर्धामा कमल भण्डारी, ४५ वर्षमाथि चन्द्र शाही र ५५ वर्षमाथिको स्पर्धामा हिमाल शाहले उपाधि जिते। विजेता खेलाडीलाई नेपाल लनटेनिस संघकी अध्यक्ष ज्योति राणालगायतले पुरस्कार प्रदान गरे।"
न्यू होराइजन विजयी,"भैरहवा : रुपन्देहीको भैरहवास्थित सिद्धार्थ रंगशालामा जारी नेपाल टेलिकम रुपन्देही सुपर लिग क्रिकेट प्रतियोगिता अन्तर्गत बुधवार भएको डिभिजन एको खेलमा न्यू होराइजन क्रिकेट क्लब ७ विकेटले विजयी भएको छ । उसले तिरुपति क्रिकेट क्लबलाई पराजित गरेको हो । टस जितेर ब्याटिङमा आएकोे तिरुपतिले निर्धारित ४४ ओभरको खेलमा २८३ ओभरमा सबै विकेट गुमाउँदै ८३ रनको योगफल बनायो । जसका लागि विपिन न्यौपानेले २० रन, मनोज पुनले १५, सिमान्त शाहीले १० रन बनाए पनि अन्य ब्याट्सम्यानले दोहोरो अंक जोड्न सकेनन् । बलिङमा न्यू होराइजनका पुरुषोत्तम भट्टराईले ८३ ओभरमा ३५ रन खर्चेर ५ विकेट लिए । उनी म्यान अफ द म्याच भए । यस्तै, तुलबहादुर थापाले २ तथा गोविन्द केसी, सुमित पराजुली र राहुल प्रजापतीले समान ११ विकेट लिए । जवाफी ब्याटिङ गरेको न्यू होराइजनले २३१ ओभरमा ३ विकेटको क्षतिमा ८४ रन बनाउँदै सहजै लक्ष्य पूरा गर्यो । जसका लागि मनिष थापाले २८ रन, अमर मिश्राले १८ र विशाल खत्रीले नटआउट १४ रनको योगदान गरे । बलिङमा तिरुपतिका वसिर अहम्मद, प्रदीप जैसवाल र विपिन न्यौपानेले समान ११ विकेट लिए । बिहीबार डिभिजन ए का देवदह क्रिकेट युनिट र वेष्टर्न क्रिकेट क्लबबीच प्रतिस्पर्धा हुने आयोजक संस्था रुपन्देही क्रिकेट संघका अध्यक्ष प्रशान्त विक्रम मल्लले जनाकारी दिए । प्रतियोगिताको विजेता टिमले ८० हजार रुपैयाँ र ट्रफी तथा उपविजेताले ४० हजार रुपैयाँ र ट्रफी प्राप्त गर्नेछन् । यस्तै, म्यान अफ द सिरिजलाई १५ हजार, बेष्ट ब्याट्सम्यान, बेष्ट बलर, उदयीमान खेलाडी र म्यान अफ द फाइनललाई ५५ हजार तथा प्रत्येक दिनको म्यान अफ द म्याचलाई १ हजार रुपैयाँ प्रदान गरिने आयोजकले जनाएको छ ।"
सनिल क्वार्टरफाइनलमा,"काठमाडौं : ललितपुरका सनिल शाही वीर गणेशमान सिंह स्मृति बागमती प्रदेशस्तरीय बक्सिङ प्रतियोगिताको क्वार्टरफाइनलमा प्रवेश गरेका छन्। मंगलबार भएको पुरुष ६४ केजी तौल समूहमा नक्सालका एबल थापालाई पराजित गर्दै सनिलले अन्तिम आठमा स्थान बनाएका हुन्। सनिल १३औं दक्षिण एसियाली खेलकुद (साग)का स्वर्ण विजेता खेलाडी हुन्। पुरुषकै ६४ केजी तौल समूहमा आयुष्मान चटौतले अर्विन पञ्जियार, टोविन प्रधानले देवराज जोशी र पवन गुरुङले विश्वदीप मोक्तानलाई पराजित गर्दै अघिल्लो चरणमा स्थान बनाए। नागार्जुन बक्सिङ खेलकुद समितिको आयोजनामा सोमबारबाट सुरु भएको प्रतियोगिताको पुरुष ५२ केजीमा एनआईडीसीका नारायण भुजेलले सीबीसीका जीवनकुमार पुनलाई पराजित गरे। यही तौल समूहका अन्य स्पर्धामा सुमन नेपाली, शक्ति लामा र बुद्ध लामाले पनि जित निकाले। सुमनले मदनकृष्ण डंगोल, शक्तिले विमोचन लामिछाने र बुद्धले नवराज सुवेदीलाई पराजित गरे। यसैगरी पुरुषकै ५६ केजी तौल समूहमा अजय चौधरीले मिङ्मार शेर्पा, प्रशान्त लामाले कल्याण राई र प्रकाश मगरले लोमस अधिकारीलाई पराजित गर्दै अघिल्लो चरणमा स्थान बनाए। पुरुष ६० केजीमा मौसम रानामगर, शेखर कुटुभुजु, आभासप्रताप शाह र विवेक गुरुङले जित निकाल्दै अघिल्लो चरणमा स्थान बनाए। मौसमले निश्चल गुरुङ, शेखरले अनिलरत्न वज्राचार्य, आभासप्रतापले सुजितध्वज कार्की र विवेकले मार्सल गुरुङलाई पराजित गरे। पुरुषकै ६९ केजी तौल समूहमा सन्तोष खत्रीले प्रशान्त तामाङ तथा चन्द्र तामाङले आशुतोष मुल्मीलाई पराजित गर्दै अघिल्लो चरणमा स्थान बनाए। पुरुषकै ७५ केजीमा रूपक नेपालीले रोशन श्रेष्ठलाई पराजित गरे। प्रतियोगिताको हरेक तौल समूहका विजेताले नगद १० हजार, दोस्रो हुनेले सात हजार र तेस्रो हुने खेलाडीले जनही चार हजार रुपैयाँ पुरस्कार प्राप्त गर्ने छन्। प्रतियोगिताका उत्कृष्ट महिला खेलाडीले स्कुटर र पुरुष खेलाडीले मोटरसाइकल पाउने छन्।"
विराट गोल्डकप चैत अन्तिममा,विराटनगर : विराट गोल्डकप फुटबल प्रतियोगिताको छैटौं संस्करण चैत अन्तिम साताबाट सुरु हुने भएको छ। चैत २६ गतेबाट विराटनगरको सहिद रंगशालामा हुने प्रतियोगितामा विगतको तुलनामा यस वर्ष पुरस्कार राशि बढाइएको आयोजक विराट गोल्डकप ट्रस्टका अध्यक्ष सन्तोष बानियाँले जानकारी दिए। उनका अनुसार विजेताले १५ लाख १५ हजार र उपविजेताले सात लाख ५१ हजार रुपैयाँ पुरस्कार पाउने छन्। यसअघि २०७४ सालमा आयोजित प्रतियोगिताका विजेतालाई १२ लाख रुपैयाँ प्रदान गरिएको थियो। बानियाँका अनुसार प्रदेश १ सरकारको सहयोगमा दिवा तथा रात्रिकालीन खेल सञ्चालन गर्न मिल्ने गरी सहिद रंगशालामा फ्लडलाइट जडान गरिएको छ।
दैलेखमा पहिलोपटक हाफ म्याराथन,"दैलेख : जिल्लामा पहिलो पटक खुला हाफ म्याराथन प्रतियोगिता हुने भएको छ । सेना दिवस २०७७ को अबसरमा इन्द्रदल गुल्म दैलेखले हाफ म्याराथन तथा पाँच किलोमिटर दौड प्रतियोगिता आयोजना गरेको हो । यहि फागुन २५ गते प्रतियोगिता सञ्चालन हुने इन्द्रदल गुल्मले जनाएको छ । जिल्लाको नारायण नगरपालिका६ काँडाचौरमा शुभारम्भ भई नारायण नगरपालिका१ स्थित ऐतिहासिक कोतगढीमा सम्पन्न हुने प्रतियोगिता जिल्लाका विभिन्न निकाय र स्थानीयहरुको समन्वयमा सञ्चालन गर्न लागिएको इन्द्रदल गुल्म दैलेखका सेनानी बिके सिंह विश्वकर्माले जानकारी दिए । खुला तर्फ हाफ म्याराथप (२१ किलोमिटर) र पाँच किलोमिटर दौड गरी प्रतियोगितामा दुई वटा विधा समावेश गरिएको छ । पाँच किलोमिटर दौडमा नेपाली सेना, शसस्त्र प्रहरी र नेपाल प्रहरी बाहेक राष्ट्र सेवक कर्मचारी र जिल्लाबासी सहभागि हुने पाउनेछन् । खुलातर्फको हाफ म्याराथन प्रतियोगितामा नारायण नगरपालिकास्थित काँडाचौर, खुर्सानीबारी, भैसेखोर हुँदै रातापानीसम्म पुगि फर्केर भैसेखोर, खुर्सानीबारी, दैलेख बजार हुँदै स्थानीय ऐतिहासिक कोतगढीमा पुग्नुपर्ने रुट तय गरिएको सेनानी विश्वकर्माले जानकारी दिए । पाँच किलोमिटर दौड तर्फ काँडाचौर हुँदै खुर्सानीबारीसम्म पुगि फर्केर काँडाचौर दैलेख बजार हुँदै स्थानीय ऐतिहासिक कोतगढीमा पुग्नुपर्ने रुट तय गरिएको छ । हाफ म्याराथन हुने रुट एक हजार तीन सय ७५ मिटरदेखि एक हजार छ सय २५ मिटर उचाई र पाँच किलोमिटर दौडको रुट एक हजार तीन सय ७५ मिटरदेखि एक हजार पाँच सय २० मिटर उचाई विच रहने र कच्ची तथा पक्की मोटरबाटो रहने सेनाले जनाएको छ । हाफ म्याराथन प्रतियोगितामा खुला तर्फको बिजेताले ३० हजार, उपविजेताले २० हजार र तेस्रो हुनेले १० हजार रुपैयाँ पुरस्कार प्राप्त गर्नेछन् । हाफ म्याराथन प्रतियोगितामा जिल्लाबासी तर्फ बिजेताले ४ हजार, उपविजेताले ३ हजार र तेस्रो हुनेले २ हजार रुपैयाँ पुरस्कार प्राप्त गर्नेछन् । यस्तै पाँच किलोमिटर दौड प्रतियोगितामा महिला तर्फ बिजेताले १० हजार, उपविजेताले ७ हजार पाँच सय, तेस्रो हुनेले ५ हजार, चौथो हुनेले ३ हजार र पाँचौ हुनेले २ हजार रुपैयाँ पुरस्कार प्राप्त गर्नेछन् । यस्तै पुरुष तर्फ बिजेताले १० हजार, उपविजेताले ७ हजार पाँच सय, तेस्रो हुनेले ५ हजार रुपैयाँ पुरस्कार प्राप्त गर्नेछन् । अन्तराष्ट्रिय नियमानुसार सञ्चालन हुने प्रतियोगितामा सहभागि हुन चाहानेहरुले यहि फागुन २४ गतेभित्र फोन इमेल तथा सेनाको काँडाचौर ब्यारेक र सुरक्षा बेश दुल्लुमा नाम दर्ता गराउन सकिने सेनाले जनाएको छ ।"
