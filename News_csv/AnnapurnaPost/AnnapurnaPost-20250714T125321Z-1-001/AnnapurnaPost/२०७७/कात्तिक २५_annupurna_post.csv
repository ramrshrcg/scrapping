शीर्षक,विवरण
रोजगारमूलक शिक्षाको चाहना,"अमेरिकी सिटी कलेजको अवधारण विकास गर्ने हो भने उच्च शिक्षा हासिल गरेको कुनै पनि नेपालीले रोजगारी खोज्न विदेश धाउनुपर्ने छैन यूएसएका सिटी कलेज निम्न तथा मध्यमस्तरीय आम्दानी भएका विभिन्न उमेर, समूह, जातीय तथा भाषिक समुदायका विद्यार्थीलाई व्यावसायिक, व्यावहारिक र उच्च शिक्षा अध्ययनको अवसर दिने सर्वसुलभ शैक्षिक संस्थाका रूपमा प्रख्यात छन्। हाईस्कुल उत्तीर्ण भएपछि यहाँका विद्यार्थीबीच उच्च शिक्षा अध्ययन गर्न दुइटा मुख्य विकल्प हुन्छन् एउटा, विश्वविद्यालयमा अन्डर ग्राजुएट कक्षामा भर्ना हुने जसलाई चारबर्से कलेज पनि भनिन्छ, जुन नेपालका हकमा स्नातक तहको अध्ययन हो। अर्को, चारबर्से स्नातक तहमध्ये दुई वर्ष स्थानीय सामुदायिक सिटी कलेजमा पढ्ने अनि बाँकी दुई वर्ष आफ्नो अध्ययनको विषय मिल्ने विश्वविद्यालयमा ट्रान्सफर गरेर स्नातक तहको पढाइ पूरा गर्ने। सिटी कलेजमा अध्ययन गर्नुका फाइदा धेरै छन्। सस्तो शुल्कमा गुणस्तरीय शिक्षा सिटी कलेजहरूले कम शुल्कमा गुणस्तरीय शिक्षा प्रदान गर्छन्। विश्वविद्यालयमा तिर्नुपर्ने शुल्कको आधाभन्दा कम पैसामा विद्यार्थीले स्नातक तहको पहिलो दुई वर्ष पूरा गर्न सक्छन्। जसले गर्दा परिवारको ठूलो आर्थिक दायित्व कम हुन्छ। यस्ता सामुदायिक सिटी कलेजहरू धेरैजसो घरबाटै पढ्न सकिने भएकाले विद्यार्थीले कोठा भाडा तथा खानामा पनि फाल्तु खर्च गर्नुपर्दैन। त्यस्तै अर्को फाइदा भनेको सबैजसो सिटी कलेजमा क्रेडिट र नन्क्रेडिट कक्षा सञ्चालित छन्। नन्क्रेडिट कक्षा निःशुल्क सञ्चालित हुन्छन्, जसअन्तर्गत विद्यार्थीले बिनाशुल्क अंग्रेजी, कम्प्युटर तथा अन्य विषय पढ्न सक्छन्। त्यसका अलावा विभिन्न छात्रवृत्तिका अवसर पनि उपलब्ध छन्। सीमान्तकृत वर्गको सेवा गर्ने भएकाले यस्ता सिटी कलेज सरकारी प्राथमिकतामा पर्ने गर्छन्। त्यसकारण पनि ती कलेज सुपथ हुन सकेका हुन्। व्यावसायिक शिक्षाको अवसर धेरैजसो सामुदायिक सिटी कलेजले व्यावसायिक शिक्षा प्रदान गर्छन्। विद्यार्थीले आफ्नो आवश्यकताअनुसार एक सेमेस्टर, दुई सेमेस्टर अथवा दुईबर्से प्रवीणता प्रमाणपत्र तह वा यहाँको भाषामा एसोसिएट डिग्रीका कोर्स पढ्न सक्छन्। व्यावसायिक शिक्षामा खासगरी होटल तथा रेस्टुराँ व्यवस्थापन, नर्सिङ, कम्प्युटर, डेटाबेस व्यवस्थापन, सौन्दर्यशास्त्रसँग सम्बन्धित विषय बढी रुचाइएका विषयमा पर्छन्। ती विषय पढेका र तत्अनुसारका अनुमतिपत्र प्राप्त गरेका व्यक्तिले सजिलै व्यवसाय गर्न वा रोजगार प्राप्त गर्न सक्छन्। सिटी कलेजबाट प्राप्त तालिम तथा प्रमाणपत्र श्रम बजारमा सजिलै बिक्छन्। व्यावसायिक शिक्षामा सैद्धान्तिक र प्रयोगात्मक दुवै विधि अपनाइने भएकाले पढाइ सक्दा विद्यार्थीहरू श्रम बजारमा गएर आफूले चाहेको क्षेत्रमा काम थाल्न सक्षम भइसकेका हुन्छन्। कलेजहरूमा सीपसँग सम्बन्धित विषयमा विद्यार्थी बढी भर्ना हुन्छन् किनकि श्रम बजारमा तिनको माग बढी हुन्छ। सीप विकासको अवसर सामुदायिक कलेजले व्यावहारिक शिक्षा प्रदान गरी मानिसलाई पेसागत जीवनमा सफल हुन ठूलो मद्दत गरेका हुन्छन्। कसैलाई आफ्नो व्यवसाय वा पेसा सञ्चालन गर्ने क्रममा धेरै प्रयोग हुने कम्प्पुटर सफ्टवेयर एक्सेलबारेमा अझ तालिम र दक्षता चाहिएमा सिटी कलेजमा एक सेमेस्टर एक्सेलको क्लास लिन सक्छ। कसैलाई अंग्रेजी भाषामा बढी दक्खलता आवश्यक परेमा सिटी कलेज नै एकमात्र सुलभ र सहज विकल्प हुनेछ। त्यस्तै व्यावहारिक शिक्षाअन्तर्गत ग्राहक सेवा शिक्षा र तालिम धेरै महत्त्वपूर्ण छ। कुनै पनि व्यवसाय वा पेसा सफल हुन उत्कृष्ट ग्राहक सेवा आधारभूत सर्त हो। ग्राहकलाई ईश्वरका रूपमा सम्मान गर्ने संस्कार यहाँ छ। सेवाग्राहीलाई खुसी बनाएर फेरि पनि आफूसँग सेवा लिन आउने बनाउन सक्नु नै कुनै पनि पेसा र व्यवसायको सफलना मानिन्छ। सेवाग्राहीलाई कसरी सम्बोधन गरेर बोल्ने, उनीहरूका समस्यालाई कति सहज र छिटोछरितो रूपमा समाधान गरिदिने र उनीहरूको अगाडि कस्तो छाप छाडियो भन्ने ग्राहक सेवाका गम्भीर पक्ष हुन्। अंग्रेजी भाषा सिकाइको सुलभ अवसर सामुदायिक सिटी कलेजहरूको महत्त्वपूर्ण विभाग अंग्रेजी भाषा सिकाउने ईएसएल विभाग हो। त्यसअन्तर्गत क्रेडिट र नन्क्रेडिट कक्षा सञ्चालित हुन्छन्। जस्तो सिटी कलेज अफ सान् फ्रान्सिस्कोमा एक तहदेखि नौ तहसम्मका नन्क्रेडिट ईएसएल कक्षा सञ्चालित छन्, जसमा एक तह भनेको अंग्रेजीका वर्णहरू नचिन्नेका लागि हो भने तह बढ्दै नौ पुग्दा विद्यार्थी राम्रोसँग अंग्रेजी बोल्न सक्ने भइसक्छ। त्यसमाथिका कक्षा क्रेडिटअन्तर्गत पर्छन्। क्रेडिट कक्षा अन्य विश्वविद्यालयमा स्थानान्तरण (ट्रान्सफर) गर्न सकिन्छ। आप्रवासी तथा यहाँका मातृभाषा अंग्रेजी नभएकाका लागि ईएसएल विभागका अंग्रेजी भाषा कक्षा बहुउपयोगी छन्। अंग्रेजीको पटक्कै ज्ञान नभएकादेखि मध्यम र उच्चस्तरको अंग्रेजी भएकाहरूका लागि उनीहरूको ज्ञानको स्तरअनुसारका कक्षा सञ्चालन हुने हुँदा सबैखाले विद्यार्थीले यस विभागमा भर्ना भएर आफ्नो उद्देश्यअनुसार अंग्रेजी सिक्न सक्छन्। पाठ्यक्रममा विविधता शिष्ट भाषाशैली प्रयोग गरेर विनापूर्वाग्रह छिटोछरितो काम गर्न सक्ने जनशक्ति उत्पादन गर्न हामीलाई अमेरिकन मोडेलका सिटी कलेजहरूको आवश्यकता छ। सिटी कलेजका पाठ्यक्रम विविध हुनुका साथै श्रम बजारको आवश्यकताअनुसार तयार गरिएका हुन्छन्। ट्वाइलेट बनाउने प्लम्बर, गाडी बनाउने मेकानिक, बगैंचाको रेखदेख गर्ने मालीदेखि प्राविधिक र व्यावसायिक जनशक्ति उत्पादन गर्नेसम्मका कोर्स सिटी कलेजमा पढाइ हुन्छन्। त्यता विषय बिहान, दिउँसो र रात्री समयमा पढाइ हुने हँुदा सबैखाले कामदार, कर्मचारी र व्यवसायीले आफ्नो उपलब्ध समयमा कक्षा लिन सक्छन्। कतिपय कक्षा कम्प्युटरबाटै पनि पढ्न सकिने गरी अनलाइन सञ्चालन गरिएको छ। नेपालले सिक्न सक्ने विषय नेपालले शिक्षाको विकासमा धेरै फट्को मारेको भए पनि हालसम्म विभिन्न पेसागत समुदाय, व्यवसायी तथा व्यावहारिक शिक्षा समेट्ने खालका कलेज सञ्चालन हुन सकेका छैनन्। विश्वविद्यालय जान नसक्ने तथा आफ्नो रुचिको विषयमा छोटो तालिम लिएर वा अनुभव हाँसिल गरेर व्यावसायिक जीवन सुरु गर्न चाहनेको सामुदायिक सिटी कलेजहरू नेपालमा पनि आवश्यक भइसकेको छ। व्यक्तिगत रूपमा सञ्चालित कम्प्युटर तालिम दिने केन्द्र र केही सीमित विषयमा पढाइ हुने र सीमित आवश्यकता मात्र पूर्ति गर्न सक्ने प्राविधिक शिक्षा तथा व्यावसायिक तालिम परिषद् ले मात्र अबको आवश्यकता धान्ने अवस्था छैन। नेपालमा पछिल्लो समयमा सेवा क्षेत्रमा धेरै विकास भएको छ। हामी कृषिमा आधारित ग्रामीण जीवनशैलीबाट विस्तारै उपभोक्तामुखी सहरी जीवनशैलीमा रूपान्तरण हुँदै छौं। विश्वव्यापीकरणका कारण हाम्रा सेवाग्राही विविध छन् र उनीहरूले संसारको अनुभव बोकेका छन्। त्यस्तै हाम्रा युवाले देशविदेशको अनुभव सँगालेका छन्, जसको प्रयोग गरेर उनीहरू देशमा केही गरिराखेका छन् वा गर्ने सोचाइमा छन्। कुनै पसलमा सामान किन्न जाँदा होस् या सार्वजनिक यातायातमा यात्रा गर्दा होस् या सरकारी र गैरसरकारी कार्यालयमा सेवा लिन जाँदा सेवा एउटा सचेतग्राहीका केही अपेक्षा हुन्छन् ः सम्मानजनक व्यवहार, छिटोछरितो काम, सेवाग्राहीमैत्री वातावरण आदिआदि। हाम्रा सेवाप्रदायक समुदाय, हाम्रा कामदार, कर्मचारी बदलिँदो दुनियाँ, आधुनिक सचेत सेवाग्राहीको अपेक्षालाई सम्बोधन गर्न सक्ने हुन आवश्यक छ। सेवाप्रदायकले सेवाग्राहीप्रति देखाउने व्यवहार, प्रयोग गर्ने भाषा, शिष्टता दर्शाउने तरिकाले कुनै पनि पेसा, व्यवसायको सफलता निर्धारण गर्छ। सभ्य र शिष्ट भाषा बोल्ने संस्कारको विकास गर्न सके समाजमा पनि सकारात्मक परिवर्तन आउँछ। त्यसैले शिष्ट भाषाशैली प्रयोग गरेर विनापूर्वाग्रह छिटोछरितो काम गर्न सक्ने जनशक्ति उत्पादन गर्न हामीलाई अमेरिकन मोडेलमा सिटी कलेजहरूको आवश्यकता छ, जहाँ कुनै पनि सेवा वा व्यवसायमा प्रवेश गरेका वा गर्न चाहनेले सरल र छोटो समयमा ग्राहक सेवा र कार्यालय व्यवस्थापनसम्बन्धी तथा अन्य व्यावसायिक र व्यावहारिक विषयमा शिक्षा र तालिम लिन सकून्। सहरीकरणसँगै हामीकहाँ यति धेरै सेवाका क्षेत्र विकास भएका छन् वा हुने क्रममा छन्, जसमा हजारौं युवाले रोजगार पाउन सक्छन्। त्यस्तै काठ, बाँस र माटो प्रयोग गरेर विभिन्न घरायसी वा कलात्मक सामग्री बनाउने हाम्रो पुरानो संस्कृति छ, त्यसलाई व्यापक व्यवसायीकरण गर्न आवश्यक छ। हस्तकला, काष्ठकला, माटो वा फलामका सामग्री बनाउनेसम्बन्धी पढाइ हुने कलेज खोलेर धेरै खाडीमा रोजगार गर्न जाने युवालाई नेपालमै रोजगारको ढोका खोलिदिन सकिन्छ। त्यस्तै व्यक्तिगत वा सार्वजनिक उद्यानमा काम गर्ने मालीदेखि ट्वाइलेट सफा गर्ने प्लम्बर र घर रंगाउने पेन्टरको तालिम त्यस्ता कलेजमा दिलाउन सकिन्छ। त्यस्ता पेसेबर श्रम शक्तिको उत्पादनले एकातिर सभ्य र शिष्ट सेवा क्षेत्रको विकास हुन सक्छ भने अर्कोतर्फ श्रम गर्न विदेश पलायन हुनुपर्ने बाध्यता पनि कम हुन सक्छ। नेपालमा त अझ विविध संस्कृति र पर्वअनुसारका खानेकुरा, बाजागाजा, गीत र नाचगान गर्ने विविध परम्परा छ। नेवार, थारू र मंगोलियन संस्कृतिमा कतिपय यस्ता सांस्कृतिक धरोहर छन्, जसलाई व्यावसायिक बनाउन सके नेपालको पर्यटन व्यवसायले धेरै उचाइ लिन सक्छ। त्यसका लागि हामीलाई सामुदायिक विद्यालय चाहिन्छ, जहाँ त्यस्ता सांस्कृतिक विषय पढाइ हुन्छन् र त्यसअनुसारका व्यवसाय गर्ने तालिम प्राप्त गर्न सकिन्छ। नेपालमा हाल सेवा क्षेत्रमा धेरै रोजगारका अवसर छन्। सेवा क्षेत्रमा काम गर्ने जोकोहीलाई पनि ग्राहक सेवा तालिम आवश्यक हुन्छ। हाम्रो देशको यातायात क्षेत्रमा काम गर्ने चालक, सहचालकदेखि सरकारी कार्यालयमा काम गर्ने कर्मचारी जो दैनिक सेवाग्राहीसँग सम्पर्कमा हुन्छन्, सबैलाई सेवाग्राहीसँग कसरी नरम र पेसेबर रूपमा कुरा गर्ने र सेवा प्रदान गर्ने भन्ने तालिम आवश्यक देखिन्छ, जुन सामुदायिक कलेजमार्फत गर्न गराउन सकिन्छ। व्यावसायिक सफलताका लागि भाषा ज्ञानको पनि उत्तिकै आवश्यकता हुन्छ। अंग्रेजीलगायत स्थानीय प्रचलित भाषा ज्ञानले पनि सेवा प्रवाहमा सहजता र प्रभावकारिता बढाउँछ। त्यस्ता भाषा शिक्षण पनि त्यस्ता सामुदायिक कलेजमार्फत गर्न सकिन्छ।सरकार र प्राइभेट सेक्टरको सहकार्यमा यस्ता कलेज खोल्न सकिन्छ। राजनीतिक दबाब र हस्तक्षेपबाट बाहिर विशुद्ध व्यावसायिक र रोजगार सिर्जनामा सहयोगीका रूपमा काम गर्ने गरी त्यस्ता कलेज सरकारी र निजी क्षेत्रका सहकार्यमा खोल्न सकिन्छ, जसबाट सरकार र निजी क्षेत्र दुवैलाई फाइदा पुग्छ। रोजगारका अवसर र सेवा क्षेत्रको विकाससँगै बदलिँदो दुनियाँका आधुनिक विश्वव्यापी सेवाग्राहीका आकांक्षा र आवश्यकता पूरा गर्ने खालका दक्ष, सीपयुक्त र अब्बल श्रमशक्ति विकास गर्न सके एकातिर निजी क्षेत्रका व्यापार व्यवसाय फस्टाउन सक्छन् भने अर्कातर्फ सेवाग्राहीप्रति उत्तरदायी व्यावसायिक संस्कृतिको विकास हुन सक्छ।"
अनुदार शासकलाई अमेरिकी पाठ,"प्रधानमन्त्री ओलीले आफूलाई साँच्चिकै राष्ट्रवादी र प्रजातान्त्रिक कित्तामा रहेको सन्देश दिने हो भने नागरिक राष्ट्रवादका पक्षमा उभिनुपर्छ नेताभन्दा मुलुकले अँगालेको राजनीतिक व्यवस्था बलियो भए लोकतन्त्र मतबुत हुन्छ भन्ने उदाहरण अमेरिकी निर्वाचन परिणामले देखाएको छ। व्यवस्थाका अगाडि व्यक्तिका आकांक्षा केही पनि होइन रहेछन् भन्ने प्रमाण डोनाल्ड ट्रम्पको पराजय काफी छ। संसारकै शक्तिशाली राष्ट्रको प्रमुख भए पनि आफूले जे गर्यो त्यही नै अन्तिम सत्य हुँदो रहेनछ भन्ने चेतना यतिबेला ट्रम्पलाई भएको हुनुपर्छ। व्यक्ति जतिसुकै राष्ट्रवादी भए पनि ऊ सिंगो राष्ट्र हुन सक्दैन। म नै राष्ट्र हुँ भन्नेहरू पराजित भएको चार शताब्दीभन्दा बढी बितिसकेको छ। हाम्रोजस्तो परनिर्भर राष्ट्रका लागि त यस्तो शैली अभिशापसिद्ध हुनेछ। कतै हामी पनि ट्रम्पको मार्गमा हिँडिरहेका त छैनौं ? अमेरिकामा राज्यप्रवर्धित राष्ट्रवादले हारेको छ भने नागरिक राष्ट्रवाद विजयी भएको छ। प्रजातन्त्रमाथि राष्ट्रवादको छाया क्षणिक हुन्छ भन्ने तथ्य अमेरिकीले नै पुष्टि गरिदिए। हो, राज्यप्रवर्धित राष्ट्रवाद त्याग्न सकेको भए ट्रम्प विजयी हुन सक्थे। गएको २१ भदौमा पंक्तिकारले प्रजातन्त्रमाथि राष्ट्रवादको छाया शीर्षकमा आफ्ना दृष्टिकोण प्रस्तुत गरेको थियो। राज्यप्रवर्धित राष्ट्रवादका कारण प्रजातन्त्र खतरामा छ भन्ने त्यो आलेखको सन्देश थियो। अमेरिकामा राज्यप्रवर्धित राष्ट्रवादले नागरिक राष्ट्रवादलाई ओझेलमा पारेको थियो। निर्वाचनले नागरिक राष्ट्रवादका पक्षमा परिणाम दिएपछि नेपालमा पनि उत्साह थपिएको छ। नागरिक राष्ट्रवादले नागरिक शासन, समावेशी शासन व्यवस्था, नियन्त्रण र सन्तुलनको सिद्धान्त, स्वतन्त्र न्यायपालिका र प्रेस स्वतन्त्रता अँगालेको हुन्छ। जुन राष्ट्रवादले नागरिकले राष्ट्रप्रति स्वतस्फूर्त आत्मीय भावना र प्रेममात्र दर्शाउँदैन समुदाय मिलेर अघि बढ्ने सन्देश पनि दिन्छ। यस्तै नागरिक राष्ट्रवाद खोजेको हो हाम्रो समाजले पनि। हो, हामी पनि आफ्नो राजनीतिक महत्त्वाकांक्षा पूरा गर्न जेसुकै गर्न तयार हुनेहरूबाट सजग भएनौं भने अझै ठूलो मूल्य चुकाउनुपर्ने छ। त्यस्तो महत्त्वाकांक्षा पूरा गर्न चाहनेहरूले अमेरिकी निर्वाचन परिणामको दृष्टान्त हेर्न र बुझ्न जरुरी छ। अनुदार र आत्मरतिमा रमाउने सरकार र राजनीतिक नेतृत्वलाई अमेरिकी नागरिकले ठूलो पाठ पनि सिकाएका छन्। निर्वाचन परिणाम ट्रम्पको विपक्षमा जानुमा उनको शासकीय शैली मात्र जिम्मेवार थिएन, प्रतिपक्षी दलको सशक्त भूमिकाले पनि उत्तिकै काम गरेको छ, जुन दल विजयी बने पनि लगातार दुई कार्यकाल शासन गर्ने (अपवादबाहेक) यसपटक परम्परा तोडिएको छ। व्यवस्थाका अगाडि व्यक्ति छायामा पर्दोरहेछ नागरिकको विश्वास हासिल गर्न नसक्दा, झन् अमेरिका त आफूलाई संसारकै शक्तिशाली राष्ट्र ठान्छ। जसले प्रजातन्त्रको पाठ संसारलाई सिकाउनुपर्ने अभिभारा बोकेको दाबीसमेत गर्छ। नागरिक आवाजलाई वास्ता गरिएन, एकोहोरो हिसाबले हिँडियो, राष्ट्रवाद, प्रजातन्त्र, न्यायिक क्षेत्र, प्रशासनिक तथा हरेक नीतिनिर्माण तहको ठेक्का र विशेषज्ञताको साँचो शासक आफैंंले लिन्छ भने त्यस्ता शासकले ट्रम्पको हालत बेहोर्नुपर्ने छ। नेपाल पनि त्यसको अपवादबाट मुक्त छैन। नागरिकमा सरकारप्रति वितृष्णा बढ्दो छ। नेकपाको सरकार बनेपछिको झन्डै डेढ वर्षसम्म सरकारको विरोध गर्दा उल्टै जाइलाग्नेहरू यतिबेला सरकारसँग आक्रोशित छन्। हिजो निर्वाचनताका पार्टीका कार्यकर्तामात्र होइन, आमनागरिकले दुई पार्टी एकताले सकारात्मक सन्देश दिएको भन्दै नेकपाका पक्षमा खुलेर मतदान गरे। अब मुलुकमा स्थिरता आउने छ। हो, राजनीतिक स्थिरता भने आयो तर सामाजिक, धार्मिक र सांस्कृतिक एकता झनै खल्बलियो। अर्थतन्त्र साँघुरिँदै गयो। एकताले काले काले मिलेर खाउँ भाले भन्ने सन्देश मात्र दिएको प्रमाणित यतिबेला हुँदैछ। एकता र अनेकताबीच कुनै भिन्नता नहुनु नागरिकमाथिको विश्वासघात हो। ओलीलाई मात्र नंग्याउन खोजेर न प्रचण्डको भलो हुन्छ, न पार्टीको न त सिंगो मुलुकको। जबसम्म नागरिकले पत्याउने वैकल्पिक एजेन्डासहित प्रचण्ड अगाडि बढ्न सक्दैनन् तबसम्म उनको गिरेको नूर माथि उठ्ने छैन। पार्टी एक भएपछि दुवै पक्षको एउटै साझा लक्ष्य र उद्देश्य हुनुपर्छ। सिंगो शक्तिलाई त्यो लक्ष्य र उद्देश्य हासिलमा उपयोग गर्नुपर्छ। निर्वाचनअघि दुई पार्टी एक हुने भनेर साझा एजेन्डा तय भयो। दुई ठूला पार्टीको एकतापछि अपार शक्ति हासिल हुन्छ अनि मुलुकले समृद्धिको मार्ग पच्छ्याउँछ भन्ने विश्वासमै नागरिकले झन्डै दुईतिहाइ मत दिए। तर नागरिकको त्यो विश्वासमाथि आघात पुर्याउने काम भयो। नेतृत्वका लागि शक्ति हासिल गर्नुबाहेक त्यो एकताको कुनै मतलब भएन। पार्टीको सिद्धान्त र कार्यक्रमलाई दुईतिहाइनजिकको सरकारले वास्तै गरेन। सबैथोक मै हुँ भनेर अरूलाई वास्ता नगर्ने जुन प्रवृत्ति छ, त्यसले न शासकको हित हुन्छ न पार्टी न त मुलुककै। यतिबेला प्रधानमन्त्री केपी ओली एक्लिएको अनुभव भइरहेको छ। सत्ताको तालाचाबी उनैसँग छ, त्यो भनेको क्षणिक शक्ति हो। शासनको नेतृत्व गर्ने व्यक्ति नागरिकको विश्वाससहित राजनीतिक रूपमा पनि बलियो हुनुपर्छ। तर ओलीले आफ्नै नेतृत्वको पार्टीको विश्वाससमेत गुमाएको अवस्था छ। आफूहरूले भनेको ओलीले केही पनि मानेनन् भन्दै पाँच शीर्षनेता उनको विपक्षमा उभिएका छन्। उनीहरूमा पनि भागबन्डाबाहेक रचनात्मक संस्कारको पूर्णतः अभाव छ। ओली पञ्च भलाद्मीको एकता छिन्नभिन्न पार्ने दाउमा मात्र देखिन्छन्। माधव नेपालसँगको आइतबारको बालुवाटार बैठक त्यसैका लागि थियो। हिजो माधवबाट स्वास्थ्य लाभको कामना अस्वीकार गरेका ओली आज उनैको सहयोग माग्नुपर्ने अवस्थामा पुग्नुले सैद्धान्तिक धरातल निकै खस्किएको आभास हुन्छ। ओली आफैंले निर्माण गरेको धरातलमा आफैं फस्दैछन्। ओलीको एउटै माग छ सबैले मलाई विनासर्त साथ दिनुपर्यो। निर्वाचन हारेका ट्रम्प शैलीले सबैको समर्थन बटुल्न सकिँदैन भन्ने चेत उनमा अझै पलाएको छैन। आफूप्रति किन अविश्वास बढ्दो छ भन्ने विषयमा उनी प्रवेशै गर्न चाहँदैनन्। यो ओलीको सबैभन्दा ठूलो कमजोरी हो। यो शैलीमा सुधार आएन भने उनको अबको बाटो झनै कष्टकर हुनेछ। छिमेकी भारत पनि ओलीप्रति उदार छैन यतिबेला। हिजो निर्वाचनको पूरै परिणाम नआउँदै भारतीय प्रधानमन्त्री नरेन्द्र मोदीले ओलीलाई बधाई दिन विदेशमन्त्री सुषमा स्वराजलाई नेपाल पठाए। प्रधानमन्त्री चुनिएपछि मोदीले टेलिफोनमै बधाई दिए। मोदीसँग सीधै कुरा गर्ने हैसियतमा पुगेका थिए ओली। पछिल्लोपटक भारतीय स्वतन्त्रता दिवसमा मोदी र ओलीबीच टेलिफोन संवाद भएको थियो। तर यतिबेला मोदीसँग सीधै कुरा गर्ने हैसियतमा छैनन् ओली। मोदीले रअका प्रमुख सामन्त गोयललाई दूतका रूपमा ओलीलाई भेट्न पठाए। गुप्तचर प्रमुख गोयल आएगएको विषय प्रचारमा आउनु हुँदैनथ्यो। ओलीले पनि गोयल आएको कुरालाई आफू पारदर्शी भएको सन्देशका रूपमा प्रचार गरे। आफूसँग सीधै कुरा गर्ने हैसियतका ओलीलाई कर्मचारीको तहमा कुरा गर्न पठाएर मोदीले नेपालकै अपमान गर्न खोजेका त हैनन् ? कुनै पनि मुलुकको प्रधानमन्त्रीको इगो र स्ट्यान्ड हुनुपर्छ। मान्छे सानो वा ठूलो जे भए पनि ज्वरो नाप्ने यन्त्र एउटै भएझैं एसियाकै सबैभन्दा पुरानो सार्वभौम मुलुक नेपाल सानो भए पनि स्वाभिमान कुनै पनि ठूलो राष्ट्रको भन्दा कमजोर छैन भन्ने मोदीले पनि बुझ्नुपर्छ। नेपालको प्रधानमन्त्री पनि त्यही रूपमा प्रस्तुत हुने हिम्मत गर्नुपर्छ, जुन अघिल्लोपटक प्रधानमन्त्री हुँदा ओलीमा देखिएको थियो। आफ्नो निश्चित बटमलाइन भएन भने सबैका सामु भकुन्डो भइन्छ भन्ने चेतनाको विकास हुनुपर्छ। सत्तासीन नेकपाका प्रतिपक्षी नेता प्रचण्डमा पनि सिद्धान्त र दृष्टिकोणको पूर्णतः अभाव रहेछ। उनको कुनै लक्ष्य नै रहेनछ। प्रचण्डको ओलीप्रति एउटै मात्र इगो देखियो एक्लै खान खोजे। सत्ता कसरी आफ्नो हात पार्ने। त्यसबाहेक नेकपाको विवादभित्र कुनै अन्तर्य देखिएन। आफ्नो स्पष्ट दृष्टिकोण के हो भन्ने विषय प्रचण्डमा पनि देखिएन। नागरिक र पार्टीका कुशल संगठकले पत्याउने दृष्टिकोण दिन सक्नुपर्यो। जो बाइडेनले अमेरिकामा ट्रम्पलाई एकोहोरो गाली मात्र गरेर जितेका होइनन्। ट्रम्पले यहाँनेर यति बिगारे, उनको शैलीले अमेरिकालाई यति नोक्सान भयो, म आएर सुधार्छु भन्ने नयाँ पत्याउने एजेन्डा दिएरै बाइडेनले जितेका हुन्। विकल्पविनाको ओलीको विरोधले प्रचण्डलाई फाइदा पुर्याउँदैन। ओलीलाई मात्र नंग्याउन खोजेर न प्रचण्डको भलो हुन्छ, न पार्टीको न त सिंगो मुलुकको। जबसम्म नागरिकले पत्याउने वैकल्पिक एजेन्डासहित प्रचण्ड अगाडि बढ्न सक्दैनन् तबसम्म उनको गिरेको नूर माथि उठ्ने छैन। पार्टीमा बहुमत आफ्नो पक्षमा भएको दाबी गरे पनि अल्पमतको नियन्त्रणमा बस्नुपर्ने बाध्यता छ। दोस्रो पुस्ताका जन्तीबाट फुटको सँघारमा रहेको पार्टीलाई मेलमिलापको क्षणिक टालो हालेर जोगाए पनि कुनै दिन महाधिवेशन भयो भने सैद्धान्तिक बहसले प्रवेश पाएपछि प्रचण्ड एमाले बाट बाहिरिनुपर्ने छ। यहींभित्र बसेर संघर्ष गर्ने हो भने सैद्धान्तिक धरातल बलियो बनाउने हिम्मत गर्नुपर्छ, फेरि जंगल जान्छु भनेर लगाएको घुर्की अब बासी भइसक्यो। किनकि प्रचण्डसँग जनमत बटुल्ने क्षमता सकिएको रहेछ। प्रधानमन्त्री ओलीले आफूलाई साँच्चिकै राष्ट्रवादी र प्रजातान्त्रिक कित्तामा रहेको सन्देश दिने हो भने राज्यप्रवर्धित राष्ट्रवाद छाडेर नागरिक राष्ट्रवादका पक्षमा उभिएको घोषणा गर्नुपर्छ। स्वस्थ आलोचनालाई स्विकार्ने हिम्मत गर्नुपर्छ। संसद्को बैठक आह्वान गरेर अबको विकल्पसहित नागरिक हित र मुलुकको स्वाभिमानलाई पहिलो सर्त बनाएर मेलमिलापको नयाँ नीति अख्तियार गर्नुपर्छ। कमीकमजोरीप्रति आत्मालोचना गर्दै उत्पन्न समस्याको समाधान खोज्ने जिम्मा संसद्लाई दिने घोषणा मात्र गर्ने हो भने ओलीको गिर्दो साखले फेरि उचाइ लिनेछ। पार्टीमा देखिएको धु्रवीकरण पनि स्वतः निस्तेज हुनेछ।"
थाई राजतन्त्रको भविष्य,"व्यापार र पर्यटनको पहिलो गन्तव्य मानिने थाइल्यान्ड युवा आन्दोलनले तातेको छ। हुन त थाइल्यान्डमा यो नयाँ होइन। पछिल्लो घटनाक्रम भने एक राजनीतिक दलमाथि अदालतको प्रतिबन्धका कारण उत्पन्न भएको देखिन्छ। विशेषतः पहिलोपटक मतदान गर्ने उमेरका युवाबीच लोकप्रिय रहेको र निर्वाचनमा तेस्रो ठूलो पार्टी बनेको विपक्षी लोकतान्त्रिक फ्युचर फरवार्ड पार्टी (एफएफपी) लाई गत फेबु्रअरीमा अदालतको आदेशद्वारा विघटन गरियो। पार्टीले संकलन गरेको चन्दालाई गैरकानुनी ठहर गर्दै अदालतले एफएफपीमाथि प्रतिबन्ध लगाएपछि युवाहरू केही समय आन्दोलित रहे। तर कोरोनाका कारण ठूला जमघट, भेलामा सरकारले प्रतिबन्ध लगाएसँगै आन्दोलन मत्थर हुन गयो। सन् २०१४ देखि कम्बोडिया निर्वासनमा रहेका एक चर्चित युवा कार्यकर्ता र अरू देशमा रहेका अन्य केही युवालाई सरकारले अपहरण गरेको आरोप लगाउँदै त्यसविरुद्धमा गत जुनदेखि पुनः आन्दोलन सुरु भयो। त्यसयता थाइल्यान्डका युवाहरू प्रधानमन्त्रीको राजीनामासहित संसद् विघटन, संविधान पुनर्लेखन र आन्दोलनअधिकारकर्मीमाथि धरपकडहस्तक्षेप अन्त्यजस्ता माग राखेर निरन्तर आन्दोलित छन्। आन्दोलनमा युवाहरूको सहभागिता स्वतस्फूर्त बढ्दो क्रममा देखिन्छ र युनिभर्सिटिज, कलेज र स्कुलका विद्यार्थी तथा समाजको सहभागिता बाक्लिँदै छ। प्रदर्शनका क्रममा जेनिफर लरेन्स अभिनीत हंगर गेम्स चलचित्रको तीनऔंले सलाम युवामाझ लोकप्रिय देखिन्छ, जबकि उक्त सलामको अर्थबारे सबै प्रदर्शनकारीको एउटै धारणा पाइँदैन। कतिपय फ्रान्सेली क्रान्तिले अंगीकार गरेको स्वतन्त्रता, समानता र भ्रातृत्व हो भन्छन् भने कतिपय स्वतन्त्रता, चुनाव र लोकतन्त्र। त्यस्तै कतिपयले यसलाई अथ्र्याउने क्रममा नो कू, स्वतन्त्रता र प्रजातन्त्र भन्ने तर्क सारेका छन्। तीनऔंले सलामको प्रतीक सडकमा मात्र लोकप्रिय छैन, स्कुल तहका विद्यार्थीले विद्यालयको प्रार्थनाका बेला पनि प्रचलनमा ल्याइरहेका छन्। साथै सेतो रिबन लगाएर सांकेतिक रूपमा आन्दोलनको समर्थन जनाउने विद्यार्थीको दायरा बढ्दो छ। राजाका व्यवहारका कारण थाइल्यान्डका युवा प्रजातन्त्रभित्र राजतन्त्र स्वीकार गर्न पनि सक्छन् नगर्न पनि सक्छन्। थाई राजनीतिमा दर्जनौंपटक भएका सैन्य हस्तक्षेप र नियन्त्रणले समग्र राजनीतिक व्यवस्थालाई तरंगित बनाइरहेको छ। पछिल्लोपटक रोयल थाई आर्मीका कमान्डर जनरल प्रायुथ चानओचाले नेतृत्व गरेको रोयल थाई आर्मफोर्सले २२ मे २०१४ मा बलपूर्वक शासकीय शक्ति आफ्नो हातमा लियो। सन् १९३२ मा सेनाले पहिलोपटक राजनीतिमा हस्तक्षेप गर्दै आफ्नो प्रभुत्व जमाएयता सन् २०१४ को सैनिक हस्तक्षेप त्यसकै बाह्रौं संस्करण थियो। सेनाले जुन्टा (शासकीय समूह) को नाममा नेसनल काउन्सिल फर पिस एन्ड अर्डर (एनसीपीओ) गठन गरी देशको शासन चलाउन सुरु गर्यो। तत्कालीन प्रधानमन्त्री यिङलक सिनावात्रालाई निषेध गरी उनको केयरटेकर सरकार तथा सिनेट विघटन गरियो। कार्यकारी तथा विधायिकी दुवै अधिकार हातमा लिँदै न्यायिक निकायलाई आफ्नो आदेशअनुसार चलाउन सैनिक जुन्टा पछि परेन। सन् २००७ को संविधान आंशिक रूपमा रद्द गर्दै दोस्रो भागको राजासम्बन्धी व्यवस्था बचाएर राखियो। मार्सल कानुन घोषणा गरेर देशव्यापी कफ्र्यु, राजनीतिक गतिविधिमाथि प्रतिबन्ध, सैनिक विद्रोहको विपक्षमा आवाज उठाउनेलाई पक्राउ र नजरबन्द, सञ्चारजगत्माथि नियन्त्रण र सेन्सरसिपलगायतका गतिविधि झेल्न थाई जनता बाध्य बनाइए। जुन्टाले आन्तरिक संविधान जारी गर्दै सैनिकनियन्त्रित नेसनल लेजिस्लेचर गठन गर्यो। सोही लेजिस्लेचरले ओचालाई निर्वाचन नहुँदासम्मका लागि प्रधानमन्त्रीको पदभार सुम्पियो। आफूले शक्ति हत्याएको पाँच वर्षपछि अर्थात् गत वर्ष मार्च २०१९ मा सैन्य नेतृत्वले पहिलोपटक चुनाव गरायो। सेनाको राजनीतिक हस्तक्षेप उच्च रहेको चुनावले सैन्यनेता ओचालाई नै प्रधानमन्त्री हुने मार्गप्रशस्त गर्यो, जसले शक्ति हात पार्ने रणनीतिअनुसार नै २०१४ मा सैनिक कू गराएका थिए। अक्टोबर २०१० देखि २०१४ सम्म रोयल आर्मीको कमान्डर इन चिफ बनाइएपछि उनी राजाभक्त र पूर्वप्र्रधानमन्त्री थाक्सिन सिनावात्राको विरोधी भएका थिए, जबकि त्यसअघिसम्म उनको सिनावात्रासँग घनिष्ट सम्बन्ध थियो। त्यस्तै २०११ जुलाईको संसदीय निर्वाचनबाट प्रधानमन्त्री भएकी थाक्सिनकी बहिनी यिङलक सिनावात्राको सरकारलाई पनि ओचाले राम्रै सहयोग गरेका थिए तर राजदरबारप्रति झुकाव बढेसँगै थाक्सिनको समर्थनमा उत्रेको रेडसर्ट मुभमेन्ट दबाउन र त्यसको प्रतिवादस्वरूप राजतन्त्र समर्थकहरूको ऐल्लो सर्ट मुभमेन्ट अघि बढाउने श्रेय पनि उनैलाई जान्छ। त्यसयता उनी सरकार र राजतन्त्रविरुद्ध उत्रिनेप्रति अनुदार रहँदै राजतन्त्र प्रवर्धनका लागि खुबै लागिपरिरहेका छन्। पटकपटक सैनिक विद्रोहमार्फत प्रजातान्त्रिक दल तथा प्रणालीमाथि प्रहार गरिँदै आएकोप्रति थाई जनता विगतदेखि नै असन्तुष्ट थिए। हालका प्रधानमन्त्री ओचाको गैरप्रजातान्त्रिक चरित्र र राजसंस्थाप्रतिको उनको अन्धभक्तिका कारण थाई युवाहरू आन्दोलनरत भएको बुझिन्छ। यसका साथै उनले राष्ट्रिय बजेटको ठूलो भाग राजतन्त्र पक्षपोषणका लागि खर्च गरिरहेको आन्दोलनकारीको दाबी छ। सन् २०१४ मा शासनसत्ता लिएका जुन्टाले २०१५ मा ५ सय ४० मिलियन अमेरिकी डलरभन्दा बढी बजेट राजतन्त्रको पूजा, संरक्षण तथा समर्थन गर भन्ने नाराका लागि खर्च गरेको बताइन्छ। त्यो क्रमले हरेक वर्ष निरन्तरता पाउँदै कोरोनाका कारण देशको अर्थतन्त्रले नराम्रो धक्का खाइरहेको सन् २०२० मा समेत कूल राष्ट्रिय बजेटको ०९३ प्रतिशत रकम राजतन्त्रको समर्थनमा त्यस्तै प्रचारप्रचारका लागि छुट्ट्याएको बताइन्छ। जबकि कोभिड १९ का कारण वर्षको पहिलो त्रैमासमै थाई जीडीपीको वृद्धिदर पाँच वर्षयताकै सबैभन्दा कममा खुम्चिएको र यो वर्ष थाई अर्थतन्त्रमा कम्तीमा पाँच प्रतिशतको संकुचन आउने प्रक्षेपण विश्व बैंकले गरेको छ। सुरुमा सरकारविरुद्ध मात्र लक्षित आन्दोलनमा युवाहरूको सहभागिता बढेसँगै निशाना राजतन्त्रतर्फ पनि सोझिएको छ। यद्यपि आम थाई जनता अझै पनि राजतन्त्रप्रति अगाध विश्वास र श्रद्धा राख्छन् तर युवा समुदाय भने जर्मनीमा ऐस आरामसहित भड्किलो जीवन बिताइरहेका वर्तमान राजा भाजिरालङकोर्नको व्यक्तित्व, चरित्र र उनका मनमौजी स्वभावका कारण आक्रोसित छन् र यही अवसरमा राजतन्त्र पनि सुध्रिनैपर्ने खाँचो औंल्याउँछन्। यसबाहेक सन् २०१४ को कूपछि ल्याइएको लेज मेजेस्टे कानुन, जसले राजा र राजतन्त्रविरुद्ध टिप्पणी गर्नेलाई १५ वर्षसम्म काराबासको सजाय दिने व्यवस्था गरेको छ। कतिपयले सोही कानुनअनुसार सजाय पनि भोगिरहेका छन्। तसर्थ यो आन्दोलनमा राजतन्त्रविरुद्धका नारा पनि बाक्लै घन्किरहेका छन्। विभिन्न ससाना अधिराज्य हुँदै अहिलेको अवस्थामा आइपुगेको थाइल्यान्ड सुरुदेखि नै पूर्ण राजतन्त्रात्मक अधिराज्य थियो। सन् १९३२ मा एक रक्तपातविहीन क्रान्तिले थाइल्यान्डलाई संवैधानिक राजतन्त्रात्मक मुलुकमा परिणत गर्यो। यससँगै पहिलो संविधान निर्माण र थाई संसद् गठन भयो। राजाको भूमिका राष्ट्रको विम्बात्मक प्रमुख भए पनि उनको शक्ति प्रधानमन्त्री र संसद्मा निहित हुने थिति बाँधियो। राजाहरूले यही अवस्थालाई आत्मसात गर्दै आफ्नो भूमिका निर्वाह गरे। अघिल्ला राजा भूमिबोल अदुल्यादेज जनताको मनमनले श्रद्धा गरिएका राजा थिए। एक कुशल इन्जिनियर रहेका अदुल्यादेजले ७० वर्ष राजगद्दीमा रहँदा सिँचाइ, कृषिमा उच्चस्तरीय सुधार, व्यवस्थित सहर निर्माणजस्ता काम गरेर राष्ट्र निर्माणमा विशिष्ट योगदान दिएका थिए। संसारको सबैभन्दा लामो समय राजा हुने इतिहास रचेर २०१६ मा उनको देहावसान हुँदा थाई जनताले आफ्नै अभिभावक गुमाएको महसुस गरे। तर वर्तमान राजालाई भने जनताले खासै रुचाएको पाइँदैन। हल्का र लहडे चरित्रका कारण युवावस्थादेखि नै उनी आलोचित हुँदै आए। चारवटा बिहे गरिसकेका छन्। सञ्चारमाध्यमअनुसार देशवासी कोभिड १९ खेपिरहँदा उनी भने जर्मनस्थित एक लक्जरियस चारतारे होटल पूरै बुक गरेर २० युवतीसहित आइसोलेसनमा बसेका छन्। अहिलेसम्म पनि बहुसंख्यक प्रदर्शनकारी राजतन्त्र उन्मूलनभन्दा प्रजातान्त्रिक प्रणालीभित्र आबद्ध भएको राजतन्त्रकै पक्षमा देखिन्छन्। राजतन्त्रका पक्षधरहरूको जबाफी प्रदर्शन पनि उर्लिरहेकै छ। तर स्कुलकलेज पढ्ने युवा भने राजतन्त्रप्रति आक्रोशित हुँदै गएको पाइन्छ। गत २० सेप्टेम्बरमा जनताले यो देश राजाको नभई जनताको हो भन्ने मनसाय अभिव्यक्त गरेका छन् वाक्य लेखिएको पिपुल्स प्लेक राजधानी बैंककको सडकमा प्रतिस्थापन गरेका थिए। थाइल्यान्ड राजाको मात्र हैन, पिपुल्सको पनि हो भन्ने मानसिकता थाई युवामा प्रबल हुँदै गएको पाइन्छ। तसर्थ आन्दोलन सुरु हुँदाका माग सुधारिएको राजतन्त्रसहितको प्रजातन्त्र भए पनि युवाहरूले प्रजातन्त्रभित्र राजतन्त्र स्वीकार गर्छन् कि गर्दैनन्, यसै भन्न नसक्ने टिप्पणी राजनीतिक विश्लेषकहरूले गर्न थालेका छन्।"
फर्निचरमा प्रचुर रोजगार,"कोरोना भाइरस (कोभिड १९) ले अर्थतन्त्र धराशायी बनेको छ। यसबाट स्वदेशमै रोजगार गुमाउनेका साथै विदेशबाट फर्किनेको संख्या पनि बढ्दै गएको छ। रोजगार सिर्जना गर्नु राज्यका लागि चुनौतीपूर्ण छ। उद्यमशीलता र रोजगार सिर्जना गर्न सकिने क्षेत्रमध्ये फर्निचर व्यवसाय एक हो। राज्यको ध्यान यसतर्फ जान जरुरी छ। सानो लगानीमा पनि फर्निचर व्यवसाय सञ्चालन गर्न सकिन्छ। उद्यमी बन्न चाहने र रोजगार गर्न चाहने बेरोजगारको ठूलो समूहलाई यस व्यवसायमा सामेल गराउन सरकारले नीतिगत स्पष्ट व्यवस्था ल्याउनुपर्छ। राज्यले प्याकेज घोषणा गरेर योजनाबद्घ ढंगले कार्यान्वयन गर्न सके पर्याप्त रोजगार सिर्जना हुनेमा दुईमत छैन। सामान्य ढंगले दुई लाखमा पनि फर्निचर व्यवसाय सुरु गर्न सकिन्छ। फर्निचरजन्य ससाना वस्तु उत्पादन गर्न कम्तीमा पनि दुई लाख रुपैयाँमा व्यवसाय सुरु गर्न सकिन्छ। सानो लगानीबाट उत्पादन गर्र्र्दै फर्निचरजन्य वस्तु बिक्री गर्न सकिन्छ। औसतमा चारपाँच लाख लगानी हुँदा ठिक्कको व्यवसाय सञ्चालन गर्न सकिन्छ। सानो लगानीमा सामान्य मेसिन राखेर पनि व्यवसाय सुरु गर्न सकिने छ। अहिले पनि वैदेशिक रोजगारबाट फर्केकाहरू मिलेर फर्निचर व्यवसाय गरेका केही उदाहरण भेटिन्छ। एक्लै लगानी गर्न कठिन हुने हुँदा मन मिल्ने साथीहरू मिलेर व्यवसाय गर्न सकिन्छ। यसतर्फ सरकारले प्रोत्साहन गर्नुपर्छ। यसरी सामूहिक रूपमा व्यवसाय गर्दा रोजगार पनि कैयन् गुणा थपिन्छ। फर्निचर सबैका लागि चाहिने वस्तु हो। सामान्य किचनदेखि कार्यालयमा फर्निचर प्रयोग हुन्छ। मोडेल किचन, डाइनिङ टेबुल, खाट, दराज, सोफा प्रायःले प्रयोग गर्छन्। आकर्षक डिजाइन दिन सक्ने हो भने बिक्रीको समस्या हुँदैन। आफैं उद्यमी बनेर स्वरोजगारमा लाग्न बेरोजगारलाई प्रोत्साहन गर्नुपर्छ। सहुलियत ऋण दिएर एवम् अन्य आवश्यक वातावरण दिएर यस क्षेत्रमा उद्यमशीलता विकास गर्न ध्यान दिनुपर्छ। ठूलो लगानीमा फर्निचर व्यवसाय सञ्चालन हुँदा सोही मात्रामा रोजगार सिर्जना गर्न सकिने प्रशस्त सम्भावना रहेकाले सरकारले पनि सहयोग गर्नुपर्छ। सरकारले स्थानीयस्तरमै उद्यमशीलता बढाउन र रोजगार सिर्जना गर्न ठोस योजना ल्याउनुपर्छ। फर्निचरमा उद्यमी उत्पादन गर्न ध्यान दिएमा कैयन् गुणा रोजगार सिर्जना हुनेमा दुईमत छैन। देशभर २० हजार फर्निचर व्यवसाय दर्ता भएका छन्। फर्निचर क्षेत्रमा खर्बौ लगानी भएको आकलन गर्न सकिन्छ। दुईदेखि ५० लाखसम्म लगानी भई उद्योग सञ्चालन भएका छन्। जनघनत्व भएको स्थानमा एउटा उद्योगले दुई सयजनालाई रोजगार दिएका छन्। औसतमा एउटा फर्निचर उद्योगले १० जनालाई रोजगार दिएको पाइन्छ। फर्निचर व्यवसायमा ६० हजारभन्दा बढी मजदुर कार्यरत छन्। त्यसमध्ये करिब १५ हजार मात्रै स्वदेशी मजदुर फर्निचर उद्योगमा संलग्न रहेको पाइएको छ। करिब ४५ हजार मजदुर भारतीय भएकाले उनीहरूलाई विस्थापन गर्दै नेपालीलाई रोजगार दिन सकिने ठाउँ छ। त्यसको तीन गुणाभन्दा बढी मात्रामा नयाँ रोजगार सिर्जना पनि गर्न सकिन्छ। फर्निचर व्यवसाय उद्यमशीलता बढाउन र रोजगार सिर्जना गर्न महत्त्वपूर्ण क्षेत्र हो। त्यसैले सरकारले फर्निचर व्यवसायी महासंघसँग सहकार्य गरी यस क्षेत्रको पुनरुत्थान गर्न आवश्यक छ। व्यवसायीको छाता संस्था महासंघसँग आपसी समझदारी गरेर उद्यमशीलता र रोजगार बढाउन सरकारले धेरै काम गर्न सक्छ। व्यवसायीलाई कर छुट, सहुलियत कर्जा, झन्झटमुक्त ऋण प्रदान गर्नुका साथै बिक्रीमा समेत सहजीकरण गर्नुपर्छ। उत्पादन तथा रोजगारको शर्त तोकेरै सरकारले व्यवसायीलाई राहत दिन सक्छ। यसले बजारमा सामान सस्तोमा पाइने सम्भावना रहन्छ र थोरै क्रयशक्ति भएकाले पनि फर्निचयजन्य सामग्री किन्न इच्छुक हुन्छन्। बढीभन्दा बढी रोजगार सिर्जना गर्नेलाई करछुट र उत्पादन बढाउनेलाई आर्थिक सहुलियत दिने सरकारले रणनीति बनाउनुपर्छ। यसले उद्यमीलाई प्रोत्साहन मिल्छ। योजनाबद्ध ढंगले अघि बढाउन सके २० हजार फर्निचर उद्योगलाई केही वर्षभित्रै ५० हजारभन्दा बढी पुर्याउन सकिन्छ व्यवसायीले कामदारलाई दक्ष बनाउँदै भारतीय विस्थापन गर्ने रणनीति ल्याउनुपर्छ। त्यसका लागि तीनदेखि ६ महिनासम्म थोरै पैसा दिएर श्रमिकलाई सीप सिकाउन सकिन्छ। तालिम अवधिका लागि सरकारले व्यवसायीलाई आधा पारिश्रमिक उपलब्ध गराउनुपर्छ। व्यवसायीले कम्तीमा पनि दुई वर्षभित्र रोजगार ग्यारेन्टी गर्नुपर्छ। यसबाट एक वर्षभित्र फर्निचर व्यवसायमा भारतीय कामदार विस्थापन गर्न सकिन्छ। त्यति मात्र नभई यस मोडेलबाट उद्यमी जन्मिनुका साथै लाखौं संख्यामा रोजगार सिर्जना हुनेमा दुईमत छैन। कोभिडले उद्योगी, व्यवसायीलाई नाजुक स्थितिमा पुर्याएको अवस्थामा सरकारले शर्त तोकी कामदारको पारिश्रमिकमा सहयोग गरेमा उद्योग सहजरूपमा चल्न सक्छन्। स्वास्थ्य प्रटोकलमा भने ख्याल राख्न जरुरी नै छ। केही उद्योग आंशिक अवस्थामा सञ्चालनमा आए पनि अधिकांश उद्योग बन्द अवस्थामा छन्। कामदार अभाव र कच्चा पदार्थ अभावका कारण फर्निचर उद्योगव्यवसाय धराशायी बन्न पुगेको हो। फर्निचर व्यवसाय क्षेत्रमा कच्चा पदार्थ पाउन सहज छैन। काठको अभाव छ। वनजंगल प्रशस्त भए पनि बाहिरबाट ल्याउनुपर्ने बाध्यता छ। यहाँको वनजंगल खेर गइरहेको छ भने उता कच्चा पदार्थका नाममा करोडौं रकम बाहिरिरहेको छ। जिल्लाबाट काठ पैठारी हुन्छ तर उद्योगीहरूले काठ पाइरहेका हुँदैनन्। कच्चा पदार्थ भारत र चीनको भर पर्नुपरेको उद्योगीहरूको गुनासो छ। चाहिएका बेला कच्चा पदार्थ नपाइने हुनाले उद्योगीहरू हैरानी छन्। काठ र फ्लाई केही नेपालको प्रयोग हुने गरे पनि फर्निचरमा प्रयोग हुने रङरोगन पूर्णरूपमा बाहिरबाट ल्याउनुपरेको छ। कच्चा पदार्थ नपाएर बन्द गर्नुपर्ने स्थितिमा उद्योगीव्यवसायीहरू पुगेकाले कच्चा पदार्थ स्वदेशमै उत्पादन हुन सक्ने वातावरण मिलाउनुपर्छ। कच्चा पदार्थ उत्पादन र बजारीकरणमा राज्यले सहजीकरण गर्न सके पक्कै पनि यस व्यवसायले नयाँ गति लिने छ। राज्यले जति धेरै खर्च गर्छ, त्यति नै छिटो फर्निचर व्यवसाय लयमा आउँछ। यसरी फर्निचर व्यवसायबाट केही वर्षभिध ४५ हजार भारतीय कामदार विस्थापन गर्दै थप एक लाख रोजगार सिर्जना गर्न सकिने सम्भावना भएकाले यसतर्फ सरकार, निजी क्षेत्र र सहकारीको ध्यान जानैपर्छ। सहकारी मोडेलबाट पनि व्यवसाय सञ्चालन गर्न सकिने भएकाले त्यसतर्फ सबैको ध्यान पुग्नुपर्छ। योजनाबद्घ ढंगले अघि बढाउन सके २० हजार फर्निचर उद्योगलाई केही वर्षभित्रै ५० हजारभन्दा बढी पुर्याउन सकिन्छ। फर्निचरजन्य वस्तु बाहिरबाट पनि आइरहेको अवस्थामा स्वदेशमै आकर्षक, गुणस्तर वस्तु उत्पादन गरी खपत बढाउनुपर्छ। यसबाट स्वदेशमा पुगेर विदेशमा समेत पठाउन सकिने सम्भावना रहन्छ। त्यसो हुनाले सरकार र व्यवसायीले यस क्षेत्रमा ठोस कदम चाल्न ढिलाइ गर्न हुन्न। स्थानीय तहमा फर्निचर व्यवसाय एउटा महत्त्वपूर्ण सम्भावना भएको क्षेत्र देखिएको छ। गाउँमा घरहरू निर्माण क्रम बढेकाले यस फर्निचरजन्य वस्तु बनाउन र निर्माणाधीन घरघरमा गएर समेत राम्रो आम्दानी गर्न सकिने सम्भावना छ। त्यस्तै सामुदायिक भवन पनि बनाउन थालिएका छन्। यसरी गाउँगाउँमा पनि फर्निचरका काम गर्न सकिने र प्रशस्त आम्दानी गर्न सकिने भएकाले यसतर्फ सबैको ध्यान जान आवश्यक छ।"
"आईपीएल फाइनल : पहिलो बलमै दिल्लीलाई मुम्बईको झड्का, तेस्रो ओभरमा तीन विकेट गयो",यूएई : इन्डियन प्रिमियर लिग (आईपीएल) १३औं संस्करणको फाइनल खेल सुरु भएको छ । उपाधिका लागि साविक विजेता मुम्बई इन्डियन्स र पहिलो पटक फाइनल पुगेको दिल्ली क्यापिट्ल्स प्रतिस्पर्धा गरिरहेका छन् । पौने आठ बजे दुबईस्थित अन्तर्राष्ट्रिय क्रिकेट मैदानमा जारी खेलमा दिल्लीलाई मुम्बईले पहिलो बलमै झड्का दिएको छ । मार्कस स्टोइनिस पहिलो बलमै आउट भएका हुन् । त्यसैगरी दोस्रो ओभरमा दिल्लीका अर्का ब्याट्सम्यान अजिन्क्या रहाने आउट भए । त्यसैगरी तेस्रो ओभरमा शिखर धवन आउट भए । पहिलो बलमै स्टोइनिस र दुई रन बनाएर अजिन्क्या आउट भए । दुवै विकेट ट्रेन्ट बोल्टको नाममा रह्यो। त्यसैगरी दिल्लीका भरोसा मानिएका अर्का ओपनर शिखर धवनलाई १५ रनमै जयन्त यादवले बोल्ड आउट गरे । आइपीएलको यो सिजनमा धवन दिल्लीका सफल ब्याट्सम्यान हुन् । उनले दिल्लीका लागि दुई शतक र चार अर्धशतक बनाएका छन् । साविक विजेता मुम्बई इन्डियन्सविरुद्ध टस जितेर पहिला ब्याटिङ गर्ने निर्णय गरेको दिल्लीले तीन ओभर खेल्दा तीन विकेटको क्षतिमा ३० रन जोडेको छ ।
आईपीएल फाइनल : मुम्बईलाई दिल्लीले दियो १५७ रनको चुनौती,"यूएई : १३ औं संस्करणको इन्डियन प्रिमियर लिग (आईपीएल) फाइनलमा नेपाली लेग स्पीनर सन्दीप लामिछाने आवद्ध टिम दिल्ली क्यापिट्ल्सले मुम्बई इन्डियन्सलाई १५७ रनको चुनौती दिएको छ । साविक विजेता मुम्बई इन्डियन्सलाई पहिलो पटक फाइनल पुगेको दिल्ली क्यापिट्ल्सले सात विकेटको क्षतिमा १५७ रनको चुनौती दिएको हो । टस जितेर पहिला ब्याटिङ गरेको दिल्लीले खराब सुरुवात गरे पनि तीन ओभरपछि सम्हालिएर ब्याटिङ गर्यो । दिल्लीले तीन ओभर खेल्दा तीन विकेट गुमाइसकेको थियो । पूरै २० ओभर खेल्दै दिल्लीले सात विकेटको क्षतिमा १५६ रन बनाएको हो । दुबईस्थित अन्तर्राष्ट्रिय क्रिकेट मैदानमा मार्कस स्टोइनिस पहिलो बलमै आउट हुँदा दिल्लीलाई ठूलो झड्का लागेको थियो । त्यसैगरी दोस्रो ओभरमा दिल्लीका अर्का ब्याट्सम्यान अजिन्क्या रहाने आउट भए भने तेस्रो ओभरमा शिखर धवन आउट भए । पहिलो बलमै स्टोइनिस र दुई रन बनाएका अजिन्क्या आउट भएका थिए । दुवै विकेट ट्रेन्ट बोल्टको नाममा रह्यो। त्यसैगरी दिल्लीका भरोसा मानिएका अर्का ओपनर शिखर धवनलाई १५ रनमै जयन्त यादवले बोल्ड आउट गरे । सुरुवात खराब भए पनि दिल्लीका लागि कप्तान श्रेयस अयर र रिसभ पन्तले अर्धशतकीय इनिङ्स खेल्दै दिल्लीलाई उकासे । पन्तले ३८ बलमा ५६ रन बनाए भने कप्तान श्रेयसले नटआउट ५० बलमा ६५ रन बनाए । आईपीएल : मार्कस स्टोनिसको अलराउन्ड प्रदर्शर्नले दिल्ली फाइनलमा आईपीएल फाइनल : पहिलो बलमै दिल्लीलाई मुम्बईको झड्का, तेस्रो ओभरमा तीन विकेट गयो दिल्लीका शिमरोन हेटमायर पाँच रनमा आउट भए भने अक्षर पटेल नौ रनमा आउट भए । कासिगो राबडा अन्तिम बलमा शून्य रनमै आउट भए । नेपाली लेग स्पीनर सन्दीप भने यो सिजनमा बेन्चमै रहे । मुम्बईका ट्रेन्ट बोल्ट ३, नाथन कुल्टर नाइल २ र जयन्त यादबले १ विकेट लिए । अहिले केही बेलमा आईपीएल १३ औं संस्करणको उपाधिका लागि मुम्बईले जवाफी ब्याटिङ गर्दैछ ।"
पाकानोन र चियानी उत्कृष्ट,"काठमाडौं : काठमाडौं अन्तर्राष्ट्रिय भर्चुअल तेक्वान्दो पुम्से च्याम्पियनसिपमा थाइल्यान्डका पाकानोन चान्चारान र सुरिनेमकी चियानी तिजिङहिनतोजी उत्कृष्ट खेलाडी भएका छन्। पाकानोन पुरुष र चियानी महिलातर्फ उत्कृष्ट खेलाडी घोषित भएका हुन्। च्याम्पियनसिपमा पाकानोनले छात्र १२ वर्षमुनिको प्रतिस्पर्धामा स्वर्ण जितेका थिए। चियानीले भने महिला १४ वर्षमुनिको स्पर्धामा स्वर्ण जितेकी थिइन्। उनीहरू अंकका आधारमा उत्कृष्ट खेलाडी घोषित भएका प्रतियोगिता संयोजक कुमार लामा घिसिङले जानकारी दिए। उत्कृष्ट पुरुष तथा महिला खेलाडीले जनही एक सय अमेरिकी डलर पुरस्कार पाउने छन्। पुरुषतर्फको पुरस्कारको प्रायोजन एभरेस्ट तेक्वान्दो एकेडेमी हङकङका संस्थापक रविनकुमार नाल्बोले गरेका छन्। यस्तै महिलातर्फको पुरस्कारको प्रायोजन होराइजन तेक्वान्दो संघ हङकङका संस्थापक देउकाजी गुरुङले गरेका छन्। च्याम्पियनसिपको मोस्ट लाइक भिडियोको निर्णय भने आगामी शुक्रबार मात्रै गरिने प्रतियोगिता संयोजक घिसिङले जानकारी दिए। युट्युबमा सबैभन्दा बढी भ्यु प्राप्त भिडियोले मोस्ट लाइक भिडियोका रूपमा दुई सय अमेरिकी डलर पुरस्कार प्राप्त गर्नेछ। च्याम्पियनसिपमा मलेसिया टिम च्याम्पियन बनेको छ। मलेसियाले ६ स्वर्ण, चार रजत र सात कांस्य जितेको थियो। यस्तै आयोजक नेपाल चार स्वर्ण, ७ रजत र १० कांस्य जित्दै दोस्रो भएको छ। मेक्सिकोले दुई स्वर्ण र एक रजत जित्दै तेस्रो स्थान हात पारेको छ। च्याम्पियनसिपमा नेपालसहित १९ राष्ट्रका तीन सय ६२ खेलाडीले प्रतिस्पर्धा गरेका थिए। च्याम्पियनसिपमा नेपालका एक सय ९० र हङकङ, मलेसिया, श्रीलंका, भारत, म्यानमार, मकाउ, सुरिनेम, थाइल्यान्ड, मेक्सिको, अस्ट्रेलिया, जापान, नाइजेरिया, बंगलादेश, टिमोर, बेलायत, दक्षिण कोरिया, फिलिपिन्स र कम्बोडियाका एक सय ७१ खेलाडीले सहभागिता जनाएका थिए। युनाइटेड तेक्वान्दो डोजाङ, सीतापाइला तेक्वान्दो डोजाङ, सगरमाथा न्यु बानेश्वर तेक्वान्दो डोजाङ र पिङ्ला तेक्वान्दो डोजाङको संयुक्त पहलमा च्याम्पियनसिप आयोजना गरिएको हो। च्याम्पियनसिपमा महिला र पुरुष गरी १८ उमेर समूहमा प्रतिस्पर्धा भएको थियो।"
