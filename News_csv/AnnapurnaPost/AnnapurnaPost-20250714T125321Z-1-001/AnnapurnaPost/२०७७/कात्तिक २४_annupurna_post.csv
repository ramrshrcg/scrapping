शीर्षक,विवरण
स्वदेशलाई जोड्ने शिक्षा,"हामी नेपाली अरूले गरिदिएका आविष्कार चलाएर दंग छौं। उनीहरूले हाम्रो समय र पैसा कब्जा गरिदिए। हामीले तिर्ने एकएक रुपैयाँले उनीहरू अर्बपति बनेका छन्। तर नेपाली युवाले संसारभरका मान्छेलाई यतातिर तान्ने आइडिया निकाल्न सकेनन्। प्रतिभा भनेको देश उठाउने पुँजी हो। हाम्रो शिक्षाले व्यक्तिमा सिर्जनात्मक सोचको विकास गराइदिनु त परको कुरा, विद्यार्थीको जन्मजात प्रतिभालाई पनि मार्कसिटको दबाबले निचोरिदियो। विकासका हरेक काममा विदेशीसँग याचना गर्नु परिरहेको छ। परनिर्भरताको पराकाष्ठा कृषिप्रधान देशका जनता विदेशीले दिने मलमा निर्भर छन्। देशभर मलको हाहाकारले सरकारको राष्ट्रवादलाई यसपटक पनि गिज्यायो। मल कहिले भारतसँग माग्नुपरेको छ, कहिले चीनसँग त कहिले बंगालादेशसँग। कृषिमा मरिमेट्ने जनता भएको देशमा मल कारखाना खोल्नेबारे हुरी चल्न सकेन। यसको अनुसन्धान गर्न भारतीय टोली वा जापानको जाईकाको टोली नै आउनुपर्यो। त्रिभुवन विश्वविद्यालय स्थापना भएको ६० वर्ष कटिसक्यो। रसायनशास्त्र, ऊर्जा र भूगर्भमा मास्टर्स र पीएचडी गरेर हजारौं व्यक्ति निस्के। नेपाली विश्वविद्यालयबाट निस्केका व्यक्तिले मल कारखानाबारे रिसर्च गर्न जानेनन् वा उनीहरूलाई विश्वास गरिएन। विश्वका सयौं विश्वविद्यालय कोरोना भाइरसविरुद्धको खोप अनुसन्धानमा अहोरात्र खटिरहेका बेला हाम्रा विश्वविद्यालय सुनसान छन्। कृषि, विज्ञान, अर्थशास्त्र, स्वास्थ्य, इन्जिनियरिङलगायतमा मास्टर्स वा पीएचडी गरेका व्यक्ति जागिरे जीवनमा सीमित छन्। उनीहरू देशको आवश्यकतामाथि अनुसन्धान गर्न सक्दैनन् वा काममा लगाइन्न भने विश्वविद्यालयको शिक्षा बेकार बन्दै छ। स्वाभिमान र राष्ट्रवाद भौगोलिक विषय मात्रै हैन, सबै चीज अरूसँग मागेर देश चलाउने र एउटा नक्सा जारी गर्दैमा कोही राष्ट्रवादी बन्दैन। विदेशीले बनाइदिएको करोडौं रुपैयाँको गाडीमा चढेर, विदेशीले बनाइदिएको पचासौं हजारको मोबाइलमा कुरा गर्दै बालुवाटार र शीतलनिवासमा छिर्नेहरूले राष्ट्रवादको भाषण गर्दा सुहाउँदैन। प्रधानमन्त्रीले रेल ल्याउने भाषण गर्दै चुनाव जितेका थिए। कम्तीमा यसको सुरुवात गरिदिनुपर्ने उनलाई बाध्यता छ। तर रेल कसको ? इन्डिया, चाइना वा अरू कुनै देशमा बनेको रेल, नेपालको रेल हैन। सर्भे गर्ने इन्जिनियर विदेशका। ठेक्का लिने कम्पनी विदेशका। रेल्वे ट्र्याक बनाउने कामदार विदेशका। इन्धन विदेशका। रेलको ड्राइभर विदेशका। रेल विदेशका। रेलमा ल्याउने सामान विदेशका। सबै तारतम्य विदेशीले मिलाइदिएर ठीक्क पारिदिएपछि हाम्रो भूमिमा पनि रेल गुड्ने भयो भनेर नाक ठूलो पार्नुपर्ने बाध्यता छ। भारतको एउटा अनुसन्धान टोलीले भनिदिएछ यहाँ मल कारखाना खोल्न पहिला भारतको प्राकृतिक ग्याँस आउनुपर्छ। भारतले गरिदिएको अनुसन्धान नेपालको आत्मनिर्भताका पक्षमा हुने कुरै थिएन। मल बनाउन मुख्यतः दुई कच्चा पदार्थ चाहिन्छ एमोनिया र कार्बनडाइअक्साइड ग्यास। हावामा ७८ प्रतिशत नाइट्रोजन छ। पानीमा दुई भाग हाइड्रोजन छ। नाइट्रोजन र हाइड्रोजनको प्रतिकृया गराउँदा एमोनिया बन्छ भन्ने कुरा रसायनशास्त्रका हरेक कक्षामा पढाइ हुन्छ। अब कार्बनडाइअक्साइड ग्यास हाम्रा सिमेन्ट कारखानाको धुवाँबाट पर्याप्त पाइन्छ भन्ने कुरा विज्ञले बताएका छन्। थप अनुसन्धान गरौं। कारखानालाई चाहिने विद्युत् ऊर्जा नेपालमै फालाफाल हुन थालिसक्यो। अलिकति प्राविधिक पक्ष मिलाउनेबित्तिकै स्वदेशमै मल कारखाना किन बन्न सक्दैन ? स्वास्थ्य क्षेत्रका कुरा गरौं। स्वाब टेस्ट गर्ने पीसीआर मेसिन विदेशको। स्वाब निकाल्ने सिन्का विदेशका। एन्टिजन किट विदेशका। भेन्टिलेटर विदेशका। डाक्टरलाई थाहा भएका तथ्यतथ्यांक सबै विदेशीले अनुसन्धान गरेर निकालेका। मेडिकल साइन्स पढ्ने विद्यार्थीले पढ्ने किताब विदेशका। किताबमा हुने अनुसन्धानको निष्कर्ष विदेशका। यहाँ अनुसन्धान गर्ने परिपाटी बस्दै बसेन। विदेशीले बनाइदिएको करोडौं रुपैयाँको गाडीमा चढेर, विदेशीले बनाइदिएको पचासौं हजारको मोबाइलमा कुरा गर्दै बालुवाटार र शीतलनिवासमा छिर्नेहरूले राष्ट्रवादको भाषण गर्दा सुहाउँदैन। अस्पतालमा दर्जनौं भेन्टिलेटर बिग्रिएर मर्मत गर्ने मान्छे नभएर थन्किए। मर्मत गर्ने प्राविधिक जन्माउन कसैको चासो रहेन। बिग्रियो कि विदेशबाट किन्ने मानसिकता कहिल्यै गएन। महावीर पुनका प्राविधिकले लगे र दुई दिनमै नयाँ बनाइदिए। हामीले घोकाउने गणितका फर्मुला सबै विदेशकाले भीषण अनुसन्धान गरेर ठिक्क पारिदिएका हुन्। फर्मुलाको नेपाली प्रयोग कहाँ हो शिक्षकलाई पनि थाहा छैन। नेपाली विद्यार्थीलाई फर्मुला निकाल्ने कुरामा कहिल्यै पनि अभ्यास गराइएन। अनुसन्धानका लागि शिक्षामा स्थानै छैन। गणित, विज्ञान, अर्थशास्त्र र स्वास्थ्यमा नयाँ थ्योरी आविष्कारका लागि घोत्लिने मान्छे विश्वविद्यालयले जन्माएन। विश्वविद्यालय मृत बन्यो नोट लेखाइदिने, सार्ने, घोक्ने र पास हुने। प्राध्यापक जागिर खान पढाउने र विद्यार्थी पास हुन पढ्ने भएपछि देश कसरी माथि उठोस्। दश वर्षको मार्गचित्र सन् १९८० को दशकमा चीनमा देङ स्याओ पिङले देशलाई बदल्न चार क्षेत्रमा आधुनिकीकरणको घोषणा गरे कृषि, उद्योग, सुरक्षा, विज्ञान र प्रविधि। यसका लागि शिक्षामा क्रान्तिकारी परिवर्तन गर्नुपर्छ भन्ने उनलाई थाहा नहुने कुरै थिएन। त्यही गरियो। त्यसपछिको चीन हामीले देखेकै छौं। सन् १९८० र १९९० को दशकमा दक्षिण कोरियाको प्रजातन्त्रीकरण र आर्थिक समृद्धिको जग शिक्षामा ल्याएको क्रान्ति थियो। दोस्रो विश्वयुद्धमा थिलोथिलो परेको जापानको युद्धपछि तीव्र आर्थिक उन्नति हुनुमा शिक्षाको केन्द्रीय भूमिका थियो। हाम्रो देशलाई दश वर्षपछि कस्तो बनाउने भन्ने पूरै शिक्षाको हातमा छ। शिक्षालाई सार्थक बनाउन सरकारको कुनै भिजन छैन। बल मात्रै गरेको जस्तो देखाएर केही अर्थ छैन, परिणाम देखिनुपर्छ। विज्ञानमा बल मात्रै लगाएकोलाई काम भनिन्न। बलले दूरी पार गरेको छ भने त्यसलाई बल्ल काम भनिन्छ। अहिले विकसित भएका देशले कुनै बेला २५ प्रतिशतसम्म बजेट शिक्षामा छट्ट्याएको उदाहरण छन्। हाम्रो देशको मार्गचित्र नै भएन। देशलाई दश वर्षमा कहाँ पुर्याउने, यसका लागि शिक्षालाई केमा केन्द्रित गर्ने, कस्तो जनशक्ति उत्पादन गर्ने, शिक्षण शैली कस्तो बनाउने भन्नेबारे गहन छलफलै भएन। भारत विश्व शक्तिको एउटा हिस्सा बन्न सक्दा पनि नयाँनयाँ शिक्षा नीति ल्याउन थाकेको छैन। बदल्ने हिम्मत गरौं घोकन्ते शिक्षा बदलौं। स्कुल तहदेखि नै विद्यार्थीलाई ससाना आविष्कार र अनुसन्धानसँग जोडौं। विद्यार्थीलाई यसका लागि उत्सुक र प्रेरित गरौं। विदेशीले जेजे आविष्कार गर्दै गयो, त्यही प्रयोग गर्न दौडने तर आफू केही सिर्जना गर्न नसक्ने स्थिति छ। सामसुुङ, एप्पल र अप्पोका कुन मोडेल आयो भनेर चियाउँदै गर्दा हाम्रो क्षमताबारे सोचेनौं। यमाहा, होन्डा र बजाजको मोडेल किन्दै गर्दा हाम्रो पैसा विदेशी कम्पनीमा पुगिरहेको हुन्छ। टीभी, ल्यापटप र गाडीका नयाँ स्वरूप डिजाइन गर्ने कम्पनी, व्यवसायी, प्राविधिक र इन्जिनियरको विकास हाम्रो देशमा किन भएन, सोचौं। देशको शिक्षाले सिर्जनात्मक चेतका लागि कहिल्यै प्रोत्साहन गरेन। मार्कसिटको तनाव र दबाबमा विद्यार्थीमा भएको विलक्षण प्रतिभा निचोरियो। विदेशीले अनुसन्धान गरेका तथ्यतथ्यांक घोक्नुलाई शिक्षामा सफलता ठानिएको छ। ५० वर्षयता शिक्षामा गुणात्मक सुधार भएन। विद्यालय पुग्ने विद्यार्थी संख्या बढ्यो। नागरिक साक्षर भए, यति हो। पञ्चायतकालीन राष्ट्रिय शिक्षा पद्धतिको योजना २०२८ लाई टालटुल गरेर अहिलेको शिक्षा चलिरहेको छ। आज हरेक कुरा प्रविधिसँग जोडिएका छन्। स्कुलमा प्रविधिको पढाइसम्म भएको छैन। पाठ्क्रमका कैयन् विषयवस्तु आज असान्दर्भिक भइसकेका छन्। यसले विश्वसामु नेपाली विद्यार्थी लाटा बनेका छन्। आफ्नै देशका जडीबुटीबारे गहन अनुसन्धान भएको छैन। बेसार, अदुवा, मरीच, गुर्जोको कुरा आयो। यस विषयमा फरकफरक धारणा आउनु स्वाभाविक थियो। किनकि यी जडिबुटीमाथि गहन अनुसन्धान भएकै छैन।"
बालबालिकाका कानुनी अधिकार,"बालबालिकाका कानुनी अधिकारहरू का विषयमा जानकारी विद्यालयका वा विद्यालयबाहिरका सबै बालबालिका अभिभावकले पाउनुपर्छ। हामी बालबालिका, वयस्क, वृद्ध हुँदै पृथ्वीबाट अन्त्य हुन्छौं। बलबालिकाको शारीरिक दुर्वलता स्वाभाविक हो। बालबालिका सबै युग र समयमा एउटै हो। सम्पन्न, घरानिया, राजा, महाराजा, सामन्त महासामन्त, गरिब, दिनदुःखी, मालिक नोकर, उद्योगपति, श्रमिक, सबैका बालबालिका समान हुन्छन्। उद्योगको विकासले मजदुर र उद्योगपति भई वर्ग विभक्त वर्गीकृत होलान् तर विद्यालय वा सार्वजनिक कानुन संस्थाका आँखामा वर्गीकृत हुँदैन, सबैलाई समान रूपमा विद्यालय वा संस्थाहरूले सार्वजनिक सेवा प्रवाह गर्ने कर्तव्य र दायित्व राख्छन् ? के कानुनी व्यवस्था आकर्षित हुन्छन् ? विद्यालय वा बाहिरका बालबालिका, अभिभावक, शिक्षक, कर्मचारी सबैले आफ्ना अधिकारका विषयमा जानकार हुन अनिवार्य हुन्छ। कानुनको अनभिज्ञता क्षाम्य हुन सक्दैन। जान्नेनजान्ने सबैलाई समानरूपमा लागू हुनेले हाम्रा कानुनी अधिकारको जानकार यो कोरोना संकटमा हुनु कर्तव्यभित्र पर्छ। आमाको गर्भमै बच्चालाई अथर्ववेद वैदिकशास्त्रले हे प्रसवको तयारीमा लागेकी माता प्रसवका सहायक देवता ! तिमी गर्भलाई मुक्त गराऊ। गर्भका मार्गलाई खुकुलो गराऊ, अंगलाई खुकुलो पार र गर्भलाई तल आउन प्रेरित गर। यी मन्त्रले गर्भमै कति धेरै संयमता, सजकता अपनाइएको बुझ्न कठिन छैन। कन्याका सन्दर्भमा ऐ शास्त्र भन्छ हे राजन ! यी कन्या तिम्रो कूलको रक्षा गर्नका लागि हुन्। तिनलाई हामी तिम्रा लागि प्रदान गर्दछौं। तिमी निरन्तर मातापिताका बीचमा रहून्। शीर्षजस्तै श्रेष्ठ स्तरमा रहेर उच्च विचारले शान्ति एवं कल्याणको वीजारोपण गरून्। यी मन्त्रले महिला, पुरुष, बालबालिकामा भेदभाव नराखी समानस्तरमा उच्चस्थानको जानकारले सभ्य र विकसितको परिचय हो। भनिन्छ महाभारतकालीन युद्धका नियमले संयुक्त राष्ट्रसंघका युद्धका नियम बन्न सहयोग गर्यो। पहिलो २० नो १९८९ महासन्धिले सजायको मापदण्ड, स्वच्छ, स्वतन्त्र, निष्पक्ष ढंगले सक्षम न्यायाधिकारीबाट न्याय, स्वतन्त्रतापूर्वक जाति, रंग, लिंग, भाषा, धर्म, राजनीति, सामाजिक उत्पत्ति, सम्पत्ति, जन्म हैसियतका आधारमा भेदभाव नगर्न राष्ट्रहरूले कानुन बनाउनुपर्ने गरियो। महासन्धिले १८ वर्षभन्दा कम उमेरकालाई स्वीकारी सबै किसिमका भेदभाव वा दण्डसजायबाट संरक्षण सुनिश्चिता, सर्वोत्तम हितको निर्धारणतः मापदण्ड, अभियोगीलाई सृजनात्मक भूमिकाको संवर्धन, राष्ट्रिय तथा अन्तर्राष्ट्रिय कानुनद्वारा निषेध गरिएका नियम उल्लंघनमा अभियुक्त नबनाइने घोषणा गर्यो। दोषी प्रमाणित नभएसम्म निर्दोषको अनुमान, संरक्षकमार्फत जानकारी र कानुनी प्रतिरक्षा गर्न पाउने, स्वच्छ, स्वतन्त्र निकायबाट सुनुवाइ भई न्याय पाउनुपर्ने। बालबालिकाका विषयमा कबुल गर्ने राष्ट्रले कबुल गरेको दुई वर्षभित्र र पछि प्रत्येक पाँच वर्षमा राष्ट्रसंघका महासचिवसमक्ष प्रतिवेदन गर्ने उच्च स्थान दियो। जेनेभा घोषणासमेतलाई मुऐगरिब कंगालको महल १ र २ नं र दण्ड सजायको व्यवस्था भएको पाइन्छ। हाल १८ वर्ष उमेरको मापदण्ड पहिले स्वीकार नगरी हाल स्वीकारिएको छ। संविधानको धारा ३१ र ३९ का शिक्षा तथा बालबालिकाको हक संकटकालीन अवस्थामा पनि आघात आइपरेमा उपचार हुन सक्ने संवैधानिक प्रत्याभूत गरेको छ। संविधानका मौलिक हकहरूमा सम्मानपूर्वक बाँच्न पाउने अपराध पीडितको हक, यातनाविरुद्धको हक, स्वच्छ वातावरणको हक, शिक्षा, भाषा तथा संस्कृति, रोजगारको, श्रमको, स्वास्थ्य, खाद्य, आबास, महिला, दलित, ज्येष्ठ नागरिक, सामाजिक सुरक्षाका हकले विशेष महत्त्व राख्दै बालअधिकारको झनै महत्त्व छ। बालबालिकासम्बन्धी ऐन २०७५ ले १६ वर्षमुनिका नाबालकका स्थानमा १८ वर्षमुनिको नाबालक मानियो। कसुरजन्य कार्यमा संलग्नलाई कसुर नमानिने, आरोपित बालकलाई दिशान्तर गर्न सक्ने, बाल इजलासबाट भए पनि मुद्दाको सुनुवाइ, ऊ बाँच्न पाउने, नाम, राष्ट्रियता, पहिचान, बाबुआमासँग बस्न पाउने, संरक्षक राख्न पाउने, सहभागिता, संस्था खोल्ने, अपांगगतालाई विशेष व्यवस्था, पोषण तथा स्वास्थ्यका अधिकार रहेका छन्। आफ्नो भाषामा व्यवहार गर्ने, नियन्त्रणमा लिएका कसुरजन्य कार्यको जानकारी संरक्षकलाई दिने, बल प्रयोग गर्न नपाउने, अनुसन्धानका लागि छुट्टै एकाइ गठन, मुद्दा पुर्पक्ष हुँदा थुनामा नबसी बालसुधार गृहमा पठाउने, सुनुवाइमा आरोप संरक्षकमार्फत पाउने, निःशुल्क कानुनी सहायता, छिटो र स्वच्छ न्याय, गोपनीयता हुनुपर्ने, बालमैत्री सुनुवाइ अनुसन्धान हुनुपर्ने, दिशान्तरमा पाँच हजार बिगो दुई हजार जरिमाना एक महिनासम्म कैद हुनेमा अनुसन्धाना अधिकारीले दिशान्तर गर्ने, १० हजार बिगो पाँच हजार जरिमाना तीन वर्षसम्म कैद हुनेमा सरकारी वकिलले दिशान्तर गर्ने र जतिसुकै बिगो जतिसुकै जरिमाना वा कैद हुन सक्नेमा बालअदालतले दिशान्तर गर्न सक्ने व्यवस्थाबाट सजाय गर्नुभन्दा सुधार गराउन खोजेको देखिन्छ। केन्द्रीय बाल न्याय समिति, जिल्ला बाल न्याय समिति, बैकल्पिक हेरचाह, संरक्षक नियुक्ति, बालगृहमा रहने अवधि, संस्था प्रमुख जिम्मेवार, अनुगमन, बालकल्याण अधिकारी, बाल मनोविज्ञान, स्थानीय तहले अधिकार प्रचलन गराउने, मुद्दामा नेपाल सरकार वादी हुने, ऐनको २०७५ दफा ८० बमोजिम काव्या नभई मुद्दाको कारबाही र किनारा नहुने कानुनी प्रावधान आउनुमा नेपालको सर्वोच्च अदालतको भूमिका पनि अग्रणी छ। सर्वोच्चको नेकाप२०६८ निनं ८६७४ पु १४१२ ले बाबुआमाको यसपछाडिका क्रियाकलाप तथा नाबालकको संरक्षकत्वका हकमा यथा समयमा प्रचलित कानुनबमोजिम उचित निर्णय लिन अदालत सदैव सक्षम रहने। गिरी अधिवक्ता हुन्"
गणेशमानको त्यो रोचक भ्रमण,"पदलोलुपताभन्दा माथि उठेका र राष्ट्रसंघको गर्विलो पुरस्कारबाट सम्मानित गणेशमानलाई वीरेन्द्रले प्रजातन्त्रका सच्चा साधक मान्थे संयुक्त राष्ट्रसंघको सभागृहमा गणेशमान सिंहलाई अन्तर्राष्ट्रिय मानव अधिकार पुरस्कारबाट पुरष्कृत गरिएको भव्य समारोहमा उपस्थित भारतका तत्कालीन परराष्ट्रमन्त्री अटल बिहारी बाजपेयीले उहाँसमक्ष भनेका थिए, यस पुरस्कारले नेपाललाई मात्र नभई भारतलाई र अझ एसिया महादेशसमेतलाई गर्विलो बनाएको छ। तपाईंलाई धेरैधेरै बधाई छ। यस्ता महान् हस्तीबाट राजनीतिक कुरा सुन्न पाउनु स्वाभाविक थियो। नेपाली कांग्रेसको सरकार थियो, सरकार प्रमुख पार्टी लाइनबाट हटेर स्वेच्छाचारी ढंगले चल्न थालेपछि सर्वमान्य नेता गणेशमानको जनजागरण अभियानअन्तर्गत देश भ्रमणको कार्यक्रम तय भएको थियो। हामीले पनि उहाँको भ्रमण टोलीमा सामेल हुने निधो गर्यौं। उहाँको भ्रमण टोलीको ब्याकअप समूह बनेर सामेल हुने हाम्रो इच्छा केपी भट्टराईसमक्ष राख्यौं। भट्टराईले फ्रन्टमा नसर्नू, लो प्रोफाइल मेन्टेन्ड राख्न भनेपछि सरासर चाक्सीबारी गयौं। सर्वमान्यले कोको आउँदै छन् र तिमीहरू कसरी आउँछौ भनेर सोध्नुभयो। उहाँका माहिला भतिजा महेन्द्रमान सिंहले हामीतिर इंगित गर्दै गुलाबशमशेर थापा, शिवलाल श्रेष्ठ, रघुराज वन्त, गंगालाल पिखा अनि म आउँछौं भने। सुरक्षित यात्रा गर्नू भन्दै उहाँले हामीलाई बिदा गर्नुभयो। भोलिपल्ट बिहान हामी विराटनगरतर्प लाग्यौं। निर्धारित कार्यक्रमअनुसार त्यसको भोलिपल्ट सिंहलाई स्वागत गर्न विराटनगर एयरपोर्ट पुग्यौं। हामी पुग्नुअघि नै कांग्रेस कार्यकर्ता र स्थानीय जनसमुदाय उहाँको स्वागतका लागि भेला भइसकेका थिए। उहाँले विशिष्ट कक्षमा कार्यकर्ता तथा स्थानीयसँग केही समय भलाकुसारी गर्नुभयो। त्यसपछि उहाँको टोली कोइराला निवासतर्प लाग्यो। हाम्रो टोली होटेल लाग्यो। भ्रमणका बेला धेरै सम्बोधन र घटनामध्ये दुइटा प्रसंग अमिट बनेको छ। विराटनगर एलिट क्लबमा सम्बोधन गर्ने क्रममा सर्वमान्यले भन्नुभएको थियो जबजब कांग्रेस सत्तामा आउँछ तबतब आपूभित्रकै केही तत्वका कारण पार्टीको साख खस्किन्छ र बदनाम बन्छ। त्यसै सन्दर्भमा उहाँले आफ्नो भनाइ यसरी राख्नुभएको थियो। पहिलो जानिन दोस्रो मानिन बाघ आयो घिच्च्याउन लाग्यो चिच्च्याउन ! पहिला बीपीले नजान्दा नेपाली कांगे्रसको बहुमत सरकारलाई १८ महिनाभन्दा बढी टिकाउन सकेनन्। दोस्रोमा जति भने पनि गिरिजाप्रसाद कोइरालाले मानेनन्। ०४६ सालको अहिंसात्मक जनआन्दोलनले तह लागेको राजा गर्जन थाले। अहिले प्रजातन्त्र जोगाउन म यसरी चिच्याउन थालें। कविताको भावार्थ यस्तो थियो। दोस्रो प्रसंग धनकुटाको सभाहल जाने क्रममा उकाली चढ्न सर्वमान्यलाई ठूलो परिश्रम गर्नुपरेको थियो। अगाडिबाट जीवराज कुँवरले उहाँलाई तान्ने र पछाडिबाट गोपाल जोशी र कृष्ण पाँडेले धकेल्नुपरेको थियो। यो दृश्य देखेर स्थानीय दुईजना भन्दै थिए, हेरहेर यस्तो उमेरमा पनि गिरिजाले दुःख दिएको, जसका लागि उसले सात जन्म प्रायश्चित गरे पनि मुक्ति पाउँदैनन्। सर्वमान्य जनजागरणका लागि निस्कनुपरेका मुख्य कारण गिरिजाप्रसाद भएकाले उनीसँग सम्बन्धित र मैले बारम्बार सुनेको एउटा प्रसंग यस्तो छ जनमत संग्रह सकेको केही महिना मात्रै भएको थियो। त्रैलोक्यमान सिंह (गणेशमान सिंहका भतिजा) र गुलाबशमशेर थापा (जनरल सुवर्णशमशेरका भान्जी ज्वाइँ) कामविशेषले नयाँदिल्ली जान लागेका थिए। त्यसताका दुवैजना बीपीका ब्लु आइड ब्वाय थिए। दिल्ली जान लागेको भन्दै दुवैजना बीपीलाई भेट्न गए। म पनि एकदुई दिनमा दिल्ली आउँदै छु। तिमीहरूले म र इन्दिरा गान्धीबीच भेट्ने व्यवस्था मिलाउनू बीपीले भनेका थिए। कोसिस गरौंला सर, त्रैलोक्यमान सिंहले भने। बीपीकहाँबाट निस्केर बाहिर पुग्नासाथ गुलाबशमशेर थापाले आफ्नो मित्रसँग अलि खिजिएको पारामा सोधे, होइन, तपाईंले भारतमा कुनचाहिँ राजनेतालाई चिनेको छ र भेट्ने व्यवस्था मिलाउने जिम्मा लिएको ? त्रैलोक्यमान सिंहले भने, कोसिस गरेर हेरौं, के हुन्छ ? दिल्ली रेलवे स्टेसनमा पुगेपछि गुलाबशमशेर थापा दिल्लीस्थित आफ्नी जेठी सासूको निवासतर्प लागे भने त्रैलोक्यमान सिंह पूर्वनिर्धारित कार्यक्रमअनुसार नेपाली मूलकी भारतीय आफ्ना मित्र शिला रोक्का देसाईको निवासतर्फ लागे। यसरी छुट्टिनुपूर्व कुनै पनि विकसित घटनाक्रम आपसमा जानकारी गराउने समझदारी उनीहरूबीच भएको थियो। निरञ्जन देसाई शिलाका पति थिए। त्रैलोक्यमान देसाईसँग भेट्न गएका थिए। सोही बेलुका गुलाबलाई त्रैलोक्यले देसाईको घरमा डाके। त्यहाँ आएका व्यक्तिमध्ये आरके धवनका भतिजा एवं युथ कंग्रेसका नेता पनि उपस्थित थिए। धवनले उनीहरूलाई भोलिपल्ट भारतीय नेसनल कंग्रेसको कार्यालयमा लग्ने जिम्मा लिए। भोलिपल्ट धवनले उनीहरूलाई सरासर जनरल सेक्रेटरी फर वेस्टर्नकोर्ट वाईबी चौहानकहाँ लिएर गए। वाईबी चौहानले केकति कामले आएको भनेपछि माडम गान्धीका लागि नेपाली कांगे्रसका अध्यक्षको सन्देश लिएर नेपालबाट मित्रहरू आउनुभएको छ भन्ने कुरा धवनले राखे। के सन्देश ल्याउनुभएको छ नेपालबाट भन्ने जिज्ञासामा त्रैलोक्यले केही वर्ष पहिले बीपी कोइराला र इन्दिरा गान्धीबीच केही सहमति भएको र त्यस विषयमा फेरि छलफल गर्न समय चाहेको बताए। बीपीको नाम सुनेको भन्दै चौहानले सबै कुरा राख्न भने। उनले अरू जनरल सेक्रेटरीलाई पनि बोलाए। सबैजना कोठाभित्र आएपछि चौहानले पुनः आफ्नो कुरा राख्न भने। त्रैलोक्यमानले नेपालमा राजनीतिक दल प्रतिबन्धित अवस्थामा रहेको र नेपाली कांग्रेसका नेता भारतमा शरण लिएर बसेको अवगत गराउँदै बीपी पनि भारतमै रहेको बताए। उनले नेपाल राष्ट्र बैंकको पैसा बोकेको नेपाली हवाईजहाज नेपाली कांगेसले अपहरण गरेको र त्यो पैसा गान्धीका विरोधी जयप्रकाश नारायणको आन्दोलनमा खर्च गरेको भन्ने भ्रम हटाउन बीपीले इन्दिरा गान्धीसँग भेट्न चाहेको बताए। त्यसपछि चौहानले इन्दिरा गान्धी साँझ मोरिसस जान लागेकाले इस्टर्नकोर्टका जनरल सेक्रेटरी श्यामसुन्दर महपात्रसँग भेट्न सुझाए। त्यहाँबाट फर्केर दुवैजना बीपीलाई लिन एयरपोर्ट पुगे। बीपीले दुवैजनासँग इन्दिरा गान्धीसँगको भेटको समयबारेमा सोधे। त्रैलोक्यले इन्डियन नेसनल कंग्रेसको कार्यालयमा भएका वृत्तान्त सुनाए। बीपीले नेपाली कांग्रेसका अध्यक्षले भारतीय कंग्रेसको जेनरल सेक्रेटरीसँग भेट्नु प्रोटोकलविपरीत हुने बताए। त्यसपछि उनीहरूलाई वेस्टर्नकोर्ट गएर गिरिजाप्रसादलाई ल्याउन भने। गुलाब र त्रैलोक्य त्यहाँ पुग्दा सुशील कोइराला र वीरेन्द दाहाल बाहिरै बसेका थिए। उनीहरूसँगै गएर गिरिजाप्रसादलाई भेटे र बीपीले बोलाएको भन्दै सँगै जान भने। पहिला बीपीले नजान्दा दुईतिहाइ बहुमतको सरकारलाई १८ महिनाभन्दा बढी टिकाउन सकेनन् भने दोस्रोपटक गिरिजाप्रसादले भनेको नमान्दा बहुमतको सरकार विघटन गरेर मध्यावधिमा जानुपर्ने परिस्थिति निर्माण भयो। बीपीले गिरिजाप्रसादलाई श्यामसुन्दर महपात्रसँग भेट्न भने। उनी गुलाब र त्रैलोक्यसँगै गए। महपात्रले तपाईं हामीबाट के चाहनुहुन्छ भनेर सोधे। गिरिजाप्रसादले पछाडि फर्केर गुलाब र त्रैलोक्यसँग के भन्ने भनेर सोधेछन्। पार्टीका महामन्त्रीको हैसियतले तपाईंलाई जे लाग्छ त्यही भन्नु भनेपछि बीपी र इन्दिरा गान्धीबीच भएको सहमतिका विषयमा सोधे। त्यो कुरा सुन्नासाथ महपात्रले टेबुलमा मुक्का बजार्दै पहिलाको कुरा छाडेर नयाँ सहमति गर्न भने। त्यसपछि त्रैलोक्यमानले नेपाली कांग्रेसका सभापति दिल्लीमै रहेकाले पार्टी अध्यक्षको सहमति लिनुपर्ने बताए। त्यसपछि महपात्रले जहिले भए पनि सहमति गर्न तयार रहेको बताए। बाहिर निस्केपछि गिरिजाप्रसादले त्यहाँ भएका कुरा बीपीलाई अवगत गराउन भन्दै बनारस हिँडेछन्। होटेलमा फर्केर गुलाब त्रैलोक्यमानले बीपीलाई सबै वृत्तान्त सुनाए। त्यसपछि बीपीले तिमीहरूले ठीक गर्यौ। सुशील र वीरेन्द्रसँग गएको भए गिरिजाप्रसादले प्रोटोकलमा सही गथ्र्यो। त्यसो गरेको भए अनर्थ हुन्थ्यो भने। ०४६ सालको जनआन्दोलन भारतले बाबुराम र प्रचण्डलाई ज्वाइँ भैं पालेर गराएको आन्दोलन थिएन। ०४६ सालको आन्दोलन घोषणापूर्व माघ ४, ५ र ६ गते चाक्सीबारीमा कांग्रेसको बृहत् सम्मेलन भएको थियो, जहाँ विभिन्न देशका राजनीतिक दलका नेताको सहभागिता थियो। त्यस सम्मेलनमा गणेशमान सिंहले चन्द्रशेखरलगायत अन्य थुप्रै दलका नेताका मुखैमा भारतको गलत नीति र रबैयाका कारण नेपालीले ३० बर्से पञ्चायती शासन व्यवस्था खेप्नुपरेको बताएका थिए। उनले राजसंस्थाका सन्दर्भमा राजसंस्था ठूलो वृक्ष भएकाले त्यसलाई उखेल्न नहुने र वृक्ष उखेल्दा खाडल पुर्न कठिन हुने बताएका थिए। जनआन्दोलन ०४६ सफल भएपछि राजसभा स्थायी समितिका अध्यक्ष डा केशरजंग रायमाझीसँग बालुवाटारको सरकारी निवासमा भेट हुँदा ०४७ सालको संविधान मस्यौदाका बेला आएका समस्याबारे कुरा भएको थियो। गोदावरीस्थित वन विभागको एउटा बंगलामा मस्यौदा टोली बसेको र मस्यौदाको एउटा धारामा संसद्को दुईतिहाइ भयो भने गणतन्त्रका लागि जनमत संग्रह गर्न सकिने भन्ने रहेछ। त्यस धारामा विवाद चर्किएको रहेछ। भोलिपल्ट डा रायमाझी गणेशमानकहाँ गएछन् र समस्या पोखेछन्। सर्वमान्यले राजा त चाहिन्छ, धेरै अधिकार दिनु हुन्न, राजाले नगरे पनि दरबारिया शक्तिले दुरूपयोग गर्न सक्छ भनेका रहेछन्। त्यो विवादलाई गणेशमानजीले किसुनजीसँग कुरा गरेर मिलाउनुभएको रहेछ। त्यसपछि बहुदलीय प्रजातन्त्र, संवैधानिक राजतन्त्र, मानवअधिकार, विधिको शासनलाई अपरिवर्तनीय भनेर प्रस्तावनामा उल्लेख गर्ने सहमति भएको थियो भनेर डा रायमाझीले भनेका थिए। अपरिहार्य, विकल्परहित पञ्चायती व्यवस्था ढाल्ने महानायक, राजाबाट बक्सेको प्रधानमन्त्री अस्वीकार गर्ने, पदलोलुपताभन्दा माथि उठेका, राष्ट्रसंघको गर्विलो पुरस्कारबाट सम्मानित, ०४७ को संविधानको प्रस्तावनामा अपरिवर्तनीय चार खम्बा राख्न महत्त्वपूर्ण भूमिका निर्वाह गरेका गणेशमान सिंहलाई तत्कालीन राजा वीरेन्द्रले बहुदलीय प्रजातन्त्रका सच्चा साधक भनी हुकुम बक्सेको थियो। सर्वमान्यको देहावसानमा राजाबाट तत्कालीन शाही नेपाली सेनाको प्रधानसेनापतिलाई राज्यको तर्पबाट त्यस्ता साधकलाई १९ तोपको सलामी दिएर सम्मान गर्नू भनी हुकुम बक्सेको थियो।"
भ्रष्टाचार नियन्त्रणमा सेवाग्राही,"स्थानीय तहसम्म सुशासन कायम गर्न नसक्दा सरकारको विश्वसनीयता र साख कमजोर हुँदै गएको छ। घुस लिने वा दिने दुवै पक्षको खराब आचरण भ्रष्टाचार हो। सार्वजनिक जिम्मेवारीमा रहेका पदाधिकारी भ्रष्ट आचरणमा संवेदनशील हुनुपर्ने भए पनि सार्वजनिक पदाधिकारीसँग सम्पर्कित हुने समाजका अन्य व्यक्तिसमेत आफ्नो गतल आचरणप्रति सचेत हुन जरुरी भएको हुन्छ। भ्रष्टाचार एक पक्षको चाहना वा अग्रसरताबाट मात्र पूर्ण हुन नसक्ने भएकाले यसमा दुवै पक्षको आचरणको समान भूमिका रहेको हुन्छ। सार्वजनिक जिम्मेवारीमा रहेका व्यक्ति एवं समाजका अन्य सरोकारवाला व्यक्तिहरूको पतीत आचरण एवं भ्रष्ट व्यवहारले व्यक्तिलाई भ्रष्टाचारतर्फ उन्मुख गराउँछ। भ्रष्टाचार निवारण ऐन २०५९ अनुसार सार्वजनिक कार्य गर्दा रिसवत लिएको, आफ्नो जिम्मेवारी निर्वाह गर्दा कमिसन लिएको, राजस्व उठाउनुपर्ने कर्तव्य भएको राष्ट्रसेवकले राजस्व चुहावट गरेको, राजस्व चुहावट गर्न दुरुत्साहन गरेको, सरकार वा सार्वजनिक संस्थालाई गैरकानुनी हानि पुर्याउने कार्य गरेको, झूटा विवरण दिएको, गलत प्रतिवेदन दिएको, गैरकानुनी सम्पत्ति आर्जन गरेको, कुनै फर्म, कम्पनी वा संगठित संस्थाले भ्रष्टाचारसम्बन्धी कसुर मानिने काम गरेको अवस्थालाई भ्रष्टाचारका कार्यमा परिभाषित गरेको छ। भ्रष्टाचारको कुसरको परिभाषा गरिएका अधिकांश कानुनले सार्वजनिक पदाधिकारीको आचरणलाई जोड दिएको भए पनि दोस्रो पक्ष अर्थात् सरोकारवालाको हस्कार्य नभई भ्रष्टाचार हुन नसक्ने भएकाले भ्रष्टाचारमा सेवाग्राहीसमेत समानरूपमा जिम्मेवार हुने गरेको पाइन्छ। यस सन्दर्भमा सार्वजनिक पदाधिकारीको भ्रष्टाचारमा हुने अग्रसरता नियन्त्रण गर्न सेवाग्राहीको जिम्मेवारी उत्तिकै महत्त्वपूर्ण भएको सहज अनुमान गर्न सकिन्छ। सार्वजनिक पदमा रहने व्यक्तिहरूलाई उनीहरूको पदीय शपथ, आचरण, जिम्मेवारी र जवाफदेहिताका कारण स्वाभाविक रूपमा असल आचरणतर्फ केन्द्रित हुन निरन्तर मानसिक दबाब रहेकै हुन्छ। संगठनात्मक एवं सामाजिक अनुकूल र सहज वातावरणबाट दिग्भ्रमित हुँदा सार्वजनिक जिम्मेवारीमा रहने पदाधिकारीहरू भ्रष्टाचारजन्य कार्यमा सहभागी हुने गर्छन्। मूलतः सेवाप्रदायक निकायहरूको झन्झटिलो एवं ढिलासुस्ती कार्य प्रक्रिया र कमजोर कार्यप्रक्रियाको फाइदा लिँदै कमाइ गर्ने अकूत सम्पत्तिप्रति समाजको स्वीकार्यले भ्रष्टाचारजन्य कार्य व्यापक रूपमा विस्तार भएको स्पष्ट छ। मुलुकको शासकीय स्वरूप एवं संरचना परिवर्तन भए पनि प्रशासनिक स्वरूप, संरचना, पद्धति, स्वभाव र संस्कार पुरानै अवस्थामा रहेको छ। परम्परागत प्रशासनिक संरचना एवं कार्य संस्कारबाट परिवर्तित सन्दर्भले बढ्दै गएको जनताको महत्त्वाकांक्षा एवं सुशासन प्राप्तिको लक्ष्य हासिल हुन नसक्ने तथ्य निश्चितप्रायः छ। मूलतः लामो, झन्झटिलो र ढिलो हुने प्रशासनिक कार्य प्रक्रिया, सेवाको जानकारी नगराउने एवं अन्योलमा राख्ने व्यवहार, अधिकार केन्द्रित गर्ने प्रवृत्ति, जिम्मेवारी र जवाफदेहिताको अस्पष्टता, जिम्मेवारी निर्वाह गर्ने र नगर्नेका बीचमा फरक नहुने कानुनी व्यवस्था, जिम्मेवारी निर्वाह नगर्दा पनि तोकिएकै तलब सुविधा प्राप्त हुने अवस्था, कमजोर अनुगमन मूल्यांकन आदिका कारण सार्वजनिक निकायमा भ्रष्टाचारका लागि अनुकूल वातावरण कायम हुने गरेको छ। साथै सेवा लिन आउने सेवाग्राहीले सेवा लिनका लागि पुर्याउनुपर्ने आधार तयार नगरी सेवा केन्द्रमा आउने, नागरिक बडापत्र अध्ययन नगर्ने, कर्मचारीलाई भन्दा बिचौलियालाई विश्वास गरी पहिलो सम्पर्क उनीहरूसँगै गर्ने, घुस नदिई सेवा प्राप्त गर्न सकिने तथ्यमा विश्वस्त नहुनु, घुस मागेमा त्यसका विरुद्धमा उजुरी वा गुनासा दर्ता गर्ने प्रवृत्ति नहुनुजस्ता कारणले सार्वजनिक निकायमा भ्रष्टाचार क्रमशः संस्थागत हुँदै गएको छ। मुलुकको शासकीय स्वरूप एवं संरचनागत परिवर्तनपश्चात् सुशासन कायम गरी भ्रष्टाचाररहित सार्वजनिक सेवा प्रवाहको अभियानमा राज्य लागेको भए पनि स्थानीय तहदेखि केन्द्रीय तहसम्मको सरकारी एवं गैरसरकारी संस्थाहरूमा हुने भ्रष्टाचार प्रवृत्तिमा कमी आउन सकेको छैन। राज्यको स्रोत केन्द्र, प्रदेश र स्थानीय तहमा उपलब्ध हुनुका साथै खर्चको अख्तियारीसमेत स्थानीय तहमा बढी उपलब्ध भएको छ। बजेट कार्यान्वयन तह एवं कार्यकारिणी क्षेत्रमा भ्रष्टाचारको अवसर एवं सम्भावना बढी हुने भएकाले यस्ता क्षेत्रको कार्य प्रणाली सुरधारका साथै निगरानीसमेत बढाउन अत्यावश्यक हुन्छ। स्थानीय तहको सार्वजनिक खरिद एवं विकास निर्माण कार्यमा मिलिभगत शैलीको प्रभाव उच्च रहेकाले व्यापक रूपमा भ्रष्टाचार बढ्दै गएको तथ्य स्पष्ट भएको छ। स्थानीय तहसम्म सुशासन कायम गर्न नसक्दा सरकारको विश्वसनीयता र साख कमजोर हँुदै गएको छ। सार्वजनिक निकायमा हुने अनियमित एवं भ्रष्टाचारजन्य कार्य नियन्त्रण गर्न अख्तियार दुरुपयोग अनुसन्धान आयोगलगायतका नियामक एवं निगरानी गर्ने निकाय जिम्मेवारीमा रहेका छन्। भ्रष्टाचारजन्य कार्य नियन्त्रणमा अख्तियार दुरुपयोग अनुसन्धान आयोगको क्रियाशीलता अपेक्षाकृत सराहनीय भए पनि अन्य जिम्मेवार निकायहरूको भूमिका सक्रिय हुन सकेको छैन। यस सन्दर्भमा अख्तियार दुरुपयोग अनुसन्धान आयोगको भ्रष्टाचार नियन्त्रणतर्फको अभियानलाई प्रभावकारी गराउन अख्तियार दुरुपयोग अनुसन्धान आयोगसँग सेवाग्राहीहरूको समन्वय, सहकार्य एवं एकीकृत अग्रसरता जरुरी छ। भ्रष्टाचार सरकारको मात्र समस्या वा जिम्मेवारी होइन। यसको फैलावटले मुलुकको समग्र आर्थिक एवं सामाजिक अवस्था कमजोर गराउनुका साथै नागरिकको व्यक्तिगत जीवनलाई समेत प्रत्यक्ष प्रभाव पार्ने गर्छ। साझा समस्याका रूपमा रहेको भ्रष्टाचार नियन्त्रणका लागि निरन्तर एकीकृत प्रयास आवश्यक हुन्छ। मुलुकमा भ्रष्टाचार नियन्त्रणका लागि राजा पृथ्वीनारायण शाहका पालादेखि नै विभिन्न किसिमका प्रयास हुँदै आएको छ तापनि यस कार्यमा अपेक्षित रूपमा सफलता हासिल हुन सकेको छैन। भ्रष्टाचार नियन्त्रणका लागि अख्तियार दुरुपयोग अनुसन्धान आयोगको भूमिका एवं अग्रसरता उल्ेखनीय भए पनि आवश्यक सहयोग, समन्वय, सहकार्य कमीका कारण आयोगका कार्य क्षेत्र एवं भूमिकालाई अपेक्षाकृत विस्तार गर्न सकिएको छैन। यस सन्दर्भमा भ्रष्टाचार अभियानमा स्थानीय सरकार, नागरिक समाज, सञ्चारमाध्यम, बौद्धिक समाज र मूलतः सेवाग्राहीको सहयोग, समन्वय र सहकार्य जरुरी छ। जटिल एवं क्लिष्ट कानुनी व्यवस्था, कानुनी व्यवस्थालाई आफूअनुकूल व्याख्या गर्नेगराउने प्रवृत्ति, कानुनी एवं प्रक्रियागत व्यवस्थाको सहज जानकारी एवं सूचनाको कमी, कार्यालयको कार्य प्रक्रियामा बिचौलियाको अस्वाभाविक उपस्थिति एवं हस्तक्षेप, कर्मचारी एवं कार्यालयको कार्य प्रक्रियाबारेमा गलत सूचना प्रवाह, कार्यालयभित्र हुने अनियमित कार्यको निगरानी एवं नियन्त्रणमा निकाय प्रमुखको बेवास्ताजस्ता अवस्थाका कारण भ्रष्टाचार नियन्त्रणका कार्य प्रभावकारी हुन सकेको छैन। यस सन्दर्भमा कार्यालयको नागरिक बडापत्र वा अन्य आवश्यक सूचना राष्ट्रिय एवं स्थानीय सञ्चारमाध्यमबाट प्राप्त गर्न सकिने व्यवस्था गर्ने, सेवासँग सम्बन्धित तोकिएका निवेदन एवं फाराम विद्युतीय माध्यमबाट सहजै प्राप्त गर्न सकिने गरी राख्ने, सेवासँग सम्बन्धित न्यूनतम जानकारी एवं कागजात लिएर मात्र सेवा केन्द्रमा आउने, कार्यालयमा बिचौलियाको अनावश्यक उपस्थिति नियन्त्रण गर्ने, कार्यालयभित्रका सम्भावित अनियमित कार्यको निगरानी एवं नियन्त्रणमा कार्यालय प्रमुख चनाखो र जिम्मेवार हुनेजस्ता कार्यलाई व्यवहारमा प्रभावकारी गराउनु पर्छ। मुलुकमा भ्रष्टाचार नियन्त्रणका प्रयास लामो समयदेखि निरन्तर हुँदै आएको छ। भ्रष्टाचार नियन्त्रणका लागि भएका प्रयासको प्रभावस्वरूप भ्रष्टाचारीले भ्रष्टाचार गर्ने आफ्ना शैली, स्वभाव र तौरतरिका परिवर्तन गरेका छन्। मूलतः मिलिभगत शैलीमा बिचौलियासँगको सहकार्यमा घुस नगदमा नलिई बैंक एवं जिन्सीलाई माध्यम बनाउने प्रवृत्ति बढेको छ। यस सन्दर्भमा भ्रष्टाचार नियन्त्रणका परम्परागत तरिका एवं प्रयास प्रभावकारी हुन नसक्ने सहज अनुमान गर्न सकिन्छ। यस सन्दर्भमा मुलुकको भ्रष्टाचार नियन्त्रणमा अग्रणी भूमिका निर्वाह गर्दै आएको अख्तियार दुरुपयोग अनुसन्धान आयोगले कार्यान्वयनमा ल्याएको संस्थागत रणनीतिलाई सरकारी, गैरसरकारी एवं सामाजिक संघसंस्थाले समेत साझा रणनीतिका रूपमा कार्यान्वयनमा ल्याउन आवश्यक छ। आयोगको संस्थागत रणनीतिमध्ये उपचारात्मक, निरोधात्मक र प्रवद्र्धनात्मक रणनीतिलाई सरकारी एवं गैरसरकारी संस्थाहरूले आयोगसँगको समन्वय र सहकार्यमा कार्यान्वयनमा ल्याउन सक्दा मुलुकको भ्रष्टाचार नियन्त्रणको समग्र अभियानलाई टेवा पुग्ने हुन्छ। स्थानीय तहमा राज्यको असीमित स्रोत एवं अधिकार उपलब्ध भएको तर यसको उपयोगमा इमानदारी नदेखिएका कारण भ्रष्टाचार बढ्दै गएको सन्दर्भमा स्थानीय तहसम्मका सार्वजनिक वा गैरसार्वजनिक कार्यमा हुने अनियमित कार्यको सूचना नियमित रूपमा सम्बन्धित निगरानी गर्ने निकायमा दिने, समाजमा भएका वा हुनसक्ने गैरकानुनी कार्यबारेमा नियमित रूपमा निगरानी गरी नियन्त्रणका लागि सरकारसँग सहकार्य गर्ने, भ्रष्टाचारविरुद्ध विभिन्न निकायद्वारा भएका प्रयास र कार्यको अनुगमन तथा मूल्यांकन गर्ने कार्यमा स्थानीय तहसम्मका जिम्मेवार राजनीतिक एवं सामाजिक संघसंस्थाहरूको सहकार्य जरुरी छ। सार्वजनिक सेवासँग सरोकार राख्ने सेवाग्राहीहरू मुलुकको सुशासन स्थापना तथा भ्रष्टाचारविरुद्ध जनचेतना अभिवृद्धि गर्न जिम्मेवार हुन आवश्यक छ। यसका लागि मूलतः सेवा केन्द्रमा हुने भ्रष्टाचारजन्य कार्यमा सहभागी नहुने, भ्रष्टाचारका सूचना सम्बन्धित निकायमा यथाशीघ्र दिने, भ्रष्टाचारको विरोध व्यक्तिगत वा सामूहिक रूपमा गर्ने, जनचेतना फैलाउने, समाजमा देखिएको अकूत सम्पत्तिको विरोध गर्नेजस्ता कार्यमा सेवाग्राही सक्रिय हुन जरुरी छ। भ्रष्टाचार सेवाग्राही एवं समाजसँग जोडिएको जघन्य अपराध हो। यसले नियमित रूपमा सेवाग्राहीलाई जुनसुकै समय, क्षेत्र र स्थानमा पीडा दिइरहेको हुन्छ। सामाजिक महामारी रोगका रूपमा रहेको भ्रष्टाचार नियन्त्रण गर्न सेवाग्राहीले आफ्नो समाजमा पर्याप्त मात्रामा सचेतना, जागरुकता, खबरदारीको अवस्था सृजना गर्नुपर्छ। भ्रष्टाचारीहरू सेवाग्राही बस्ने समाजमै बस्छन्, भ्रष्टाचारको रकम समाजकै अगाडि खर्च गर्छन्, भ्रष्ट रबाफले समाजमा विभिन्न विकृति सृजना गर्छन्। आदर्श एवं समाज सुधारका नक्कली आवरण प्रदर्शन गर्छन् र समाजसामु आफूलाई इमानदार देखाउने प्रयास गर्छन्। सेवाग्राहीहरू भ्रष्टाचारजन्य कार्यमा सहभागी नहुने साथै सामाजिक विद्रोहबाट भ्रष्टाचार गर्नेगराउने वातावरण अन्त्य गर्न आवश्यक छ। स्थानीय तहसम्म हुने सार्वजनिक खरिद एवं विकास निर्माण कार्यमा हुने भ्रष्टाचारमा राजनीतिक नेतृत्व, कर्मचारीतन्त्र साथै बिचौलिया र ठेकेदारहरूको मिलेमतोको विरोध गर्न स्थानीय सेवाग्राही, उपभोक्ता समुदाय, सामाजिक संघसंस्था एवं सञ्चारकर्मीसमेतको जागरुकता, ऐक्यबद्धता र अग्रसरता जरुरी छ। स्थानीय विकास निर्माणमा जिम्मेवार राजनीतिक नेतृत्व, उपभोक्ता समिति, कर्मचारीतन्त्र एवं ठेकेदारसमेतको मिलेमतोबाट विकास निर्माणको नाममा भ्रष्टाचार गर्ने प्रतिस्पर्धा बढेको सन्दर्भमा यसविरुद्ध निगरानी एवं विरोध गर्नु जरुरी छ। तोकिएको परिमाण एवं गुणस्तरका कार्य नहुँदासमेत विरोध नगर्ने, घुस माग्दा घुस दिन सहमत हुने प्रवृत्तिले हाम्रा भावी सन्ततिप्रति अन्यायसमेत भएको छ। यस सन्दर्भमा भ्रष्टाचारीको पीडाबाट बचाउन सेवाग्राहीले आजैका दिनदेखि घुस नदिने साथै भ्रष्टाचारविरुद्धका कार्यमा विरोध गर्ने प्रतिबद्धता गर्नु अपरिहार्य भएको छ। सेवाग्राही, नागरिक वा जनताको भ्रष्टाचारविरुद्धमा पहरेदारी गर्ने कार्यलाई मुख्य आधार बनाउन सकिएमा यस कार्यमा सफलता हासिल गर्न सकिने हुन्छ। यसका लागि मूलतः सेवाग्राहीहरू संगठित र सचेत हुने, नागरिक शिक्षाको विस्तार गर्ने, भ्रष्टाचारका घटनाको स्थानीय स्तरसम्म व्यापक प्रचारप्रसार गर्ने, भ्रष्टाचारका प्रकृति र शैलीबारेमा निरन्तर जानकारी गराउने, भ्रष्टाचारविरोधी समाज गठन गर्ने, भ्रष्टाचारीलाई समाजनिकाला गर्ने समाजलाई पुरस्कृत गर्ने, युवा समूह तथा महिला समूहलाई यस कार्यमा उत्प्रेरित गर्नेजस्ता कार्यलाई प्राथमिकता दिन आवश्यक छ। न्यौपाने रक्षा मन्त्रालयका सहसचिव हुन्"
कमल र जितबहादुरलाई स्वर्ण,"काठमाडौं : नेपालका कमल श्रेष्ठ र जितबहादुर बोटले काठमाडौं अन्तर्राष्ट्रिय भर्चुअल तेक्वान्दो पुम्से च्याम्पियनसिपमा स्वर्ण जितेका छन्। कमलले पुरुष ४० वर्षमुनि र जितबहादुरले पुरुष २९ वर्षमुनिको स्पर्धामा स्वर्ण जितेका हुन्। कमल गत मंसिरमा नेपालमा सम्पन्न १३औं दक्षिण एसियाली खेलकुद (साग)का स्वर्ण विजेता हुन्। जितबहादुरले भने सागमा टिम पुम्सेमा कांस्य पदक जितेका थिए। कमलको समूहमा नाइजेरियाका अकान्डे सामुयलले रजत तथा मल्लवाराचिङ्गे नलका सम्पथ र नेपालका रामकुमार पोखरेलले कांस्य जिते। यसैगरी जितबहादुरले नेपालका प्रेमबहादुर लिम्बूलाई पछि पारे। नेपालका विवेक राई र मकाउका काई लियोङले तेस्रो स्थानमा चित्त बुझाए। पुरुषकै ५० वर्ष माथिको स्पर्धामा नेपालका ईश्वरमान वज्राचार्यले स्वर्ण जिते। उनले नेपालकै विजय शाहलाई पछि पारे। महिलाको ५० वर्षमुनिको स्पर्धामा नेपालकी नीरुकुमारी मगरले स्वर्ण जितिन्। यस समूहमा उनले मात्रै प्रतिस्पर्धा गरेकी थिइन्। पुरुष १७ वर्षमुनिको प्रतिस्पर्धामा म्यानमारका साई अङले पहिलो स्थान हात पारे। मलेसियाका एडम सुहाइमीले दोस्रो स्थान हात पार्दा सुरिनेमका यसवीर गोपाल र मलेसियाका याप हानले तेस्रो स्थानमा चित्त बुझाए। महिलाको १४ वर्षमुनिको समूहमा सुरिनेमकी चेएने तिजोई पहिलो, थाइल्यान्डकी कविनतिडा दोस्रो तथा भारतकी विजिता गोश्वामी र मलेसियाकी नारा नुर युसुफले तेस्रो स्थान हात पारे। महिला १७ वर्षमाथिको स्पर्धामा भने चार वटै पदक मलेसियाका खेलाडीले जिते। फिलिस चीनले स्वर्ण, इफास हनिफले रजत तथा फराह मदारुस र विलियमिन लिनीले कांस्य जिते। महिलाकै ४० वर्षमुनि मेक्सिकोकी अना इस्पिनोसा पहिलो, नेपालकी रेखमाया गुरुङ दोस्रो र भारतकी अर्चना सामपाङ तेस्रो भए। पुरुषको ५० वर्षमाथिको प्रतिस्पर्धामा मेक्सिकोका जुआन भेलास्कोले बाजी मारे। उनले नेपालका लक्ष्मणबहादुर ऐरलाई पछि पारे। भारतका प्रमित कुमार र नेपालका राजु नगरकोटीले तेस्रो स्थान हात पारे। पुरुषकै २१ वर्षमुनि मलेसियाका चाङ सुनले स्वर्ण जिते। नेपालका लक्ष्मण श्रेष्ठले रजत जित्दा नेपालकै सुजन चौधरी र कृष्णबहादुर बमजनले कांस्यमा चित्त बुझाए। महिलाको २९ वर्षमुनि मलेसियाकी मारर्लियन लियानले बाजी मारिन्। उनले नेपालकी पार्वती गुरुङलाई पछि पारिन्। नेपालकी निर्मला विक र मकाउकी कावा माकले कांस्य पदक पक्का गरे। च्याम्पियनसिपमा नेपालसहित १९ राष्ट्रका ३ सय ६२ खेलाडीले प्रतिस्पर्धा गर्दै छन्। च्याम्पियनसिपमा नेपालका १ सय ९० र हङकङ, मलेसिया, श्रीलंका, भारत, म्यानमार, मकाउ, सुरिनेम, थाइल्यान्ड मेक्सिको, अस्ट्रेलिया, जापान, नाइजेरिया, बंगलादेश, टिमोर, बेलायत, दक्षिण कोरिया, फिलिपिन्स र कम्बोडियाका १ सय ७१ खेलाडीले सहभागिता जनाएका थिए्। युनाइटेड तेक्वान्दो डोजाङ, सीतापाइला तेक्वान्दो डोजाङ, सगरमाथा न्यु बानेश्वर तेक्वान्दो डोजाङ र पिङ्ला तेक्वान्दो डोजाङको संयुक्त पहलमा च्याम्पियनसिप आयोजना भएको हो। च्याम्पियनसिपमा यू१०, यू१२, यू१४, यू१७, यू२१, यू२९, यू४०, यू५० र ५० वर्षभन्दा माथिका उमेरसमूहमा प्रतिस्पर्धा भएको थियो। महिला तथा पुरुषका लागि एउटै उमेरसमूह निर्धारण गरिएको थियो। हरेक उमेरसमूहका लागि पुम्सेका छुट्टाछुट्टै विधा तोकिएको थियो।"
आईपीएल : मार्कस स्टोनिसको अलराउन्ड प्रदर्शर्नले दिल्ली फाइनलमा,अबुधाबी : दिल्ली क्यापिटल्स जारी इन्डियन प्रिमियर लिग (आईपीएल) को फाइनलमा प्रवेश गरेको छ। मार्कस स्टोनिसको अलराउन्ड प्रदर्शनमा सनराइजर्स हैदराबादलाई दोस्रो क्वालिफायरमा १७ रनले हराउँदै दिल्ली फाइनलमा पुगेको हो। शेख जायद रंगशालमा आइतबार राति सम्पन्न खेलमा दिल्लीले टस जिटेर ब्याटिङ गर्दै ३ विकेटको क्षतिमा हैदराबादलाई १९० रनको लक्ष्य दिएको थियो। लक्ष्य पछ्याएको हैदराबादले निर्धारित २० ओभरमा ८ विकेट गुमाउँदै १७२ रनमात्र बनाउन सक्यो। हैदराबादका लागि केन विलियम्सनले सर्वाधिक ६७ रन बनाए। त्यस्तै अब्दुल समादले ३३ तथा मनिष पाण्डेले २१ रन बनाए। कप्तान डेभिड वार्नर २ रनमै पेभिलियन फर्किए । हैदराबादलाई रोक्न दिल्लीका कगिसो रबाडाले ४ विकेट झारे भने स्टोनिसले ३ विकेट हात पारे। अलराउन्ड प्रदर्शन गरेका स्टोनिसले ३ ओभर बलिङ गर्दै २६ रन खर्चिए। त्यस्तै अक्सर पटेलको नाममा १ विकेट रह्यो। यसअघि ब्याटिङ गरेको दिल्लीका लागि शिखर धवनले ७८ रन जोडे। उनले ५० बलको सामना गर्दै २ छक्का र ६ चौका हिर्काए। त्यस्तै ओपनिङ गर्न आएका स्टोनिसले ३८ रन बनाए भने सिम्रो हिटमरले ४२ रनको योगदान गरे। हैदराबादका रसिद खान र सन्दीप शर्माले ११ विकेट हात पारे। त्यस्तै ज्यासोन होल्डरको नाममा पनि १ विकेट रह्यो। जितसँगै दिल्लीले मुम्बई इन्डियन्ससँग फाइनलमा भिड्ने पक्का गरेको छ। साविक विजेता मुम्बईसँग लिग चरण र पहिलो क्वालिफायरमा व्यहोरेको हारको बदला लिँदै दिल्ली पहिलो पटक उपाधि चुम्ने लक्ष्यमा रहेने छ। दिल्लीलाई बदला लिने यो सुनौलो अवसर पनि हो। त्यस्तै मुम्बई भने दोस्रो पटक लगातार फाइनल जित्दै पाँचौँ पटक उपाधि हात पार्ने दाउमा हुनेछ। फाइनल खेल मंगलबार दुबई अन्तर्राष्ट्रिय क्रिकेट मैदानमा साँझ ७ : ४५ बजे हुनेछ।
