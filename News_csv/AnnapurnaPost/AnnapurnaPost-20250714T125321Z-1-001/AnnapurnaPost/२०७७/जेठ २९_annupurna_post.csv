शीर्षक,विवरण
अमेरिकी रंगभेद र नेपाली जातीय विभेद,"कोरोनाले आक्रान्त बनेको अमेरिका केही दिनयता अशान्त छ। गत मे २५ मा अमेरिकाको मिनेसोटा राज्यको मिनियापोलिसमा ४६ वर्षीय जर्ज फ्लोएड नाम गरेका अश्वेत नागरिकको प्रहरी हिरासतमा मृत्यु भयो। प्रहरीले नियन्त्रणमा लिने क्रममा श्वेत प्रहरी अधिकृत डेरेक काउभिनले जर्जको घाँटीमा थिचिरहँदा उनको मृत्यु भएको हो। मलाई श्वास फेर्न गाह्रो भयो। मलाई छाड्देऊ भन्दाभन्दै उनी निस्प्राण भएको भिडियो सामाजिक सञ्जालमा भाइरल भएको छ। जर्ज फ्लोएडको हत्याको विरोधमा अमेरिकाभरि विरोध प्रदर्शन भएको छ। कतिपय ठाउँमा प्रदर्शनले हिंसात्मक मोड लिएको छ, कति राज्यहरूमा संकटकाल घोषणा गरिएको छ भने कति सहरहरूमा कफ्र्यु लगाइएको छ। अमेरिकामा अझै पनि विभेदका अवशेष छन्। यहाँका अश्वेतहरूको चार सय वर्षको लामो इतिहास कहालीलाग्दा विभेदका घटनाले भरिएका छन्। सन् १६१९ देखि दासका रूपमा अमेरिका भित्रिएका अश्वेतहरूले २४४ वर्ष दासकै रूपमा व्यतीत गरे। सन् १८६३ मा तत्कालीन राष्ट्रपति अब्राहम लिंकनले दासप्रथा अन्त्यको घोषणा त गरे तर त्यसकै कारणले दास प्रथालाई निरन्तरता दिन चाहने दक्षिणी भेगका राज्यहरूको विद्रोहले अमेरिका रक्तपातपूर्ण गृहयुद्धमा फस्यो। सन् १८६५ मा अमेरिकी संविधानको तेह्रौं संशोधनले दासप्रथाको विधिवत् अन्त्य गर्यो र अश्वेतहरूलाई नागरिकताको अधिकार दियो। दासप्रथाको अन्त्यले अश्वेतहरूलाई दासबाट मुक्ति त दियो तर स्वतन्त्रता दिएन। संविधानको तेह्रौं संशोधन भएलगत्तै दक्षिणी राज्यहरूले ब्ल्याक कोर्ड र जिमक्रो जस्ता विभेदकारी अलगाव कानुनको साङ्लोले पुनः बाँधेर अश्वेतहरूलाई एक शताब्दीसम्म चरम विभेद गरे। अलगाव कानुन (सेग्रिगेसन ल) अनुसार अश्वेतले श्वेतलाई हात मिलाउन नपाउने, अश्वेतले श्वेतसँगसँगै बसेर खाना नहुने, नामका अगाडि मिस्टर या मिसेस राख्न नपाइने, श्वेतले हाँकेका कारमा अश्वेत पछाडिको सिटमा बस्नुपर्ने, अश्वेतले श्वेतलाई विवाह गर्न नहुने जस्ता प्रावधान राखिए। अश्वेतहरूलाई बस्ने र काम गर्ने क्षेत्र, समय र पाउने पारि श्रमिक अलग्गै निर्धारण गरियो। श्वेत र अश्वेतका लागि रेलको अलगअलग डिब्बा छुट्ट्याइयो, सार्वजनिक भवनका प्रवेश द्वार, भर्याङ र शौचालय बेग्लाबेग्लै व्यवस्था गरियो। केटाकेटीका लागि छुट्टै स्कुल, सार्वजनिक ठाउँमा अलग्गै पानीको फाउन्टेनको व्यवस्था गरियो। यस्तो विभेदकारी कानुनलाई सेपरेट वट इक्वाल अर्थात् अलग तर समान भन्ने सिद्धान्तका आधारमा सर्वोच्च अदालतले समेत मान्यता दियो। दोस्रो विश्वयुद्धको अन्त्यपछि पचासको दशकलाई अश्वेतहरूले सामाजिक न्यायका लागि संघर्षको दशक बनाए। यस घटनाले अश्वेतहरूमा आन्दोलनको तरंग पैदा गरायो। फिलिप रुडोल्फ, वायर्ड रस्टिन र मार्टिन लुथर किङ जुनियरजस्ता नागरिक अगुवाहरूले अहिंसात्मक आन्दोलनको नेतृत्व गरे। २८ अगस्त १९६३, अमेरिकी अश्वेतहरूको इतिहासको विशेष दिन मानिन्छ। जुन दिन करिब दुई लाख जनता शान्तिपूर्ण र्यालीमा सहभागी भए। उक्त र्यालीको आकर्षण थियो मार्टिन लुथर को आई ह्याब ए ड्रिम शीर्षकको भाषण। त्यही दिनको प्रदर्शनले नागरिक अधिकार ऐन १९६४, मताधिकार ऐन १९६५, उचित आवास ऐन १९६८ मार्फत समान नागरिक अधिकारलाई संस्थागत गर्यो। दुर्भाग्य त्यसका प्रमुख अभियान्त मार्टिन लुथरको ४ अप्रिल १९६८ मा हत्या गरियो। जर्ज फ्लोयडको हत्या भएको अघिल्लो दिन नेपालको रुकुम जिल्लाको चौरजहारीमा ६ जनाको बर्बरतापूर्ण ढंगले हत्या भयो। यस घटनालाई जुनसुकै रङ दिन खोजिए पनि यो जातीय नरसंहार नै हो। यो घटनालाई अमेरिकामा हाल भएको प्रदर्शनसँग जोडेर हेरिएको छ। अमेरिकाजस्तो विकसित र लोकतान्त्रिक देशमा त विभेद छ। हाम्रोजस्तो गरिब मुलुकमा हुनु सामान्य नै हो भन्नेजस्तो अवधारणा बनाउन खोजिएको छ। कतिपयले देशभित्र भएका जातीय नरसंहारभन्दा पनि अमेरिकामा हाल भएको प्रदर्शनलाई बढी महत्त्व दिएका छन्। अमेरिकामा हाल भइरहेको प्रदर्शनले नागरिक अधिकार आन्दोलनबाट प्राप्त उपलब्धि पर्याप्त छैनन् भन्ने इंगित गर्छ। एउटा व्यक्तिको हत्यामा अमेरिकी कति संवेदनशील हुन्छन् भन्ने जर्ज फ्लोएडको हत्याको विरुद्धमा भएका प्रदर्शनले पुष्टि गर्छ। उनीहरू अब अति भयो भन्दैछन्। यो प्रदर्शनमा अश्वेत मात्रै होइन, श्वेतहरू पनि त्यत्तिकै सहभागी भएका छन्। गोराहरूको मौनता पनि हिंसा नै हो भन्ने प्लेकार्ड लिएर मानिस प्रदर्शनमा सहभागी भएका छन्। ठाउँठाउँमा प्रहरी आफैं प्रदर्शनमा सहभागी भएका छन् र घुँडा टेकेर माफीसमेत मागेका छन्। हत्याका आरोपित डेरेककी श्रीमतीले सम्बन्ध उनीसँग विच्छेदका लागि कानुनी प्रक्रिया सुरु गरिसकेकी छन्। क्रिस्चियन समुदायका पास्टरहरूसमेत आन्दोलनमा सहभागी भएका छन् र चर्चका श्वेत सदस्यहरूविरुद्ध पुस्तौंदेखि भएको विभेदप्रति अश्वेत दाजुभाइसँग घुँडा टेकेर माफी मागिरहेका छन्। प्रदर्शनकारीले विरोध गरिरहेका राष्ट्रपति डोनाल्ड ट्रम्प स्वयंले पनि जर्ज फ्लोएडका परिवारलाई फोन गरेर दुःख व्यक्त गर्दै घटनालाई द्रूत गतिमा छानबिन गर्न निर्देशन दिएका छन्। जर्ज फ्लोएडको हत्याको विरुद्धमा भएको प्रदर्शनले अमेरिकीहरू अब कुनै पनि विभेद अमेरिकी समाजलाई स्वीकार्य छैन भन्ने सन्देश दिन चाहन्छन्। यो प्रदर्शनले विभेदले दुखेको सामाजिक घाउ निको पार्न चाहन्छन्। राजनीतिक दबाबका आधारमा घटनाका आरोपीलाई, उम्काउने या मुद्दा कमजोर बनाएर कम सजायको भागीदार बनाउने खेल खेलियो भने समाज अर्को द्वन्द्वमा धकेलिनेछ जुन समाज, सरकार, देशका लागि प्रत्युत्पादक हुनेछ। अमेरिकामा विद्यमान रंगभेद र नेपालमा भएको जातीय विभेद तुलनायोग्य छैनन्। अमेरिकी समाज व्यक्तिवादी समाज हो। विद्यमान कानुनको परिधिभित्र रहरे व्यक्तिले आफ्नो स्वतन्त्रताको उपभोग गर्न पाउँछ। यसमा पारिवारिक, धार्मिक या सामाजिक कुनै पनि हस्तक्षेप हुँदैन। जात, भाषा, धर्म, लिंग र रङका आधारमा गरिने भेदभावका घटना रिपार्ट गर्नासाथ तुरुन्त सुनुवाइ हुन्छ र हेट क्राइमअन्तर्गत तुरुन्त कारबाही गरिन्छ। तर नेपालमा धर्म र संस्कृतिसँग जोड्ने, मिलापत्र गर्न दबाब दिने, प्रहरी प्रशासनले उजुरी नलिने, राज्यले पीडकलाई जोगाउने र राजनीतिक हस्तक्षेपले दोषीलाई उम्काउने गरिन्छ। रुकुमकै घटनाको उदहारण लिऊँ। ६ जनाको नरसंहार हुँदा प्रधानमन्त्रीको ध्यानाकर्षण हुँदैन। तथाकथित जातीय छुवाछूतमुक्त दिवसको वक्तव्यमा समेत उनले रुकुमलाई छोएनन्। यस घटनाको सम्बन्धमा एउटा ट्वीट गर्ने मन गरेनन्। राष्ट्रपतिद्वारा दुःखसम्म व्यक्त भएको छैन। जातीय चस्मा उतारेर हेर्दा पनि ६ जना युवाको ज्यान गएको त पक्का हो नि। जर्ज फ्लोएडलाई २० डलरको जाली नोटले सामान किन्न लागेको भनेर पसलको क्लार्कले प्रहरी बोलाएका कारण घटना भएको थियो। फ्लोएडसँग जाली नोट थियो या थिएन, कसैले चासो दिएका छैनन्। किनकि निह्त्था मान्छे मारिनु ठूलो अपराध हो। रुकुम घटनामा भएको ६ जनाको नरसंहारलाई भन्दा पनि केटीको उमेर नपुगेको र लकडाउन उल्लंघन गरेको भन्ने कुरालाई जोड दिइएको छ। यो आलेख तयार पार्दासम्म घटना भएको १५ दिन हुँदा पनि प्रारम्भिक रिपोर्ट आएको छैन। राज्य र कतिपय जिम्मेवार भनिएका व्यक्तिहरूबाट गैरजिम्मेवारीपूर्ण अभिव्यक्तिह आएका छन्। पूर्वगृहमन्त्री जनार्दन शर्मा भन्छन्, लकडाउनका समयमा १९ जनाको जत्था सुषमा मल्लका घरमा गए। दोहोरो झडप भयो। ११ जना भेरीमा हाम फाले। पाँचजना तैरिन सफल भए। ६ जना बेपत्ता भए। गृहमन्त्री रामबहादुर थापा भन्छन् अमेरिकाजस्तो शक्तिशाली र लोकतान्त्रिक देशमा त विभेद छ। उनको भनाइको अर्थ अमेरिकामा त विभेद छ भने नेपालमा हुन सामान्य हो भन्ने बुझिन्छ। महान्यायाधिवक्ता अग्नि खरेल भन्छन् बाहिर जे लेखिएको छ, भित्र त्यो देखिएको छैन र त्यो पुष्टि हुनेवाला पनि छैन। उक्त घटनाको स्थलगत रिपोर्ट तयार गर्न गएका वरिष्ठ पत्रकार किशोर नेपाल पीडितहरू रहेको जाजरकोट भ्रमण गनुअघि नै रुकुमको अध्ययन सकेर रेडियो कान्तिपुरसँग अन्तर्वार्ता दिँदै भन्छन् यो सामान्य घटनालाई अनावश्यक रूपमा असामान्य बनाइयो। ६ जनाको हत्या कसरी असामान्य भयो ? कूल जनसंख्याको १३ प्रतिशतभन्दा बढी हिस्सा ओगटेको सिंगो समुदाय जो शोकमग्न छ, यस्ता अभिव्यक्तिले उनीहरूका घाउमा नुन छर्केको अनुभूति गरिरहेका छन्। कतिपय युवाहरूमा विद्रोही भावना पैदा गराइसकेको छ। सदाका घटनाको तुलनामा यस घटनाले मेडिया कभरेज पायो। अखबारहरूले यस घटनासँग सम्बन्धित समाचार प्राथमिकताका साथ सम्प्रेषण गर्नुका साथै सम्पादकीयसमेत लेखेका छन्। रवि लामिछाने र ऋषि धमलाले यस घटनालाई महत्त्व दिएर विशेष कार्यक्रमका रूपमा प्रसारण गरेका छन्। तर दुर्भाग्य जर्ज फ्लोएडको हत्याको विरोधमा अमेरिका मात्रै नभई युरोपसमेत कोरोनाको लकडाउनलाई तोडेर प्रदर्शनमा उत्रिएका छन् तर नेपालमा भने कथित दलित समुदायले मात्रै प्रदर्शनमा गरिरहेको छ। रंगभेदी घटनामा एउटा व्यक्ति र समुदाय मात्र जोडिएको छैन, आफूलाई सभ्य ठान्ने, मानवता, स्वतन्त्रता र प्रजातन्त्रको पर्याय ठान्ने देश जोडिएको छ। त्यसैले अमेरिकी र युरोपियन श्वेतहरूलाई लज्जाबोध भएको छ र उनीहरू त्यसको प्रायश्चित्त गर्दैछन्। नेपालको सन्दर्भमा जातीय विभेदलाई दलितका समस्याका रूपमा मात्र हेरिएको छ। नेपालमा हुने जातीय विभेदप्रति बाँकी विश्व अनभिज्ञ छैन। रुकुम घटनालाई अन्तर्राष्ट्रिय सञ्चारमाध्यमले समेत महत्त्व दिएका छन्। संयुक्त राष्ट्रसंघले घटनाको भत्र्सना गरिसकेको छ। सगरमाथा र गौतमबुद्धको देश भनिरहँदा कसैले तिम्रो देशमा मान्छेलाई पशुभन्दा पनि तल्लो व्यवहार गरिन्छ भन्ने अभिव्यक्ति दिइरहँदा आम नेपाली नागरिकलाई कस्तो अनुभूति होला ? हामीले त्यसको हेक्का राखेका छैनौं। छुवाछूत र जातीय विभेद कुनै निश्चत व्यक्ति। जाती र समुदायको मात्रै समस्या होइन, त्योसँग अन्य व्यक्ति, समुदाय, समाज र देश जोडिएको हुन्छ र यसलाई हटाउन संयुक्त प्रयत्नको आवश्यकता छ। हिन्दु धर्म, विशेषगरी मनुस्मृतिले प्रतिपादन गरेको र समाजले संस्थागत गरेको जात व्यवस्था सामाजिक मनोरोग हो। जुन मनोरोगले ग्रस्त व्यक्ति वा समुदाय अरूभन्दा आफूलाई ठूलो ठान्दछ र अरूलाई आफूभन्दा सानो हो भन्ने मनोवैज्ञानिक भावना पैदा गराउँछ। तँ कामी भएर हामी मल्लकी छोरी ताक्ने भन्ने सुषमा मल्लकी आमा उच्च जातीय अंहकारको मनोरोगबाट ग्रसित बिरामी हुन्। तिमी मल्लकी छोरी हामी विक अर्थात् तिमी ठूला जातकी छोरी नवराज सानो जातको, तिमीहरूको सम्बन्ध सफल हुँदैन भन्ने नवराज विकका बुवाआमाका भनाइ समाजले पैदा गराएको मनोवैज्ञानिक डरले ग्रसित बिरामी हुन्। जसले आफूलाई अरूभन्दा सानै हुँ भन्ने स्वीकार गर्न सिकायो। हालको जातीय समस्या उच्च जातीय मनोरोगले ग्रसित समुदाय र मनावैज्ञानिक डर बोकेका समुदायबीचको द्वन्द्व हो। यो समस्यालाई हालसम्म गम्भीर ढंगले विश्लेषण गरिएको छैन। विद्यालयस्तरको पाठ्यपुस्तकमा चार जात छत्तीस वर्णको साझा फूलबारीका रूपमा पढाइयो। चार जातलाई श्रम र कामअनुसार व्याख्या गरियो तर त्यसको आडमा गरिने जातीय भेदभावलाई कतै छोइएन। विश्वविद्यालयको पाठ्यक्रममा लिंगीय र वर्गीय विभेदलाई जति महत्त्व दिइएको छ, जातीय विभेदलाई दिइएको छैन। राजनीतिक नेतृत्व समस्याको टाउको ढाल्न उद्यत् रह्यो तर मूल समस्याको जरो उखेल्ने प्रयत्न नै गरेन। राजनीतिक परिवर्तन राणाका विरुद्धमा, पञ्चायतका विरुद्धमा, राजाका विरुद्धमा केन्द्रित रहे तर समाजलाई र रोगी बनाइराख्ने जातीय विभेदलाई कहिल्यै महत्तव दिएन। उत्पीडित वर्ग र समुदायका पक्षमा भनेर जनयुद्ध लडेको माओवादी पार्टीले पनि जातीय विभेदलाई मुद्दा बनाएको रहेनछ भन्ने उद्गमस्थल रुकुममा भएको हालको घटना, जनार्दन शर्माको अभिव्यक्ति र उक्त घटनाका सम्बन्धमा प्रचण्डले साँधेको मौनताले देखाउँछ। दलितका मामलामा राज्यले संविधानमा समान भनिदिएको छ, व्यवहारमा अपमान गरेको छ, विभेदजन्य हिंसालाई राज्यले संरक्षण दिएको छ भने राजनीतिक नेतृत्वले हस्तक्षेप गरेर दोषीलाई उन्मुक्ति दिएको छ। जसका कारण यस्ता घटना गराउनेलाई मनोबल बढेको छ। रुकुम घटना सरकारसामु चुनौतीका रूपमा प्रस्तुत भएको छ। सरकारले सत्यतथ्यका आधारमा घटनाका दोषीलाई कडा सजाय सुनाउने र आइन्दा यस्तो घटना दोहोरिन नदिन कडा कानुन निर्माण गरी व्यावहारिक रूपमा लागू गर्नुपर्नेछ। राजनीतिक दबाबका आधारमा घटनाका आरोपीलाई, उम्काउने या मुद्दा कमजोर बनाएर कम सजायको भागीदार बनाउने खेल खेलियो भने समाज अर्को द्वन्द्वमा धकेलिनेछ जुन समाज, सरकार, देशका लागि प्रत्युत्पादक हुनेछ। इनफ इज इनफ अर्थात् अब अति नै भयो। दलित लाइफ म्याटर्स अर्थात् दलितको जीवनको पनि महत्तव हुन्छ।"
अर्को महामारीको तयारी नहोस्,"प्राकृतिक प्रकोप, युद्ध र महामारीका बेला सबैभन्दा पहिला प्रभावित हुने महिला बालबालिका, पछाडि पारिएका, अल्पसंख्यक र लैंगिक अल्पसंख्यक समुदायका नै हुन्। यस्तो बेला यी समुदायमा पर्ने प्रभाव उनीहरूका काम र अवस्थाअनुसार फरक आयाम र प्रकृतिमा हुने गर्छ। यस्ता घटनाका बेला महिलाको पारिवारिक जिम्मेवारी बढ्ने र उनीहरू हिंसामा पर्ने सम्भावना धेरै हुन्छ तर उनीहरूका यी समस्यालाई राज्य वा सरकारले प्राथमिकतामा राखेको पाइएको छैन, जुन हामीले भोगीरहेका देखिरहेका छौं। दसबर्से सशस्त्र युद्ध, २०७२ सालको महाभूकम्प वा बाढीपहिरो हामीले भोगिसकेका छौं र अहिले कोरोना भाइरस कोभिड१९ महामारी भोगिरहेको छौं। हाम्रोजस्तो पित्तृसत्तात्मक सामाजिक संरचना, मूल्यमान्यता भएको समाजमा महिलालाई दोस्रो दर्जामा राखिनुले राज्य वा सरकारको नजरबाट उनीहरूका समस्या छायाँमा पर्ने गरेका छन्। त्यसैले महिलाका मुद्दा स्थापित गराउन सधैं निकै ठूलो संघर्ष गर्नुपरेको इतिहास छ र अहिले एक्काईसौं शताब्दीमा समेत त्यो संघर्ष उस्तै नै छ। अहिले हामी कोरोना भाइरसको महामारी झेलिरहेको छौं र यो विश्वव्यापी छ। नेपाल यसको चौतर्फी चपेटामा परिसकेको छ। महामारी सुरु भएको पाँच महिनासम्मको विनातयारीले समुदाय प्रभावित भइसकेको छ, जसको नकारात्मक असर देखिन थालिसकेको छ। यसको दीर्घकालीन असरको आकलन हाम्रोजस्तो देशका लागि टाढाकै कुरा भयो। यो महामारीका बेला एक त महिलाले आवश्यक सूचना पाएका छैनन्। सरकारले उपलब्ध गराएको राहत प्याकेजसम्म उनीहरूको पहुँच पुगेको छैन। माथि भनिए झैं यो महामारीले काम र अवस्थाअनुसार फरकफरक आयाममा प्रभाव पारेको छ। कसरी त ? महामारी विश्वव्यापी छ। विश्वका अधिकांश मानिस अहिले घरभित्र थुनिएका छन्। उद्योग, कलकारखाना, व्यापारव्यवसाय, शैक्षिक संस्था पूरै बन्द छन्। यसले गर्दा धेरैको रोजगार गुमेको छ। नेपालका लगभग ४५ लाख नेपाली वैदेशिक रोजगारमा छन् भन्ने सरकारी तथ्यांक छ। धेरै खाडीमा छन्। महिला खाडीमा जोखिमपूर्ण अवस्थामा घरेलु कामदारका रूपमा कार्यरत छन्। सरकारले केही खाडी मुलुकमा महिलालाई काम गर्न जान प्रतिबन्ध लगाएका कारण उनीहरू लुकिछिपी ती मुलुक गएका छन्। त्यसैले राज्यसँग उनीहरूको यकिन तथ्यांक छैन। वैदेशिक रोजगारबाट आउने कूल २५ प्रतिशत रेमिट्यान्समध्ये ११ प्रतिशत महिला कामदारको योगदान रहेको कुरा भने सरकारले भन्दै आएको छ। त्यसैले ती महिला कामदारको अवस्था र समस्यालाई सरकारले सम्बोधन गर्नैपर्छ। यो कोरोना भाइरस महामारीमा खाडीमा काम गर्ने ती घरेलु कामदार महिलाको अवस्था कस्तो होला ? हामी कसैसँग पनि यसको जवाफ छैन। किनकि राज्यको भाषामा उनीहरू अवैध रूपमा गएका हुन् र ती उसको दायित्वभित्र कम पर्छन्। सामान्य अवस्थामा समेत खाडीमा घरेलु कामदार महिलामाथि हुने गरेका चरम हिंसाका घटना बाहिर आइरहेका थिए। अहिले महामारीमा उनीहरूको अवस्था कस्तो होला ? आफूहरूले भोगिरहेको हिंसा भन्न सक्ने अवस्थामा पनि उनीहरू छैनन् र फर्कन सक्ने स्थिति पनि छैन। महामारीका कारण समाजमा देखिएका समस्यालाई नजरअन्दाज गर्दा अर्को महामारी नआओस् भन्नेतर्फ राज्य, सरकार, नागरिक समाज र दातृ निकायहरूले सोच्न जरुरी छ। उस्तै व्यथा छ महामारीमा एकल महिलाको पनि। उनीहरू एक्लैको काँधमा सिंगो परिवार धान्नुपर्ने जिम्मेवारी छ। परिवारलाई गाँस, वास र कपासको जिम्मेवारी पुरुषमा रहँदै आएको हाम्रोजस्तो संरचनामा यो बोझ महिलामा आउँदा विनाशुल्क घरायसी सेवामूलक काममा १८ घन्टा जोतिँदै आएका उनीहरूमा एक्कासि आर्थिक बोझ थपिन्छ। आर्थिक आयमा संलग्न हुन न उनीहरूसँग आफ्नो पहिचान छ न शिक्षा। यसकारण उनीहरू धेरैजसो अनौपचारिक क्षेत्रमा संलग्न छन्। दैनिक ज्यालादारी, साना व्यापार, घरेलु व्यवसाय गरेर परिवारको गर्जो टारिरहेका ती महिलालाई यो महामारी महासंकट बनेको छ, काम र गाँसवास खोसेको छ। धेरै एकल महिलासँग नागरिकता छैन। महिला विकास र कानुन मञ्चका अनुसार नेपालमा ६३ लाख जनसंख्या नागरिकताविहीन छन् र यसमा महिला धेरै छन्। अहिलेको महामारीमा राज्यले आफ्नो राहत पाउने सूचीमा नागरिकतावाहक हुनुपर्ने योग्यता तोकेको छ। राज्यद्वारा नै नागरिकता पाउन वञ्चित एकल महिलाले यो राहत पनि पाउन सकेका छैनन्। राहत पाउने सूचीमा नागरिकतावाहकको मात्रै नाम परेपछि यसको विरोधमा परेको रिटमा सर्वोच्च अदालतले राहत वितरणमा नागरिकता मानक नमान्न आदेश दिएको छ। यो आदेश कार्यान्वयनका लागि सरकारले स्थानीय निकायसम्म सूचना तत्काल पुर्याउनुपर्ने देखिन्छ। संक्रमणबाट जोगिनका लागि तोकिएको भौतिक दूरीका कारण अपांगता भएका महिला कोभिड१९ महामारीका कारण सहयोगविहीन भएका छन्। बन्दाबन्दीका कारण सहज हिँड्डुल गर्न नसक्दा उनीहरूले दैनिक खानुपर्ने औषधि, अति आवश्यक युरिन ब्यागलगायतका स्वास्थ्य सामग्री पाएका छैनन्। कान सुन्न नसक्नेहरूले सूचना पाउन सकेका छैनन्। एचआईभीएड्स प्रभावितहरूले आफ्नो अत्यावश्यक औषधि एन्टी रेट्रो भाइरल पाएका छैनन्। परिवार र समाजबाट बहिष्कृत लैंगिक अल्पसंख्यक समुदायका व्यक्तिहरूको दैनिक गुजारा संकटमा छ। किनकि आम्दानीका लागि उनीहरू पनि अनौपचारिक क्षेत्रमै बढी संलग्न छन्। उनीहरूका यस्ता समस्याबाट सरकार जानकार छ कि छैन ? राहतको सूचीमा उनीहरू छन् कि छैनन् ? अहिले सबैजना घरमा छन्। महिलाको घरधन्दा बढेको छ। कतिपय कामकाजी महिला घरबाटै काम गरिरहेका छन्। घर र कार्यालयको काम व्यवस्थापन गर्न उनीहरूलाई कठिन भइरहेको छ। अहिलेको महामारी र बन्दाबन्दीमा विश्वव्यापी रूपमै घरेलु हिंसा बढेका समाचार आइरहेका छन्। महिला पुनस्र्थापना केन्द्र ओरेक नेपालका अनुसार बन्दाबन्दी सुरु भएको दुई महिनामा ३७ वटा जिल्लाबाट आएको तथ्यांकअनुसार चार सय ५६ वटा हिंसाका घटना भएका छन्। यीमध्ये झन्डै ३ सय घरेलु हिंसाका छन्। अहिले पुरुष घरमै छन्। रोजगार गुमाउनुपरेको निराशाका कारण घरघरमा द्वन्द्व बढेको छ। यसको प्रत्यक्ष सिकार महिला नै हुन्। घरमा बस्दा पुरुषहरूमा जुवातास खेल्ने र रक्सी खाने प्रवृत्ति बढेको छ। दैनिक ज्यालादारी गरिरहेका पुरुषहरूले जुवातास खेल्न र रक्सी खान सम्पत्ति र महिलाका गरगहना बेचेका कुरा आइरहेका छन्। यी काम रोक्न खोज्ने महिला स्वतः हिंसामा परेका छन्। तर उनीहरूका हिंसाको सुनुवाइ कतै भएको छैन। गर्भवतीले नियमित जाँच गर्न पाएका छैनन्। सुत्केरी हुन अस्पताल गएका महिलालाई अस्पतालहरूले भर्ना नलिने र भर्ना लिए पनि आवश्यक उपकरणको अभावमा उनीहरूको ज्यान गइरहेको छ। अस्पतालमा सुत्केरी गराउन जाने महिलाको संख्या घटेको छ। यसकारण मातृ मृत्युदर बढेको छ। चैत महिनामा मात्रै ५० जनाभन्दा बढी महिलाको यसकारण ज्यान गएको छ। अहिले प्रहरी प्रशासन र स्थानीय निकायसमेत महामारीमा खटिएका छन्। महिलाका यी पीडा अघिपछि त सामान्य लाग्ने हाम्रो प्रशासनलाई अहिलेको महामारीका बेला यी यस्ता समस्या सामान्य लाग्ने नै भए। त्यसैले यी तमाम समस्या सम्बोधन तत्काल हुनुपर्ने छ। नभए समाजमा यसले अर्को महामारीको रूप लिन सक्छ। यी मुद्दाप्रति राज्यलाई गम्भीर बनाउन जरुरी छ। यसका लागि अहिले नागरिक समाजको भूमिका निकै महत्तवपूर्ण छ। नागरिक समाजको सक्रियताले नै यी मुद्दालाई सुनिने र गम्भीरतापूर्वक राज्यलाई संवेदनशील बनाउन सक्छ। सरकारका लागि यो महामारीभन्दा ठूलो समस्या तत्काल छैन भन्ने लागेको हुन सक्छ वा अरू समस्या सामान्य हुन् भन्ने भान भइरहेको हुन सक्छ। महामारीविरुद्ध नै आवश्यक तयारी र व्यवस्थापन गर्न नसकिरहेका बेला अरू सामाजिक मुद्दामा संवेदनशील नदेखिनु वा वास्ता नगर्नु राज्यको चरित्र नै हो। त्यसैले नागरिक समाजले समुदायका यी मुद्दालाई मूल प्रवाहीकरण गर्न आवश्यक देखिन्छ। कतिपय नागरिक समाजले यी मुद्दामा आवाज उठाए पनि उनीहरूका आवाज सरकारसम्म पुग्न नसकेको हुन सक्छ। यसका लागि विभिन्न निकायले पुलको काम गर्न सक्छन्। महिलाले कोभिड १९ का कारण झेलिरहेको समस्याका बारेमा अहिले छलफल गर्न विभिन्न भर्चुअल अन्तक्र्रिया भइरहेका छन्। छलफलमा भने महिला बालबालिका तथा समाजकल्याण मन्त्रालयको सहसचिवस्तरीय सहभागिता भर्चुअल अन्तक्र्रिया नियमित भइरहेको थाहा पाउँदा विभिन्न समुदायलक्षित गरेर कार्यरत नागरिक समाजले उठाएका मुद्दा र समस्यालाई सम्बन्धित निकायसम्म पुर्याउने र ती समस्या तत्काल सम्बोधन गर्न केही सहयोग पुगेका छ कि भन्ने आशा गर्न सकिन्छ। अहिलेको अवस्थामा भर्चुअल रूपमै भए पनि समस्यामा परेका केही समुदायका आवाज सम्बन्धित ठाउँमा पुग्न सहयोग त पुग्यो होला, तर सबैको आवाज भने समेटिन सकेको छैन। किनकि दुर्गममा र इन्टरनेटको पहुँच नभएका, अहिलेको प्रविधिका बारेमा ज्ञान नभएका महिलाले भोगिरहेका समस्या र आवाज अझै आउन जरुरी छ। जुन काम सरकारकै हो। नागरिक समाज र यूएन एजेन्सीले त समस्या उठान गर्ने र समाधानमा सरकारलाई सघाउने मात्रै हो। यसको सम्पूर्ण दायित्व त सरकारकै हो। त्यसैले महामारीका कारण समाजमा देखिएका यी समस्यालाई नजरअन्दाज गर्दा अर्को महामारी नआओस् त्यतातर्फ अहिल्यै राज्य, सरकार, नागरिक समाज र दातृ निकायहरूले सोच्न जरुरी भइसकेको छ।"
लालनाको सम्झौता नवीकरण : छोटो समय लिभरपुलमा बस्न तयार,"लन्डन : आक्रामक मिडफिल्डर एडम लालनाले इङ्लिस प्रिमियर लिग क्लब लिभरपुलसँग सम्झौता नवीकरण गरेका छन्। ३२ वर्षीय लालनाले लिभरपुलसँग छोटो अवधिका लागि मात्र सम्झौता नवीकरण गरेका हुन्। उनी जारी सिजनको अन्त्यसम्मका लागि मात्र लिभरपुलमा बस्न सहमत भएका छन्। इङ्ल्यान्डको राष्ट्रिय टोलीका सदस्यसमेत रहेका लालना लिभरपुल छाडेर अन्यत्र जान चाहन्थे। यसका लागि उनका प्रतिनिधिले केही क्लबसँग छलफलसमेत अगाडि बढाएका थिए। तर, लिभरपुलले थप केही समय क्लबमा बस्न आग्रह गरेपछि उनी छोटो समयका लागि सम्झौता नवीकरण गर्न तयार भएका हुन्। लिभरपुलमा लालनाको सम्झौता अवधि जुन ३० तारिखमा सकिँदै छ। विश्वव्यापी रूपमा फैलिएको कोरोना भाइरसको महामारीका कारण तीन महिनाभन्दा लामो समय इङ्लिस प्रिमियर लिग स्थगित छ। जुन १७ तारिखदेखि मात्र प्रिमियर लिग सुचारु हुने बताइएको छ। त्यसैले प्रिमियर लिगको जारी सिजन सकिन केही ढिलो भएको हो। जारी सिजन समाप्त भएपछि भने लालना लिभरपुल छाड्ने योजनामा छन्। हामीले आपसी सहमतिमा सम्झौता नवीकरण गरेका हौं। अब म जारी सिजनको समाप्तिसम्म लिभरपुलमै रहनेछु। लिग नटुंगिएसम्म लिभरपुलमा रहन पाउँदा मलाई पनि निकै खुसी लागेको छ, लालनाले भनेका छन्। जारी सिजनको प्रिमियर लिग उपाधि लिभरपुलले नै जित्ने निश्चित जस्तै भइसकेको छ। कोरोना भाइरसको महामारीका कारण लिग स्थगित हुँदा २९ खेलबाट ८२ अंक जोड्दै लिभरपुल तालिकाको पहिलो स्थानमा छ। २८ खेलबाट ५७ अंक बटुलेको म्यानचेस्टर सिटी दोस्रो स्थानमा छ। अब लिभरपुलले नौ र म्यानचेस्टर सिटीले १० खेल खेल्न बाँकी छ। तर, यी दुवै टोलीको बीचमा २५ अंकको ठुलो अन्तर छ। त्यसैले पनि लिभरपुल ३० वर्षपछि पहिलो पटक प्रिमियर लिग उपाधि उचाल्ने अभियानको अत्यन्तै नजिक देखिन्छ। लिग सुचारु भएपछि लिभरपुलले आफ्नो पहिलो खेल जुन २१ तारिखमा तुलनात्मक रूपमा कमजोर प्रतिद्वन्द्वी एभर्टनसँग खेल्नेछ। यसैगरी लिभरपुलले सिजनको अन्तिम खेल जुलाई २६ तारिखमा न्युक्यासल युनाइटेडसँग उसैको मैदानमा खेल्नेछ। लालना सन् २०१४ मा लिभरपुलमा आबद्ध भएका थिए। त्यसअघि उनी साउथह्याम्पटनबाट व्यावसायिक फुटबल खेल्थे। पछिल्लो दुई सिजन भने उनले लिभरपुलमा गतिलो प्रदर्शन गर्न सकिरहेका छैनन्। घाइते भएका कारण अधिकांश समय उनी मैदान बाहिर नै रहँदै आएका छन्। जारी सिजनमा उनले लिभरपुलका लागि केवल १५ खेल खेल्दै एक गोलमात्र गर्न सकेका छन्। पछिल्लो समय उनी अर्को प्रिमियर लिग क्लब लेस्टर सिटीमा आबद्ध हुने चर्चा चलेको छ।"
प्रशिक्षकलाई कोरोना लागेपछि खेल रद्द,"लन्डन : इङ्लिस फुटबल क्लब स्टोक सिटीका प्रशिक्षक माइकल ओनिल कोरोना भाइरसबाट संक्रमित भएका छन्। इङ्लिस प्रिमियर लिग सुचारु हुने भएपछि पछिल्लो समय सम्पूर्ण क्लबका खेलाडी, प्रशिक्षक र कर्मचारीको विभिन्न चरणमा कोरोना परीक्षण गरिँदै आएको छ। यसै क्रममा सोमबार गरिएको परीक्षणमा प्रशिक्षक ओनिलको नतिजा पोजेटिभ आएको समाचारमा जनाइएको छ। प्रिमियर लिग सुचारु हुनुअघि स्टोक सिटीले म्यानचेस्टर युनाइटेडसँग अभ्यास खेल खेल्ने कार्यक्रम थियो। तर, प्रशिक्षक ओनिलमा संक्रमण देखिएपछि उक्त अभ्यास खेल पनि रद्द गरिएको छ। मैत्रीपूर्ण खेलका लागि स्टोक सिटी म्यानचेस्टर युनाइटेडको प्रशिक्षण केन्द्रमा समेत पुगिसकेको थिए। यसअघि पाँच पटक गरिएको परीक्षणमा प्रशिक्षक ओनिलको नतिजा नेगेटिभ आएको थियो। ५० वर्षीय प्रशिक्षक ओनिल अब निश्चित समयका लागि आइसोलेसना रहनेछन्। उत्तरी आयरल्यान्डका नागरिक ओनिल सन् २०१९ मा स्टोक सिटीको प्रशिक्षक बनेका थिए। स्टोक सिटी हाल प्रिमियर लिगमा दोस्रो श्रेणीको क्लब हो। प्रशिक्षकमा कोरोनाको संक्रमण देखिएपछि उनको सम्पर्कमा आएका अन्य व्यक्तिको पनि पुनः परीक्षण गराइने भएको छ। प्रशिक्षक ओनिलको अनुपस्थितिमा अब टोलीका सहायक प्रशिक्षक बिली म्याककिन्लीले खेलाडीलाई नियमित अभ्यास गराउने बताइएको छ। स्टोक सिटीले जुन २० तारिखमा रिडिङसँग खेल्ने कार्यक्रम छ। उक्त खेलमा पनि बिलीले नै प्रशिक्षकको भूमिका निर्वाह गर्नेछन्। स्टोक सिटी हाल च्याम्पियनसिप तालिकाको १७औं स्थानमा आसीन छ।"
फेडेरर यस वर्ष कोर्ट बाहिर,"लन्डन : स्विट्जरल्यान्डका टेनिस स्टार रोजर फेडेरर यस वर्षभरि नै कोर्ट बाहिरै रहने भएका छन्। चोटका कारण लामो समयदेखि पीडित फेडेररको खट्टाको शल्यक्रिया गरेको घाउ पुनः बल्झिएपछि उनी यस वर्ष कोर्ट बाहिर रहने भएका हुन्। २० पटकका ग्रान्डस्लाम विजेता फेडेररको गत फेब्रुअरीमा शल्यक्रिया गरिएको थियो। तर, त्यो चोट ठिक हुनुको साटो पुनः बल्झिएपछि उनी यस वर्ष कोर्ट बाहिरै रहने भएका हुन्। कोरोना भाइरसको विश्वव्यापी महामारीमा कारण सिंगो खेलकुद क्षेत्र प्रभावित बनेको छ। कोरोना भाइरसका कारण व्यावसायिक टेनिस प्रतियोगिता पनि गत मार्चदेखि स्थगित छ। कोरोना भाइरसको प्रभाव र चोटका कारण आफू सन् २०२० भरि कोर्ट बाहिरै रहने फेडररले बताएका छन्। म सन् २०२१ को सुरुआतमै कोर्टमा फर्कन उत्सुक छु, ३८ वर्षीया फेडेररले भनेका छन्। गत जनवरीमा अस्ट्रेलियन ओपनको सेमिफाइनलमा नोभाक जोकोभिचसँग पराजित भएदेखि फेडेरर टेनिस कोर्टमा फर्किएका छैनन्। चोटकै कारण उनले सन् २०१६ का अधिकांश खेल गुमाएका थिए। चोटबाट फर्किएपछि फेडेररले अस्ट्रेलियन ओपन र विम्वल्डन ओपन जितेका थिए। उनले बुधबार आराम गरिरहेका बेला केही साता पहिले चोट पुनः बल्झिएकाले आफूलाई झड्का लागेको सामाजिक सञ्जालमा लेखेका थिए। सन् २०१७ को सिजनमा मैले टेनिस कोर्टमा धेरै सफलता हात पारें। त्यही स्तरको उच्च फर्ममा आउनका लागि सय प्रतिशत फिट रहनु आवश्यक रहेकाले केही समय लिने योजना बनाएको हुँ, फेडररले भने। कोरोना भाइरसको महामारीका कारण एटीपीका प्रतियोगिताहरू जुलाई अन्तिमसम्म स्थगित गरिएको छ। अमेरिकन ओपन अगस्ट ३१ र फ्रेन्च ओपन सेप्टेम्बर २० बाट सुरु गर्ने तयारी थालिएको छ।"
