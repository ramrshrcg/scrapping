शीर्षक,विवरण
सर्पदंशविरुद्ध जेएन प्रतिष्ठान किन ?,"सर्लाही नगरपालिकास्थित झलनाथ खनाल प्रतिष्ठान र सर्पदंशविरुद्धको खोपइन्जेक्सन उत्पादनका लागि सो प्रतिष्ठानलाई वियिोजन गरिएको ७२ करोडको बजेटले ठूलै चर्चा पाएको छ अहिले। जिउँदा पूर्वप्रधानमन्त्री झलनाथ खनालका नाममा खोलिएको प्रतिष्ठानको पाँच सदस्यीय सञ्चालक बोर्डको अध्यक्षमा सर्लाहीका नेकपा अध्यक्ष छन् भने झलनाथ संरक्षक। झिँगा भन्किएको खोरमा राखिएको एउटा गोमन सर्प देखाएर सर्पदंशविरुद्धको खोप उत्पादनको योजना राखेको स्वास्थ्य प्रतिष्ठानको प्रचार र औचित्यमा प्राविधिकविज्ञता तथा अन्य तयारीको अभाव प्रस्ट देखिन्छ। सर्पदंशविरुद्धको खोप उत्पदनको विषय र चर्चा भने नौलो होइन, पहिला पनि यस विषयमा कुरा भएकै हो नेपालमा। यसै विषयमा २०७१ कात्तिक २२ (८ नोभेम्बर २०१४) को द काठमाडौं पोस्ट् मा पंक्तिकारको एउटा लेख पनि छापिएको थियो, ओन्स बिटन शीर्षकमा। त्यसबेला भारतनिर्भर सर्पदंशको औषधि आयातमा रोक लाग्न सक्ने सम्भावना भएकाले सो लेख लेखिएको थियो। तराई मधेसमा १२०० जतिको संख्यामा सर्पदंशको घटना हुने र करिब दुई सयजतिको मृत्यु हुने आकडा थियो। धेरैजसो बिरामीको मृत्यु समयमा एन्टिस्नेक भेनम को इन्जेक्सन नपाएर हुने गरेको तथ्यांक छ। नेपाली सेनाको झापा, चारआलीस्थित ब्यारेकले सर्पदंशको उपचार धेरै वर्षदेखि गर्दै आएकाले सो ब्यारेक सर्पदंश उपचार केन्द्रका नाममा प्रख्यात नै थियो र छ पनि। सर्पदंशको घटना तराई भावरमा मात्र सीमित नभएर काठमाडौं उपत्यकामा समेत बढ्न थालेको थियो सोही समयमा। नेपालमै सम्भाव्यता भएको र आफ्नै क्षमतामा गर्न सकिने एन्टिस्नेक भेनम उत्पादनमा अब पनि ढिलाइ गर्ने हो भने देश र जनताप्रति अन्याय हुन्छ। त्यसबेला प्रकाशित विभिन्न लेखरचनामा एन्टिस्नेक भेनम इन्जेक्सन उत्पादन केन्द्र स्थापनाका लागि करिब ५० करोड रुपैयाँ लाग्ने अनुमान गरिएको थियो। यस्तो केन्द्रबाट हुने उत्पादनले नेपाललाई चाहिने आवश्यकताबाहेक अन्य मुलुकमा निर्यातसमेत गर्न सकिने अवस्था रहन्थ्यो। एन्टी स्नेक भेनम इन्जेक्सन उत्पादन केन्द्र स्थापनाका लागि आवश्यक पर्ने कच्चा पदार्थ भनेको घोडा र विषालु सर्प हुन्, जो नेपालमै उपलब्ध छन् भने इन्जेक्सन बनाउने मसिनरी बाहिरबाट झिकाउनुपर्छ। आवश्यक प्राविधिक तालिम गराएर तयार पार्न सकिन्छ। यसमा सबभन्दा खर्चिलो र समय लाग्ने कुरा हो घोडा फार्मको स्थापना र विकास। यसका लागि धेरै जमिन, तबेला निर्माण, घोडा संकलन, घोडा प्रजनन र घोडासम्बन्धी दक्ष जनशक्ति र भेटनरी तथा दानापानीलगायत अन्य व्यवस्थापन आवश्यक पर्छ। त्यसपछि एन्टिस्नेक भेनम उत्पादनका लागि म्यानुफ्याक्चरिङ प्लान्ट को स्थापना जो एकपटकको मुख्य लगानीपछि निरन्तर सञ्चालन तथा मर्मत खर्च मात्र भए पुग्छ। त्यस्तै विषालु सर्पको फार्म (ब्रिडिङसमेत) स्थापना, विकास र सञ्चालन हो। अन्त्यमा, उत्पादन केन्द्रको सर्वपक्षीय व्यवस्थापन। त्यसबेलाका लेखरचनामा ज्ञाताले घोडाको व्यवस्था पनि मनाङ र मुस्ताङमा र सर्पको फार्मको व्यवस्था चितवन र बर्दिबासमा गर्न सकिने भनी सुझाएका पनि थिए, भला विस्तृत अध्ययनको पाटो बाँकी नै थियो। यी सबै पक्षमाथि चिन्तनमनन गर्दै पंक्तिकारले चितवनस्थित सैनिक घोडा फार्म स्टड फार्म को किन सदुपयोग नगर्ने भनी लेखमा विचार पस्किएको थियो। चितवन भरतपुरस्थित सम्पूर्ण पूर्वाधारसहित सैनिक घोडा उत्पादन फार्म स्टड फार्म २०४२ सालदेखि सञ्चालनमा छ। यसको सदुपयोग गर्न सकियो भने अति नै सस्तोमा एन्टिस्नेक भेनम उत्पादन गर्न सकिन्छ। चितवनमै वा अन्यत्र पनि विषालु सर्पको फार्म (ब्रिडिङसमेत) स्थापना गर्न सकिन्छ। चितवनमै म्यानुफ्याक्चरिङ प्लान्ट समेत स्थपना गरी एन्टिस्नेक भेनम उत्पादन केन्द्रको स्थापना गर्नु उपयुक्त हुन सक्छ। स्थापित सैनिक स्टड फार्मको सदुपयोग गर्न सकिएको खण्डमा एन्टिस्नेक भेनम उत्पादन केन्द्रको स्थापना मितव्ययी मात्र नभई उत्पादनसमेत चाँडो गर्न सकिन्छ। घोडा फार्मका लागिबाहेक सर्पको फार्म र म्यानुफ्याक्चरिङ प्लान्ट का लागि धेरै जमिन आवश्यक नपर्ने भएकाले सेनाको स्टड फार्म लाई प्रयोगमा ल्याउन सके अन्य पूर्वाधार पनि चितवनवरपर बनाउँदा सञ्चालन र व्यवस्थापनमा समेत सहज हुन सक्छ। सैनिक स्टड फार्म बाट उत्पादन हुने घोडामध्ये सेनाको उपयोगमा नआउने र अन्य कारणबाट समेत काम नलाग्ने भएका घोडाको सदुपयोग भई खेर जाने घोडाबाट समेत एन्टिस्नेक भेनम उत्पादनमा मद्दत पुग्छ। पशुले मानवको ज्यान जोगाउनमा सहयोग पुर्याउँछ भने जनावर अधिकारकर्मी पनि खुसी नै हुनेछन्। जेएनके प्रतिष्ठानले गर्ने काम धेरै छन् र हुन सक्छन् तर जनताका करबाट जम्मा भएको देशको राजस्व राजनीतिक कार्यकर्ताको पालनपोषण र मोजमस्तीका लागि खर्च गर्नु भनेको राष्ट्रको दोहन र परोक्ष भ्रष्टाचार नै हो। नेपालमा राष्ट्रिय आविष्कार केन्द्रजस्ता संस्थाले सरकारबाट सुको दाम नपाउने तर जेएनके प्रतिष्ठानले सर्पदंशविरुद्धको खोप उत्पादनका नाममा सर्प पाल्न करोडौं रुपैयाँ पाउने कदापि न्यायोचित र स्वीकार्य हुन सक्दैन। भोलिका दिनमा सर्प मरे, घोडा बाटैमा हराए र उत्पादनका लागि मेसिन ल्याउनुको औचित्य भएन भनी जग्गा खरिद र सुरुको व्यवस्थापनमा रकम सकिएको भनी कर्मचारीका लागि तलब दिन भनी थप बजेटको माग भयो भने अचम्म नमान्दा हुन्छ। यसैले नेपालमै सम्भाव्यता भएको र आफ्नै क्षमतामा गर्न सकिने एन्टिस्नेक भेनम उत्पादनमा अब पनि ढिलाइ गर्ने हो भने देश र जनताप्रति अन्याय हुन्छ, चेतना जागोस् सम्बन्धित निकायको। (भण्डारी पूर्वजर्नेल हुन्।)"
धर्म र विज्ञानबीचको सनातन द्वन्द्व,"परमाणु बम खराब भए पनि त्यही सूत्रबाट अथाह ऊर्जा निकालेर मानव जीवनलाई समृद्ध बनाउने काम त भएकै छ सन् २०१८ नोभेम्बरमा चीनको सिन्जेनस्थित साउथर्न विज्ञान र प्रविधि विश्वविद्यालयका वैज्ञानिक हे जियाकुई र सहयोगीले एक जिन सम्पादन गरिएको बच्चा सिर्जना गरे। उनीहरूले बच्चा बन्न सुरु गर्दाको अवस्थामा वंशाणु यताउता गरेर बच्चालाई एचआईभी, हैजा र विफरविरुद्धको प्रतिरोध क्षमता भएको बनाएका थिए। हङकङको सम्मेलनमा यसको घोषणा हुनेबित्तिकै संसारभर पक्ष र विपक्षमा तरंग उठ्यो। पक्षपातीले वंशाणुगत रोगबाट छुटकारा पाउने राम्रो उपाय भने विपक्षीले यसले प्रकृति खल्बल्याएर सभ्यतालाई क्षति गर्ने तर्क गरे। विपक्षीको दबाब बढेर जियाकुई र सहयोगीलाई चीन सरकारले पछि कानुनी कारबाही नै गर्यो। प्रदर्शनमा विविधता भए पनि सबै धर्मले ठूलो शक्तिले चराचरको नियन्त्रण गर्छ भन्ने मान्यता राख्छन्। सबै परिचालन गर्ने यो शक्तिलाई चुनौती दिने मानवीय कार्य ठीक होइन भन्छन्। विज्ञानवादीले नैतिकतालाई मानिसको बाँच्ने रणनीति हो, धर्मसँग यसको सम्बन्ध छैन भने पनि धर्मका उदात्तपन्थी नैतिकता धर्मको कार्य क्षेत्र ठान्छन्। सबै मानवीय गतिविधिलाई नैतिकताको दृष्टिबाट हेर्नुपर्छ भन्दै यसविपरीतका चिज बेठीक हुने तर्क गर्छन्। यो जिन सम्पादनको घटना विज्ञान र धर्मबीचको द्वन्द्वको परिणति हो। कोरोनाको यो व्याधिमा राजनीतिज्ञलगायत सबै वैज्ञानिक आविष्कारको मुख ताकिरहेका छन्। औषधि लिन वा खोप लगाउन धर्मभिरु पनि अघिल्लो पंक्तिमा उभिनेमा शंका छैन। विज्ञानले नै यो संकट पार लगाउने छ। धर्म र विज्ञानबीचको यस्तो द्वन्द्व नौलो होइन, सनातनदेखि नै यी दुवै सदा तनावमा छन्। जब घार्मिक मान्यतालाई विज्ञानले तथ्यका आधारमा बेकामे परिदिन्छ तब नै यी दुईबीच द्वन्द्व सुरु भइहाल्छ। सोह्रौं शताब्दीमा तात्कालिक मान्यताविपरीत सौर्यमण्डलको केन्द्रविन्दु पृथ्वी होइन सूर्य हो भनेर कोपर्निकसले भन्नेबित्तिकै धर्मगुरु आक्रोशित हुँदै कोपर्निकसले समाजलाई भ्रमित गर्ने काम गरेको भनी चर्को विरोध गरेका थिए। विज्ञानको विरोध धर्ममा मात्र सीमित छैन; परिवर्तन मन नपराउने वा यसबाट वर्चश्व आफ्नो गुम्ने आकलन गर्ने सबै विरोध गर्छन्। यद्यपि पछिल्लो वर्गको विरोध धर्मको जस्तो तन्नामा फैलिएको हुँदैन; घोच्ने ठाँउमा मात्र सीमित हुन्छ। अठारौं शताब्दीको बेलायतमा कपडाको तानका लागि हातको सट्टा स्वचालित पुतलीको आविष्कार हुँदा मिल मालिक विरोधमा उत्रिएका थिए। अठारौं शताब्दीदेखि तर्कका आधारमा कुनै चिजको व्याख्या गर्ने प्रचलन बलियो बन्दै गएपछि द्वन्द्व झन् सतहमा आयो। विज्ञानको बाटोमा लाग्नेलाई धर्मगुरुले अपमान गर्ने; उनीहरूको आविष्कारलाई बेठीक भन्ने र मानिसलाई विज्ञान होइन भगवान्प्रति विश्वास गर्न आग्रह गर्ने काम गरे। नराम्रोजति सबै विज्ञानको हर्कतको भनेर व्याख्या गरे। विज्ञानले व्याख्याको सामथ्र्य नराखेका चिज देखाएर मानिसलाई विज्ञानविरुद्ध भड्काइयो। तर्क त जे गर्न पनि सकिएला तर जब धर्मधीशको स्वार्थमा विज्ञानले अवरोध गर्यो, उनीहरूको सत्ता वा शक्तिलाई कमजोर बनायो, तब उनीहरू धर्मको आडमा विरोध गर्थे। विज्ञान सत्य र तथ्यको खोजी हो। प्रकृतिको रहस्योद्घाटन यसको कार्य क्षेत्र हो। विज्ञानका लागि प्रकृति खालि उजागर हुन बाँकी रहस्यको पोकोसिवाय केही होइन। यस क्रममा विज्ञानले धर्मले अलौकिक मानेको शक्तिलाई लौकिक बनाइदिन्छ। धर्मभिरुलाई अप्ठेरोमा पारिदिन्छ। प्रकृतिको उद्घाटन गर्ने काम सदावहार मानवीय गतिविधि हो; विज्ञानको मात्र क्षेत्र भने होइन। पछिल्लो समय विज्ञानको विकासले यसलाई तीव्रता मात्र दिएको हो। विज्ञानले रहस्य खोल्ने काम मात्र गर्दैन; यसलाई दोहोर्याउन योग्य पनि बनाइदिन्छ। विधिकै आधारमा स्थापित तथ्य पनि विज्ञानले विस्थापन गरिरहेको हुन्छ। विज्ञानले समाजलाई कहिल्यै स्थिर रहन दिँदैन। जति बढी विज्ञानको विकास हुन्छ उति नै समाज अस्थिर हुन्छ र नयाँ सन्तुलनमा जानुपर्ने हुन्छ। विज्ञानको विकासको गतिले नयाँ सामाजिक सन्तुलनको गति नियन्त्रित हुन्छ, बढ्दा बढ्छ, घट्दा घट्छ। अस्थिरता मानिसलाई मन पर्दैन। जबकि परिवर्तन र नयाँ सामाजिक सन्तुलनले नै समाज आजको विकसित अवस्थामा आइपुगेको हो। परिवर्तन नचाहने समाज इतिहासको गर्तमा गइसके। धर्म भनेको आस्था वा विश्वास हो। यसमा तर्क, वितर्क र विरोधको कुनै स्थान हुँदैन। धर्म मान्नेलाई औचित्य खोज्न वर्जित गरिन्छ। धर्मगुरु वा ग्रन्थप्रति नै नतमस्तक हुनुपर्छ। यसविपरीत विज्ञानले तर्क, वितर्क र शंकालाई नै विकासको आधार मान्दछ। दुईबीचको तनावको चुरो यही हो। अचम्म विज्ञान र धर्म दुवैले सत्यको खोजीलाई आफ्नो अभीष्ट मान्छन्। वैज्ञानिकविना परीक्षणको सत्यलाई स्वीकार्दैनन् भने धार्मिक जनपरीक्षणभन्दा पनि अनुभूत चिज नै सत्य हो भन्छन्। यिनीहरू संसारका सबै रहस्यको व्याख्यालाई विशिष्ट शक्तिसँग जोड्छन्। विज्ञानका लागि रहस्य भनेको जान्न बाँकी चिज मात्र हो। उनीहरू व्याख्या गर्न बाँकी चिजको सजिलो व्याख्याको माध्यम मात्र हो धर्म भन्छन्। मानिसमानिसबीच प्रत्यक्ष सम्पर्क गरेर नियन्त्रण गर्न सक्ने क्षमता ५० जनामा मात्र सीमित हुन्छ। धेरै मानिसलाई अनुशासनमा राख्न धर्म सम्प्रदाय आदिले मद्दत गर्छ। धर्म समाज नियन्त्रणको प्राथमिक लगाम थियो र अझ पनि छ। निश्चित धर्म वा सम्प्रदायका मानिसमा एकै किसिमका मूल्यमान्यता हुन्छन्। नेपाल र अन्यत्रका हिन्दुमा धेरै फरक हुँदैन। एकथरी धर्मको अविष्कार नै समाजलाई अनुशासनमा राख्न भएको हो भन्छन्। हुन पनि राज्य र नियमकानुनको व्यवस्था त पछिल्लो एक हजार वर्षपछिको नवप्रवर्तन मात्र हो। अझ पनि नियमकानुनले खाली छोडेको ठाउँ सामाजिक र धार्मिक मान्यताले नियन्त्रण गरिरहेको हुन्छ। दार्शनिक टल्सटायले भगवान् त हुँदैन तर यो कुरा मेरो नोकरलाई चाहिँ नभन्नु है, त्यो भाँडिन्छ भनेर त्यसै भनेका थिएनन्। धर्म प्राथमिक सामाजिक गतिविधि हो। सामाजिक जीवनमा यो मिहिन तरिकाले घुलेको हुन्छ। विज्ञानको कुरा त जान्ने, बुझ्ने र ज्ञान पिपासु भएपछि मात्र थाहा हुने हो। जन्मनैबित्तिकै समाजले बच्चालाई यो वा त्यो धर्मको भनी पहिचान दिन्छ, जबकि बुझेर व्यवहार देखाउन सक्ने अवस्थामा ऊ हुँदैन। परनिर्भरताका कारण बाबुआमाको संस्कार उसको मानसपटलमा घुसेको हुन्छ। सधैं दुरुस्त दोहोर्याइरहे व्यवहारले वंशाणुको काम गर्छ। बाल्यकालको मूल्यमान्यतापछि परिवर्तन भएन भने पुस्तान्तरण हुँदै जान्छ। विज्ञान एक किसिमको विद्रोह हो यथास्थितिविरुद्धको। विद्रोह गर्ने साहस कमैमा हुन्छ। बढी घर्मभिरु समाजमा त यो झन् दुरुह हुन्छ। एक वैज्ञानिक अनुशासनको हिसाबले धार्मिक हुन सक्दैन। बलबुता छँदा त मानिस येनकेन आपनो मान्यतामा टिक्छ। जब परनिर्भरता बढ्छ र वरपरको समाज आवश्यक हुन्छ तब सामाजिक देखिन उसले मन नलागेका चिज पनि अपनाउँछ। यही कारणले धेरै वैज्ञानिक जीवनको उत्तरार्धमा धार्मिक हुँदै जान्छन्। यो कमजोरी देखाएर धर्मभिरु आखिर विज्ञानले परास्त हुनैपर्छ भन्छन्। धर्मले यथास्थिति स्वीकार्न सिकाउँछ। वशमा नभएको कुराप्रति गुनासो नगर भन्छ। विज्ञानले सदैव परिस्थितिलाई नियन्त्रण गर्ने कोसिस गराउँछ, जोखिम कम गर्न अग्रसर गराउँछ। कोरोनामा धर्मभिरु मानिसलाई हतास नहुन र पछि सबै ठीक भइहाल्छ भन्दैछन्। मर्नु र बिरामी पर्नु धर्मभिरुका लागि खाली भगवान्को लीला मात्र हो। तर वैज्ञानिक यो परिस्थितिलाई नियन्त्रणमा लिन कोरोनाविरुद्धको औषधि वा खोपको आविष्कारमा लागेका छन्, यसको अन्वेषण र परीक्षणमा छन्। विज्ञान र धर्मको द्वन्द्वमा अन्ततः विज्ञानको जित हुँदै आएको छ। प्रत्येक विज्ञानका उत्पादन कालान्तरमा सबैले स्वीकार गरेकै छन्। फेरि आविष्कारलाई खराब बनाउने काम वैज्ञानिकभन्दा अरूबाट भएको छ। अणुबाट अथाह शक्ति निस्कने सूत्र आइन्सटाइनले दिए पनि आणविक बम बनाउने राजनीतिक निर्णयको उनले घोर विरोध गरेका थिए। भौतिक सुविधा बढाउने विज्ञानका वस्तु अँगाल्न त धर्मगुरुलगायत कसैमा पनि संशय देखिँदैन, उपभोग गरी नै हाल्छन्। कोरोनाको यो व्याधिमा राजनीतिज्ञलगायत सबै वैज्ञानिक आविष्कारको मुख ताकिरहेका छन्। औषधि लिन वा खोप लगाउन धर्मभिरु पनि अघिल्लो पंक्तिमा उभिनेमा शंका छैन। विज्ञानले नै यो संकट पार लगाउने छ। विगतका ठूला रोगव्याधि वा अरू संकटमोचन विज्ञानले नै गरेको हो। आजको सात अर्बभन्दा बढीको जनसंख्या र ६ हजार वर्षभन्दा बढी समयको सभ्यता विज्ञानकै जगमा अडेको छ। भगवान्बाहेक मनोविज्ञान, समाजीकरण र आन्तरिक वा आत्मिक सुख, शारीरिक सुरक्षा आदि पक्ष पनि धर्ममा पाइन्छ। धर्मका यी पाटा विज्ञानसँग तनावमा हुँदैनन्। ठूलो शक्तिको अस्तित्वसँग मात्र विज्ञान द्वन्द्वमा हुन्छ। ठूलो शक्तिको इच्छा र प्रभावले सबै कुरा नियन्त्रित हुन्छ। मानिस खालि यो शक्तिको गोटी मात्र हो भन्ने धार्मिक धारणाले यथास्थिति स्वीकार्न बाध्य पार्छ। बदल्ने मानव प्रयासलाई समेत निरुत्साहित पार्छ। त्यसकारण यसले विकासमा अवरोध गर्छ। यसविपरीत विज्ञानले यथास्थिति बदल्न सिकाउँदै परिस्थितिलाई काबु गर्दै विकासलाई अगाडि बढाइरहन्छ। मानव सभ्यतालाई थप राम्रो बनाउँछ। ठूलो शक्तिलाई मान्ने वा नमान्ने व्यक्तिगत कुरा होला तर धर्मका अरू पक्ष र विज्ञानको रहस्योद्धाटन गर्ने जाँगर र विधि अँगाल्न सक्दा मानिस जीवन बढी समृद्ध हुनेमा दुईमत छैन। यसबाट विकास पनि अनुशासित ढंगबाट अगाडि बढ्छ। परमाणु बम खराब भए पनि त्यही सूत्रबाट अथाह ऊर्जा निकालेर मानव जीवनलाई समृद्ध बनाउने काम भएकै छ त।"
सबै राम्रो छ बा ?,"बा, छाती त दुखेको छैन नि ? बा, छाती त दुखेको छैन नि?, बहिरंग विभागमा फलोअपमा आउनुभएका बालाई सोधें। छैन छैन। अहिले ठीक छ, बाले सहज तरिकाले भन्नुभयो। ७० वर्षका बा नियमित औषधि लेखाउन र हामीलाई भेट्न धुलिखेल अस्पतालको बहिरंग विभाग आइरहनुहुन्छ। करिब ६ वर्षअघि बालाई एक्कासि छाती दुखेर अस्पतालको आकस्मिक कक्षमा ल्याइएको थियो। बिहानै छातीमा असह्य पीडा भएर परिवारले एक घन्टाभित्रै ल्याएको थियो। आकस्मिक कक्षका चिकित्सक साथीहरूले तुरुन्त ईसीजी र रगत जाँच गराए। ईसीजी देख्नासाथ हृदयाघात भएको पक्का भएर तुरुन्तै उपचारका लागि तयार गरे। क्याथल्याबमा लगेर एन्जियोग्राफी गरेपछि देखियो मुटुको एउटा प्रमुख रक्तनली ९५ प्रतिशत साँघुरिएको रहेछ। त्यसैले उक्त रक्तनलीबाट रक्तसञ्चार हुने मुटुको मांसपेसीमा आवश्यक रक्तसञ्चार नभएर इन्फार्कसन (मांसपेसीको मृत्यु) भएको रहेछ। जतिसक्दो चाँडो साँघुरिएको रक्तनलीलाई फुलाउन सक्यो भने धेरै हदसम्म मांसपेसीलाई बचाउन सकिन्छ। तत्पश्चात् नै बेलुन पठाएर साँघुरिएको भाग फुलाइयो। बेलुनले मात्र फुलाउँदा फेरि साँघुरिने हुनाले जाली (स्टेन्ट) फुलाएर राखियो। र त्यहाँबाट राम्रोसँग रक्त सञ्चारण भयो। बाको छाती दुखेको निकै कम भयो। मांसपेसीमा रक्तसञ्चार न्यून भएर दुखेको छाती पुनः रक्तसञ्चार भएपछि दुखाइ कम हुने नै भयो। २३ दिनको अस्पताल बसाइपछि बा घर जानुभयो। यस्तो रक्तनली फेरि साँघुरिन रोकथाम गर्न तथा सो ठाउँमा फेरि बन्द हुन रोक्न विभिन्न औषधि दिइयो। रगत पातलो हुने दुईथरी, चिल्लो कम गर्ने एकथरी, प्रेसर कम हुने र मुटुलाई राम्रो हुने दुईथरी सँगै अरू एकथरी पनि औषधिसहित बा बिदा हुनुभयो। सो दिनदेखि नै बा नियमित अस्पताल आउनुहुन्छ। अनि स्याँस्याँ हुने, मुटुको धड्कन बढ्ने पनि छैन नि ?, मैले फेरि सोधें। अलिअलि स्याँस्याँ त उकालो हिँड्दा आउँछ। तर आराम गरेपछि ठीक हुन्छ। त्यस्तो गाह्रो छैन। ब्लडप्रेसर जाँचें, नाडी छामें, छाती र मुटुको धड्कन सुनें सबै राम्रो रहेछ। सबै राम्रो छ बा। ए राम्रो भयो, बा हल्का हाँस्नुभयो। चुरोट त तान्नुभएको छैन नि ? छैनछैन। कहाँ चुरोट खानु अब ? अहिले त कतिलाई छुटाउन लगाएको छु। हो र, कस्तो राम्रो गर्नुभयो। हो नि। त्यही चुरोटले यस्तो भएको होला। तपाईंहरू नै भन्ने गर्नुहुन्छ नि। हो बा चुरोटखैनीले मुटु रोग ह्वात्तै बढाउँछ नि। हाम्रा पालामा त थाहा नपाएर खाएँ। अहिलेकाले किन खान्छन् कुन्नि ?, अलि नराम्रो मानेर भन्नुभयो। त्यही त। नखान पहल गर्नुपर्छ हामी सबैले, मैले भनें। एक छिन सबै कागज पल्टाएर सोधें, रगत नजँचाएको कति भयो बा ? तीन महिना, बाले भन्नुभयो। रिपोर्ट पल्टाउँदै सोधें, चिनी त बढेको छैन नि ? छैन भन्नुभएको थियो। अँ, छैन रहेछ। चिनीचाहिँ बढ्नु हुँदैन। प्रेसर पनि बढ्नु हुँदैन। चिनी, प्रेसर बढ्यो भने फेरि मुटुलाई खराब गर्छ। त्यसैले त बेलाबेलामा जचाउन आइरहन्छु। ठीक हो बा। अहिलेलाई रगत जाँच्नु पर्दैन, ईसीजी पनि पर्दैन। पछि जाचौँला। कहिले जाँच गर्ने त ? केही समस्या नभए त वर्ष दिनमै पनि हुन्छ। केही गाह्रो भएचाहिँ जाँच्नुपर्ला। हुन्छ, हुन्छ। मैले फेरि पुरानै औषधि लेखिदिएँ। अहिलेचाहिँ रगत पातलो हुने एकथरी, चिल्लो कम हुने एकथरी र प्रेसर, मुटुको एकथरी मात्र नियमित थियो। यो औषधिचाहिँ नटुटाई खानुस् है ? यही औषधिले त राम्रो भइराखेको छ। खाइहाल्छु नि। बाको अनुशासन र बलियो आत्मबलले राम्रो भएको छ। त्यो त सबैलाई चाहिन्छ नि होइन र ? डाक्टर बाबु। हो बा। बाको उपचार समयमै गर्न पाइयो र बाले चुरोट छाड्नुभयो। नियमित औषधि सेवन गर्नुभयो। खानामा अनुशासित हुनुभयो र त आज बा फूर्तिलो हुनुहुन्छ।"
अन्योलमा पशुपति गुरुयोजना,"गुरुयोजना भनिएको दस्ताबेजमा पशुपति क्षेत्रलाई व्यापारिक स्थलका रूपमा विकास गर्ने मनसुवा राखेको देखिन्छ एक राजवंशपछि अर्को राजवंश, एक राजापछि अर्को राजाको जिम्मेवारीभित्र पर्दै पशुपतिनाथ मन्दिर र यस क्षेत्रको व्यवस्थापनको कार्य गणतन्त्रपश्चात् राज्यसंयन्त्रको कार्यक्षेत्रमा आएको छ। पशुपति क्षेत्र विकास कोषको स्थापनाअघि पशुपति क्षेत्रमा गर्नुपर्ने देखिएका कार्यहरू कसले गर्ने ? त्यसका लागि कहाँ भन्नुपर्ने ? त्यो निश्चित नहुँदा ससाना कार्य पनि अल्मलिएका थिए। मूल मन्दिरका लागि मूल पुजारीले बडागुरुज्यूमार्फत राजामा जाहेर गरेर केही आवश्यक काम गराउनेबाहेक पशुपति क्षेत्रको संरक्षण र संवद्र्धनकै लागि कुनै निकायको कार्य क्षेत्रभित्र नपरेको जस्तो अवस्था थियो। कोषको स्थापनापछि त्यसो नभई पशुपति क्षेत्रमा गर्नुपर्ने देखिएका कोषले गर्न सक्ने कार्य स्वयं कोषले तथा कोषको दायित्वभन्दा बाहिरका कार्य कुन निकायद्वारा गराउनुपर्ने हो, सोही निकायमा जानकारी गराई कोषले संयोजनकारी भूमिका निर्वाह गरेर काम गर्नेगराउने अवस्था जुन देखा पयो, त्यो उल्लेख्य प्रतीत हुन्छ। विश्वसम्पदा सूचीमा सूचीकृत विश्वकै अतुलनीय सम्पदा, हिन्दुहरूको परम आस्थाको पावन स्थल भएकाले बिनागुरुयोजना पशुपति क्षेत्रमा कुनै पनि विकासनिर्माणका कार्य गर्न अप्ठेरो महसुस गरी ४५ सालमा पहिलोपटक गुरुयोजनाको अवधारणा स्वीकृत भएको थियो। गुरुयोजनाको प्रारूप तयार गर्ने काममा कोषको गठनलगत्तै भनेजसो राजा वीरेन्द्रले नागार्जुन दरबारको ल्यान्डस्केपमा सहयोग गर्ने भर्खरै हार्वर्ड विश्वविद्यालयबाट फर्केका इन्जिनियर भरत शर्मालाई जिम्मा दिएपछि उनीबाटै यावत् काम हुन्छ भन्ने सोचियो, तर स्थिति त्यो थिएन। ४० सालतिर राजदरबारअन्तर्गतको जाँचबुझ केन्द्र विभागबाट सोमनाथ पौडेल, प्रफुल्लमानसिंह प्रधान र सुरेन्द्रलाल श्रेष्ठको कार्यटोली गठन भई त्यसले विस्तृत कार्ययोजना तयार पारी पेस गरेको दस्ताबेजलाई सञ्चालक परिषद्को स्वीकृतिपश्चात् नेपाल सरकारमा स्वीकृतिका लागि पठाएकोमा जनआन्दोलनपछिको सरकारले त्यसलाई स्वीकृति दिएन। त्यो त्यसै तुहियो। पशुपतिनाथको गुरुयोजना भनेर बाँडिएको दस्ताबेजमा इतिहाससँग बाझिने कुरादेखि अनावश्यक विषयलाई स्थान दिएको पाइन्छ, जसको औचित्य र उपादेयता देखिँदैन। पैंतालीस सालकै गुरुयोजनाको अवधारणालाई केन्द्रविन्दु मानेर २०५५५६ मा गुरुयोजना नामक निबन्धको दस्ताबेज बनाइयो र ५८ सालदेखि दसबर्से योजना चार चरणमा सक्ने गरी त्यही दस्ताबेजलाई नेपाल सरकारले स्वीकृति दियो। त्यसको कार्यावधि पनि ६८ सालमा पूरा भयो। तीन चरणसम्मका केही कार्य भए पनि चौथो चरणको भूउपयोग तथा संरचनागत गुरुयोजना अहिलेसम्म आउन सकेको छैन। विश्वप्रसिद्ध वास्तुकलाविद् केन्जो टांगेले संयुक्त राष्ट्रसंघको अनुरोधमा तयार गरेको भगवान् गौतमबुद्धको जन्मभूमि लुम्बिनीको गुरुयोजनाजस्तै गरी पशुपति क्षेत्रको पनि समग्र रूपमा कहाँ केके सम्पदा छन्, तिनको संरक्षण र संवद्र्धन कसरी गरिन्छ ? कुन ठाउँमा केके संरचना थपिने हुन् ? पशुपति क्षेत्र गुरुयोजनाको समाप्तिपछि कस्तो देखिन्छ ? त्यसले केके सरसुविधा त्यहाँ आउने विभिन्न परिलक्षित समूहलाई उपलब्ध गराउँछ ? सम्पूर्ण गुरुयोजनाअन्तर्गत गर्ने कार्यका लागि कति वर्ष लाग्छ ? कति बजेट लाग्छ ? कुनकुन कामलाई कति खर्च लाग्छ ? तिनको स्रोत कहाँकहाँबाट जुटाइन्छ जस्ता मिहीन विषयमा नापनक्सासहित गुरुयोजना तयार हुनुपर्नेमा पशुपति क्षेत्रमा अवधारणापत्र या निबन्ध पत्र लाई नै गुरुयोजना सम्झियो। त्यसले अहिले पनि निरन्तरता पाइरहेको छ। अन्ठाउन्न सालदेखि प्रारम्भ भएको गुरुयोजनाको अवधारणाले निर्देश गरेअनुसारको पशुपति क्षेत्रका विभिन्न ठाउँको जग्गा अधिग्रहणको काम पूरा भइसकेको छ। चौथो चरणको गुरुयोजनालाई प्राथमिकतामा राखेर पशुपति क्षेत्रका स्थानीय जनप्रतिनिधि, सरोकारवाला तथा यस क्षेत्रका जानिफकार राष्ट्रिय तथा अन्तर्राष्ट्रिय क्षेत्रका विद्वान्हरूलाई भेला गराई बृहत् कार्यशाल गोष्ठी (विसं २०७३) को आयोजना गरी विभिन्न रायसुझाव प्राप्त भएको थियो, जसले भावी दिनमा गुरुयोजनाका कार्य कसरी अगाडि बढाउने भन्नेमा सहजता प्रदान गर्न मार्गदर्शन गर्न सक्थ्यो। तर त्यसलाई पल्टाएर हेर्ने पनि कोही भएन। पशुपति क्षेत्रको दसबर्से गुरुयोजनाको अवधारणा (विसं २०५८२०६८) को तेस्रो चरणसम्म भएका कार्यहरूको समीक्षा र मूल्यांकन नै हुन सकिरहेको छैन। निबन्ध या अवधारणापत्र या सुझावपत्रका दस्ताबेजलाई गुरुयोजना नाम दिई पशुपति क्षेत्र विकास कोष, सञ्चालक परिषद्ले २०७६ माघ १९ गते स्वीकृत गरिसकेको एवं नेपाल सरकारबाट स्वीकृति भएपश्चात् लागू गर्ने तयारी भएको भन्ने पत्रपत्रिकामा आएका समाचारबाट थाहा हुन आएको छ। स्थानीयहरूको विरोधको चर्को स्वर सुनिएपछि गुरुयोजना भनिएको दस्ताबेज के रहेछ भनी अध्ययन गर्दा त्यसलाई गुरुयोजना भन्न नसकिने बरु गुरुयोजनाको अवधारणासम्म भन्न सकिने हुँदा सो दस्ताबेजलाई नेपाल सरकारले गुरुयोजना भनेर स्वीकृत गर्न नहुनेतर्फ ध्यानाकर्षण गराउन उपयुक्त हुनेछ। पशुपति क्षेत्रको मूल तत्त्व भनेको त्यहाँको धर्मसंस्कृति हो, मूर्तअमूर्त सम्पदा हुन्, तिनको संवर्धन र वर्चश्वलाई कसरी गुरुयोजनामा समेटिन्छ त्यो महत्त्वपूर्ण विषय हो। पशुपति क्षेत्रको महत्त्व त्यहाँ अवस्थित प्राचीन बस्तीहरूको यथोचित संरक्षण र निरन्तरताले पनि बढ्ने हुन्छ। त्यसका लागि दस्ताबेजमा कुनै योजना र कार्यक्रम छैन। बरु कोष सञ्चालक परिषद्ले स्वीकृत गरेको भनिएको दस्ताबेजमा दीर्घकालिक रूपमा पशुपति क्षेत्र निजी आवासरहित सफा, शान्त, स्वच्छ एवं सम्पदामैत्री हुनुपर्छ (पृष्ठ १६१) भन्ने उल्लेख गरिनुले स्थानीय जनतामा अन्योल र आक्रोश पैदा गरेको छ। जरुर पनि पशुपति क्षेत्रलाई मानव बस्तीरहित बनाउने परिकल्पना कसैले गर्न सक्तैन। यस्तो यथार्थ हुँदाहुँदै किन स्थानीयलाई उत्तेजित बनाउने प्रयास गरियो ? बुझ्न सकिन्न। स्थानीय जनप्रतिनिधि, सरोकारवाला, विभिन्न सरोकारवाला निकाय तथा विषयगत धर्मसंस्कृतिविद्, वास्तुविद्, योजनाकारसँग सार्वजनिक रूपमा कुनै विचारविमर्शबिना यो दस्ताबेज आयो भन्ने गुनासोको सम्बोधन हुनुपर्छ। स्थानीय जनप्रतिनिधि एवं सरोकारवालासँग बसेर भावी योजनाबारेमा यथेष्ट छलफल, विचारविमर्श नगरी गुरुयोजनाजस्तो विषयलाई अघि बढाउन खोज्नु निश्चय नै सकारात्मक पक्ष होइन। अबको गुरुयोजनाको चरण भूउपयोगसहितको संरचनागत गुरुयोजना भएकाले त्यहाँ केके निर्माण हुने हुन् ? त्यसको विस्तृत नापनक्सासहित एकीकृत योजना हुनुपर्नेमा सोको अभाव स्पष्ट देखिन्छ। पशुपति क्षेत्रमा अहिलेसम्म गुरुयोजनाको सामान्य अवधारणासम्म आएको तर विस्तृत नाप, नक्सा, डिजाइन एवं शैलीको प्रतिनिधित्व हुने दस्ताबेजसहितको गुरुयोजना तयार हुन नसक्दा विगत ३३ वर्षदेखि अलमलको अवस्था रहेको यथार्थ हेर्दा पुनः यही दस्ताबेजलाई गुरुयोजना भनियो भने फेरि लामो समयसम्म अल्मलिने अवस्था आउने स्पष्ट छ। त्यस दस्ताबेजमा १५ वर्षमा करिब ३३ अर्ब लागत लाग्ने लेखिएको रहेछ। कुनकुन कामका लागि केकति खर्च हुने हो, त्यसको कुनै लेखाजोखा समावेश भएको पाइँदैन। गएको ५८ सालदेखि ७३ सालसम्म अर्थात् १५ वर्षको अवधिमा तीन अर्ब बल्लबल्ल खर्च गर्ने कोषले सोही अवधि (विसं २०७७२०९२) मा ३३ अर्बको खर्च हुने आँकडालाई व्यावहारिक मान्ने स्थिति देखिँदैन। गुरुयोजना भनिएको दस्ताबेजमा पशुपति क्षेत्रलाई व्यापारिक स्थलका रूपमा विकास गर्ने मनसुवा राखेको देखिन्छ। गौशालादेखि एयरपोर्टसम्मको कोषको खाली जग्गामा व्यापारिक कम्प्लेक्सको कल्पना, गौशालादेखि धोबीखोलासम्म त्यस्तै व्यापारिक भवन निर्माण गर्ने कुरा आएका छन्। पशुपति क्षेत्रजस्तो प्राचीन स्मारक क्षेत्र एवं विश्व सम्पदा सूचीमा सूचीकृत स्थलमा त्यसो गर्न पुरातत्त्व विभाग तथा युनेस्कोले सहमति दिन्छ ? कंक्रिटको जञ्जाललाई फैलाएर के गर्ने ? न्यूनतम सरसुविधा केके चाहिने हुन्, त्यतिसम्म समेटेर भएको वन, जंगल, सार्वजनिक चौर, खाली ठाउँको अतिक्रमण नहुने गरी शान्त, मनोरम र आनन्दको पावन स्थलका रूपमा कायम राख्नु नै पशुपति क्षेत्रको महत्त्वलाई उजागर गर्नु ठहर्छ। सुनिँदै छ वनकालीमा वेद विद्याश्रमको भवनलाई दुईतीन तले तुल्याएर विस्तार गरिँदै छ। अहिलेको विद्युतीय शवदाहको पूर्व बागमतीपारि अर्को नयाँ विद्युतीय शवदाह निर्माणका लागि टेन्डर आह्वान भएको छ। अहिले भएको विद्युतीय शवदाह गृहलाई चुस्तदुरुस्त ढंगले सञ्चालन गर्ने हो भने अरू २५ वर्ष थेग्छ। तीनवटा फर्निसको प्रावधान छ, तर जसोतसो दुईवटामै सीमित छ। तेस्रो फर्निस राख्ने हो भने हरेक दिन दुइटा फर्निस चल्न सक्छ, तर त्यसतर्फ ध्यान गएको देखिन्न। कहिले ब्रह्मनाल सार्ने कुरा, कहिले आर्यघाटको चिता हटाउने कुरा चर्चामा आउँछ। किन यस्तो हुँदैछ ? अहिले गुरुयोजना भनेर बाँडिएको दस्ताबेजमा इतिहाससँग बाझिने कुरादेखि अनावश्यक विषयलाई स्थान दिएको पाइन्छ, जसको औचित्य र उपादेयता देखिँदैन। चौथो चरणको गुरुयोजना तयारीका सन्दर्भमा पशुपति क्षेत्र विकास कोषले जति सक्दो चाँडो आफ्नो आधिकारिक अवधारणापत्र तयार पारी त्यसलाई सरोकारवाला, विषयगत विशेषज्ञ, विभिन्न सरकारी निकायका प्रतिनिधिहरूको सहभागितामा मिहीन ढंगले विचारविमर्श एवं छलफलपश्चात् प्राप्त हुने निष्कर्षलाई गुरुयोजनाका रूपमा तयार पार्न हिन्दु धर्मसंस्कृति बुझेको प्रसिद्ध वास्तुविद्लाई गुरुयोजनाकारका रूपमा चयन गरी निजसँग कार्यविवरण एवं समयावधिको समेत सम्झौता गरेर तात्कालिक, अल्पकालिक र दीर्घकालिक तीन चरणमा सम्पन्न हुने संरचना एवं निर्माण कार्यहरूको सम्पूर्ण नापनक्सा तयार पारेर त्यसलाई सञ्चालक परिषद्ले स्वीकृत गरेपछि मात्र नेपाल सरकारले स्वीकृति गरे त्यसको प्रभावकारिता रहने छ, अन्यथा अलमलमाथि अलमल थपिँदै जाने निश्चित छ।"
