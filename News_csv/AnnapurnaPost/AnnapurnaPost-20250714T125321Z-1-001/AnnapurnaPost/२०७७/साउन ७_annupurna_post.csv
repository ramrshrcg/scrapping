शीर्षक,विवरण
बाबुरामको मधेस मोह,"राष्ट्रियता बलियो नहुन्जेलसम्म कुनै पनि मुलुकले राजनीतिक, सामाजिक, आर्थिक तथा सांस्कृतिक फट्को मार्न सक्दैन भन्ने बाबुरामको सोच समीचीन छ २०७२ साल असोज ३ गते नेपालको संविधान २०७२ ले अन्तिम रूप धारण गरेपछि ७ गते बाबुराम भट्टराई आफ्नो माउ पार्टी एकीकृत नेकपा (माओवादी) बाट राजीनामा गरे र १२ गते जनकपुर ओर्लिए। जनकपुर पुगेपछि बाबुरामको जुन हविगत भयो त्यो उनले सपनामा पनि चिताएका थिएनन्। पूरै मञ्च जलाइयो। हवाई फिल्डदेखि कार्यक्रमस्थल माधोदास धर्मशालासम्म मधेसवादीले टायर बालेर जसरी र जुन भयावह रूपमा अवरोध सिर्जना गरे त्यसले उनीसँग मात्र होइन, सिंगो संविधान निर्माताप्रति पोखेको आक्रोशको पुख्ता प्रमाण थियो। यद्यपि हजारौं जनता उनलाई सुन्न भने नआएका होलान्। तर पनि लाग्थ्यो जनकपुरमात्र होइन, सिंगो मधेस शासक वर्गको विरोधमा छ। अझ संविधान निर्माण तथा मस्यौदा समितिको अध्यक्ष भएकाले बाबुरामप्रति आक्रोश पोख्नु झन् स्वाभाविक थियो। किनकि ६ महिनादेखि मधेस जलिरहँदा र ४ दर्जनभन्दा बढी सहिद भइसक्दा पनि मधेसको मौलिक मागको एउटा पुछार पनि संविधानमा समावेश गरिएको थिएन। त्यसैले आन्दोलनकारीले ६ महिनादेखि नेपाली कांग्रेस, एमाले र माओवादीका कुनै पनि नेता वा मन्त्रीलाई मधेस छिर्न दिएका थिएनन्। बिमलेन्द्र निधिलगायत यी पार्टीका मधेसी नेतालाई समेत मधेस प्रवेश बर्जित थियो। यस्तो विषम तथा प्रतिकूल परिस्थितिमा बाबुरामले मधेस र मधेसी जनताप्रति सहानुभूति दर्शाउन एकहोरो ढंगले जनकपुर पुग्नु खतरामुक्त थिएन। तर, बाबुराम भनेको आखिर बाबुराम नै हुन् भन्ने कुरा इतिहासले पुष्टि गरिसकेको तथ्य हो। जसलाई भारतीय दलाल भनेर दुई महिनासम्म जनमुक्ति सेनाको घेरामा राखेर कठोर यातना दिइयो, अनेक किसिमको मनोवैज्ञानिक प्रताडना दिँदै प्रचण्डपक्षधरले मार्नलाई खाल्डोसम्म खने रे (!) त्यस्तो अवस्थामा समेत उनी टसमस भएनन् र आफ्नो सैद्धान्तिक तथा वैचारिक विजयको फत्ताका चुनवाङ बैठकमा फहराएरै छाडे भने शान्तिपूर्ण आन्दोलन गरिरहेका मधेसीहरू बीचमा पुग्नलाई अपठ्याराहरू भए पनि उनका लागि कुनै असहज अवस्था भने थिएन। किनकि उनलाई थाहा थियो कि मधेसीको मुक्तिका लागि थुप्रै सूत्रधारहरू भए पनि त्यसमध्ये उनी पनि एक हुन्। अझ मौलिक तथा क्रान्तिकारी सूत्रपाती उनी नै हुन् भन्ने उनको दाबा रहँदै अएको छ। हो पनि, करिब आधा शताब्दीदेखि मधेसी पहिचानको प्रश्न तराईमधेसको समतल फाँटबाट पहाड उक्लिन सकेको थिएन। तराईमधेसमा नै गुम्सिएर चक्कर काटिरहेको थियो। यस्तो अवस्थामा पहिचानको प्रश्नलाई पहाडको फेदीदेखि टुप्पोसम्म उनले पुर्याए। जनयुद्धकालमा यस्तो कुनै पहाडी गाउँठाउँ थिएन जहाँ मधेसी मुक्तिको नारा नलेखिएको होस्। अर्थात् बाबुरामले मधेसको समस्यालाई क्षेत्रीयताबाट उकासेर सोझै राष्ट्रियकरण गर्न भरपूर भूमिका खेले। जनयुद्धकालमा पहाडको भित्ताभित्तामा लेखिएको मधेसी मुक्तिका नाराहरूको सैद्धान्तिक तथा वैचारिक व्याख्याता बाबुराम नै थिए भने मातृका यादव उनको सहजकर्ता मात्र ! नेपालको इतिहासमा सिंगो पहाडी समुदायबाट मधेस र मधेसीको शोषण दमन र उत्पीडनको सन्दर्भमा लेखरचना तथा पुस्तक लेख्ने पहिलो व्यक्ति बाबुराम नै हुन् भन्ने कुराले पनि उनको मधेस मोहलाई पुष्टि गर्छ। र, वर्तमानमा जसरी उनले अहोरात्र समाजवादी पार्टीलाई फूटबाट बचाए र जनता समाजवादी पार्टी गठन गरेर मधेसी एकताका लागि आफ्नो मान, सम्मान र हैसियतलाई समेत कुनै प्रवाह गरेनन् त्यसले आज तराईमधेसको समतल फाँटमा उनीभन्दा बढी कुनै पनि मधेसी नेताको चर्चापरिचर्चा हुँदैनन्। मधेसी समस्याको सैद्धान्तिक व्याख्या बसोवासको दृष्टिकोणले हेर्ने हो भने भारतीय उपमहाद्वीपमा सिन्ध घाँटीलाई सबैभन्दा पुरानो सभ्यताको रूपमा बुझिन्छ, जहाँबाट आर्य सभ्यताले आफ्नो प्वाँख फैलाउँदै नेपालसम्म आइपुगेको हो। त्यसैले यस क्षेत्रलाई आर्यावर्त पनि भनिएको हो। अहिले राम जन्मभूमिलाई लिएर भारत र नेपालमा जुन बबाल मच्चिएको छ ती राम आर्य दशरथ पुत्र हुन् र आर्य जनकका ज्वाइँ हुन्। दुइटैको बसोवास तराईमधेसको समतल फाँटमा थिए भन्ने कुरामा कुनै शंका छैन। यही फाँटबाट उक्लेका गोपाल बंशी र महिसपाल बंशले काठमाडौं उपत्यकामा नेपालको अस्तित्वको बीजारोपण गरेको कुरा नेपाली इतिहासमा पढ्न पाइन्छ। नेपालमाथि शासन गर्ने लिच्छबी वंश पनि यही समतल भूभागबाट गएका हुन् भन्ने कुरामा कतै मतैक्यता छैन। नेपालको इतिहासमा सिंगो पहाडी समुदायबाट मधेस र मधेसीको शोषण दमन र उत्पीडनको सन्दर्भमा लेखरचना तथा पुस्तक लेख्ने पहिलो व्यक्ति बाबुराम नै हुन् भन्ने कुराले पनि उनको मधेस मोहलाई पुष्टि गर्छ। अझ विश्व शान्तिका अग्रदूत महात्मा बुद्धको जन्मस्थल लुम्बिनी तराईमधेसमा रहेको तथ्यलाई कसले अस्वीकार गर्ला र ! त्योभन्दा पनि अझ नगिचिने हो भने सन् १०९७ मा पूर्वी मधेसमा कर्णाटवंशीय राजा नान्यदेवले स्थापित गरेको तिरहुत राज्यको राजधानी अहिलेको बारा जिल्लाको सिम्रौनगढमा थियो जसलाई मिथिलाञ्चल पनि भनिन्थ्यो। दिल्ली सल्तनतका सुल्तान तथा तुगलक वंशका संस्थापक गयासुद्यिन तुगलकले बंगालमाथि विजय प्राप्त गरी फर्किरहेको बेला सन् १३२६ मा ध्वस्त पारेपछि राजा हरिसिंहदेव आफ्नो सपरिवार काठमाडौं उपत्यका तर्फ पलाएन भएको इतिहास छ। तर, अठारौं शताब्दीमा गोरखाका राजा पृथ्वीनारायण शाहले प्रारम्भ गरेको भौगोलिक एकीकरणपश्चात् उनका सन्ततिहरूले तराईमधेससँग जुन व्यवहारको सूत्रपात गरे त्यसले भावनात्मक एकतामा बाधा अवरोध उत्पन्न गर्यो। खासगरी सन् १८१६ मा भएको सुगौली सन्धिपश्चात तराईमधेससँग अख्तियार गरेको विभेदपूर्ण नीतिले पहाड र मधेसको भावनात्मक दूरीलाई फराकिलो पारेको तथ्यलाई नजरअन्दाज गर्न सकिँदैन। गएको दुई शताब्दीको इतिहासलाई अन्वेषण गर्ने हो भने काठमाडौंको लागि तराईमधेस खण्डित रूपमा दुहुना गाईमात्र रहेको तथ्य उजागर भएको छ। अर्थात् एकीकृत सामन्तवादी राजतन्त्रात्मक शासन प्रणालीका प्रणेता पृथ्वीनारायण शाहले सूत्रपात गरेको असली हिन्दुस्तानालाई उनका सन्ततिहरूले एउटै भाषा एउटै भेषमा ढालेपछि तराईमधेसमा बसोवास गर्ने मधेसी समुदाय सबैभन्दा पहिले पहिचानविहीन बनेका हुन्। दुई नम्बरको नागरिकमा ओर्लेका हुन्। यिनै तथ्यलाई पहिलो पटक डा बाबुराम भट्टराईले सैद्धान्तिकीकरण गर्दा आफ्नो पुस्तक मधेसी मुक्ति आन्दोलनमा आन्तरिक औपनिवेशीकरण भनेर व्याख्या गरेको पाइन्छ जो वर्तमान प्रधानमन्त्री केपी शर्मा ओलीजस्ता पञ्चायतकालीन मण्डले राष्ट्रवादका हिमायतीहरूका लागि फलामे चिउरा सावित भएको देखिन्छ। आन्तरिक औपनिवेशीकरणलाई बेलीविस्तारका व्याख्या विश्लेषण गर्ने हो भने यसले दासत्व जीवन बाँचेकाहरूको सम्पूर्ण पक्षलाई समेटेको पाइन्छ। मधेसी समुदाय एउटा राष्ट्र हुन् भन्ने सोचको विकास गर्नमा पनि डा भट्टराईको अतुलनीय योगदान छ। बहुजातीय, बहुभाषिक, बहुसांस्कृतिक तथा बहुधार्मिक मुलुकमा एउटा जातविशेष र त्यसको भाषा र भेषलाई मात्र राष्ट्रियताको पगरी गुथाइनु, अन्य जातजाति र भाषाभाषीप्रति घोर अपराध हो भन्ने निष्कर्षमा डा भट्टराई पुगेको देखिन्छ। यही वैचारिक आधारमा नेकपा (माओवादी) ले जनयुद्ध लड्दा माक्र्सवाद र माओवादको मसम्म उच्चारण गर्न नसक्ने कतिपय मधेसीलगायत अन्य शोषित पीडित राष्ट्रका (जाति) युवाहरूले आफ्नो मुक्तिका लागि बन्दुक बोक्न तयार भएका थिए। विगतमा डा भट्टराईले गठन गरेका नयाँ शक्ति पार्टीको सैद्धान्तिक तथा वैचारिक आधार पाँच स र अहिले जनता समाजवादी पार्टीको इन्द्रेणी राष्ट्रवाद त्यसैको अर्को संस्करण हो। निरन्ततामा बाबुराम मधेस शब्द शासक वर्गको व्युत्पत्ति हो। पृथ्वीनारायण शाहको पालादेखि अदालती श्रेस्तामा यो शब्द बाखुबी प्रयोग भएको पाइन्छ। तर, कालान्तरमा यसलाई घृणाको पात्र बनाइयो। एक समय यस्तो पनि थियो जतिबेला कसैले मधेसी भनेपछि मधेसीहरूले नै आफूलाई गालीसरह सम्झिन्थे। तर बहुदलीय व्यवस्थाको पुनस्र्थापनापश्चात नेपाल सद्भावना पार्टीले यसप्रकारको सोचको विरुद्ध दिएको नाराले तराईमा केही हदसम्म सफलता पाए पनि पहाडी समुदायमा मधेस भनेपछि अझै साम्प्रदायिकताको अर्थमा नै बुझिन्थ्यो। र, नेपाल सद्भावना पार्टी जसले ३ प्रतिशत मत ल्याएर राष्ट्रिय पार्टीको हैसियतमा पुगेका थिए त्यसलाई साम्प्रदायिक पार्टी भन्न अलिकति पनि संकोच गर्दैनथे। यो कुरा कतिपय राजनीतिक पार्टीले आफ्नो दस्ताबेजमा समेत उल्लेख गरेको पाइन्छ। २०६२६३ सालको जनआन्दोलनमा नेपाली कांग्रेसका सभापति तथा भूपू प्रधानमन्त्री गिरिजाप्रसाद कोइरालाले राजा ज्ञानेन्द्रको असोजतन्त्रको विरुद्धमा भइरहेको आन्दोलनका लागि प्रेस विज्ञप्तिमा मधेस शब्द थप्न नहुने घन्टौंसम्मको जिकिर इतिहासको पानामा अंकित भइसकेको छ। तर, त्यो शब्दलाई जनयुद्धले राष्ट्रियकरण गरिसकेको अवस्थामा माओवादीद्वारा शान्तिकालमा काठमाडौंको भित्ता जति रंगिए पनि कसैको केही दाल गलेन। झन् यसले मधेस जनविद्रोहको यज्ञलाई बलियो बनायो जसबाट दर्जनौं नेताको उत्पादन भयो। यसमा उपेन्द्र यादव प्रमुख हुन्। यिनी त्यही उपेन्द्र यादव हुन् जो एकताका एमाले हुँदै माओवादी भएका थिए र डा भट्टराईको प्रशिक्षणबाट प्राप्त बौद्धिक खुराकलाई मधेस र मधेसीको हकमा प्रयोग गर्न खोज्दा आफ्नो मुलुकबाट उठिवास हुनु परेको इतिहास छ। हाँसम्मकि कालान्तरमा संघीयताको सन्दर्भलाई लिएर उनले माओवादीसँग समेत जुझ्नु पर्यो जो उपेन्द्रको कति सही र तथ्यपरक विश्लेषण थियो भन्ने कुरा आज माओवादीको पलायन एमालेजस्तो कट्टर मधेसी र आदिवासी जनजाति विरोधी पार्टीमा हुनु र बाबुराम र उपेन्द्र पुनः सँगसँगै हुनुले पुष्टि गरेको छ। र, सायद त्यसैले होला उपेन्द्र यादवलाई रातारात मधेसी जनताले त्यो ठाउँमा पुर्याए जहाँ २३ दिनको आन्दोलनमा थोरेमात्र नेता त्यो हैसियत र गरिमा विश्वमा प्राप्त गरेको छ। र, अन्त्यमा बाबुरामको सन्दर्भमा भन्नैपर्दा बाबुराम कसैका होइनन् तर सबैका हुन्। अर्थात् जातीय मुक्तिका लागि उनीद्वारा राष्ट्रहरूको पक्षमा निर्माण गरिएको सैद्धान्तिक निरन्तरताको अर्को नाम बाबुराम हो। किनकि आन्तरिक राष्ट्रियता बलियो नहुन्जेलसम्म कुनै पनि मुलुकले राजनीतिक, सामाजिक, आर्थिक तथा सांस्कृतिक फट्को मार्न सक्दैन भन्ने बाबुरामको सोच समीचीन छ।"
'गोदी मिडिया' को हर्कत र हाम्रो हार्दिकता,"नेपालमा भारतविरोधी भावना र मनोविज्ञानको विकासमा एकथरी भारतीय मिडियाले पहिलेदेखि नै मलजल गर्दै आएका छन्। ती मिडियाको अफवाहका कारण भारत पटकपटक यहाँ अपमानित र आलोचित हुनुपरेको छ। नेपाल र हाम्रा प्रधानमन्त्रीबारे अफवाह फैलाउने केही भारतीय मिडियाको हर्कतको चर्चा र बहस अझै सेलाएको छैन। पछिल्ला दिनमा एकथरी भारतीय मिडियाले जुन चित्र र चरित्र देखाए, नेपालमा मात्र होइन, भारतभित्रै पनि त्यसको निन्दा र आलोचना भयो। यसलाई 'गोदी मिडिया'को हर्कतका रुपमा सामाजिक संजालमा चर्चा पनि भयो। भारत र चीन दुवै हाम्रा समान छिमेकी हुन् । दुवैको सहयोग र सद्भाव हाम्रा लागि अपरिहार्य छ। दक्षिणतिर निकटता मात्र होइन, निर्भरता पनि अलि धेरै छ अनि सहयोगको मात्रा र आदानप्रदानको शृखंला पनि बढी छ।नेपाल भारतबीच कूटनीतिक र राजनीतिक सम्बन्ध मात्र होइन, सामाजिक र सांस्कृतिक हिसाबले पनि जनस्तरमा निकै गहिरो सम्बन्ध छ। दक्षिणतिर हाम्रो खुला नाका मात्र होइन, सांस्कृतिक नसा पनि जोडिएको छ। दक्षिणतिरको परम्परागत निकटता र निर्भरता हाम्रो भूराजनीतिक यथार्थ पनि हो। निर्भरता घटाएर आत्मनिर्भर हुने कुरा अति राम्रो हो, तर यो बोलीले मात्र संभव हुँदैन । त्यसका लागि दरो नेतृत्व र त्यस्तै नीति अनि पद्धति चाहिन्छ। यो रणनीतिक लक्ष्यको कुरा हो। अहिलेको वास्तविकता फरक छ। यसलाई उपेक्षा गर्न मिल्दैन। सदियौंदेखिको नेपाल भारतबीचको बलियो सम्बन्ध केही मिडियाको हर्कत र हल्लाले हल्लिदैन। यो सत्य दुवै देशका नेतृत्व र नागरिकलाई राम्रोसँग थाहा छ। तर 'गोदी मिडिया' वा अन्य आवरणमा प्रकट हुने यस्ता मिडिया दुई देशबीचको सम्बन्धमा खेल्न चाहनेहरूका लागि मसला हुनसक्छन् अनि अनावश्यक असमझदारी र अलमल पैदा गर्न यसले बल पुग्नसक्छ। अहिले सबैतिरको चासो र चिन्ता यसतर्फ केन्द्रित छ। भारतीय मिडियाका अफवाह शृखंला नेपालमा भारतविरोधी भावना र मनोविज्ञानको विकासमा एकथरी भारतीय मिडियाले पहिलेदेखि नै मलजल गर्दै आएका छन्। भारतीय संस्थापन तथा त्यहाँ खुबिया संयन्त्रको स्वार्थमा धक्का लाग्ने खालको कुनै राजनीतिक घट्नाक्रम जब यहाँ हुन्छ, त्यसलाई एकथरी भारतीय मिडियाले मसला बनाएर यसरी उचाल्छन् कि त्यहाँ वास्तविकता पनि छोपिने खतरा हुन्छ। जहाज अपहरण प्रकरणदेखि बिनाशकारी भूकम्पका बेला होस् अर्थात संविधान जारी गर्दाको अवस्थामा होस् मिडियाले फैलाउने अफवाहका कारण दक्षिणको छिमेकी पटकपटक यहाँ अपमानित र आलोचित हुनुपरेको छ। नेपालसँग जोडिएको विषयलाई नकारात्मक रुपमा प्रस्तुत गर्ने र भारतीय संस्थापनलाई उत्तेजित बनाउने एकथरी भारतीय मिडियाको पुरानै परम्परा र चरित्र हो। यसलाई पुष्टि गर्ने विगतका केही प्रकरणलाई यहाँ चर्चा गरौं। सन् १९९९ डिसेम्बर २४ मा काठमाडौंबाट दिल्लीका लागि उडेको इन्डियन एयरलाइन्सको बिमान अपहरण पर्दा पनि भारतीय मिडियाको प्रहार नेपालप्रति केन्द्रित थियो। नेपाली सुनिल ताम्राकारलाई जोडेर जी न्युजलगायतका टीभी च्यानलले अपहरणको विषयलाई यसरी अतिरंजित गरे, त्यसले दुई देशबीचको सम्बन्धमा शंकाको बादल मडारियो। नेपालको सुरक्षा व्यवस्थाबारे अनेक नकारात्मक टिप्पणी भए। मिडिया विकासको इतिहास भारतसँग तुलना गर्ने हो भने हामी झण्डै तीन सय वर्ष पछाडि थियौं। तर त्यो इतिहास र उमेरलाई अहिलेको व्यवसायिक अभ्याससँग दाँज्ने हो भने हाम्रो मिडिया अहिले कुनै पनि हिसाबले कमजोर र पछाडि छैन। यसको प्रमाण हाम्रो व्यवसायिक अभ्यासले प्रस्तुत गरिसकेको छ। यही प्रकरणपछि नेपाल र भारतको सम्बन्धमा सुरक्षा अवधारणा केन्द्रमा राखियो। भारतीय मिडियाले फैलाएको अफहवाको सिकार भए एकजना नेपाली युसुफ नेपाली भनिने भुपालमान दमाई। अपहरणमा संलग्न भएको अभियोगमा १४ वर्ष पञ्जावको पटियाला केन्द्रीय जेलमा दण्डित भएका भूपालमानलाई अन्तत:अदालतले निर्दोष ठहर गर्यो। रेलमा गोरखपुर हुदै नेपाल पठाइएका उनी अहिले गुमनाम छन्। भारतका तत्कालीन प्रधानमन्त्री राजीव गान्धीको हत्यामा तत्कालीन रानी ऐश्वर्य र एडीसी आदित्य शमशेरसम्म जोडेर केही भारतीय मिडियाले सनसनी फैलाएका थिए। त्यसमा नेपालले औपचारिक आपत्ति जनाएपछि भारतका तत्कालीन राजदूत केभी राजनले प्रष्टीकरण दिनुपरेको थियो। २०५८ जेठ १९ को दरबार हत्याकान्डमा पनि भारतीय मिडियाको भूमिका विवादित र आलोचित रह्यो। वास्तविक सूचनाभन्दा भ्रम फैलाउने काम बढी भयो। मुलुक नै शोकमा रहेका बेला केही भारतीय टीभी च्यानलले उत्ताउला र आपत्तिजनक सामग्री र दृश्यका पस्केपछि घरघरबाट नेपाली दर्शकले भारतीय च्यानललाई बहिष्कारसमेत गरेका थिए। त्यतिबेला देखि नै नेपाली दर्शकको नजरमा भारतीय मिडियाको विश्वसनियता गिरेको हो। २०७२ मा भुकम्पका बेला एकथरी भारतीय मिडियाले नेपालबारे यस्तो अतिरंजित र नकारात्मक तस्बिर प्रस्तुत गरे कि नेपालीहरूले सामाजिक सञ्जालमा ब्याक अफ इन्डियन मिडिया' गो होम इन्डियन मिडिया भनेर ह्यासट्याग नै चलाए। एकछिनमै भाइरल बन्यो र ट्रेन्डिङमा आयो। भारतले भूकम्पका बेला गरेको सहयोगलाई पनि यसले फिक्का बनाइदियो। त्यसैगरी नाकाबन्दीका बेला केही भारतीय मिडियाले नेपाल चीनसँग जोडेर अनेक प्रपोगान्डा गरेका थिए। संविधान जारी गर्दासम्म त्यो प्रपोगन्डा निरन्तर चल्यो। दुई देशबीच उत्पन्न असमझदारीमा यसबाट पनि मलजल मिल्यो। केही समयअघि नेपाली कलाकार मनिषा कोइरालाको ट्वीटमा भारतीय मिडियाको त्यही रवैया देखियो। भारतबाट अतिक्रमित भूमि समेटिएको नक्सा पारित गरेपछि मनिषाले त्यसको प्रशंसा गर्दै ट्वीट गरेकी थिइन्। त्यसको विरुद्ध भारतीय मिडिया खनियो। खाति भारतकी ओर गाति चीनकीजस्ता अभद्र भाषा र अपशब्द प्रयोग गरेर समाचार प्रसारण भए। नेपालबारे अफवाह फैलाउने भारतीय मिडियाको हर्कत हाम्रो हार्दिकतासामु बारम्बार झुक्नुपरेको छ। सधै पराजित र लज्जित पनि हुनुपरेको छ। यसपटक पनि त्यही हालत ती मिडियाले भोग्नुपर्यो। केही टीभी च्यानलले फैलाएको भ्रममा भारतीय पाठकले पनि भरासा गरेनन् । त्यहाँका व्यवसायिक संचारकर्मीले पनि आलोचना गरे र नागरिकस्तरबाट पनि यसको निन्दा भयो। चीनसँग तर्सिने रोग प्रधानमन्त्रीले आफूलाई हटाउन भारत सक्रिय भएको अभिव्यक्ति दिएपछि 'गोदी मिडिया' नेपालमाथि खनिएको थियो। नेपाललाई च्याप्ने, पेल्ने र हेप्ने भारतको एउटा तप्काको रवैयाविरुद्ध प्रधानमन्त्रीको आक्रोशका रुपमा पनि यसलाई एउटा कोणबाट विश्लेषण गरिएको छ। तर त्यो आक्रोश उहाँले सार्वजनिक फोरममा त्यसरी पोख्नु उचित थियो कि थिएन? प्रधानमन्त्रीले नै यसरी मुख खोल्नुपर्ने वाध्यता किन आइलाग्यो ? यो प्रश्न आफ्नो ठाउँमा छ। त्यस बारेमा पर्याप्त बहस भइसकेको छ। भारतीय मिडियाको प्रहार चिनियाँ सक्रियतातिर लक्षित देखिन्छ। नेपालस्थित चिनियाँ राजदूतको राजनीतिक भेटघाटलाई लिएर उनीहरू जे जस्ता दृश्य र शब्दावली प्रयोग गरे, आपत्तिजनक मात्र होइन, पत्रकारिताको एउटा अश्लिल अभ्यास पनि थियो त्यो। 'ओली की इश्किया', 'अतरंगी मुलाकात और नेपाल हार गए ओली' र हनी ट्रयापजस्ता शीर्षक र शब्दावली उनीहरूले प्रयोग गरेका छन्। नेपालमा चीनको सक्रियता वा प्रभाव बढेको भारतीयहरूलाई पटक्कै मन पर्दैन।चीनसँग तर्सिने वा डराउने एउटा डरलाग्दो रोग भारतीयमा देखिन्छ। त्यसलाई सामाजिक संजालमा 'सिनोफोबिया'का रुपमा चर्चा गर्ने गरिएको छ। अहिले त्यसको सिकार भारतका गोदी मिडिया भएका छन्। चीनविरुद्ध विष औकल्ने क्रममा केही भारतीय मिडिया उत्ताउलो मात्र होइन, नांगो रुपमा प्रस्तुत हुन्छन्। यसपटक त्यसरी त्यही स्तरमा उनीहरु ओर्लिए। सबै भारतीय मिडियालाई एउटै बास्केटमा राखेर हेर्नु हुँदैन। प्रेस स्वतन्त्रताको अधिकतम उपयोग गर्दै पत्रकारिताको राम्रो व्यवसायिक अभ्यास गर्ने थोरै मुलुकमध्ये भारत पनि पर्छ। भारतको लोकतन्त्रको बलियो आधारस्तम्भका रुपमा रहेको छ त्यहाँको सक्रिय र स्वतन्त्र प्रेस। केही भारतीय मिडियाले देखाउने चित्र र चरित्रलाई लिएर सम्पूर्ण भारतीय मिडियालाई गाली गर्नु वा धारणा बनाउनु गलत हो । केही मिडियाको अतिरंजनालाई भारतीय संस्थापनको नीति र नियतसँग जोडेर हेर्नु पनि उचित होइन। तर छिमेकीविरुद्ध आफ्नो मुलुकका मिडियाले यस्तो अफवाह फैलाउँदा सरकार चुप लाग्दा स्वभाविक रुपमा प्रश्न र आशंका उठ्छ। कान्छो तर काँचो छैनौं भारतीय गोदी मिडियाको हर्कतबारे आलोचना हुँदा नेपाली मिडिया र पत्रकारिताको व्यवसायिक स्तरबारे पनि एक खालको बहस भयो। यसका लागि इतिहासतिर फर्केर थोरै चर्चा गर्नु आवश्यक हुन्छ। पन्ध्रौं शताब्दीको मध्यतिर युरोपमा जोन गुटेनबर्गले छापाखानाको विकास गरेपछि सुरू भएको छापा पत्रकारिताको परम्परागत अभ्यास रेडियो र टेलिभिजन हुँदै डिजिटल चरणमा आइपुगेको छ। यसबीचमा मिडियाको चित्र र चरित्र धेरै फेरिएको छ। भारतको मिडिया विश्वकै पुरानो र ठूलो मिडिया मानिन्छ। जसले निरन्तर स्वतन्त्रताको उपभोग गर्न पाएको छ। ब्रिटिश उपनिवेशको विस्तार र प्रवर्द्धनकै क्रममा भारतमा छिटो नै मिडियाको विकास भयो र प्रविधि पनि विस्तार भयो। १६ औं शताब्दीको मध्यतिर भारतमा प्रिन्ट मिडिया भित्रियो र अठारौं शताब्दीको अन्त्यतिर त्यहाँ पत्रकारिता सुरु भइसकेको इतिहास पाइन्छ। त्यसको तुलनामा हाम्रो मिडिया धेरै कान्छो हो। गुटेनबर्गले युरोपमा प्रेस विकास गरेको चार सय वर्षपछि जंगबहादुर राणाले बिस १९०८ मा बेलायतमा गिद्दे प्रेस ल्याए। त्यसको पचास वर्षपछि मात्र पत्रपत्रिका प्रकाशन तथा पत्रकारिताको अभ्यास सुरु भयो। मिडिया विकासको इतिहास भारतसँग तुलना गर्ने हो भने हामी झण्डै तीन सय वर्ष पछाडि थियौं। तर त्यो इतिहास र उमेरलाई अहिलेको व्यवसायिक अभ्याससँग दाँज्ने हो भने हाम्रो मिडिया अहिले कुनै पनि हिसाबले कमजोर र पछाडि छैन। इतिहास र उमेरले कान्छो भए पनि हामी काँचो छैनौं भन्ने प्रमाण हाम्रो व्यवसायिक अभ्यासले प्रस्तुत गरिसकेको छ। भारतका केही मिडियाले निकै उत्ताउलो ढंगले प्रहार गर्दा पनि नेपाली मिडिया निकै संयमित र शालिन ढंगले प्रस्तुत भए । हाम्रो मिडियाको यो परिपक्कता र व्यवसायिक स्तरको समाजिक संजालमा प्रशंसा पनि भयो। नेपाली मिडियाले आफूलाई सच्चाउनुपर्ने वा सुधार्नुपर्ने थुप्रै पक्ष होलान् तर संकटको घडीमा र राष्ट्रिय स्वार्थ एवं हित रक्षा गर्ने मामिलामा नेपाली मिडियाले आफूलाई परिपक्क ढंगले प्रस्तुत गर्दै आएको छ। अन्त्यमा, केही मिडियाको चित्र र चरित्र हेरेर दुई बीचको सम्बन्धको आयु र आकार अनुमान वा अशंका गर्नु भूल हो। केही टिभी च्यानलको मसलावाला कन्टेन्टले सदियौंदेखिको न्यानो सम्बन्ध चिसिन सक्दैन। दुई देशबीच देखिएका असमझदारी र अस्पस्टतालाई जतिसक्दो चाँडो टुंग्याउनुपर्छ। यसका लागि दुवैतर्फबाट राजनीतिक तहमा सुझबुझ र कूटनीतिक संयमसहितको सक्रियता अनि सम्वादको खाँचो छ।"
लकडाउनको भर्चुअल पीडा,"भर्चुअल जमघटमा उपस्थित हुन नसकेकोमा आयोजकमध्येका एकजनाले व्यंग्य हाने, यस्तो फुर्सदका बेला पनि तपाईं त उपस्थित हुनुभएन ! घरैमा बसीबसी पनि सहभागिता नजनाइदिने ? लकडाउनमा पनि केको व्यस्तता हो ? जबाफ थिएन मसँग। किनकि फुर्सद भएन भन्न पनि सक्दिनथें। कार्य क्षेत्र खुलेको छैन। अन्यत्र जान पनि सम्भव देखिँदैन। उनले भनेजस्तै म घरमै रहन्छु तर फुर्सदै छ पनि कसरी भनूँ ? दैनिक दुईचारवटा भर्चुअल कार्यक्रमको निम्ता ! अघिल्लो व्यस्ततामा थन्किएका धेरै काम सम्पन्न गर्नुपर्ने, साथमा आफ्नो दैनिकी त छँदै छ। त्यसैले म अहिलेको भर्चुअल संसारमा रमाउन सकिरहेकी छैन। सहभागिता केवल बाध्यात्मक मात्र ! कोरोना महामारीले धेरै नकारात्मक असर पारेको भए पनि प्रविधिका सम्बन्धमा भने यो समय निकै उपलब्धिमूलक देखियो। यसले धेरैलाई प्रविधिसँग परिचित हुने तथा त्यसको प्रयोग गर्ने मौका प्रदान गर्यो। विद्यालयविश्वविद्यालयका अनलाइन कक्षादेखि अन्य कार्यालयका काम पनि प्रविधिकै माध्यमबाट हुन थाले। विभिन्न संघसंस्था, राजनीतिक दल, तिनका भ्रातृसंगठनलगायत गुटउपगुट हुँदै व्यक्तिव्यक्तिले कुनै न कुनै विषयमा विचार आदानप्रदान गर्ने तथा आफ्ना धारणा सार्वजनिक गर्ने सरल माध्यम बनिरहेछ अहिले प्रविधि। त्यसैले धेरैको दैनिकी अचेल मोबाइल तथा ल्यापटपसँगै चलिरहेको देखिन्छ। पाकाहरूको त कुरै छाडौं, किशोरकिशोरी तथा बालबालिकाका पनि अधिकांश समय मोबाइलमा नै बित्ने गरेको छ। प्रविधिसँगको यस्तो परिचय तथा सामीप्य सकारात्मक हो तर त्यसभित्रको अर्को पाटो पनि छ, जसलाई नदेखे भैं गर्नु उपयुक्त नहोला ! एक मित्रको भनाइ सम्झन्छु, विद्यालय बन्द भएपछि त मेरो ड्युटी झनै थपिएको छ। एकछिन फुर्सद छैन। मैले सोधेकी थिएँ, केटाकेटी अनलाइन कक्षा लिँदैनन् र ? त्यही अनलाइन पढाइ त हो नि टेन्सनको विषय ! मेरो कुरा पूरै नसुनिकन उनले भनेकी थिइन्। यथार्थमा यो उनको मात्र चिन्ताको विषय नभएर हामी सबैको सरोकारको विषय बनेको देखिन्छ। विद्यालय बन्द भएपछि सरकारले अनलाइन शिक्षाको अवधारणा ल्यायो। इन्टरनेटको पहुँच हुने ठाउँमा त्यसको प्रयोग पनि भयो। यसका लागि सर्वाधिक सजिलो साधन मोबाइल फोन बन्यो। सूचना आदानप्रदानका लागि, कक्षाशिक्षक तथा साथीभाइका समूह आपसमा आबद्ध हुनुपर्ने आवश्यकताका कारण विद्यार्थीले फेसबुक, म्यासेन्जर आदि चलाउने अनुमति पाए। कस्तो अचम्म ! केही दिन अघिसम्म सामाजिक सञ्जालमा समय बिताउने विद्यार्थीलाई गाली गर्ने शिक्षकहरू अहिले त्यसैलाई प्रोत्साहित गर्नुपर्ने अवस्थामा पुगे। केटाकेटी मक्ख परे। किनकि उनीहरूका लागि मोबाइलमा निर्धक्कसँग समय बिताउने योभन्दा उत्तम मौका अर्को हुँदैन्थ्यो ! अनलाइन कक्षा जोडतोडका साथ चल्न थाल्यो। प्रविधिसँग राम्रो दक्खल नभएका शिक्षक वर्ग पनि मेहनत गरी सिकेर आफ्नो कक्षा लिन सक्ने भए। सहरी क्षेत्रका अभिभावकले विद्यालय बन्दको पीडा बिर्सन मात्र के लागेका थिए, उनीहरूसामु भर्चुअल पीडाले पो टाउको उठाउन थाल्यो। अधिकांश विद्यार्थी मोबाइल, ल्यापटप, ट्याब आदि खोलेर कक्षा लिएजस्तो त गर्ने तर काम भने साथीहरूसँग च्याटिङ, गेम तथा अन्य मनोरञ्जन गर्ने ! अभिभावकले छेउबाट यसो चियायो। शिक्षकले पढाइरहेका छन्। कक्षा चलिरहेकै छ। बोल्ने कुरै भएन ! कक्षा सकिएपछि पनि मोबाइल आदिमै झुम्मिएका छोराछोरीलाई प्रश्न गर्दा गृहकार्य तथा पढाइमा नै लागेको जबाफ आउने। यस्तै परिस्थितिको सामना थियो मेरी मित्रको तनाव। उनलाई पलपल आफ्ना छोराछोरीको गतिविधिमा निगरानी गरिरहनुपर्ने रहेछ। बालबालिका तथा किशोरकिशोरीलाई पूरै इन्टरनेटको सञ्जालबाट जोगाउन सरकार, विद्यालयव्यवस्थापन तथा अभिभावकको साझेदारीमा अनलाइन शिक्षालाई प्रभावकारी बनाउने वा त्यसको विकल्प खोज्नेमा ढिलाइ गरिनु हुँदैन। यस्तै अर्का आफन्तको मोबाइलमा फोन गर्दागर्दै हैरान भएँ सम्पर्क नभएर। ल्यान्डलाइनमा सम्पर्क भएपछि गुनासो गर्दा उल्टै उनले नै दुखेसो पोखे, अचेल मोबाइल हामीसँग कहाँ रहन्छ र ? त्यो त छोराछोरीको स्कुल पो बनेको छ त ! हरेकलाई छुट्टाछुट्टै मोबाइल, कसैलाई ल्यापटप। आफ्नो त कामै ठप्प। दुइटा त मोबाइल नै किन्नुपर्यो। यति मात्र त ठिकै थियो, केटाकेटीका आँखै बिग्रने पो हो कि भन्ने पिर ! उनको दुखेसो मनासिब थियो। किनभने हामीकहाँ विनाअनुभव र विनातयारी अनलाइन कक्षा आरम्भ गरियो। विकसित मुलुकमा यस्ता कक्षा सातामा दुईतीन दिन सञ्चालन गरिन्छ। त्यसमा विद्यार्थीको प्रत्यक्ष सहभागिता रहन्छ। उनीहरूलाई गृहकार्य दिँदा पनि सिर्जनात्मक क्षमता विकास हुने तथा आफैंले केही खोजेर, अनुभव गरेर तयार गरिने प्रोजेक्ट वर्क दिइन्छ। विद्यार्थीले केही समय लगाएर सम्पन्न गर्छन् अनि शिक्षकलाई पठाउने वा कक्षामा प्रस्तुत गर्छन् तर हामीकहाँ एकै दिन तीनचारवटा विषयका कक्षा लगातार चलाइयो। प्रत्येक दिन कक्षा चलाउने र ती सबै विषयका गृहकार्य पनि दिइयो। विद्यार्थीले कापीमा लेख्ने अनि फोटो खिचेर मोबाइलबाट पठाउने ! यो आफैंमा न सहज प्रक्रिया थियो न त प्रभावकारी नै ! साना कक्षाका केही विद्यार्थी मात्र यो काम आफैं गर्दथे बाँकी अभिभावकले गरिदिनुपर्ने। विशेषगरी निजी विद्यालयका शिक्षकका लागि यस प्रकारको शिक्षण सिकाइ सहज थिएन। किनभने उनीहरू एकै दिनमा एउटै विद्यार्थीका आठदस पेज गृहकार्यको फोटो प्राप्त गर्दथे। सबैको गृहकार्य हेरेर प्रतिक्रिया पनि दिनुपर्ने। यसका लागि उनीहरू प्रविधिसँग निरन्तर जोडिइरहनुपर्ने। हामीकहाँको कमजोर इन्टरनेट सेवा, बेलाबेला बन्द हुने विद्युत् आपूर्ति ! शिक्षक तथा विद्यार्थी दुवैका लागि असहज बनिरहेकै अवस्थामा हाल यस्तो कक्षा स्थगन गरिएको छ। यसलाई नयाँ किसिमले प्रभावकारी बनाउन यस्तो निर्णय गरिएको भए त ठिकै हो, तर निजी विद्यालयका शिक्षकलाई बेतलबी बिदा दिनैका लागि यस्तो निर्णय आएको हो भने यो सोचनीय विषय हो। निजी विद्यालयको जागिरकै भरमा डेरा लिएर परिवारको गुजारा गरिरहेका असंख्य शिक्षकको बाँच्ने आधार के ? महामारीको विषम परिस्थितिमा सर्वत्र मानवीय व्यवहारको अपेक्षा गरिरहँदा निजी विद्यालयको रोजगारमा आ िश्रतका लागि यस्तो अमानवीय व्यवहार किन ? उनीहरूले सरकार हुनुको अनुभूत गर्न नपाउने ? वर्तमानको विषम परिस्थितिमा विद्यार्थीको पठनपाठन शून्यमा नराख्ने तथा शिक्षककर्मचारीको गाँस पनि नकाटिने गरी प्रभावकारी कार्यक्रम ल्याउन सकिँदैन ? देशमा सरकार, त्यसअन्तर्गत शिक्षा मन्त्रालय, प्याब्सनलगायतका संघसंस्था अनि शिक्षाविद् र बौद्धिक वर्गको आवश्यकता यस्तै विषम परिस्थितिका लागि होइन र ? हो, अनलाइन शिक्षा प्रभावकारी भएन, तर यसको आरम्भ र स्थगनले बालबालिका अवश्य प्रभावित भएका छन्। अनलाइन कक्षा आरम्भका लागि बालबालिकालाई पनि विद्युतीय उपकरण अनिवार्य बन्यो। चारपाँच कक्षामा पढ्ने विद्यार्थी पनि फेसबुक, म्यासेन्जरलगायत गुगल अकाउन्ट खोल्न बाध्य भए। किशोरकिशोरीका समस्या आफ्नै ठाउँमा छन्। ती ससाना नानीका थरीथरीका साथी बने। उनीहरूबीच विभिन्न सामग्री आदानप्रदान र पोस्ट गर्ने क्रम बढ्यो। कतिसँग घनिष्टता बढ्यो, कतिसँग सम्बन्ध टुट्यो। कति समय तनावमा बिताए। दिनभरजस्तै च्याटिङ हुन थाल्यो। अभिभावकका आँखा छलीछली म्यासेज लिनेदिने गरियो। घन्टौंसम्मको म्यासेन्जरभाइबरमा कुराकानी, गेमिङ यस्तैयस्तै। यो भर्चुअल संसार यतिमा नै सीमित भएन, किशोरावस्थामा प्रवेश गरेका छोराछोरीका अभिभावकका लागि त झनै चुनौतीपूर्ण बन्यो। सामाजिक सञ्जाल तथा युट्युबमा खुला रूपमा आउने विभिन्न सामग्री उनीहरूले निर्बाध हेर्न सक्ने भए। हेरे, प्रभावित पनि भए। नकारात्मक कुराको असर तुरुन्त पर्ने हुनाले कतिपय बालबालिका तथा किशोरकिशोरी गलत बाटोमा अग्रसर हुन थालेको गुनासो पनि सुनियो। त्यसैले सचेत अभिभावकका लागि यो समय हरपल छोराछोरीको निगरानी गर्ने दायित्व थपियो। अहिले हामीमध्ये धेरैले यस प्रकारको भर्चुअल पीडा झेलिरहेका छौं। सामान्यतः विद्यालय शिक्षा पूरा नगरेका बालबालिकाका हातमा मोबाइल आवश्यक हुँदैन र त्यसको प्रयोग पनि सकारात्मक देखिँदैन। भर्खर प्रविधिसँग परिचित हुँदै गरेका हामीले एकाएक यसैमा निर्भर हुने प्रयास गर्यौं अतः सफल हुन सकेनौं। कोठाकोठामा र व्यक्तिव्यक्तिले सञ्चालन गर्ने भर्चुअल कार्यक्रम उपलब्धिमूलकभन्दा समयको बर्बादी बनिरहेको यथार्थ एकातिर छ भने अर्कातिर यसले बालबालिकालाई नराम्ररी प्रभावित पारिरहेको देखिन्छ। अब उनीहरूले यथार्थ संसारमा नभएर भर्चुअल संसारमै रमाउन सिकिरहेका छन्। अनलाइन कक्षा केही समय सञ्चालन भएर बन्द भएपछि त उनीहरूको पूरै समय ग्याजेट र इन्टरनेटमा बितिरहेको देखिन्छ। सबै अभिभावकसँग न उनीहरूको पछिपछि लाग्ने समय हुन्छ न त उनीहरूले हेर्ने, सुन्ने सामग्री तथा साइट पछ्याउने र बुझ्ने क्षमता नै ! फेरि उनीहरूका हातमा परिसकेको डिभाइस खोस्न पनि सकिँदैन। त्यसैले यस्तो जटिलताबाट बालबालिका तथा किशोरकिशोरीलाई जोगाउन सरकार, विद्यालयव्यवस्थापन तथा अभिभावकको साझेदारीमा अनलाइन शिक्षालाई प्रभावकारी बनाउने वा त्यसको विकल्प खोज्नेमा ढिलाइ गरिनु हुँदैन।"
"कांग्रेस, वैचारिक अलमल र चुनौती","नेपालको राजनीतिक आन्दोलन र नेपाली कांग्रेस पर्यायका रूपमा रहेका छन्। इतिहासमा ठूलो भूमिका निर्वाह गर्ने पार्टी कांग्रेस र त्यसका कार्यकर्ता अचेल सुस्ताएका देखिन्छन्। यद्यपि आन्दोलनका रूपमा परिवर्तन भए पनि औचित्य सकिएको छैन। बीपी कोइराला जसले विचार र कार्यक्रममार्फत देशलाई प्रजातन्त्रको बाटोमा उभ्याउन सफल भए, जसले नेपालको स्वाभिमान कहिल्यै निहुरिन दिएनन्। उनले नै पार्टीलाई प्रजातान्त्रिक समाजवादको सिद्धान्तको जगमा स्थापित गराए। आज त्यही कांग्रेससँग सिद्धान्त र कार्यक्रमबीच ठूलो अन्तर भएको देखिन्छ। कार्यकर्ताहरू सिद्धान्त र कार्यक्रमबीचको कार्यान्वयनमा अन्योलको स्थितिमा रहेका देखिन्छन्। विचारप्रधान हुनुपर्ने पार्टी व्यक्तिप्रधान बन्दै गइरहेको छ। विश्वमा जताततै लोकतान्त्रिक आधारका सरकारहरू बनिरहेका बेला नेपालमा भने यो पार्टीले सत्ता मात्र गुमाएन, संसद्मा आफूलाई सानो आकारमा सीमित पार्यो। यो पार्टी नेतृत्वमाथिको मूल्यांकनको विषय र अवस्था मात्र होइन, नेपालको लोकतान्त्रिक आन्दोलनको भविष्यमाथि संकटको अवस्था पनि हो। यस अवस्थालाई पार्टीले गम्भीररूपमा समीक्षा गर्ने गरेको देखिएन। फगत सामान्य झारा टार्ने र आरोपप्रत्यारोपमै सीमित रह्यो। यो यथार्थ हो कि समग्र राजनीतिले देशको आर्थिक, सामाजिक सांस्कृतिक एवं अन्य आयाम चलायमान बनाउँछ र राजनीतिक नेतृत्व भनेको देशको सफलता एवं असफलताको कारक एवम् मानक पनि हो। अहिलेको पृष्ठभूमिमा कांग्रेसभित्र ठूलो समूह होइन, ससाना समूहको झुण्ड छ, जोसँग समाजवादी नेतृत्व, चिन्तन एवम् विचारधाराभन्दा व्यक्तिगत स्वार्थ, मनमुटाव, टकरावबाहेक अरू खासै केही पाइँदैन। केही नेताहरू त पारिवारिक सौर्यलाई आफ्नो सामथ्र्य हो भनी सार्वजनिक रूपमा नेतृत्वको दाबी गरिरहेको देखिन्छ। त्यसबाहेक आफ्नो कार्यशैली, दक्षता, क्षमताका रूपमा होइन, केवल पुरानो विरासतलाई वर्तमान अधिकारको उत्तराधिकारी हुनुपर्ने जिकिर गर्दै आएको देखिन्छ। त्यो भनेको पार्टीलाई अरू कमजोर र तदर्थवादमा अलमल्याउनुका साथै कार्यकर्तालाई दिशाविहीन यात्रामा परिणत गराउनु हो। गाउँघरमा यस पार्टीका क्रियाकलाप कि त सुस्त र प्रभावहीन छन् कि त गुटउपगुटको टकरावमा जुधिरहेका छन्। प्रशिक्षण कार्यक्रम खासै हुँदैनन्। भए पनि अर्थशास्त्री र राजनीतिशास्त्रीको संलग्नता धेरै न्यून छ, जसका कारण प्रभावकारी प्रशिक्षण हुन सकिरहेका छैनन्। त्यो प्रशिक्षण लोकतन्त्र र समाजवादी दृष्टिकोणबारेको बृहत् खाकासहितको हुनुपर्नेमा त्यसरी हुन गइरहेको देखिँदैन। पार्टीको सदस्यता नवीकरण र रेकर्ड व्यवस्थित त छैनन् नै, केही गरी सदस्यता पाउनुपर्यो भने नेताहरूको गुटले तय गर्छ कि ऊ कुन गुटको हो र सदस्यता दिँदा आफूलाई फाइदा वा बेफाइदा के हुन्छ। कार्यकर्ताको योग्यताको कदर कम हुँदै गएको तर यो पनि चुनावमा मात्र बढी सरोकार राख्ने गरिन्छ। तर पनि यो पार्टीले बृहत् लोकतान्त्रिक मूल्यमान्यता अँगालेका कारण जनताको अपेक्षा ठूलो छ। अन्तर्राष्ट्रिय लोकतान्त्रिक आन्दोलनलाई अझ प्रभावकारी र राष्ट्रिय विकासमा यसको घनीभूत उपयोगलाई सार्थकता दिनका लागि पनि कांग्रेसको भूमिका अभै धेरै गुणाले बढ्नुपर्ने अवस्था छ। यसलाई कांग्रेस स्वयम्ले छलफल र समीक्षाको विषय बनाउनुपर्नेमा दुःखसाथ भन्नुपर्छ। त्यसका लागि कांग्रेस चिन्तित र जिम्मेवार बनेको देखिँदैन। अहिले देशमा नेकपाको करिब दुईतिहाइको सरकार छ। त्यस पार्टीभित्र एउटा जनयुद्धकालीन र अर्को बहुदलीय जनआन्दोलनको पथ गरी दुई मुख्य वैचारिक धार छन्। न उनीहरू चिनियाँ मोडलका रूपमा अगाडि बढ्न सकेका छन् न त उत्तर कोरियाको मोडलमा हिँड्ने क्षमता राख्छन्। केवल सत्ता स्वार्थको कारण एक भएको नेकपा अहिले फुटको सँघारमा छ। यद्यपि कुनै पनि पार्टी फुट्ने कुरा देशको सुन्दर भविष्यका लागि घातक नै हो। तर पनि वैचारिक बेमेल कार्यदिशाको अलमल र क्षणिक स्वार्थमा पार्टीहरू जुट्ने र फुट्ने गरिरहन्छन्। नेपालमा यस्ता घटना त सामान्य नै भइरहेका छन्। विगतमा फुटको अवस्थाबाट सिकार भएको कांग्रेस यतिखेर हाँस न बकुल्लाको चालको गतिमा छ। देशमा कोभिड १९ को संक्रमणका बीच भएको भ्रष्टाचारलाई छानबिनको दायरामा ल्याउन नसक्नु, भ्रष्टाचारको अडियो टेपहरू बाहिरिँदा पनि सडक र सदन तताउन नसक्नु, सरकारका अधिकांश क्रियाकलाप शंकाको घेरामा रहँदासमेत त्यसविरुद्ध आवाज बुलन्द नगरी केवल विज्ञप्ति निकाल्न मात्र अग्रसर हुन्छ भने यो पार्टीको भूमिकालाई कसरी मूल्यांकन गर्ने ? भ्रष्टाचरविरुद्धको लडाइँ सशक्त बनाउने हो भने पनि पार्टीको भूमिका उपलब्धिमूलक देखिनेछ। हो, सत्ता सबै पार्टीका लागि महत्वपूर्ण साधन हो। यसमा विमति छैन। तर त्यसको प्रयोग सदैव जनहितमा मात्र हुनुपर्छ भन्ने मान्यता राजनीतिक दर्शनले बोकेको हुन्छ। अहिले कांग्रेसको भूमिका भनेको सशक्त प्रतिपक्षमा केन्द्रित हुनु हो। सत्ताकै लागि मात्रै र्याल चुहायो भने पार्टी अझ कमजोर र आलोचितबाहेक अरू केही हुने छैन। तसर्थ आफ्ना नीति र कार्यक्रम जनतामार्फत पुर्याउँदै सत्ताको दुरुपयोग गर्नेविरुद्ध अथवा सत्ता स्वार्थले गरिएका क्रियाकलापविरुद्ध सशक्त प्रतिकार गर्दै जनतासमक्ष जान सक्नुपर्छ। मास पार्टी भएका कारण जनतासमक्ष आफ्ना विचारहरू सशक्त बनाउन सकिएन भने लोकतान्त्रिक आन्दोलनको भविष्यमाथि धक्का लाग्नेछ। देशमा अझै कठोर राजनीतिक पद्धतिलाई मलजल पुग्नेछ। यसबाट बाह्य देशसँगको सम्बन्धमा समेत उचारचढाव आई नेपाललाई हेर्ने बाह्य चस्मामा समेत फरकपना आउनेछ र नेपालले आर्जन गरेको अन्तर्राष्ट्रिय साखमा क्षयीकरण हुन जानेछ। यस पार्टीका विभिन्न भ्रातृ संगठनका क्रियाकलाप कर्मकाण्डी छन् कि प्रभावहीन भएका देखिन्छन्। नेतृत्व भने आपूमातहतको समूह निर्माणमा तल्लीन रहेको भान हुन्छ। न उनीहरूबाट समाजमा पार्टीको छविलाई सशक्त बनाउने भूमिका भएको छ न त आफ्नै संगठनलाई बलियो, गतिशील र प्रभावकारी बनाउने भूमिकामा छन्। यसले पार्टीलाई लोकतान्त्रिक मूल्यमान्यताको धरोहरमा स्थापित गर्नुको सट्टा आत्मकेन्द्रित स्वार्थी समूहको झुण्डका रूपमा रूपान्तरण गर्ने माध्यम मात्र बन्ने छन्। कांग्रेसभित्र आदर्शवान्, विद्वान्, त्यागी नेताहरूको अहिले पनि ठूलो संख्या छ। तर यो पनि सत्य हो कि त्यस्ता आदर्शवान् त्यागी नेताहरू पार्टी नेतृत्वको अवसरबाट टाढै छन् र पार्टीको क्रियाकलापदेखि वितृष्णा भई पार्टीसँग सन्निकट भएका देखिँदैनन्। तर पनि यो पार्टीभित्र एउटा युवापंक्ति सशक्त हुँदै आएको देखिन्छ। जस्तै गगन थापा, विश्वप्रकाश शर्मा, धनराज गुरुङ, गुरुराज घिमिरे, प्रदिप पौडेलजस्ता धेरै युवा नेताको गर्जनले पार्टीप्रति अझै आशा जागृत नै भएको देखिन्छ। यो आशा देशको उज्ज्वल भविष्यसँग जोडिएको छ। एउटा कुरा युवा पंक्तिहरूमा के स्पष्टता हुनुपर्छ भन्ने कुनै झुण्ड र गुटका पछाडि हैन, समग्र सामाजिक र राजनीतिक क्षेत्रमा केन्द्रित भई समाज रूपान्तरणका विषयमा केन्द्रित हुनुपर्छ। पार्टीमा हिजोको बलिदानी र योगदान गरेको नेतृत्वलाई सम्मान गर्दै आफ्नो भूमिका सशक्त बनाउनु सक्नुपर्छ। अरूको अपमान गरेर होइन, आफ्नो भूमिका प्रभावकारी बनाएर मात्र लोकप्रियतामा अझ निखार आउने छ। युवाहरूको गतिविधि गाउँनगरहरूमा समानरूपले अगाडि बढाउन सक्नुपर्छ, जुन राजधानी र सदरमुकाम केन्द्रित भएको देखिन्छ। कांग्रेसभित्र देखिएको ठूलो चुनौती भनेको नेतृत्व तहदेखि कार्यकर्तासम्म देखिएको अनुशासन आएको कमी र दण्डहीनताको अवस्था हो। यो स्थिति बढ्दै गएमा भविष्यमा कसैले कसैलाई स्विकार्न नसक्ने, सम्मान दिन नसक्ने र पार्टीको गरिमा गिराउने अवस्थाबाहेक अरू हुनै सक्दैन। पार्टीका भ्रातृ संगठनहरू केन्द्रमुखी हुने र गुटको जगेर्ना गर्न तल्लीन हुनुले यो पार्टीका लागि गम्भीर चुनौती बनेको छ। समग्र केन्द्रीय नेतृत्वले आत्मसमीक्षा गर्दै भ्रातृ संगठनलाई चलायमान बनाउन सक्नुपर्छ र अधिवेशनबाटै नेतृत्व चयन निर्धारित समयसीमामै हुने सुनिश्चितता हुनुपर्र्छ। त्यति मात्र होइन, पार्टी नेतृत्वले सम्मानजनक रूपमा युवा पुस्तालाई अगाडि बढाउने सोच र नीति बनाउनुपर्छ। युवा पुस्ता पनि व्यक्तिको पछि आशा गरी बस्नुभन्दा आफ्नो भूमिका बढाउँदै नेतृत्व गर्ने हिम्मत बढाउनुपर्छ। अनि पार्टीले सुशासन र समसामयिक विषयमा ठोस क्रियाकलाप र कार्यक्रम थप प्रभावकारी र सशक्त बनाउनु सक्नुपर्छ, जुन अहिले प्रभावकारी हुन सकेको देखिँदैन। पार्टीको आम्दानी र खर्च पारदर्शी भएन भने लोकतान्त्रिक पार्टी हुनुको कुनै औचित्यता पनि रहँदैन र यस पार्टीका लाखौंलाख समर्थकको सोच पनि यस्तै रहेको पाइन्छ। पार्टीले प्रशिक्षण विभाग त बनायो, तर प्रशिक्षण दिने खालका विज्ञहरू जुन राजनीतिशास्त्री, समाजशास्त्री र अर्थशास्त्रीको व्यापक संलग्नता हुनु पर्नेमा गुटको भागबन्डाका व्यक्तिहरूको संलग्नता गराइयो, जुन अहिले प्रभावकारी नै बन्न सकिरहेको छैन। यद्यपि यी सुझाव सामान्य नागरिक एवं शुभचिन्तकका रूपमा व्यक्त गरिएका र सुनिँदै आएका हुन्। आगे पार्टीको जो मर्जी।"
