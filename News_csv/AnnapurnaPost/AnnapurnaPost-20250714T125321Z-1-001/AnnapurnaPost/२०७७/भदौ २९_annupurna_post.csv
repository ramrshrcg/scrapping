शीर्षक,विवरण
नेकपा जोगाउने तीन पुल,"वैशाख दोस्रो सातासम्म नेकपा स्थायी समिति सदस्य जनार्दन शर्मालाई लागेको थियो, अब प्रधानमन्त्री केपी ओलीबाट सरकार चल्दैन। सचिवालयका नेताहरूबाट पनि कुनै माखो मर्दैन। पार्टी भद्रगोलतामा फस्यो। अकर्मण्यतामा जकडियो। उस्तै परे विघटनको दिशामा जाने भयो। तर उनको भित्री मिसन थियो पार्टी विभाजन नहुने सर्तमा मात्रै प्रधानमन्त्री ओलीसँग जुधेर जाने। पार्टीका दुई अध्यक्षमध्येका एक पुष्पकमल दाहाललाई ०७६ मंसिर ४ मा ओलीले सरकार र आफूले पार्टी जिम्मा लिने भनी भएको सहमति कार्यान्वयन नभएको गुनासै थियो। त्यही मनोविज्ञान बुझेर शर्मा ओलीसँग जुधेरै जाने योजनामा थिए। उनी असन्तुष्ट नेताहरूको जमघटमा जुट्न थाले। ओलीले ८ वैशाखमा दल विभाजन र संवैधानिक परिषद्को काम, कर्तव्य र अधिकारसम्बन्धी दुई अलग अध्यादेश ल्याएपछि उनीसहित थप नेतालाई आक्रोशित बनायो। २० स्थायी समिति सदस्यले पार्टी बैठकको माग गरे। त्यसैमध्येका शर्मा एक थिए। उनी असन्तुष्ट नेताहरूसँगको तयारी बैठकहरूमा बसे। शर्माले गुटको अखडा मात्र बनेको भन्दै सचिवालय विघटनको प्रस्तावसमेत गरे। प्रधानमन्त्री ओली पनि आफूइतर नेताहरूसँग झुक्ने नीतिमा थिएनन्। दाहाललाई कार्यकारी अध्यक्षका रूपमा पार्टी जिम्मा दिएपछि ओलीलाई मुख्य तीनवटा निर्णयमा आफूलाई पार्टीभित्रै घेराबन्दी गर्न खोजिएको महसुस भएको थियो। पहिलो अमेरिकी मिलेनियम च्यालेन्ज कर्पोरेसन (एमसीसी) कम्प्याक्ट सम्झौता पार्टी केन्द्रीय समितिमा छलफलमा लगेर कार्यदल बनाउने निर्णय। जुन निर्णय ओली पार्टीबाट होस् भन्ने चाहँदैनथे तर नेकपाले वरिष्ठ नेता झलनाथ खनालको संयोजकत्वमा कार्यदल गठनको निर्णय लियो। पार्टी केन्द्रीय समितिमा ओलीलाई अल्पमतमा रहेको सन्देश दाहालले दिन खोजेको अर्थमा ओलीले उक्त निर्णयलाई बुझेका थिए। दोस्रो सभामुख चयन प्रक्रिया। ओलीले तत्कालीन एमाले र माओवादी पार्टी एक भइसकेको सन्दर्भ उप्काएर सभामुख आफूनिकट नेता सुवास नेम्बाङलाई बनाउन चाहेका थिए। त्यही क्रममा दुईबर्से कार्यकाल सकिएका राष्ट्रियसभा सांसदको रिक्त पदमा ओलीले पूर्वमाओवादी धारका नेतालाई सिट संख्या केही बढी नै दिएर प्रतिनिधिसभाको सभामुख आफूले रोजेको मान्छे ल्याउने रणनीति बनाउन चाहेका थिए। तर त्यसमा पनि दाहालले ओलीको चाहना पूरा हुन दिएनन्। सभामुख पूर्वमाओवादी धारका अग्नि सापकोटाले नै पाए। तेस्रो उपाध्यक्ष वामदेव गौतमलाई राष्ट्रियसभा सदस्यमा लैजाने फागुन १४ को पार्टी निर्णय। ओली पदावधि सकिएका निवर्तमान अर्थमन्त्री डा युवराज खतिवडालाई नै अर्थमन्त्रीमा निरन्तरता दिन पुनः राष्ट्रियसभा सदस्य बनाउन चाहन्थे। संविधान संशोधन नभई राष्ट्रियसभा नजाने अडानमा रहेका गौतमलाई उनको इच्छाविपरीत नै दाहाललगायत नेताहरूको दबाबमा निःसर्त राष्ट्रियसभा जान तयार पारी निर्णय गराएको बुझाइमा थिए ओली। दुई पार्टीबीचको एकता समस्या थिएन र होइन। समस्या त सहमति छाडेर समीकरणमा जान खोज्दा भयो। बैठकले पुनः एकताको बाटो रोजेको छ। दाहाललाई पनि लागेको थियो ओलीले पार्टीमा कार्यकारी अधिकार प्रयोग गर्न दिएनन्। सरकार र पार्टी दुवै एकलौटी र स्वेच्छाचारी ढंगले चलाउन खोजे। पार्टी एकता गर्दाका बेलाको आलोपालो सरकारको नेतृत्व गर्ने सहमतिलाई प्रतिस्थापन गर्न आफ्नै प्रस्तावमा ओलीले सरकार र आफूले पार्टी जिम्मा लिने गरी कार्यविभाजनको निर्णय सचिवालयमा गराएका थिए। ४ मंसिरको कार्यकारी अध्यक्षका रूपमा पार्टीको काम गर्ने अधिकार आफूले प्राप्त गरेपछि दुइटा सचिवालय, एउटा स्थायी समिति र एउटा केन्द्रीय समिति बैठकको अध्यक्षता गर्न पाए पनि त्यसपछि काम गर्नै नदिएको अनुभूति दाहालले गरेका थिए। त्यसपछि भने ओलीले आफूलाई सिध्याउन पोलेसी सिफ्ट गरेको बुझाइ दाहालमा थियो। दाहालले सञ्चारकर्मीसँगकौ एक भेटमा त्यसको खुलासा गरेका थिए। दुई अध्यक्षमा देखिएको यही शक्ति टकरावलाई राम्रैसँग जानेबुझेका थिए शर्मालगायतका नेताले। त्यही कारण ओलीसँग जुधेरै जाने रणनीतिमा पूर्वमाओवादी धारका शर्मालगायत नेता लागेका थिए। जब ओली पनि आफूइतर नेताहरूको घेराबन्दीमा नझुक्ने, कस्सिएरै लड्ने मुडमा रहेको शर्माले थाहा पाए, त्यसपछि भने पार्टीभित्रको अन्तरविरोधमा विदेशी शक्ति केन्द्रको चलखेल बढ्न खोजेको सूचना उनीकहाँ पुग्यो। उनीनिकट स्रोतले अन्नपूर्णसँग भन्यो, त्यसपछि उनले आफू हिँड्न खोजेको राजनीतिक कोर्स बदल्ने योजना बनाए। दुई अध्यक्ष, महासचिव विष्णु पौडेल र आफैंसमेतको महत्वपूर्ण संलग्नतामा रचिएको कम्युनिस्ट एकताको इतिहासमै फेरि ब्रेक लगाउने योजना उनका लागि स्वीकार्य देखिएनन्। शर्मानिकट स्रोतले भन्यो, त्यसपछि उनले अलग कोर्सबाट गतिविधि गर्न थाले। महासचिव विष्णु पौडेलसँग हिमचिम बढाए। पार्टीभित्रका दुई अध्यक्षका विवाद मिलाउने सूत्रमा अनेकौं विकल्पमा छलफल थाले। महासचिव पौडेल पार्टीभित्र दुई अध्यक्षको शक्ति संघर्ष देखा पर्न थालेदेखि नै एकताका पक्षमा मेहनत गरिरहेका थिए। दुई अध्यक्षको मिलापत्र गराउने र एकता जोगाउन कहिले दाहालनिवास खुमलटार त कहिले प्रधानमन्त्रीनिवास बालुवाटार दौडधुप बाक्लिँदै थियो पौडेलको। पौडेलसँग शर्माको एकता प्रक्रिया जोड्न गरिएको पहलकदमीकै बेलादेखिको हिमचिम छँदै थियो। पौडेल र शर्माले पार्टीका दुई अध्यक्षबीचको अविश्वास चिर्ने र एकता मजबुत बनाउने पहलकदमी गर्दै आएका थिए। १७ वैशाखमा सचिवालयमै ओलीको प्रधानमन्त्री पदबाट राजीनामा माग भइसकेको थियो। विवाद मिलाउन टालटुले समस्या समाधानका लागि ओलीले आफूले कोरोनापछि राजीनामा दिने र उपाध्यक्ष वामदेव गौतमलाई संसद्मा ल्याएर प्रधानमन्त्री बनाउने कार्ड फ्याँके। तीन दिनपछि नेताहरूले एकापसमा आत्मालोचना गर्दै मिलापत्र गरे। त्यो मिलापत्र साता दिन पनि टिक्न सकेन। ओलीले पार्टीभित्र एकपछि अर्को समस्या देखा परेपछि भित्रिया दौडधुपका लागि प्रदेश ५ का मुख्यमन्त्री शंकर पोखरेललाई काठमाडौंमै बोलाएर दौडाइरहेका थिए। स्थायी समिति बैठक बोलाउनेस्थगित गर्ने खेलका बीच असार १० मा विवादकै बीच स्थायी समिति बैठक सुरु भयो। १४ असारमा प्रधानमन्त्रीले पार्टी नेताहरू नै भारतीय दूतावासको सक्रियतामा आफूलाई फाल्ने योजनामा लागेको अभिव्यक्ति दिए। १६ असारमा ओलीको त्यही अभिव्यक्ति र निर्वाचन आयोगमा एमाले दल दर्ताको विषय उठाउँदै पार्टी अध्यक्ष र प्रधानमन्त्री दुवै पदबाट दाहालसहितका नेताहरूले ओलीको राजीनामा माग गरे। त्यसपछि त झन् नेकपाभित्रको विवाद उत्कर्षमा पुग्यो। पार्टी विभाजनकै बाटोमा जाने अवस्थासम्म पुग्यो। ओली एकातिर, दाहाल र वरिष्ठ नेता माधव नेपाल अर्कातिर धुव्रमा रहेर नेकपामा शक्ति संघर्ष झन्झन् पेचिलो बन्यो। विवाद मिल्ने भन्दा बल्झिँदै जान थालेपछि एक दिन ओलीका विश्वासपात्रका रूपमा विवाद समाधानको खोजीमा दौडधुप गरिरहेका प्रदेश ५ का मुख्यमन्त्री पोखरेललाई शर्माले भेटका लागि बोलाए। दुई अध्यक्ष दुईतिर मुख फर्काएर बसेका बेला पोखरेलसँग भेटेर शर्माले सीधै हाक्काहाक्की भने, पार्टी फुटाउने कि बचाउने ? जुट्ने हो भने आउनुहोस्, सल्लाह गरौं, होइन फुट्ने नै हो भने हिजो पनि भिन्नभिन्न नै थियौं, अहिले पनि भिन्नै रह्यौं। गर्ने के हो छलफल गरौं ? शर्माले पार्टी एकता जोगाउनुको विकल्पै नभएको भन्दै नेताहरूको व्यवस्थापनसहितको सम्झौताको प्रस्ताव खोजी गर्नुपर्ने पोखरेलसँग कुरा गरे। उनको प्रस्तावमा पोखरेल पनि सहमत देखिए। त्यसपछि ओली र दाहाललाई मिलाउन भित्रिया मोर्चा बन्यो महासचिव पौडेल, स्थायी समिति सदस्यद्वय पोखरेल र शर्माको। त्यसबेलासम्म दाहाल सम्झौताको मुडमै थिएनन्। वरिष्ठ नेता माधव नेपाल, झलनाथ खनाल, उपाध्यक्ष वामदेव गौतम, प्रवक्ता नारायणकाजी श्रेष्ठलगायतका नेताहरूको साथ देखेका दाहाल सम्झौताभन्दा पनि ओलीसँग फाइट टु फिनिस को रणनीतिमा देखिन्थे। साँझबिहान दाहालनिवास पुगिरहने शर्माले दाहालसँग भने, मसँगको सूचना छ, यो अन्तरसंघर्षले पार्टी एकता जोगिन्न, फुट्ने नै हो। फुटाउन विदेशीहरू पनि लागेकै छन्। पार्टी फुटे कसैको हित गर्दैन। अझ अगाडि बढेर उनले दाहालसँग भनेका थिए, जेठ २ को सहमति (पार्टी एकताको अघिल्लो दिनको आलोपालो प्रधानमन्त्री बन्ने सहमति) हामी साक्षी राखिएकाहरूसँग समेत छलफल नगरी फेरबदल गर्नुभयो, अहिले फेरि अप्ठेरोमा परिरहनुभएको छ। तपाईंहरू जेसुकै गर्नुस्, हामी दोस्रो पुस्ताका नेताहरू यता न उताका (ओली न दाहाल पक्षका) मान्छेहरू विभाजन सोच्न सक्दैनौं। हामी सबै एक भएर मिल्छौं। त्यसबेलासम्म दाहाललाई पनि अप्ठेरो आइपरेकै थियो। उनका निकट भन्ने नेताहरू क्रमशः ओलीसँगै मिलेर जानुपर्ने पक्षमा खुल्न थालेका थिए। गृहमन्त्री रहेका रामबहादुर थापा बाहिर नबोले पनि भित्रभित्र ओलीदाहाल मिलाउन कोसिस गरिरहेका थिए। लेखराज भट्टले ओलीको विकल्प खोज्नै नसक्ने बताइसकेका थिए। शर्मालगायतका नेताहरू खुलेआम कुनै न कुनै सम्झौतामा लागिरहेकै थिए। दाहाललाई त्यसबेला सचिवालय सदस्यसमेत रहेका प्रवक्ता नारायणकाजी श्रेष्ठ, स्थायी समिति सदस्य देव गुरुङ, पम्फा भुसाल र मातृका यादवको मात्र पूर्ण साथ थियो। निकट भनिएकै जनार्दन, हरिबोल गजुरेल, टोपबहादुर रायमाझी, देवेन्द्र पौडेल, मणि थापालगायत ओलीदाहाल मिल्नुपर्नेतिरै खेल्न थालेका थिए। दाहाललाई यसले कुनै न कुनै सहमति, सम्झौताका लागि बाध्य बनाउँदै थियो। अन्ततः उनी पनि भित्रीरूपमा सहमति खोजीमा लागेका थिए। दिनहुँ ओलीसँग वार्ता र संवादमा बस्न थालेका थिए। यही अवस्था पोखरेल र पौडेलले पनि ओलीलाई अवगत गराउँथे। फेरि तिनै नेता (पौडेल, शर्मा र पोखरेल) कहिले ओली, कहिले दाहालसँगको छलफलमा पुगिरहन्थे। केही दिन दुवै अध्यक्षले महासचिव पौडेल, पोखरेल र शर्मालाई साथै राखेर आपसी संवाद पनि गरे। साथमा छलफलमा थपिए वर्षमान पुन पनि। उनीहरूलाई अनौपचारिक रूपमा सहमतिको विकल्पको खोजी गर्ने प्रस्ताव तयार पार्न अह्राउनेसम्मका काम दुई अध्यक्षले त्यसबीचमा गरे। उनीहरूले केही गृहकार्य पनि गरे, तर गृहकार्य नसकिँदै गरिरहेको प्रस्तावको मस्यौदा ड्राफ्ट सार्वजनिक भयो। दाहालसँगै सहकार्य गरेर ओलीसँग जुधिरहेका वरिष्ठ नेता माधव नेपालले अनौपचारिक कार्यदल बनाएको भन्दै दाहालसँग असन्तुष्टि जनाए। दाहाल सचिवालयले त्यस्तो कार्यदल नबनेको भन्दै खण्डनसमेत गर्नुपर्ने अवस्था निम्तियो। फेरि एकाएक साउन ३ को सचिवालय बैठकमा नयाँ दृश्य देखियो। ओलीले मंसिरमै महाधिवेशन गर्ने गरी अर्ली महाधिवेशनको प्रस्ताव सचिवालय बैठकमा गरे। दुई अध्यक्ष छलफलपछि सचिवालय बैठकमा आएका दाहालले समर्थन गरिदिए। परिस्थिति बदलियो, अर्ली महाधिवेशनको कार्ययोजना ल्याउन अध्यक्षद्वयलाई आग्रह गर्दै नेताहरूले सचिवालय बैठक नेताहरूले टुंग्याए। सोही साँझ राष्ट्रपति विद्या भण्डारी भेट्नसमेत ओली र दाहाल पुगे। सँगै थिए यिनै तीन नेता पौडेल, पोखरेल र शर्मा पनि। दाहालसँगै सहकार्य गरिरहेका नेताहरूले त्यसपछिको टिप्पणी थियो, प्रचण्डले ओलीसँग मुसी भवः गरे। ओलीले महाधिवेशनपछि दाहाललाई पार्टीको एकल अध्यक्षमा सहयोग गर्ने, चुनावी सरकारको नेतृत्वसमेत दिनेलगायतका प्रस्तावमा भित्री समझदारी गर्न खोजेको विषय सार्वजनिक भयो। तर त्यसका लागि तत्कालीन एमालेले अंगीकार गरेको जनताको बहुदलीय जनवाद मान्नुपर्ने प्रस्ताव आयो। अध्यक्ष बन्न एमाले बनिदिनुपर्ने ? भन्दै दाहाल फेरि बिच्किए। त्यसपछि झन् आरोपप्रत्यारोप चल्यो। विवाद उत्कर्षमा पुग्न थाल्यो। तर पौडेल, पोखरेल र शर्माले आफूहरूको मोर्चालाई टुट्न दिएनन्। एकातिर कोभिडको कहरले मुलुकलाई झन्झन् आक्रान्त बनाइरहेको थियो। यस्तो बेला केन्द्र, देश, प्रदेश तहको सरकारसम्मको नेतृत्व गरिरहेको दल जनताको जीवनरक्षा गर्ने, संकटमा रहेको अर्थतन्त्र टिकाउ बनाउन लाग्नुपर्नेमा सत्ताको झीनाझप्टीमा लागेको भन्दै आलोचना तीव्र हुन थालेको थियो। अर्कातिर पार्टीभित्र देखा परेका त्रिपक्षीय शक्ति सन्तुलनमा पनि आन्तरिक दबाब बढ्न थालेपछि सबै पक्षलाई कुनै न कुनै सम्झौता खोजी गर्नुपर्ने अवस्था निम्तिरहेको थियो। त्यहीबीच एक बिहान दाहालनिवास खुमलटारमा सचिवालयका ६ नेताको छलफलमा उपाध्यक्ष वामदेव गौतमले भनिदिए, अहिले प्रधानमन्त्री फेर्ने कुरा मनासिव देखिएन, फेरौंला ! तर केही महिना कुर्नुपर्ने अवस्था आयो। अहिल्यै फेरेर जानेमा म सहमत छैन। सँगै रहेका रामबहादुर थापाले पनि भनिदिए, दुई पार्टी एकता प्रक्रिया नटुंगिएकाले दुई अध्यक्ष मिलेर जानुको विकल्पै छैन। ओली आफ्नो समूहमा एकताबद्ध थिए, तर उनीमाथि पनि पार्टी विभाजन गर्ने, अध्यादेश ल्याउने, मध्यावधिमा जानेजस्ता विकल्न नरोज्न नेताहरूको दबाब उत्तिकै थियो। अर्कातिर दाहाल सबैभन्दा बढी दबाबमा थिए। उनीसँगका पूर्वमाओवादी धारका नेताहरू तितरवितर हुन थालेका थिए। वरिष्ठ नेता माधव नेपाललाई पनि योगेश भट्टराई, घनश्याम भुसाललगायत नेताहरूको उत्तिकै दबाब थियो। १३ साउनमा आउँदासम्म ओली बैठक रोक्ने र दाहाल नेपाल राख्ने उत्कर्षसम्म विवाद पुगिरहेको थियो। उपाध्यक्ष वामदेव गौतमले आफ्नो तर्फबाट ६ बुँदे प्रस्ताव अगाडि सारे। ओलीले प्रतिनिधिसभाको कार्यकालभरि सरकार चलाउने, पार्टी कामको जिम्मा सम्पूर्ण रूपले दाहालले लिने। राजनीतिक नियुक्तिलगायतका विषय पार्टीमा छलफलपछि गर्नेलगायतका विषय समेटेर गौतमले आफ्नो प्रस्ताव सार्वजनिक गरे। त्यसले एकाएक नेकपाको राजनीतिलाई अर्को मोडमा पुर्याइदियो। ओलीलाई गौतमको त्यस्तो प्रस्तावले निकै ठूलो त्राण दिएको थियो। गौतमनिकट नेता हरि पराजुलीका शब्दमा, गौतमले त्यस्तो प्रस्ताव सार्वजनिक हुनु अघिल्लो दिन नै ओलीलाई र सार्वजनिक गर्नुअगाडि दाहाल, नेपाल, झलनाथसहितका नेताहरूसँगको छलफलमा देखाएका थिए। त्यसपछि वातावरण करिब गौतमकै प्रस्तावको पेरिफेरिमै सहमति खोज्ने गरी अगाडि बढ्न थाल्यो। साउन २१ देखि २८ सम्म दुई अध्यक्षको प्रत्यक्ष संवाद भएन। तर यसबीचमा पौडेल, पोखरेल र शर्माले दुवै अध्यक्षसँगको भेटघाटलाई तीव्र बनाए। जसले अध्यक्षद्वयको प्रत्यक्ष भेटवार्ता नभए पनि भित्रभित्रै सहमतिको बाटो खोजिँदै रहेछ भन्ने भयो। ३० साउनमा उनीहरूले तीन नेता र आफूहरूबीच भएको छलफललाई लिखितरूपमा सुझाव प्रतिवेदन बनाउने गरी कार्यदल निर्माण गर्ने काम भयो। मैले अध्यक्ष प्रचण्डसँग गरेको निरन्तरको संवाद र विष्णु पौडेल र शंकर पोखरेलले प्रधानमन्त्री एवं अध्यक्षसँग गरेको छलफल र तीनैजनाले दुवै नेतासँग गरेको छलफलले अध्यक्षद्वयमा भएको एकताको अन्तर्निहित चाहनालाई बलियो बनाउन मद्दत पुग्यो, नेता शर्माले एक प्रसंगमा अन्नपूर्णसँग भनेका थिए, त्यसपछि नै फुट होइन, जुट भन्ने सन्देश आयो। कार्यदल बन्ने अवस्था बन्यो। अध्यक्षद्वयले कार्यदललाई औपचारिकता दिन पहलकदमीमा निरन्तर जुटिरहेका पौडेल, शर्मा र पोखरेलसहित अन्य तीन नेताहरू पम्फा भुसाल, भीम रावल र सुरेन्द्र पाण्डेलाई सहभागी गराई जिम्मा लगाए। कार्यदललाई औपचारिकता दिन शक्ति सन्तुलन मिलाउने प्रयास पनि भयो। सबैको मनोविज्ञान समेट्ने काम दुई अध्यक्षले गरे। त्यसपछि बन्यो मंसिर ४ कै सहमतिलाई पुनः परिभाषित गर्ने गरी ओलीले सरकार र दाहालले कार्यकारी अधिकारसहित बैठक सञ्चालन, निर्णयहरूको कार्यान्वयन र समग्र पार्टी कामको जिम्मेवारीमा केन्द्रित हुने जिम्मेवारी। सरकार पार्टीको नीतिगत मार्गदर्शनमा सञ्चालन हुने स्थापित मान्यतालाई प्रभवकारी रूपमा कार्यान्वयन गर्ने, सचिवालय सदस्यको सुझाव, अध्यक्षद्वयको आपसी परामर्श र सहमति तथा संवैधानिक व्यवस्था, कानुनी प्रबन्ध र निश्चित मापदण्डका आधारमा संघीय मन्त्रिपरिषद् र प्रदेश मन्त्रिमण्डल पुनर्गठन तथा राजनीतिक नियुक्तिसम्बन्धी निर्णय गर्ने, मन्त्रिपरिषद् पुनर्गठन र राजनीतिक नियुक्ति, योग्यता, क्षमता, निष्ठा, निरन्तरता, योगदान र राष्ट्रिय दृष्टिले सन्तुलन कायम हुने गरी मापदण्ड निर्धारणको सहमति र चैतमा महाधिवशेन गर्नेलगायतका समझदारी। दुई अध्यक्ष लामो समयदेखि संवाद र छलफलमा हुनुहुन्थ्यो। हामी पनि छलफलमै थियौं। छलफल स्थगित हुने र चल्ने क्रम चलिरहेकै थियो। त्यहीबीच छलफल सकारात्मक बन्न थालेपछि कार्यदल बन्यो। कार्यदलले काम गर्यो र सहमतिको एउटा प्रस्ताव तयार पार्ने काम गर्यो, जसले नेकपाको विग्रह चाहनेहरूको धन्दा बन्द गर्ने गरी पार्टी एकताको परिणाम दियो, महासचिव पौडेलले अन्नपूर्णसँग कार्यदलको प्रतिवेदन बुझाएपछि भनेका थिए। महाधिवेशनसम्मका लागि एक पद दुई व्यक्तिको व्यवस्थापन गर्नु, सहमतिहरू आफूखुसी फेरबदल गर्नु, फेरबदल गरिएका सहमति इमानदारीका साथ कार्यान्वयन नहुनु, त्यसैमा रहेर फरक पृष्ठभूमि, फरक मनोविज्ञान, फरक शैली र फरक बुझाइसमेतमा चल्नुपर्ने नेताहरूको बाध्यताका कारण पार्टीभित्र समस्या निम्तेको थियो। फेरि सम्झौता नेताहरूले गरेका त छन् ? तर फेरि त्यसको कार्यान्वयन पक्ष के हुन्छ ? सबैको चासो भने त्यसैमा देखिएको छ। सहमतिसम्म आइपुग्दा अहिले ओलीदाहाल एकातिर र माधव नेपाल अर्कातिर जस्तो देखिन पुगेका छन्। नेपालले उठाउँदै आएको विधि, पद्धति र मापदण्ड लागू गर्ने ठाउँबाट अहिल्यै नेकपा अगाडि जाने जमर्को स्थायी समितिको भदौ २६ को समापन बैठकबाट भएको छ। तर नेपालले सहमति कार्यान्वयनको व्यावहारिक पक्ष कसरी अगाडि जान्छ ? अरू सबै कुरा कामका आधारमा व्यक्तिको मूल्यांकन हुनेछ र अब व्यक्तिको परीक्षा सुरु हुने बताएका छन्। शुक्रबार स्थायी समिति बैठक सकिएपछि पोखरेलले भनेका छन्, दुई पार्टीबीचको एकता समस्या थिएन र होइन। समस्या त सहमति छाडेर समीकरणमा जान खोज्दा भयो। बैठकले पुनः एकताको बाटो रोजेको छ।"
पीसीआर विकल्पको खोजी,"कोभिडसँग लड्न चाहिने हतियार भनेको नै द्रूत, सस्तो र विश्वसनीय परीक्षण प्रणाली हो, यसका लागि रेपिड एन्टिजेन टेस्ट प्रयोगतर्फ अघि बढ्ने कि ? संसारभर सार्स कोभ २ (अथवा यो लेखमा कोराना), कोभिड महामारीको कारक भाइरस पहिचानका लागि बहस र छलफल चल्न थालेको छ। सामाजिक सञ्जालमा व्यापक छलफल चलिरहेको छ पीसीआरको विकल्प चाहिन्छ वा चाहिन्न ? के हुन सक्छ ? पीसीआर प्रविधिले जीवाणुभित्रको न्युक्लियस एसिड (डीएनए र आरएनए) पहिचान गर्छ। यो प्रविधि सन् १९८४ मा सुरु भएको हो र यसको महत्वबारे धेरै लेखिरहनु नपर्ला। संसारभर जीवाणु पहिचानदेखि लिएर मानव, जनावर शरीरभित्रको आनुवंशिक खोजमूलक काम र कार्यमा यसको व्यापक र भरपर्दो प्रयोग हुँदै आएको छ। कोभिड १९ को कारक कोरोना भाइरसको पहिचानमा पनि यसलाई गोल्ड स्ट्यान्डर्ड अथवा सबैभन्दा भरपर्दो प्रविधिका रूपमा लिइएको छ। यसैको मद्दतबाट करोडौंमा संक्रमण पहिचान सफलताका साथ भइरहेको छ, तर यसमा कमजोरी नभएका होइनन्। यो प्रविधिले विगत नौ महिनामा सोचेजति विश्वसनीयता कायम गर्न सकेको छैन। महँगो, साथै संक्रमण पहिचानमा ढिलासुस्ती हुनुले पनि अब कुन प्रविधि अँगाल्ने, सोबारे विकासोन्मुख देशहरूमा विशेषगरी प्रारम्भिक छलफल हुन थालेका छन्। पहिलो कुरा त पीसीआर सञ्चालनका लागि उचित मापदण्ड पालना गर्नुपर्ने प्रयोगशाला चाहिन्छ। त्यहाँभित्र महँगो (करिब २० लाख पर्ने) उपकरण साथै अन्य सामग्री चाहिन्छ। यो चलाउने जनशक्तिलाई विशेष ज्ञान र सीप आर्जनका विभिन्न तालिम इत्यादि चाहिन्छ। विकसित देशमा भन्दा विकासोन्मुख देशमा यसको प्रयोगमा धेरै अप्ठेरो यसकारण देखिएको छ। यसबाहेक नेपालमा आर्थिक प्रलोभनलाई लिएर परीक्षणमा अस्वस्थ प्रतिस्पर्धा देखिन थालेको छ, जसले सस्ता किट प्रयोगमा आउन थालेका छन्। यसले नतिजामा शंका गर्ने प्रशस्त ठाउँ देखिन्छ। देश र परिस्थितिअनुसार फरक भए पनि पीसीआरको विश्वसनीयता करिब ७० प्रतिशतजति मानिन्छ (नमुना संकलनदेखि जनशक्तिको कमजोरीले)। नेपालमा त यो अझै कम हुन सक्छ र यो भन्नुको पछाडि हामीले पटकपटक नतिजा दिनमा चरम ढिलाइ, विभिन्न प्रयोगशालाबाट उपलब्ध नतिजामा विश्वास नभएर तीनचारपटकसम्म पनि दोहोर्याइएको जस्ता समाचारले हो। हामीले आफ्नो अवस्था र धरातल बुझ्न जरुरी हुन्छ। प्रविधि हुन् एउटा कुरो हो, तर यसको सही प्रयोग हुनु अर्कै हो। नेपाल सरकारले विगत चारपाँच महिनामा उल्लेखनीय रूपमा परीक्षण बढाउन नसक्नु (नचाहेको त अवश्य होइन भन्नुपर्ला) पछाडिको मुख्य कारण आर्थिक हो भनेर बुझिन्छ। राज्यलाई कम्तीमा प्रत्येक परीक्षणको खर्च कम्तीमा २०००२५०० जति पर्न आउँछ। परीक्षण व्यापक बनाउने हो भने राज्यले यो रकम निकासा गर्न अर्बौं लाग्छ। त्यसमाथि यो एकपटक परीक्षण गरेर सकिने अवस्था होइन। परीक्षण नै नहुनु अथवा भएका परीक्षणको नतिजा लामो समयसम्म (कहिलेकाहीं दुई हप्तासम्म) उपलब्ध नहुनु, धेरै नतिजामा विश्वसनीयता नहुनुजस्ता अवस्थाबाट गुज्रिरहेको हाम्रो देशमा द्रूत एन्टिजेन परीक्षण एकदमै महत्वपूर्ण हुन सक्छ। नेपालमा द्रूत परीक्षण यी कारणले छिटोभन्दा छिटो भित्याउन जरुरी छ। आजको भोलि नै एउटै व्यक्तिमा संक्रमण सर्न सक्छ। नियमितरूपमा परीक्षण नै संक्रमणसँग लड्ने सरल उपाय हो भनेर जनस्वास्थ्य विज्ञानले पुष्टि गरिसक्यो। तर महँगो परीक्षण नियमित रूपमा गर्न न राज्य सक्छ न त आम नागरिकले नै। साथै, स्वास्थ्य निकायमा द्रूत परीक्षण नतिजा नआउँदा धेरै बिरामीले सेवा नपाउने वा ढिलो पाउने समाचार त नियमितजस्तै भइसके। स्वास्थ्यकर्मीमा पनि संक्रमणको अवस्था छिटोभन्दा छिटो पत्ता लगाउन जरुरी हुन्छ आफ्नै लागि र आफूले हेरिरहेको बिरामीका लागि पनि। अहिलेको अवस्था के छ भन्नेबारेमा हामी सबैले बुझिसकेका छौं। अब गर्ने के त ? हामीसँग विकल्प छन्। प्रत्येक महिना नयाँनयाँ प्रविधि र विधि सार्वजनिक हुँदैछन्, जुन सकारात्मक हो। तर यी सबै तत्काल नेपाल भित्याउन असम्भव हुन्छ। यीमध्ये एउटा भरपर्दो प्रविधि विकसित देशहरूले पनि सञ्चालनमा ल्याउन सुरु गरेका छन्। विगत केही महिनायता द्रूत परीक्षणस्वरूप रेपिड एन्टिजेन टेस्ट हरू संसारका ठूला कम्पनीले बनाउन थालेका छन्। एन्टिजेन टेस्ट भनेको भाइरसको सतहमा रहेको पदार्थ (प्रोटिन) को पहिचान गर्ने सरल उपाय हो। यसका लागि न महँगो ठूलो उपकरण चाहिन्छ, न त प्रयोगशाला र अन्य पूर्वाधार। साधारण बुझाइ भएको जनशक्तिले पनि यो चलाउन सक्छ र मुख्य कुरो, यसको नतिजा १५ मिनेटमा आउँछ। साथै यो पीसीआरभन्दा धेरै सस्तो, (हालको प्रक्षेपणअनुसार) ५००७०० को हाराहारीमै गर्न सकिन्छ। यति भएपछि आमनागरिक र राज्य दुवैले आफ्नो तरिकाले व्यापक र नियमित परीक्षण गर्न पाउनेछन्। एन्टिजेन किटका चुनौती पनि छन्। पहिलो कुरो त कोरोना पहिचान गर्ने एन्टिजेन टेस्ट नयाँ प्रविधि हो। त्यसैले पीसीआरको तुलनामा यसको पहिचान गर्ने शक्ति कम मानिन्छ। पुराना किटमा सेन्सिटिभिटी (संक्रमणलाई शतप्रतिशत पहिचान गर्न सक्ने क्षमता) ५०८० प्रतिशत मात्र रहेको भन्ने तथ्यांक बाहिर आएको छ। त्यस्ता किटले सय जनामा ५० जनाको संक्रमण पहिचान गर्ने नसकेको खण्डमा परिणाम घातक हुन्छ भन्ने धेरैको सोचाइ छ, जुन गलत होइन। पीसीआर प्रविधिको यो क्षमता ७० प्रतिशतभन्दा धेरै हुनाले पनि यो सोचमा दम छ। भाइरसको मात्रा कम भयो भने प्रोटिनको मात्रा कम हुने र किटले पहिचान गर्न नसक्ने तथ्य पनि देखिएको छ। हालसालै विश्वका परिचित कम्पनीहरूले नयाँ ढंगले यस्ता किट बनाउन थालेका छन्, जसमा रोस डायग्नोस्टिक कम्पनी र आबोट डायग्नोस्टिक कम्पनीले बजारमा द्रूत एन्टिजेन किट ल्याइसके। यी दुवैको किटमा सेन्सिटिभिटी ९६ प्रतिशतभन्दा माथि र स्पेसिफिसिटी (संक्रमणविहीनलाई शतप्रतिशत पहिचान गर्न सक्ने क्षमता) झन्डै सय प्रतिशतसम्म देखिन्छ। यो भनेको अधिकांश संक्रमितलाई छोटो समयमा र सस्तोमा यसले पहिचान गर्न सक्छ र संक्रमणविहीनलाई शतप्रतिशतसम्म छुट्ट्याउन सक्छ। यसले नेगेटिभ देखाएको व्यक्ति साँच्चै नेगेटिभ हो भन्ने सम्भावना पीसीआरजति नै हुन्छ। यो सबै १५ मिनेटमा विनाकुनै पूर्वाधार गर्न सकिन्छ। भारत र अमेरिका, जहाँ संक्रमण अत्यधिक छ, ती देशमा पनि यही परीक्षण चलाउन थालिएको छ। दुवै देशका उच्च आधिकारिक निकायहरू (भारतको आईसीएमआर र अमेरिकाको यूएसएफडीए) ले नामै किटेर केही किट प्रयोगका लागि स्वीकृति दिएको छ। यो गर्नुको पछाडि स्वास्थ्य क्षेत्रमा आउने लक्षणसहितका बिरामी र उनीहरूसँग जोडिएकाको कन्ट्याक्टको द्रूत पहिचान हो। अमेरिकी निकायले पनि द्रूत परीक्षण स्वास्थ्य संस्था र कन्ट्याक्ट ट्रेसिङमै सीमित राख्न निर्देशन गरेको छ। ती दुवै देशमा विज्ञहरूका सुझावसहित नै यो निर्णय अघि सरेको हो। हाल दुवै देशमा संक्रमित पत्ता लाग्ने क्रममा ठूलो सुधार भएको छ। परीक्षण नै नहुनु अथवा भएका परीक्षणको नतिजा लामो समयसम्म (कहिलेकाहीं दुई हप्तासम्म) उपलब्ध नहुनु, धेरै नतिजामा विश्वसनीयता नहुनुजस्ता अवस्थाबाट गुज्रिरहेको हाम्रो देशमा द्रूत एन्टिजेन परीक्षण एकदमै महत्वपूर्ण हुन सक्छ। नेपालमा द्रूत परीक्षण यी कारणले छिटोभन्दा छिटो भित्याउन जरुरी छ। तर सो गर्ने क्रममा पुरानो द्रूत एन्टिबडी परीक्षण जुन गलत रूपले प्रयोगमा ल्याउन खोजियो, त्यो दोहोरिन हुँदैन। दुइटा मापदण्ड कडाइका साथ कार्यान्वयन गर्न जरुरी छ। पहिलो, किट भरपर्दो हुनुपर्छ। त्यो भनेको यसको प्रयोग विकसित देशमा पनि भएको र विश्वसनीयता प्राप्त गरेको हुनुपर्छ। सेन्सिटिभिटी र स्पेसिफिसिटी उच्च हुनुपर्छ (जतिसक्दो शतप्रतिशतनजिक)। दोस्रो, हाललाई अन्य देशमा जस्तै यसको प्रयोग स्वास्थ्य संरचनाभित्र र कन्ट्याक्ट ट्रेसिङमै हुनुपर्छ। जहाँ संक्रमणको सम्भावना उच्च हुन्छ, त्यहाँ यसको महत्व र उपयोगिता बढी हुन्छ। सोअनुसार संक्रमण व्यापक भएको समाजमा पनि यसको प्रयोग हुने बाटो खुलेको छ। मुख्य कुरा, यसबाट पोजिटिभ नतिजा आउनेहरूको चिकित्सकको परामर्शसहित एकपटक पीसीआर परीक्षणको मद्दतले निचोड निकाल्नुपर्ने हुन सक्छ अवस्था हेरीकन। नेगेटिभलाई भने अधिकांश अवस्थामा पर्दैन। हाल नेपालमा एक व्यक्तिले तीनपटकसम्म पीसीआर पुन : परीक्षण गरिएको पटकपटक देख्नमा आइरहेको छ विश्वसनीयता गुमेका कारण। हाल विश्वमा प्रयोग गरिएको मापदण्ड पूरा गर्ने हो भने द्रूत एन्टिजेन परीक्षणको नतिजा नेगेटिभ भयो भने पुन : परीक्षण जरुरी नै हुँदैन, पोजिटिभ आयो भने एकपटक पीसीआर गर्नुपर्छ। यसले मान्छेको समय र पैसा दुवै बचत हुन्छ। अन्त्यमा, पीसीआरलाई हामीले नजरअन्दाज गर्नेभन्दा पनि अन्य विकल्प खोज्न थाल्नुपर्ने देखिन्छ। हामीले देशको धरातल र अवस्थाअनुसार धेरै निर्णय लिनुपर्ने हुन्छ। विज्ञानले नयाँ प्रविधि, नयाँ सोच अघि सारिरहेको हुन्छ, जुन हामीले अँगाल्न सक्नुपर्छ। अब हामीलाई कोभिडसँग लड्नका लागि चाहिने हतियार भनेको नै द्रूत, सस्तो र विश्वसनीय परीक्षण प्रणाली हो। यसका लागि हामी खुला सोच राखेर अघि बढौं। जनस्वास्थ्य वैज्ञानिक दीक्षित आनुवंशिक प्रयोगशाला सञ्चालक हुन्।"
गिज्जाइँदै बालअधिकार,"नेपालको संविधानको धारा ३९ ले बालबालिकाको हक सुनिश्चितता गरे पनि यसको मर्मअनुसारको कार्य भयो कि भएन भन्ने विषय चर्चामा छ यतिबेला। बालबालिकासम्बन्धी ऐन २०७५ ले १८ वर्षभन्दा कम उमेरका मानिसको समूहलाई बालबालिका भनेर परिभाषित गरेको छ। उक्त ऐनले बाँच्न पाउने अधिकार, नाम, राष्ट्रियता र पहिचान, भेदभावविरुद्ध, बाबुआमासँग बस्ने र भेटघाट गर्ने, संरक्षण, सहभागिता, अभिव्यक्ति स्वतन्त्रता र सूचनाको हक, अपांगता भएका बालबालिकाको हक, खेलकुद, मनोरञ्जन तथा सांस्कृतिक र शिक्षाको अधिकारसमेतलाई बालअधिकार भनेर उल्लेख गरेको पाइन्छ। हिंसा, शोषण, दुर्व्यवहार र उपेक्षाबाट सुरक्षित हुनु बालअधिकार हो। नेपालसहित विश्वभरका सबै प्रकारका आर्थिक, सामाजिक पृष्ठभूमि, उमेर समूह, धर्म तथा संस्कृतिका लाखौं बालबालिका हिंसा, शोषण र दुर्व्यवहारबाट पीडित छन्। बालबालिकाको शारीरिक, बौद्धिक र मनोवैज्ञानिक अवस्था वयस्कको भन्दा व्यावहारिक शैली, व्यवहार र संवेग कच्चा हुन्छ, जुन अवस्थाको क्षमताको पहिचान र सम्मान गरी संरक्षकत्व प्रदान गर्नु बालअधिकारको विधिशास्त्रीय मान्यता हो। आज बालबालिका दिवस। नेपालमा बालदिवस २०३१ भदौ ४ देखि तत्कालीन मुमा बडामहारानी रत्नराज्यलक्ष्मी देवीको जन्मदिन पारेर मनाउन थालिएको थियो। २०४७ भदौ २९ गते राष्ट्रसंघीय बालअधिकार महासन्धि १९८९ लाई अनुमोदन गरेपछि नेपालले भदौ २९ लाई बालबालिका दिवस भनेर मनाउँदै आएको छ। राष्ट्रसंघद्वारा १९५४ नोभेम्बर २० मा विश्वभरिका बालबालिकाका आधारभूत आवश्यकता पूरा गरी उनीहरूमा खुसियाली, शान्ति र राहत उपलब्ध गराउने उद्देश्यले यो दिवस मनाउन सुरु गरिएको हो। जुन समुदायले जुन दिन बालबालिका दिवस मनाइरहँदा यसको मुख्य ध्येय भनेको बालबालिकाको सर्वांगीण व्यक्तित्व विकासको अधिकारको विषय हुन आउँछ। विपद्मा बालअधिकारको सुनिश्चितता, हामी सबैको साझा प्रतिबद्धता भन्ने नाराका साथ आज नेपालमा बालअधिकार दिवस मनाइँदै छ। बालअधिकार भन्ने कुरा कुनै अवधि वा क्षणका लागि मात्र हुने वा प्राप्त गर्ने विषय होइन। मानव अधिकारसम्बन्धी विश्वव्यापी घोषणापत्रलाई आधार मान्ने हो भने बालबालिकाको अधिकार मात्र होइन, जन्मसिद्ध अधिकार बोकी ल्याएका हुन्छन्। विश्व महामारी कोभिड १९ ले प्रमुख प्रत्यक्ष प्रभाव पारेको वर्ग भनेको बालबालिका हो भन्ने कुरा विभिन्न निकायले गरेको स्वास्थ्य अध्ययन प्रतिवेदनले देखाउँछ। यो अवधिमा संविधानले प्रदान गरेको र मानव अधिकारले सुनिश्चितता प्रदान गरेको खाद्य, स्वास्थ्य, शिक्षा, खेलकुद, पालनपोषणबाट बालबालिका वञ्चित हुन पुगेका छन्। संविधानको प्रस्तावनामै यसको उद्देश्यका रूपमा सबै प्रकारका विभेद र उत्पीडन अन्त्य गर्ने भन्ने उल्लेख गरिएको छ। कोभिड १९ जस्तो महामारीको अवस्थामा बालबालिकाको संविधानप्रदत्त अधिकार कुण्ठित गर्ने कार्य राज्य पक्षबाटै भएको देखिन्छ। राज्यको सामान्य अवस्था हुँदादेखि नै आर्थिक अभावका कारण प्राथमिक तहसम्म अध्ययन गर्न नपाएका बालबालिका, अभिभावक गुमाउँदा एक्लो जीवन जिउन भौंतारिनुपरेका बालबालिका, सडक बालबालिका तथा यौनिक हिंसामा परेका बालबालिका तथा एक छाक टार्न बाल श्रम गर्न बाध्य बालबालिका राज्यका लागि पहिलादेखि नै चुनौती थिए तर विपद्मा परेकाको बालअधिकारका विषयमा वकालत गरिरहँदा पहिल्यैदेखि उत्पीडनमा परेकाको बालअधिकार कसले समेट्ने ? संविधानको धारा ३९ को उपधारा २ ले प्रत्येक बालबालिकालाई परिवार तथा राज्यबाट शिक्षा, स्वास्थ्य, पालनपोषण, उचित स्याहार, खेलकुद, मनोरञ्जन तथा सर्वांगीण व्यक्तित्वको विकासको हक हुनेछ भन्ने व्यवस्था गरे पनि अहिलेको संकटमा कहाँ छ सहज शिक्षा प्राप्तिको वैकल्पिक उपाय ? कहाँ छ बालस्वास्थ्य उपचार ? कहाँ छ उचित पालनपोषण ? कहाँ छ बाल सर्वांगीण विकास यो सबै अनुत्तरित प्रश्न हुन आउँछ। बालबालिकाको जीवनमा सकारात्मक प्रभाव पार्ने अनेकौं प्रयास गरिए पनि चुनौती प्रशस्त छन्। बाल श्रम, बालविवाह, बालबालिकाविरुद्ध अमानवीय यौनजन्य हिंसा, दुर्व्यवहार र विभेद, बालबालिकाको गैरकानुनी ओसारपसारजस्ता घटना अन्त्य गर्नेजस्ता कुरा चुनौतीकै रूपमा रहेका छन्। त्यस्तै अनाथ, सडक बालबालिका, अपांगता भएका बालबालिका तथा दीर्घरोगी बालबालिकाको उपयुक्त संरक्षण र हेरचाह गर्नेजस्ता कार्य चुनौतीपूर्ण छन्। कोभिड १९ को महामारीमा खाद्य, शिक्षा, स्वास्थ्यलगायत संरक्षणको सुविधाबाट बालबालिकाको विषयलाई प्रभावकारी रूपमा सम्बोधन गरी गुणस्तरीय खाद्य तथा पोषण स्थितिमा सुधार गरी स्वास्थ्य तथा विद्यालय शिक्षामा बालबालिकाको सहज पहुँच पुर्याउनुजस्ता कार्य हामीसामु चुनौतीपूर्ण देखिएका छन्। विपद् तथा जोखिममा परेका बालबालिकाको संरक्षणका निम्ति बालसंरक्षण गृह सञ्चालन नभएका होइनन्। गैरसरकारी संस्थालगायतका विभिन्न विकासका साझेदार संस्थाबााट समेत बालबालिकाको प्रत्यक्ष र परोक्ष रूपबाट लाभान्वित हुने शिक्षा, स्वास्थ्यलगायत बाल संरक्षण, हिंसा न्यूनीकरण, जनचेतना जागरण तथा क्षमता अभिवृद्धि कार्य भइरहँदा केही पात्र बालबालिकाका नाममा अनेक बहानामा आफ्नो स्वार्थ परिपूर्ति गरेको तथा उचित संरक्षण दिन नसकेको जस्ता कयौं उदाहरण छन्। बालगृह धेरै भए पनि राज्य संयन्त्रले आफ्नो मातहतमा ल्याउन सकेको छैन। त्यसका लागि पनि एकीकृत बाल संरक्षण नीति ल्याउनुपर्ने देखिन्छ। बालअधिकार विपद्मा मात्र होइन, जन्मपूर्व र जन्मबाटै सुनिश्चित हुनुपर्ने विषय हो। जुन सुनिश्चितता प्रदान गर्न राज्य संयन्त्र मात्र नभई मानव प्राणीको भूमिका समान हुन आउँछ। बालअधिकारको सुनिश्चितता दिवसको दिन चर्को भाषण गरेर हुँदैन। बालबालिकाको उमेर समूहको जनसंख्या कति छ ? संविधान, ऐन र कानुनप्रदत्त अधिकार प्राप्त गर्न केकस्तो पहुँच छ ? सोको यथार्थ विवरण राख्न पनि उत्तिकै जरुरी छ। तसर्थ मुलुकको संविधानले परिकल्पना गरेअनुसार सरोकारवाला पक्षको सहभागितामा एकीकृत बालसंरक्षण नीति निर्माणका साथै सही रूपमा पालना हुनुपर्छ।"
महामारीमा अदालती कठिनाइ,"कोभिड १९ कोरोना कहर विश्वभरि मच्चिइरहेको अवस्थामा नेपाल पनि अक्षुण्ण छैन। यसको कहर कति बढेको छ भने प्रहरी, सेना, उच्च पदाधिकारी, जनप्रतिनिधि, न्यायाधीश, थुनुवा कैदीसहित हरेक तप्का संक्रमित भइसकेका छन्। हरेक क्षेत्रमा बेथिति र चुनौती दुवै बढाएको छ। साथै न्यायिक क्षेत्रमा पनि ठूलै चुनौती थपिदिएको छ। गत चैत १२ बाट चार महिनासम्म भएको लकडाउनमा अदालतका सबै काम ठप्प भए। तारिख म्याद हदम्यादसमेत गुज्रन थाले। कानुनले म्याद तथा तारेख गुज्रेपछि २१ दिनभित्र तथा ३० भित्र थमाउने व्यवस्था गरेको छ तर पनि मुद्दा दायर गर्ने हदम्याद गुज्य्रो भने थाम्ने म्यादको व्यवस्था कुनै कानुनमा थिएन। तारेख म्याद तथा हदम्यादको अभाव रहेको कानुनी व्यवस्था व्यवस्थापिकाले गर्नुपर्ने हो तर उसको ध्यान गएको छैन। तर सर्वोच्च अदालतका १९ जना न्यायाधीशको बृहत् बेन्चबाट गत जेठ १५ गते निकास पायो। लकडाउन समाप्त भएको मितिले ३० दिनभित्र म्याद तारेख हदम्याद थमाउन सकिने व्यवस्था गरियो। यस निर्णयमा सरकारबाट लकडाउन समाप्त भएको मितिले ३० दिनभित्र तारेख म्याद हदम्याद थमाउने आदेश गरेको छ। सरकारले लकडाउन २०७७ साउन ७ गते अन्त्य गर्यो। यसपछि सरकारले लकडाउन घोषणा गरेको छैन तर लकडाउन खुला भएको एक हप्तापछि कहर बढेपछि विभिन्न जिल्लाले निषेधाज्ञा जारी गरे, जुन नेपाल सरकारको लकडाउन होइन। यसले पनि सबै कार्यालय खुला रहे पनि काम ठप्प छ। मुद्दाका दर्ता, तारेख दिने कार्य बन्द छन्। यो अवधि पनि अनिश्चित छ। साउन ७ बाट ३० दिनभित्रमा सर्वोच्चको आदेशले थमाउनुपर्नेमा यो कहर अझ जाने अवस्था रहेकाले गुज्रेको म्याद हदम्याद तथा तारेख थामिने कार्य सर्वोच्चको आदेशले पनि सहज छैन। किनभने साउन ७ बाट ३० दिन गुज्रेपछि सर्वोच्चको आदेश पनि टेक्न सकिँदैन र सरकारबाट लकडाउन घोषणा छैन। एकाध जिल्लामा जारी भएको निषेधाज्ञा आदेश सरकारको लकडाउनको निर्णय मान्ने कि नमान्ने कानुनी जटिलता छ। यसर्थ यस सम्बन्धमा उत्पन्न हुने वाधाअड्काउ पुन : फुकाउनुपर्ने देखिन्छ। जुन व्यवस्थापिका वा सर्वोच्चबाट हुने देखिन्छ। विपत्ति अन्त्यका निम्ति राज्यका तीनवटै अंग, तीनवटै तहका सरकार, संवैधानिक निकाय र राजनीतिक शक्तिहरूबीच सहयोग, समन्वय एवं सहकार्य हुनैपर्छ। संसद् विघटित अवस्थामा छ। यसबेला पुन : सर्वोच्च नै अघि सर्नुपर्ने अवस्था छ। अर्को जटिलता छ कैदी बन्दीहरूको न्यायिक उपचार एवं जीवन रक्षाको सवाल। कुनै फौजदारी मुद्दामा पक्राउ परेका अभियुक्तलाई सरकारले २४ घन्टाभित्र मुद्दा हेर्ने अधिकारीसमक्ष उपस्थित गराई अनुसन्धानका लागि अनुमति लिनुपर्छ। अनुसन्धानका लागि अनुमति लिनेदिने अवधि सामान्यत : विभिन्न मुद्दाको पृथक्पृथक् भए पनि पक्राउ परेको मितिले २५६० तथा तीन महिना हुन्छ। संगठित अपराधमा ६० दिन हुन्छ भने लागूऔषधमा तीन महिना हुन्छ। बाँकी मुद्दामा प्राय : पक्राउ परेको मितिले २५ दिनको अनुसन्धान अवधि हुन्छ। यस अवधिभित्रमा अनुसन्धान कार्य सम्पन्न गरी न्यायिक निकायमा अभियोग पत्र पेस गर्नैपर्छ। एक दिन बढी राखिए पनि गैरकानुनी बन्दी हुन्छ। जसलाई बन्दी प्रत्यक्षीकरणको निवेदनबाट छाड्नुपर्छ। जेलमा मुद्दा पुर्पक्षका निम्ति थुनामा रहेकाहरूको फैसला चाँडै गरी सफाइ पाए थुनामुक्त गर्ने कैद भए भएको कैद भुक्तान गराउने चलन हो। पुर्पक्षका निम्ति थुनमा रहेकालाई हतपत थुनामुक्त गर्ने परिपाटी छैन। समस्या के देखियो भने प्रहरी हिरासतमा रहेका अधिकांश अभियुक्तको अनुसन्धान अवधि समाप्त भइसकेको छ तर कतिपयको अभियोग कहरका कारण म्यादभित्र अदालतमा पेस भएन भने पेस भए पनि थुनुवामा संक्रमण देखिएकाले बयान तथा बहस र थुनक्षेक आदेश भइरहेको छैन। एउटा मुद्दामा पाँचजना थुनुवा छन्, जसमा एकजना संक्रमित छन् बाँकी नभए पनि सबैको एकैपटक बयान र बहस आदेश हुने भएकाले संक्रमितको अवस्था ठीक नभएसम्म अदालतमा उपस्थित गराउने बयान अवस्था छैन। संक्रमितलाई पनि बयान गराउन ल्याइयो भने अरूलाई सर्ने जोखिम निश्चित छ, जुन अदालतमा ल्याउनु हुँुदैन। अब एकजनाका कारण चारजनाको न्यायिक अधिकारमा आघात पुग्ने अवस्था छ भने कानुनको म्यादभन्दा बढी समयसम्म प्रहरीले आफ्नो हिरासतमा राख्ने अवस्था छ, जुन गैरकानुनी त हँुदै हो; पछि दाबी गरियो भने प्रहरी अधिकृतले व्यक्तिगत जिम्मेवारी वहन गर्नुपर्छ। थुनामा रहेकाहरूको उचित उपचारमा पनि कमजोरी हुन सक्छ, जसको ज्यान जाने जोखिम छ। जेलमा पुर्पक्षका निम्ति थुनामा रहेको कैदीलाई तत्काल थुनामुक्त गर्ने कानुनी प्रावधान छैन तर जेलमा सयकडौंको संक्रमण फैलिइसकेकाले त्यसलाई छुट्टै उपचार गर्ने र संक्रमण हुन बाँकी रहेकालाई संक्रमण हुने जोखिम छ। अदालतको आदेश वा फैसलाद्वारा जेलमा रहेको व्यक्तिलाई वर्तमान कानुनी व्यवस्थाअनुसार मुक्त गर्न कठिनाइ भए पनि भित्रै कोचेर राख्दा झन् सबैमा संक्रमण फैलिने खतरा पनि छ। यसको निकास अविलम्ब नदिई हुँदैन। यसका लागि नयाँ निर्देशिका आवश्यक छ। यसमा कानुनी उपायका हकमा हेर्दा अहिलेको सजाय निर्धारणसम्बन्धी कानुनले एक वर्षभन्दा कम सजाय भएकालाई दैनिक तीन सयको दरले नगद लिई छाड्ने प्रावधान छ भने नबालकका हकमा जिम्मा जमानीमा दिने, खुला कारागारमा पनि राख्न सकिने कैदलाई मुल्तबीमा राखी समाजीकरण गर्न सक्ने, सामाजिक काममा लगाउन सक्ने, ज्येष्ठ नागरिकका हकमा सजायमा कटौती गर्न सक्ने, बढी सजाय भुक्तान गरिसकेकालाई सजाय मिनाहा गर्न सक्ने राष्ट्र प्रमुखबाट माफी गर्न सक्ने प्रावधान पनि छन्। पुर्पक्षका निम्ति थुनामा बसेकालाई जेथाजमानीमा राख्ने वा अदालतले बोलाएको बखत उपस्थित गराउने गरी अभिभावकको जिम्मामा समेत राख्न सकिने अवस्था छन्। प्रहरी हिरासतमा रहेकाहरूमा जो संक्रमित छन्, उनीहरूको संक्रमण निको नभएसम्म आइसोलेसनबाट भर्चुअल बयान रेकर्ड गरेर पनि निकास दिन सकिने अवस्था छ तर यस्ता विकल्प अपनाउन विशेष किसिमको निर्देशन सर्वोच्च तथा व्यवस्थापिका संसद् र सरकारबाट जारी नभई हुन्न। यसतर्फ अविलम्ब ध्यानाकर्षण भएन भने संक्रमणले भयावह रूप लिन सक्छ। राष्ट्रिय विपत्तिका बेला हरेक तहबाट सहयोग हुनैपर्छ भने हरेक क्षेत्रको समस्यालाई प्राथमिकता दिनैपर्छ। यसनिम्ति राज्यका तीनवटै अंग, तीनवटै तहका सरकार, संवैधानिक निकाय र राजनीतिक शक्तिहरूबीच सहयोग, समन्वय एवं सहकार्य हुनैपर्छ।"
बालसाहित्यको उपेक्षा,"उदाहरण १ : केही वर्षअगाडि फेसबुकमा कुनै बालपत्रिकामा प्रकाशित आफ्नै एउटा लेख सेयर गरेकी थिएँ। लेखमा चिनेजानेकै एकजना भाइले कमेन्ट गरे, दिदी, बालबालिकाका लागि लेख्नुभएको हो ? ठूला पत्रिकामा ठूलाहरूकै लागि लेख्नु नि अनि पढ्न मज्जा हुन्छ। उदाहरण २ : लकडाउनको समयमा एउटा संस्थाले बालकथा वाचन गराएको थियो। त्यसमा एकजना चर्चित अभिनेताले पनि बालकथा वाचन गरेका थिए। त्यो कार्यक्रम हेरिरहँदा केहीले कमेन्ट गर्न भ्याए फिल्मकर्मी भएर जाबो बालकथा वाचन गर्दै के हिँडेको होला ? उदाहरण ३ : कलेजका लागि किताब लेखिसकेका एकजनाले एउटा बालपुस्तक निकालेछन्। स्कुलका शिक्षक, विद्यार्थी र अभिभावकले त्यो पुस्तक मन पराएछन्। यो कुरा उनले पत्नीलाई पनि सुनाएछन्। पत्नीले भनिछन् हजुरको बुक कलेजमा पढाइ भइसकेको छ। फुच्चाफुच्चीले मन पराए भनेर के दंग पर्नुहुन्छ ? उदाहरण ४ : एकजना मित्रले म्यासेन्जरमा बालसाहित्यबारो जिज्ञासा राखे। मैले बालकथा संग्रहको तयारी गरिरहेकी छु भनें। उहाँले हाँसेको इमोजीसहित लेख्नुभयो, अर्को फुच्चे बुक आउने भएछ ? उदाहरण ५ : केही समयअगाडि एक पुस्तक पसलबाट केही बालसाहित्यका पुस्तक किनें। एउटा पुस्तकको फिनिसिङ चित्त बुझेन। प्रकाशक चिनेकै थिए। म्यासेन्जरमार्फत भनें, यो पुस्तक के हो हजुर ? हेर्दै यस्तो छ। पढ्दा के मज्जा हुन्छ र ? उताबाट उत्तर आयो, आ ! केटाकेटीको किताब हो। कच्याककुचुक पारेर निकाल्दिहालेको। भित्र हेर्नुस् न भित्र। फिनिसिङतिर नलाग्नुस्। उहाँले गल्ती स्विकार्नुको साटो जाबो बालसाहित्यको किताब त हो नि, जस्तो निकाले पनि हुन्छ। उदाहरण ६ : एकजना प्रौढ साहित्य लेखकले दर्जनौं बालकिताबका लेखकलाई भनें, यहाँ यति किताब प्रकाशित छन् भनेर कसैले पूर्ति नलगाए हुन्छ। मेरो एउटै किताबले ती सबै किताब समेट्छ। यी केही उदाहरण हुन्। कुनै समय बालसाहित्यलाई साहित्य नै मानिँदैनथ्यो। अग्रज साहित्यकारसँग मैले बालसाहित्यमा कलम चलाउने गरेकी छु भनेर बताउँदा कतिले खिसिट्युरी गरेका थिए। अझै पनि केहीले ए ! बालसाहित्य पो ? भन्दा मन खिन्न हुन्छ। बालबालिकाप्रति न्याय होस् भनेर लेखिएका बालसाहित्यको उपेक्षा किन ? लेख्नु आफैंमा चुनौतीपूर्ण छ। म लेख्छु भनेर सुर कस्तैमा लेख्न सकिन्न, त्यो बालसाहित्य होस् या प्रौढ। अध्ययन गर्नैेपर्छ समाज बुझ्नैपर्छ। बालसाहित्य लेख्न प्रौढ साहित्यजति सहज छैन। प्रौढ साहित्यजसरी सलल बग्न सक्तैन बालसाहित्य। बालसाहित्य बालमनोविज्ञान बुझेर लेख्नुपर्ने हुन्छ। ध्यान दिनुपर्ने विषय के हो भने हामीले बालबालिकालाई के दिइरहेछौं ? हामीले जे लेखिरहेछौं, कतै उनीहरूको कलिलो दिमागमा नकारात्मक असर त पारेको छैन ? बालपुस्तक पढेपछि बालबालिकामा सकारात्मक सोचको विकास हुन्छ कि हुँदैन ? पुस्तक पढेर उनीहरू कति रमाउन सक्लान् ? उनीहरूका हातमा पुस्तक पुर्याउँदा उपयुक्त होला त ? केही शिक्षा पाउलान् त ? चित्रका विषय पनि छन्। कुन उमेर वा कति कक्षाका नानीबाबूलाई कस्तो प्रकारको चित्र दिने ? चित्रकारले लेखेअनुसारको चित्र बनाइदेलान् कि नबनाइदेलान् ? चित्र हेरेर बालबालिका पुस्तक पढ्न कत्तिको लालायित होलान् ? चित्रले सकारात्मक सन्देश दिन्छ कि दिँदैन ? यी सबै पक्षमा ध्यान दिएर बनाइन्छ एउटा फुच्चे पुस्तक। पुस्तक जति फुच्चे हुन्छ त्यसका लागि बौद्धिक लगानी पनि त्यति नै उच्च खर्च हुन्छ लेखक, सम्पादक, चित्रकार र डिजाइनरको। बालसाहित्य सर्जक अनन्त वाग्लेको भनाइ सम्झन्छु, बालसाहित्य लेख्दा एउटी आमाले आफ्नो बच्चाका लागि तातो, चिसो, पिरो, अमिलो आदि पक्षलाई जति ख्याल राखेर खाना तयार गर्छिन्, हामीले पनि नि :स्वार्थी मनले बालसाहित्य पस्किनुपर्छ। अनि मात्र बालबालिकाप्रति न्याय गरेको ठहरिनेछ। बालबालिकाप्रति न्याय होस् भनेर लेखिएका बालसाहित्यको उपेक्षा किन ? यसर्थ पनि बालबालिका र बालसाहित्यप्रतिको सोचाइ फराकिलो बनाऔं।"
लिभरपुलको सुखद सुरुआत,"लन्डन : मोहमद सलाहले ह्याट्रिक गरेको खेलमा साबिक विजेता लिभरपुलले प्रिमियर लिग फुटबलमा सुखद सुरुआत गरेको छ। घरेलु मैदानमा शनिबार राति भएको लिगको आफ्नो पहिलो खेलमा लिभरपुलले नवप्रवेशी टोली लिड्स युनाइटेडलाई ४३ गोलले हरायो। लिभरपुलको जितमा सलाहको ह्याट्रिकसँगै भर्जिल भान डिकले एक गोल गरे। लिड्सका लागि ज्याक ह्यारिसन, प्याट्रिक वामफोर्ड र माचेज क्लिचले गोल गरेका थिए। रोचक खेलमा लिभरपुलले पेनाल्टी गोलमार्फत खाता खोलेको थियो। चौथो मिनेटमा सलाहको प्रहारलाई डीबक्सभित्र लिड्सका रोबिन कक्कोले ह्यान्ड गरेपछि पाएको पेनाल्टीलाई सलाहले सदुपयोग गरेका थिए। त्यसपछि १२औं मिनेटमा लिड्सका ह्यारिसनले गोल गर्दै खेललाई बराबरीमा ल्याएका थिए। दुवै टोली आक्रामक रूपमा प्रस्तुत भएको खेलको २०औं मिनेटमा भान डाइकले गोल गर्दै लिभरपुललाई पुनः अग्रता दिलाएका थिए। भान्डाइकले एन्ड्रयु रोबर्टसनको कर्नर पासमा हेड गोल गरेका थिए। ३०औं मिनेटमा भान डाइकले बचाउन नसकेको बलमा लिड्सका प्याट्रिक वामफोर्डले गोल गर्दै खेललाई बराबरीमा ल्याएका थिए। खेलको ३३औं मिनेटमा सलाहले रिबाउन्ड बलमा उत्कृष्ट गोल गर्दै टोलीलाई अगाडि बढाएका थिए। पहिलो हाफमा पछि परेको लिड्सले दोस्रो हाफको पुनः खेललाई बराबरीमा ल्याएको थियो। ६६औं मिनेटमा माचेज क्लिचले हेल्डर कोस्टाको पासमा बराबरी गोल गर्दै लिड्सको उत्साह जगाएका थिए। त्यसपछि ८७औं मिनेटमा लिभपुलले पेनाल्टीमार्फत निर्णायक गोल गरेको थियो। लिड्सका रोड्रिगो मोरेनोले डीबक्सभित्र फाबिन्होलाई लडाएपछि प्राप्त पेनाल्टीमा सलाहले गोल गर्दै ह्याट्रिक पूरा गरेका थिए। सलाह यस सिजनको प्रिमियर लिगमा पहिलो ह्याट्रिक गर्ने खेलाडी पनि बने। १६ वर्षपछि प्रिमियर लिगमा बढुवा भएको लिड्सले लिभरपुललाई खेलको अन्तिमसम्म कडा टक्कर दिए पनि हार टार्न भने सकेन। पहिलो जितसँगै तीन अंक बनाएको लिभरपुल गोल अन्तरका आधारमा तेस्रो स्थानमा छ। समान तीन अंक बनाएको आर्सनल शीर्ष र न्युक्यासल युनाइटेड दोस्रो स्थानमा छ। शनिबार साँझ भएको खेलमा आर्सनलले फुलहामलाई उसकै मैदानमा ३० गोलले हरायो। एकपक्षीय खेलमा आर्सनललाई जिताउन अलेक्सान्द्रे लाकाजेट्टीले चौथो, ग्याब्रियलले ४९औं र कप्तान पिर्रे इमरिक ओवामियाङले ५७औं मिनेटमा गोल गरेका थिए। अर्को खेलमा न्युक्यासलले वेस्टहाम युनाइटेडलाई उसैको मैदानमा २० गोलले हरायो। न्युक्यासलको जितमा कलुम विल्सनले ५६औं र जेफ हेन्ड्रिकले ८७औं मिनेटमा गोल गरेका थिए। अर्को खेलमा क्रिस्टल प्यालेसले साउथह्याम्पटनलाई १० गोलले स्तब्ध बनायो। क्रिस्टलको कठिन जितमा विलफाइड जाहाले गोल गरेका। जाहाले १३औं मिनेटमा गरेको गोल नै टोलीका लागि पर्याप्त बनेको थियो।"
"ट्रकको ठक्करबाट क्रिकेटर ललितसिंह घाइते, थप उपचारका लागि काठमाडौं ल्याइँदै","काठमाडौं : नेपाली राष्ट्रिय क्रिकेट टिमका खेलाडी ललितसिंह भण्डारी ट्रकको ठक्करबाट घाइते भएका छन्। आइतबार राति धनगढीबाट महेन्द्रनगर जाँदै गरेको ट्रकको ठक्करबाट उनी सवार मोटरसाइकल दुर्घटनामा परेको थियो। उनलाई धनगढीस्थित 'निसर्ग अस्पताल' मा सामान्य उपचारपश्चात गएराति नै बाकेस्थित 'नेपालगन्ज मेडिकल कलेज' मा रिफर गरिएको थियो। उनको त्यहाँ पनि उपचार सम्भव नभएपछि थप उपचारका लागि काठमाडौंको ग्राण्डी अस्पतालमा उपचारका लागि ल्याउँदै गरेको नेपाल क्रिकेट संघ (क्यान) का अध्यक्ष चतुरबहादुर चन्दले जानकारी दिए। नेपाली राष्ट्रिय क्रिकेट खेलाडी ललितसिंह भण्डारी हिजो कन्चनपुरस्थित झलारीमा मोटरसाइकल दुर्घटना परी घाइते भएका थिए, विज्ञप्ति जारी गर्दै चन्दले भनेका छन्, अस्पतालका उपचारमा संलग्न हुने सम्पूर्ण डाक्टर एवम् मेडिकल टिमलाई उपचारमा सक्रिय सहयोग गरिहिुन अनुरोध गर्दछु। अध्यक्ष चन्दले ललितको उपचारका लागि क्रिकेट संघले समन्वय र सहयोग गर्ने प्रतिबद्धता व्यक्त गरेका छन्। त्यस्तै उनले सम्पूर्ण सरोकारवाला निकायलाई समेत सहयोगको लागि अनुरोध गरेका छन्। २४ वर्षीय ललितले सन् २०१८ को अगस्टमा नेदरल्यान्ड्ससँगको एकदिवसीय क्रिकेट खेलेका थिए। सो खेलमा उनले नेपालका लागि २ विकेट लिएका थिए।"
