शीर्षक,विवरण
राजनीतिमा उमेर ?,"नेपालमा बूढाले देश बिगारे, राजनीतिमा युवाको बाहुल्य हुनुपर्यो भन्ने चर्चा समय समयमा चल्ने गर्छ। विशेषगरी नेपाली कांग्रेस र पहिलेको एमाले अहिलेको नेपाल कम्युनिस्ट पार्टीका महाधिवेशनका पूर्वसन्ध्यामा यो विषयले भीषण रूप लिने गर्छ। उमेर ढल्केकाहरूले विश्राम लिएर पार्टी र सरकारका काममा युवालाई प्राथमिकता या स्थान दिनुपर्छ भन्ने आवाज जोडतोडका साथ चल्ने गर्छन्। मानौं, यस्तो प्रतीत हुन्छ, ६० वर्षभन्दा माथिकाले राजनीतिबाट सन्न्यास लिए भने नेपालको राजनीति, आर्थिक अवस्था र विकासको गतिले छुट्टै मोड लिन्छ। नेपाल र नेपालीका दुःखका दिन तत्काल सकिन्छन्। बूढाहरूले राजनीति छाडे समुन्नत राष्ट्र र समृद्ध नागरिकको देशमा नेपाल परिणत हुन्छ भने झैं गरिएको छ। नेपाल कम्युनिस्ट पार्टी एमाले छँदा ७० वर्षभन्दा माथिका नेताहरूले जागिरे कर्मचारीले झैं अवकाश प्राप्त गर्ने व्यवस्था उक्त पार्टीको महाधिवेशनले नै गरेको थियो। पछि नेपाल कम्युनिस्ट पार्टी एकीकृत माओवादीसँग एकता गरेर नेपाल कम्युनिस्ट पार्टी नामको दल गठन गरेपछि भने उक्त बुँदा हटाइयो। नत्र भने ७० नाघेका नेता संविधान परिवर्तन गरेर प्रधानमन्त्री बन्ने कि राष्ट्रिय सभामा गएर उपप्रधानमन्त्री भन्ने विवाद अहिले चल्न पाउने नै थिएन। उक्त प्रावधान रहिरहेको भए आगामी महाधिवेशनमा अहिले नाम चलेकाहरूमध्ये धेरैले घरमा बसेर किताब पढ्ने वा आफ्ना विगत युवाहरूलाई सुनाएर रमाउने दिन नजिकै आइसक्थ्यो। नेपाली कांग्रेसमा पनि प्रत्येक महाधिवेशनको सँघारमा युवालाई नेतृत्व प्रदान गर्नुपर्यो भन्ने आवाज जोडतोडका साथ चल्ने गर्छ र अहिले पनि त्यही पुनरावृत्ति भइरहेको छ। कहिले सातजना, कतै १२ जना त कतै १४ जना युवा गोलबद्ध भएर विज्ञप्ति प्रकाशन गर्ने, पाका नेताहरूलाई थर्काउने र युवाका तर्फबाट उम्मेदवारी दिने घोषणा गरेको देख्न पाइन्छ। ती समूहका समर्थकले पनि कतिले कुरा बुझेर र कतिले त्यत्तिकै होमा हो मिलाउँदै युवाले नेतृत्व गर्नुपर्ने धारणा व्यक्त गर्दै सामाजिक सञ्जाल तताइरहेका पनि छन्। पर्यवेक्षकको अनुमानचाहिँ के छ भने ती समूहमा रहेका कुनै एकलाई एक पाको नेताले आफ्नो समूहबाट पदाधिकारीमा लड्न आह्वान गरे भने समूह परित्याग गरेर तत्कालै दौडिन्छन्। पार्टीको नेता या सरकारमा रहने व्यक्ति युवा हो कि होइन भन्ने प्रमुख भने होइन। उसको चरित्र कस्तो छ ? उसले कस्ता काम गर्छ ? उसको विचार कस्तो छ ? आदिले महत्त्व राख्ने गर्छन्। संयुक्त राष्ट्रसंघले त १५ देखि २४ वर्षका मानिसलाई मात्र युवा मान्दछ भने नेपालमा भने १६ देखि ४० वर्षकालाई युवा मानिन्छ। समय, देश र परिस्थितिअनुसार देशैपिच्छे युवाको वर्गीकरण फरकफरक पाइन्छ। तर जुनसुकै परिभाषा अँगाल्ने हो भने पनि अहिले युवामा नेतृत्व सर्नुपर्यो भनेर कराउनेहरू भने युवामा पर्दैनन्। त्यसैले पनि यो माग भनेको युवामा हस्तान्तरण होइन कि पुस्ता हस्तान्तरण मात्र हो। प्रसिद्ध राजनीतिज्ञ चाणक्यले पनि युवालाई संसारको सबैभन्दा ठूलो शक्ति मानेका छन् तर युवा भनेको त्यही उमेर मात्रै पक्कै होइन। स्पेनिस चित्रकार पाब्लो पिकासोले भनेका थिएयुवा उमेरसँग सम्बन्धित हुँदैन। विचार र उत्साहसँग सम्बन्धित हुन्छ। प्रसिद्ध अमेरिकी गीतकार एवं गायक कर्ट कोबेन पनि भन्ने गर्दथे युवाको कर्तव्य भ्रष्टाचारलाई चुनौती दिनु हो। युवामा नेतृत्व हस्तान्तरण हुनुपर्छ भन्ने मान्यता राख्ने आफैंले छातीमा हात राखेर सोचे भने तीमध्ये कति युवा पर्लान् ? कतिले राजनीतिलाई विराम दिँदा उचित होला ? कति युवा नेता भनिएका विचार निर्माण, प्रदान र ग्रहणमा सक्रिय छन् ? कति चेतनाविहीन ? कति युवा भ्रष्टाचारविरोधी छन् ? कति भ्रष्टाचारमा लिप्त ? जसमा जाँगर छ, उसलाई युवा भन्ने हो भनेचाहिँ नेतृत्व हस्तान्तरणको माग गर्नेहरू शारीरिक सामथ्र्यका कारणले युवा हुन्। नेपाली राजनीतिका शिखर पुरुष बीपी कोइरालाले भन्नुभएको थियो शारीरिक सामथ्र्य भए पनि कुनै युवक मानसिकरूपले कमजोर छ र कुनै नयाँ विचार दिन सक्दैन भने उसको युवा उमेरको सार्थकता कहाँ रह्यो र ? तर एउटा बूढोमा शरीर भने अशक्त रहे पनि मस्तिष्कचाहिँ चनाखो छ, आफ्नो आदर्शप्रति निष्ठावान् छ, हरकष्ट सहन तयार छ, जवाफदेही बहन गर्न तयार छ र नयाँनयाँ विचार दिन र ग्रहण गर्न तयार छ, हठधर्मी छैन भने त्यसलाई बूढो, अर्को जमानाको मान्छे भनेर कसरी पञ्छाउन सकिन्छ ? यो भनाइ आत्मसात् गर्ने हो भने पनि कतिपय युवामा पर्लान्, कतिपय पचासमुनिकै भए पनि वृद्ध कहलिन सक्छन्। राजनीति त विचारले चल्ने कुरा हो, उमेरले हुँदै होइन। जो निरन्तर विचार निर्माण प्रक्रियामा छ, ऊ राजनीतिबाट कहिल्यै पर जानु पर्दैन। राजनीति भनेको त जनताको शान्तिसुरक्षा कायम गर्ने र मौलिक अधिकारको कदर गर्ने नीति हो। राज्यको शासन व्यवस्थाको प्रणाली निर्धारण गर्ने र राष्ट्रिय एवं अन्तर्राष्ट्रिय नीतिको उपयुक्त सन्तुलन गर्ने नीति हो। राज्य र प्रशासनसँग सम्बन्धित सामाजिक सिद्धान्त राजनीति हो भने यसका सम्पूर्ण मर्म जान्ने, राजनीतिशास्त्रका ज्ञाता, राजनीति बुझेको, कूटनीति जानेको मान्छे राजनीतिज्ञ हो। तसर्थ पनि यस्ता कुरामा दक्खल राख्न र राजनेता हुन उमेरले छेक्ने कुनै कारण देखिँदैन। अमेरिकामा ७० काटेकालाई राष्ट्रपतिमा प्रस्ताव गरिएको र मलेसियामा ९० काटेकालाई प्रधानमन्त्री बनाइएको सबैले देखेकै छौं। बरु ध्यान दिनुपर्ने कुरा अरू नै छन्। चाणक्यले नै भनेका छन्सुन शुद्ध छ कि छैन भनेर परीक्षण गर्न त्यसलाई घोटिन्छ, काटेर हेरिन्छ, आगोमा पगालिन्छ र पिटेर जाँच गरिन्छ। सुनमा मिलावट रहेनरहेको कुरा यी चार काम गरेपछि प्रमाणित हुन्छ। त्यसैगरी कुनै व्यक्ति भरोसा गर्न योग्य छ कि छैन भन्नका लागि पनि चार कामबाट बुझ्न सकिन्छ। पहिलोउसमा त्यागको भावना कति छ हेर्नुपर्छ। उसले अर्काको खुसीका लागि आफ्नो खुसी त्याग गर्न सक्छ कि सक्दैन भन्ने हो। दोस्रोउसको चरित्र हेर्नुपर्छ। उसले अरूका निमित्त कस्तो मानवीय भावना राख्छ भन्ने पर्गेल्नुपर्छ। तेस्रो उसका गुण र अवगुण केलाउनुपर्छ। चौथोउसका कर्ममा ध्यान दिनुपर्छ। विशेषगरी उसले गलत कर्मका माध्यमबाट धन आर्जन त गर्दै छैन भनेर विचार गर्नुपर्छ। नेता हुन तम्सिएकाका बारेमा पनि ध्यान दिनुपर्ने यिनै कुरा हुन्। पुस्ता हस्तान्तरणले मात्रै परिवर्तन आउने भए त नेपालमा स्वास्थ्यमन्त्री बूढो पुस्ताका त थिएनन् नि। औषधिजन्य सामग्री खरिदमा त्यत्रो कमजोरी किन हुन्थ्यो र अहिले मास्क लगाएर मात्रै समाजमा निस्कनुपर्ने अवस्था आउँथ्यो। कृषिमन्त्री घनश्याम भुसालमाथि जनताको कत्रो भरोसा थियो, तर उनैले वर्षामा धानमा हाल्नुपर्ने मल हिउँदमा मात्रै आइपुग्ने घोषणा गरिसके। उमेरले नै हुन्थ्यो भने शेरबहादुर देउवा पहिलोपटक प्रधानमन्त्री हुँदा प्राडो पजेरो काण्ड किन हुन्थ्यो। २०४७ मा किसुनजी प्रधानमन्त्री हुँदा वृद्ध भइसक्नुभएको थियो तर देशले खोजेअनुसारको संविधान र चुनाव सम्पन्न भएको थियो। २०४८ मा गिरिजाबाबु पनि वृद्ध वर्गमै पर्नुहुन्थ्यो तर बजेटको ७० प्रतिशत अंश गाउँमा जाने व्यवस्थाको सुरुआत गरेर ग्रामीण क्षेत्रको विकासको आरम्भ हुन पुगेको थियो। २०५२ मा नेकपा एमालेको सरकार हुँदा नेकपा एमालेका सबै नेताहरू लगभग युवा नै थिए तर भ्रष्टाचारका काण्ड कति भए, राज्यको ढुकुटीमा कसरी रजाइँ गरे ? सबैलाई सम्झना हुनैपर्ने हो। नौ महिनाको सत्ता स्वाद चाख्दानचाख्दै सबै नेताहरूले राजधानीमा घरघडेरी र गाडी, घोडा जोडेको कुरा नजरअन्दाज कसरी गर्ने ? नेकपा माओवादीले १७ हजार सोझासाझा गाउँका जनता र परिवारको दुई छाकको भोक टार्न प्रहरी र सेनामा जागिर खाएकाहरूको ज्यान जाने र लिने गरी विध्वंस सिर्जना गर्दा प्रचण्ड र बाबुरामहरू युवा नै थिए। त्यो द्वन्द्वलाई पूर्णरूपेण गलत ठानेर अहिले उनीहरू संसदीय व्यवस्थामै फर्केका छन् र उनीहरूबाट सत्तामा रहँदा भएगरेका भ्रष्टाचार उल्लेख गरी रहन पर्दैन। पुस्ता हस्तान्तरणको कुरा सर्वथा गलत नहोला। २०४८ सालदेखि अहिलेसम्म नेपाली कांग्रेस र नेकपामा उनै नेताको नेतृत्व हुनु र मुलुकको मुहार फेरिन नसक्नुले यो आवाजलाई टेवा दिएको छ। यति हुँदाहुँदै पनि जो नेता विचार निर्माणमा शून्य छ, भ्रष्टाचारमा लिप्त छ र परिवारवादमै रमाउँछ या गुटगत स्वार्थमै केन्द्रित छ, उसको बिदाइ अपरिहार्य छ। जो जनसेवा र मुलुक सेवामै समर्पित रह्यो, उसलाई बूढो भनेर खेद्नु पनि अन्याय नै हुन्छ। जो उमेरले कम छ, तर उसको जीवनशैलीमा राजनेतामा हुनुपर्ने कुनै गुण छैन, उसलाई स्वीकार गर्ने भन्ने पनि गलत नै हुन जान्छ। त्यसैले पुस्ता हस्तान्तरणभन्दा स्वच्छ राजनीतिको पहल युवाहरूबाट देशले खोजेको छ। बिचौलिया र ठेकेदारको चंगुलबाट राजनीतिक दल र त्यसका नेताहरूलाई मुक्त गर्न सक्ने पुस्ताको खोजी जनताले गरिरहेका छन्। भ्रष्टाचारको कुनै पनि दाग नलागेका र निरन्तर भ्रष्टाचारको विरोध गरिरहने नेताको जमात आजको आवश्यकता हो। समग्रमा मुलुकको भविष्य सुनौलो बनाउने लक्ष्य, दृष्टि र योजनासहितको नेताहरूको समूह सबैको चाहना हो। राजनीतिलाई पेसा ठान्नेबाट मुलुकलाई मुक्त राख्नु नै आजको सबैभन्दा ठूलो चुनौती हो।"
निजामतीको त्रुटिपूर्ण बनावट,"कर्मचारी प्रशासनको सही व्यवस्थापन नभएसम्म तीनै तहका सरकारले प्रभावकारी काम गर्न सक्दैनन् भर्खरै देशले पाँचौं संविधान दिवस मनाएको छ। यद्यपि कोरोना भाइरस (कोभिड १९) संक्रमणका कारण संविधान दिवस उल्लासपूर्ण हुन सकेन। अहिलको संविधानका पक्षविपक्षमा आआफ्ना तर्क र अडान होलान् तर यो संविधानलाई ऐतिहासिक दृष्टिकोणका रूपमा विश्लेषण गर्ने हो भने दुई शताब्दीदेखि निरूपण नभएको विषयलाई यसले टुंगो लगाएको छ। राजकीय सत्तामा र सार्वभौमसत्ता कसको नियन्त्रणमा हुने, शक्तिको स्रोत को हो भन्ने विवाद लामो समयदेखि नेपालमा हुँदै आएको हो। राजामा रहने कि जनतामा रहने भन्ने विवाद अन्त्य गर्दै संविधानले राजकीय र सार्वभौमसत्ताको स्रोत नेपाली जनता हो भन्ने मान्यता स्थापित गरेको छ। यो सबैभन्दा महत्वपूर्ण, ऐतिहासिक र कालजयी उपलब्धि हो। संविधानमा उल्लेख भएको प्रस्तावनामा नेपाली समाजको वास्तविकता र चुनौतीलाई प्रतिविम्बित गरेको छ। अब चुनौती भनेको संविधानको भावनाअनुरूप कार्यान्वयन गर्ने हो। त्यसका केही पक्षमा सकारात्मक रूपमा अगाडि बढेको छ भने केही विषय ओझेलमा परेको छ। संविधान कार्यान्वयनका लागि आवश्यक कानुन निर्माणको काम भएको छ। तीन तहको राज्यको संरचनालाई बल पुग्ने हिसाबले संरचना निर्माण भइरहेका छन्। निर्वाचन हुनेदेखि जनप्रतिनिधि चयन र कानुन निर्माण भएका छन्। त्यसलाई संस्थागत गर्ने क्रममा केही वाधाव्यवधान अहिले पनि देखिएको छ। सबैभन्दा चुनौतीपूर्ण काम भनेको कर्मचारी व्यवस्थापन हो। जसका कारण राज्यका तीनै तहका निकायको काम प्रभावकारी रूपमा अगाडि बढ्न सकेको छैन। यसको मार र भारमा संविधान पर्नु स्वाभाविक हो। संघीय तथा सामान्य प्रशासन मन्त्रालयको जिम्मेवारीमा आइसकेपछि मैले दुइटा विषयलाई प्राथमिकता दिएको छु। एउटा सामान्य प्रशासन मन्त्रालय कर्मचारी सरुवाबढुवामा मात्रै केन्द्रित भएको देखिन्छ। अब यसलाई हटाएर मानव विकास स्रोत मन्त्रालयका रूपमा अगाडि बढाउने। यसमा मन्त्रालयले काम अगाडि बढाइसकेको छ। दोस्रो, स्थानीय तहसँग समन्वयको काम। स्थानीय तहमा जाने बजेट, अनुदान सबै अर्थ मन्त्रालयबाट जाने गर्छ। तर तीनै तहको कर्मचारीको प्रशासन र व्यवस्थापनको जिम्मा मेरो मन्त्रालयको भएकाले यसलाई व्यवस्थित गर्ने काम भइरहेको छ। कर्मचारी प्रशासनको सही व्यवस्थापन नभएसम्म तीनै तहका सरकारले प्रभावकारी काम गर्न सक्दैनन। संविधानको कार्यान्वयन चुनौतीको विषय हो। एउटा रोचक तथ्य के छ भने हिजोका दिनमा संविधानसँग असहमत भएका शक्ति अहिले संविधानको रक्षाका लागि प्रगतिशील रूपमा देखिएका छन्। यो सकारात्मक पक्ष हो। हुन त संविधानका दुइटा पक्ष हुन्छन् वस्तुगत र आदर्शवादी। संसारको सबै संविधान पढ्ने हो भने त्यो देशमा कुनै पनि समस्या नभएजस्तो देखिन्छ। तर वास्तविकता फरक हुन्छ। ती देश कुनै न कुनै समस्याबाट ग्रस्त भएकै हुन्छन्। हाम्रो पनि अवस्था संविधानले धेरै युगान्तकारी विषय समेटेको छ। संविधानले गणतन्त्र, संघीयता र लोकतन्त्रलाई संस्थागत गरेको छ। अर्काे, संविधान कार्यान्वयन जटिलता देखिनुमा संविधानले व्यवस्था गरेका आयोगहरूले पूर्णता नपाउनु पनि एक हो। अहिले सरकार संवैधानिक निकायमा पदपूर्ति गर्न लागिपरेको छ। हामी संघीयता कार्यान्वयनमा गइसकेका छौं। तर मैले सधैं भन्ने गरेको विषय हामीले खोजेको संघीयता भौगोलिक पुनर्संरचना हो कि राज्यको पुनर्र्संरचना। हामीले राज्यको पुनर्संरचनाभन्दा भौगोलिक पुनर्संरचनामा बढी जोड दियौं। कुन जिल्ला, कुन भूगोल, कुन प्रदेशमा रहने विषयमा नेपालमा धेरै विवाद, संघर्ष र आन्दोलन भए। तर राज्य पुनर्संरचनामा बहस हुनै पाएन। भौगोलिक पुनर्संचनाको विषयले हामीकहाँ प्राथमिकता पायो। राज्य पुनर्संरचनाको विषयले छलफलको ठाउँ नै पाएन। राज्यको बनावट, राज्ययन्त्रका अवयव जस्ताको तस्तै रहे। संविधान केवल सत्ता फेरबदलका लागि थिएन, यो प्रणाली परिवर्तनका लागि थियो। जुन काम गर्न हुनुपथ्र्याे, त्यसमा हामी चुक्यौं। उच्चस्तरीय प्रशासन सुधार आयोगको गठन हुनुपथ्र्याे। त्यसले नेपालको प्रशासनिक संरचनालाई नयाँ संविधानअनुकूल निर्माण गर्न सक्नुपथ्र्यो। तर हामीले त्यति महत्वपूर्ण विषय कर्मचारीतन्त्रलाई जिम्मा लगायौं। त्यसैको असर समायोजनमा पर्यो। समायोजन सहीरूपमा नहुनुमा पनि यसको असर हो। कुनै समयमा २६ हजार सात सय ७३ कर्मचारीले केन्द्रीय तहदेखि जिल्ला तहसम्म सेवा प्रवाह गरिरहेका थिए। तर समायोजनका बेलामा संघमा कर्मचारी थुपारेर ४९ हजार पुर्याइयो। अझै पनि संघमै कर्मचारी थुप्रिने प्रवृत्ति कायमै छ। समायोजनमा गएका कर्मचारीमा आफूलाई जबर्जस्त पठाइयो भन्ने मनोभाव देखिन्छ। यसले उनीहरूमा निराशा भएको पाइन्छ। साउथ अफ्रिका, इथोपिया र नाइजेरियाले कर्मचारी समायोजन गर्दा अपनाएको विधि हामीले अवलम्बन गर्न सकेको भए समस्या नै आउँदैनथ्यो। उनीहरूले सुरुमा कर्मचारीलाई स्थानीय तहमा खटाए, त्यसपछि प्रदेश अनि अन्तिममा मात्रै केन्द्रमा। तर हामीकहाँ उल्टो विधि अपनाइयो। पहिला संघमा कर्मचारी थुपारियो। अनि मात्र प्रदेश र स्थानीय तहमा बलजफ्ती कर्मचारी पठाउने काम भयो। यो हाम्रो गल्ती हो। महालेखाकै भाषामा बढी आर्थिक अनुनशासन स्थानीय तहमा भइरहेको छ। जसले गर्दा स्थानीय तहमा आर्थिक पारदर्शिता र आर्थिक अनुशासन कायम हुन सकेन भने यसको असर हाम्रो समग्र प्रणालीमाथि नै पर्ने निश्चित छ। अहिले आएर राजनीतिक दलहरूबीच संविधानको स्वामित्वका विषयमा पनि प्रश्न उठ्न थालेका छन्। संविधान जारी गर्दा शक्ति बाँडफाँटमा दलहरूबीच बढी चासो र चिन्ता देखियो। नयाँ संविधान जारी भइसकेपछि को राष्ट्रपति बन्ने, को प्रधानमन्त्री बन्ने अनि को सभामुख बन्ने विषयले संविधान निर्माणलाई त प्रेरित गर्यो। तर यसका कारण संविधानका प्रावधानमाथि छलफल कम भयो। जसका कारण पछिल्ला दिनमा संविधानमाथिको स्वामित्व कम हुँदै गयो। संविधानको स्वामित्व घट्दै जाँदा संविधान नै जोखिममा पर्ने डर हुन्छ। त्यसैले संविधानको सर्वस्वीकार्यता बढाउन सत्तारुढ दल नेकपा र सरकार बढी संवेदनशील बन्न जरुरी छ। सरकारका क्रियाकलाप, कार्यशैली र कार्यसम्पादनका विषयले धेरै हदसम्म संविधानको सफलता र विफलता निर्धारण गर्छ। केही समयअघि नेकपामा उब्जिएको आन्तरिक विवादले संविधानको भविष्यलाई लिएर चिन्ता उत्पन्न भएको थियो। त्यो विवाद विभाजनसम्म पुगेको भए संविधानलाई बचाउन सक्ने अवस्था रहँदैनथ्यो। तर नेताहरूले जुन तरिका वा जसरी भए पनि विवाद मिलाएर एकता कायम गराए, यो राम्रो काम हो। तर पनि जोखिम हटेको छैन। अझै पनि संविधानका भावनाअनुरूपका गतिविधि हुन सकेका छैनन्। संवैधानिक निकायमा नियुक्तिमा भइरहेको ढिलाइले पनि संविधान कार्यान्वयनलाई प्रभावकारी बनाउन दिएको छैन। संविधान कार्यान्वयनलाई प्रभावकारी बनाउन म आफैंले सम्हालिरहेको मन्त्रालयले महत्वपूर्ण कानुन निर्माण गरिरहेको छ। त्यसमध्येको एउटा निजामती सेवा ऐन हो। यो संविधान कार्यान्वयनका लागि मार्गदर्शक कानुन हो। यो पारित भइसकेपछि प्रदेश निजामती सेवा गठन हुन्छ। त्यो गठन भइसकेपछि स्थानीय कर्मचारीको व्यवस्थापन सहज हुन्छ। मैले जोड दिन खोजेको विषय प्रशासननिजामती सेवाको बनावटमा सुधार गर्नु हो। पञ्चायतकालमा प्रशासन सेवामार्फत पञ्चायती व्यवस्था टिकाउन खोज्यो। अन्य सेवालाई प्राथमिकता दिइएन। त्यसैको निरन्तरता अहिले पनि छ। हाम्रो निजामतिमा प्रशासन सेवाको बाहुल्य छ। प्राविधिकको संख्या कम छ। इन्जिनियरिङ, वनसेवा, कृषिमा प्राविधिकको संख्या कम भएकाले सरकारले ल्याएका लोकप्रिय कार्यक्रमका साथै बजेट व्यवस्थापन गर्न, खर्च गर्न र विकासलाई अगाडि बढाउन अप्ठेरो पारेको छ। यसले विकास खर्चका लक्ष्य प्राप्तिमा पनि कठिनाइ भइरहेको छ। यसकारण कर्मचारी सेवाको बनावट र वितरण दुवै त्रुटिपूर्ण छन्। प्रदेश र स्थानीय तहमा आवश्यक कर्मचारी संख्या पुर्याउनै नसक्ने अवस्था अहिले पनि कायमै छ। तर संघले बजेटको मात्रामा स्थानीय तहमा उल्लेख्य पठाइरहेको छ। सरकारका तीनै तहका निकायको खर्चको लेखापरीक्षण महालेखा परीक्षण विभागले गर्ने संवैधानिक व्यवस्था छ। महालेखाको वार्षिक प्रतिवेदनमाथि संघमा सार्वजनिक लेखा समितिमा छलफल गर्ने परम्परा छ र यो संवैधानिक व्यवस्था पनि हो। प्रदेशमा प्रदेश सार्वजनिक लेखा समिति छ। तर स्थानीय तहमा त्यस्तो कानुनी र संवैधानिक व्यवस्था छैन। जसले गर्दा महालेखाले औंल्याएको बेरुजु फस्र्योट हुन सकेको छैन। अहिले सरकारलाई सबैभन्दा ठूलो चुनौती महालेखाको वार्षिक प्रतिवेदनले औंल्याएको बेरुजु निरूपण कुन निकायले गर्ने भन्ने हो। महालेखाकै भाषामा बढी आर्थिक अनुशासन स्थानीय तहमा भइरहेको छ। जसले गर्दा स्थानीय तहमा आर्थिक पारदर्शिता र आर्थिक अनुशासन कायम हुन सकेन भने यसको असर हाम्रो समग्र प्रणालीमाथि नै पर्ने निश्चित छ। त्रिपाठी संघीय मामिला तथा सामान्य प्रशासन मन्त्री हुन्।"
ईसिकाइ र सूचना कहर,"दूर शिक्षणका धेरै विकल्पमध्ये ईशिक्षण एउटा विकल्प हो भने दूर सिकाइका धेरै विकल्पमध्ये ईसिकाइ एउटा। सूचना कहरले ईशिक्षण तथा ईसिकाइको सीमारेखा नै बिर्सेर दुवै प्रकारलाई एकै ठाउँमा राखेर ईसिकाइ बनाइदिएको छ। उत्प्रेरक वक्ता बब प्रोक्टरको भनाइ छसंसारको जुनसुकै कुनामा रहेका सबैखाले आर्थिक हैसियतका नागरिकले बिहानै उठ्नेबित्तिकै तीनवटा पक्षमा मात्र सोच्छन्। पहिलो दैनन्दिन आर्थिक समस्याको समाधान कसरी गर्ने ? दोस्रो त्यसको समाधानका लागि आजका दिन केके काम गर्ने ? अन्तिम व्यक्तिगत उत्साह तथा खुसीका लागि आज कोकोसँग संगत गर्ने अथवा भेटघाट गर्ने ? यिनै कुराबाटै विचार सिर्जित हुन्छ भने विचारले नै यी कुरा अघि बढाउन पनि मद्दत गर्छ। यो विचार शृंखला ब्रिटिस दार्शनिक थोमस हब्सका अनुसार तीनवटा सिद्धान्तबाट प्रेरित हुन्छ। पहिलो ईश्वरको अनुकम्पा अथवा लीलाबाट प्रकट भएको दैवी सिद्धान्त। दोस्रो प्रकृतिले निर्धारण गरेको प्राकृतिक सिद्धान्त र तेस्रो यी दुवै सिद्धान्तको मध्यस्थ तर्क तथा विज्ञानसम्मत सकारात्मक सिद्धान्त। राजनीतिक तथा सामाजिक परिप्रेक्षमा राष्ट्रको एन, कानुन, नीति, नियम तथा पद्धतिलाई सकारात्मक सिद्धान्त मानिन्छ। यो मानिसले तर्क तथा विज्ञानका आधारमा निर्माण गरेका हुन्छन्। यसैका आधारमा प्रकट हुने विचार नै सकारात्मक विचार हो। यो आलेखमा यही सकारात्मक सिद्धान्तबाट सिर्जित विचार र यसको सम्प्रेषणले कोरोना कहरमा कस्तो भूमिका खेल्छ भन्नेबारेमा चर्चा गरिनेछ। जनस्वास्थ्य विधामा कुनै रोगको सामान्य प्रभाव तथा संक्रमणको अवस्थालाई इन्डेमिक अवस्था भन्ने गरिन्छ। सामान्य तत्परता तथा प्रयासले यसको नियन्त्रण एवम् उपचार गर्न सकिन्छ। त्यसैगरी कुनै खास क्षेत्र तथा देशमा मात्र भयावह संक्रमण भएमा एपिडेमिक अवस्था भनिन्छ। यसको नियन्त्रण एवम् उपचार गर्न अतिरक्त तत्परता तथा प्रयासको जरुरत पर्छ। यो भयावहताले राष्ट्रिय सीमासमेत नाघेमा प्यान्डेमिक अवस्था भन्ने चलन छ। अहिलेको अवस्था यही हो र यसलाई नियन्त्रण गर्न के गर्नुपर्छ सबैको चासोको विषय नै भयो। संक्रमणको विकासजस्तै गरी सूचना तथा सञ्चारले व्यावसायिक मर्यादा नाघेर सरकार नियोजित अथवा व्यापारिक घरानानियोजित मानसिक आकलन गरी सर्वसाधारणको ध्यान मूल विषयबाट अन्यत्रै मोड्न कारगर वर्तमान सन्दर्भलाई सूचना कहर भन्नुपर्ने अवस्था आइपरेको छ। बग्रेल्ती सिर्जना गरिएका सामाजिक सञ्जाल तथा ती सञ्जालबाट माथि उल्लेख गरिएका कुनै पनि सिद्धान्तमा आ िश्रत नभई प्रसार गरिएका एकतर्फी अप्रमाणित सामग्रीले ईसिकाइका बारेमा पैदा गरेका कहरले व्यावसायिक शिक्षामा पारेका अथवा पर्न सक्ने प्रभावबारेमा समेत यो चर्चा केन्द्रित हुनेछ। सूचना कहरको पहिलो सिकार सामाजिक दूरी भएको छ। विश्वव्यापी महामारीका रूपमा फैलिएको कोरोना विषाणुको संक्रमण रोकथामको प्रारम्भिक उपाय भनेको संक्रमित वा शंकालु रोगीलाई अन्य संक्रमित वा असंक्रमितको संसर्गबाट अलग राख्ने भन्ने वातावरणीय स्वास्थ्य विज्ञानको सकारात्मक सिद्धान्तबाट प्रतिपादित विचार हो। यसलाई सामान्य जनजिब्रोको भाषामा भौतिक दूरी कायम गर्ने पनि भनिन्छ। सामाजिकताको स्वभाव भएको मानिसलाई समाजसँग जोडिराख्नु नै स्वभावजन्य मनोविज्ञान हो। यसमा पनि संक्रमित मानिसलाई त झन् सामाजिक निकटता तथा हेरचाहको एकदमै जरुरी हुन्छ। चलनचल्तीमा रहेको भौतिक दूरीलाई विस्थापित गरी स्थापित हुन खोजेको सामाजिक दूरीले रोग निदानको कारगर उपाग तथा हाम्रो सामाजिक मान्यतासमेत रहिआएको सामाजिक सद्भावमाथि समेत शंका उत्पन्न गरी यसको मूल मर्मविपरीत सन्देश दिएको छ। संक्रमित मानिसको प्रत्यक्ष सम्पर्कमा नगई उसको उपचारमा सघाउ पुर्याउने विधिलाई भौतिक दूरी कायम गर्ने भन्नुको सट्टामा सामाजिक दूरी कायम गर्ने भन्ने पनि सूचना कहरको एक विकृत नमुना भएको छ। सूचना कहरको दोस्रो सिकार भएको छ ईसिकाइ। संज्ञानात्मक, भावात्मक तथा मनोगत्यात्मक शिक्षण सिकाइका तीन विशेष क्षेत्र रहेका छन्। पढेर, हेरेर र सम्झेर हासिल गरिने ज्ञान संज्ञानात्मक हो भने अनुभव गरेर हासिल गरिने अनुभूति भावात्मक हो। त्यसैगरी शारीरिक रूपमै सम्पादन गरेर हासिल गरिने कौशल मनोगत्यात्मक हो। त्यसैले पहिलो ज्ञान संज्ञानात्मक शिक्षण हो। दोस्रो भावात्मक अनुभूति र तेस्रो मनोगत्यात्मक कौशल शिक्षण नभई सिकाइ हो। रेडियो टेलिभिजन तथा इन्टरनेटका माध्यमबाट विद्यार्थी तथा शिक्षक भौतिक दूरीमै रहेर गरिने संज्ञानात्मक शिक्षणलाई दूर शिक्षण र भावात्मक अनुभूति तथा मनोगत्यात्मक सिकाइलाई दूर सिकाइ भनिन्छ। सूचना तथा सञ्चार प्रविधि उपयोग गरेर गरिने संज्ञानात्मक पठनपाठनलाई ईशिक्षण भनिन्छ भने भावात्मक अनुभूति तथा मनोगत्यात्मक कौशल सिकाइलाई ईसिकाइ भनिन्छ। दूर शिक्षणका धेरै विकल्पमध्ये ईशिक्षण एउटा विकल्प हो भने दूर सिकाइका धेरै विकल्पमध्ये ईसिकाइ एउटा। सूचना कहरले ईशिक्षण तथा ईसिकाइको सीमारेखा नै बिर्सेर दुवै प्रकारलाई एकै ठाउँमा राखेर ईसिकाइ बनाइदिएको छ। दूर शिक्षाका माध्यमबाट संज्ञानात्मक साधारण शिक्षा पठनपाठन गर्न सकिने तथ्यबारेमा सिद्धान्त, सामाजिक मनोविज्ञान तथा अर्थशास्त्रका दृष्टिले विमति राख्नुपर्ने देखिँदैन। तर भावात्मक अनुभूति तथा मनोगत्यात्मक कौशलसमेत सिकाउनुपर्ने व्यावसायिक शिक्षा के दूर शिक्षाका माध्यमबाट सम्भव छ ? व्यावसायिक शिक्षामा प्रवेश परीक्षाका माध्यमबाट गरिने भर्ना, कक्षा कोठा तथा कार्यशालामा गरिने पठनपाठन, कार्यस्थलमा गरिने पठनपाठन र नियमित मूल्यांकन तथा अनुगमन आदि पर्छन्। व्यावसायिक शिक्षा भर्नाका लागि लिइने प्रवेश परीक्षामा विद्यार्थीको प्रतिभाको आकलन तथा परीक्षण र सोही नतिजाका आधारमा विषय छनोट गरिने भए पनि यसलाई साधारण शिक्षासरह सम्पादन गर्दा खासै गाह्रो नपर्ला। अन्य दुई पक्षमा विचार गर्न एकदमै जरुरी छ। उद्योगव्यवसायको उत्पादन योजना तथा मानव संसाधन विकास योजनाबमोजिम कार्यस्थलको सिकाइमा आधारित व्यावसायिक शिक्षा प्रदान गरिने आधारभूत मान्यता रहिआएकाले यसमा विद्यार्थीको संख्या उद्योग व्यवसायको नियमित प्राथमिक क्रियाकलापको निरन्तरतामा वाधा नपर्ने गरी यसलाई सघाउने गरी निर्धारण गरिन्छ। माग चक्रका आधारमा पठनपाठन हुने भएकाले र कार्यस्थलमै यो सम्पन्न हुने भएकाले उद्योग व्यवसायलाई यो अतिरिक्त भार हुन जाने देखिन्न। औद्योगिक तथा व्यावसायिक विकास र मानव संसाधन विकास समानुपातिक हुने हुँदा व्यावसायिक शिक्षाको प्रवर्धन पनि अतिरिक्त भार नपर्ने गरी सहजै हुन्छ। फरकचाहिँ व्यावसाय सञ्चालन तथा प्रवर्धनको अभिन्न अंग सीप विकासको मूल मान्यता हुने भयो। यसैगरी व्यावसाय सञ्चालन तथा प्रवर्धनको अनुगमन तथा मूल्यांकन पनि सहजै सम्पादन गर्न सकिने नियमित कार्य नै हुन जान्छ। अहिले व्यावसायिक शिक्षामा भर्ना हुन चाहने विद्यार्थीको वर्तमान संख्यालाई व्यवसाय सञ्चालन तथा प्रवर्धनको क्षमताबमोजिम अन्य थप विषयमा विविधीकरण गरी व्यवस्थापन गर्न सकिन्छ तर यसको तयारीका लागि कम से कम समय लगाउनुपर्ने टड्कारो आवश्यकता देखिन्छ। व्यावसायिक शिक्षामा शिक्षण संस्था तथा विद्यार्थी भर्ना क्षमतालाई सबैखाले उद्योग व्यावसायहरूको क्षमताका दृष्टिले हेर्नुपर्ने भएको छ। यही नै यसको विकास, विस्तार, गुणस्तरीयता र दिगोपन हुन आउँछ। युनेस्कोको शैक्षिक योजनाका लागि अन्तर्राष्ट्रिय संस्थाका अनुसार शिक्षा प्रशासनमा नीति निर्माणका लागि नेता प्रथमशः यसको कार्यान्वयनका लागि स्रोत, साधन तथा पूर्वाधार व्यवस्थापन गर्न विषय विज्ञ दोस्रो अध्ययन तथा अध्यापनका लागि विद्यार्थी, अभिभावक तथा शिक्षक तेस्रो। शैक्षिक वातावरण सञ्चालनका लागि शैक्षिक तथा उद्योग व्यवसाय प्रतिष्ठान चौथो महत्त्वपूर्ण पक्षहरू रहेका छन्। नेतृत्वले विषय विज्ञको सिफारिसका आधारमा राष्ट्रको गन्तव्य तथा आवश्यकताअनुरूप महत्त्वाकांक्षा व्यवस्थापन गर्नमा अग्रणी भूमिका निर्वाह गर्छ। विषयविज्ञले राष्ट्रको सर्वतोमुखी विकासका लागि शिक्षा योजना र यसको कार्यान्वयनका लागि स्रोतसाधन तथा विद्यमान क्षमताअनुसार दिगो व्यवस्थापनको गोरेटो कोर्नका लागि लागू गर्नुपर्ने विस्तृत विवरणसहितको कार्ययोजना नेतृत्वलाई प्रस्तुत गर्नमा महत्त्वपूर्ण भूमिका निर्वाह गर्छन्। के हाम्रो नीति तथा कार्यान्वयनमा यो सकारात्मक क्रमको प्रक्रिया या सिद्धान्त प्रयोग भएको छ ? शासन र प्रशासनको सीमा रेखाको खासै महत्त्व नभएको हाम्रो देशका माथि उल्लिखित चारै पक्षका सरोकारवालाको चेतन तथा अवचेतन मस्तिष्क माथि भनिए झैं इन्फोडेमिकको सिकार भएको छ। उनीहरू यो क्रमलाई आत्मसात गर्न तयार छैनन्। साधारण शिक्षा तथा व्यावसायिक शिक्षा, शिक्षण तथा सिकाइ र विशेषज्ञता तथा अख्तियारीबारेमा अवचेतन मस्तिष्कमा पहिल्यैदेखि भरिएर रहेका पुराना सोचलाई कसैले पनि परिवर्तन गर्न चाहँदैनन्। शिक्षित तथा सोच्न सक्ने चेतन मस्तिष्क उपयोग गर्न अधिकांश सरोकारवालाहरू तयार हुँदैनन्। यही चेतन मस्तिष्कमा रहेका विचारले अवचेतन मनमा रहेका विचारलाई प्रतिस्थापन गर्ने अत्यावश्यकीय परिवर्तनलाई जनजागरण भनिन्छ। यी चारैथरीका सरोकारवालाबाट उनीहरूका लागि निर्धारित उत्तरदायित्व बहन गर्ने तत्परतालाई नै प्रतिबद्धता भनिन्छ। पछिल्ला दुई पक्षका लागि मात्र नभई सबैलाई यो जनजागरण र प्रतिबद्धता उत्तिकै आवश्यक छ। व्यावसायिक शिक्षा किन ? यो कसका लागि ? यसको पठनपाठन कहाँ ? यसका लागि आवश्यक पर्ने मानवीय तथा भौतिक स्रोतसाधन कति ? यसको सम्पादन कसरी ? सम्पादनको समय कहिलेसम्म ? विषयविज्ञबाट हाम्रा सीमा तथा सीमिततालाई विचार गरी एकीकृत योजना तयार पारी कार्यान्वयनका लागि नेतृत्वसामु पेस गरिएका र नेतृत्वले अघि बढाउनुपर्ने सर्वमान्य परिपाटीलाई हाम्रो राजनीतिक नेतृत्वले स्विकार्न सकेको छ ? यो परिपाटीलाई कति महत्त्व दिएको छ ? अहिले अघि बढाइएका हाम्रा नीति तथा योजनाले विगतको हाम्रो अनुभव, वर्तमानको क्षमता तथा भविष्यको गन्तव्यलाई समेत एकै सूत्रमा जोडी सकारात्मक बनाउनुपर्छ। राजनीतिक आवरणमा विगतलाई कम आकलन गरिएको वर्तमान अवस्थाको वस्तुनिष्ठ विश्लेषण नभएको र दैवी, प्राकृतिक तथा सकारात्मक कुनै पनि सिद्धान्तबाट अभिप्रेरित विचारसँग सम्बन्ध नराखी भविष्य आकलन गर्न खोजिएका प्रयास तथा यस्ता योजनाले कतै जनस्तरको उर्लंदो महत्त्वाकांक्षालाई व्यवस्थापन गर्नुको साटो उल्टै मलजल गरी दुर्घटनातर्फ त निम्त्याइरहेका छैनन् ? के यसको आभास नेतृत्वलगायतका अन्य सरोकारवालालाई छ त ? अन्यथा सूचना कहरले थिलोथिलो भएको ईसिकाइ कतै नेतृत्वको मानसपटलमा डेरा जमाएर बसेको महामारीले अझ मरणासन्न त हुने होइन ?"
परम आनन्दको ठाउँ,"ध्यानबाट उठेपछि ब्रह्माजीले नारदको खोजी गरे। अघिपछि सम्झनेबित्तिकै उनी टुप्लुक्क देखा पर्थे, यसपटक भने निकैबेर खोजी गर्दा पनि देखा परेनन्। ब्रह्माजीले द्वारपाललाई बोलाएर सोधे, मसँग बिदा भएर भूलोक गएका नारद अझै आएका छैनन् ? छैन ब्रह्माजी। उनी गएदेखि नै मैले द्वार छाडेको छैन। आएको भए म देखिहाल्थें नि, द्वारपालले भने। ब्रह्माजीले द्वारपाललाई अराए, बगैंचातिर टहलिरहेका छन् कि ? आफ्नै खोपीतिर बसेका छन् कि ? सबैतिर बुझेर आऊ। नारदजीलाई नै भेट्यौ भने मकहाँ पठाइदेऊ। द्वारपाल नारदजीलाई खोज्न हिँडे। नारदजीलाई कतै नभेटेपछि उनी फर्केर आए। भने, ब्रह्माजी, देवर्षि नारदजी कतै भेटिनुभएन। ब्रह्माजीले केहीबेरमा त आउलान् नि भने। द्वारपालले सोधे, ब्रह्माजी, हिजोआज देवर्षि नारद भूलोकतिरै झरिरहेको कारण मैले बुझ्न सकिनँ। उनी घुमिफिर गर्न गएका हुन्। भूलोकमा अहिले शिशिर ऋतु चलिरहेको छ। यस ऋतुमा कतिपय ठाउँ स्वर्गजस्तै देखिन्छन्। त्यतैतिर ध्यानस्थ भएका होलान्। यस बेला जति बोलाए पनि उनी केही अत्तोपत्तो पाउँदैनन्। ध्यानस्थका बेला बोलाउनु पनि हुँदैन। ब्रह्माजी बोल्दै थिए, नारदजी आइपुगे। ब्रह्माजीले मुसुमुसु हाँस्दै सोधे, नारदजी, तपाईं भूलोकबाटै आउँदै हुनुहुन्छ ? यतिका समय कसरी रहन सक्नुभयो ? हजुर ब्रह्माजी। त्यहाँ एउटा बडो रमणीय ठाउँ छ। त्यसवरिपरि कलकल पानी बगिरहेको छ। बुट्यान, झाडी र रूखहरू छन्। मृग, हरिण, जरायो, हात्ती, गैंडा चरिरहेका हुन्छन्। मैना, सुगा, मयुर पनि नाचिरहेका हुन्छन्। हिमालयबाट बग्दैबग्दै पहराबाट तल खोलामा खस्ने झरना पनि छ। त्यो दृश्य बडो रमणीय लाग्छ। आनन्द पनि त्यस्तै छ। देवाधिदेव महादेव हिमालयमा ध्यानस्थ हुनुको कारण यस्तैयस्तै ठाउँ भएर पो रहेछ। ब्रह्माजीले फेरि सोधे, तपाईंलाई सबैभन्दा प्रिय के हो ? नारदजीले ध्यान भने। ब्रह्माजीले किन भनेर सोधे। ध्यानमा बस्दै जाँदा जब ईश्वरीय सत्तामा पुगिन्छ, त्यसपछि बडो आनन्द आउँछ। त्यहीं डुबिरहन मन लाग्छ। त्यहाँजति आनन्द बाहिर कहाँ छ र ? त्यहाँ पुगेपछि हतपत फर्कन मन लाग्दैन। एकपटक लामो समय मिलाएर ध्यानस्थ हुन मन लागिरहेको छ। नारदजी लामो समयसम्म ईश्वरीय आनन्दमा निमग्न भएको देख्दा ब्रह्माजी पनि चकित परे।"
कोरोनाको भित्री व्यथा,"कोरोना भाइरसले एकातिर मानवीय जीवन अस्तव्यस्त भएको छ भने अर्कातिर सीमित साधनस्रोतले खडा गरेका विकासका संरचना र पूर्वाधार भताभुंग हुने अवस्थामा रहेका छन्। व्यापारव्यवसाय नराम्रोसँग थला परेको छ। अर्थतन्त्रको ढाडँ भाँचिनबाट जोगिन सकेको छैन। शैक्षिक गतिविधि अन्योलपूर्ण छ। विदेशी पाहुनालाई स्वागत गर्न ढोका खोलेर बसेको नेपाल पर्यटन वर्ष २०२० मा सुरुमा नै ब्रेक लाग्न पुगेकाले नेपालको वैदेशिक मुद्रा आर्जन गर्ने लक्ष्यमा नै तुषारापात हुन गएको छ। लकडाउन र निषेधाज्ञाको लामो चरण पार गर्न देखा परेको असहज अवस्थाको त बयान गर्न नै सकिँदैन। रोजीरोटी गुमेर सडकमा पुग्नुपरेकाले गाँसको आशामा परोपकारी संस्था र दाताहरूको उदार मनलाई ढुकेर बस्नुपरेको अवस्थाले जोकोहीको मन पनि छियाछिया हुन पुगेको छ। रोजगार, व्यापार, व्यवसाय र उद्योगधन्दा छिन्नभिन्न भएकाले जीवन निर्वाह गर्न कठिन भएको अवस्थाको बोझ थाम्न नसकेर ठूलो संख्या मानसिक रोगको पीडा खप्न बाध्य भयो भने अप्राकृतिक र अकल्पनीय मृत्युसमेत रोज्न पुगेको यथार्थ हाम्रोसामु छर्लंग छ। समयमै उचित मनोपरामर्श र स्वास्थ्योपचार तथा पूर्ववत् रूपमा जीवन निर्वाहको अवस्थामा फर्काउने वातावरण सिर्जना नगर्ने हो भने भोलिका दिनमा यसबाट पारिवार र समाजमा ठूलो विचलन नल्याउला भन्न सकिँदैन। राष्ट्रमा रोजगारको अनुकूल अवस्था नहुँदा विदेशी ढोका ढकढक्याउन पुगेका दाजुभाइ, दिदीबहिनी कति वृद्धवृद्धा र बालबालिकाले आफ्नो भूमिमा टेक्न भोग्नुपरेको असहज अवस्थाको दृश्यले जोकोहीको मनमुटु ढुकढुक हुनबाट बच्न सकेन। आफ्नो घरआँगन टेक्न आतुर विदेशमा रहेका दाजुभाइको रोदनको त बयान गरेर साध्य छैन। लकडाउनका कारणले रोजगारको अवसर गुमेर आफ्नो जन्मथलो घर जान ससाना बाबुनानीसहित भोकभोकै ६७ सय कोषसम्म हिँड्न बाध्य बनाएको कुराले कसको मन पग्लेन होला। विकसित राष्ट्रलाई त धौधौ पारेको यो आकस्मिक अवस्था नेपालजस्तो जिरोबाट सुरु गर्नुपर्ने मुलुकका लागि त चुनौतीको पहाडै बन्यो। उल्टै हतारोमा लतारो भने झैं खरिद प्रक्रियामै रोग लाग्न पुग्यो। एकातिर औषधोपचारको सामग्री आपूर्ति गर्नुपर्ने अवस्था अर्कातिर दक्ष जनशक्तिको अभाव, कोरोना संक्रमित साधारण बिरामी र जटिल अवस्थाका उपचार नगरिनहुने बिरामीका लागि अस्पताल र स्वास्थ्य केन्द्रहरूको शून्य अवस्थाको व्यवस्थापन सहज पहुँचको विषय हुन सक्ने कुरै आएन। त्यसमाथि पनि केन्द्रबाट स्थानीय तहसम्म यसको पहुँच पुर्याउन ठूलो कदमको खाँचो देखियो। उपचारका व्यवस्थापनका कुरा अगाडि बढ्दै गए तर रोग नियन्त्रण हुन सकेन उल्टै यो नेपालाको ७७ वटै जिल्लामा फैलिन पुग्यो। खोप नबनेसम्म स्थिति काबुबाहिरै रहने संकेत देखिएको छ। यही बेलामा यो रोगभन्दा ठूलो अर्को रोग देखा पर्यो। रोग लागेको बिरामी समाजमा शत्रुभन्दा ठूलो देखिन थाल्यो। बिरामीलाई रोगबाट बचाउन ठूलो ढाडस र हौसला दिनुपर्नेमा बिरामीलाई मात्र होइन, बिरामीका आफन्त र नजिक पर्ने अरूसमेत हिंस्रक जनावरको सूचीमा पर्नेजस्तो अवस्था देखा पर्न पुग्यो। यो रोगको उपचारमा खटिने स्वास्थ्यकर्मीहरू संक्रमित भई उपचारका लागि बस्ने आइसोलेसनमा पनि विरोधको सामना गर्नुपर्ने अवस्था सिर्जना हुन पुग्नु कम दुःखलाग्दो होइन। यसले सामाजिक अवस्थामा नराम्रो चोट पुग्ने परिस्थिति देखा पर्यो। यो रोग सरकारको प्रयासले मात्र नियन्त्रणमा आउने कल्पना गर्न सकिँदैन। जनसाधारणको पनि ठूलो सहयोगको खाँचो रहन्छ। यो रोग नियन्त्रण गर्न सरकारले लामो समय लकडाउन र निषेधाज्ञा लगायो। तर औषधोपचारका अन्य पाटोमा जुन तदारुकता र तत्परता देखिनुपर्ने थियो, त्यो हुन सकेन। यो रोगको अवस्था भयावह चरणमा पुग्न सक्नेमा नजरअन्दाज भएकै हो। विभागीय मन्त्रीले संक्रमितको संख्या सय ननाघ्ने उद्घोष भएकालाई स्मरण गर्न सकिन्छ। कोरोना महामारीको रोकथाममा भन्दा पार्टीको झमेलामै सरकार अल्मलियो। स्थानीय तह र प्रदेश तह पनि सुरुमा तातेर पछि थाकेको अनुभव नभएको होइन। जुनसुकै पनि नजरअन्दाज कति घातक हुन्छ भन्ने आगामी दिनमा चुकाउनुपर्ने मूल्यले नै देखाउँछ। यो कोरोनाले समाजलाई अप्ठ्यारोमा पार्ने नराम्रो कोसेली मात्र लिएर आएको छैन, राम्रो सन्देश छर्ने र पाठ सिक्ने अवसरलाई पनि अघि सारेको छ। आफ्नो र आफ्न्तको मात्र स्वार्थ हेर्ने आँखामा पट्टी बाँध्न खोजेको छ। संसार क्षणभंगुर छ, धेरै महत्त्वाकांक्षा नराख्नु नै राम्रो छ भन्ने सन्देश दिएको छ। विश्व बन्धुत्वको भावनाले मात्र संसारलाई सुन्दर बनाउन सकिन्छ भन्ने शंखघोष गरेको छ। हामीले अँगालेको विकासको अवधारणा सामाजिक जीवनमा न्याय गर्ने खालको रहेनछ। एक्कासि कुनै महामारीले जीवन कतिसम्म कष्टदायी बनाउँदो रहेछ भन्ने झल्को दिएको छ। नागरिकलाई स्वास्थ्यको पहुँचभित्र पर्न कत्ति गाह्रो रहेछ भन्ने देखाएको छ। साधारण उपचारको व्यवस्थाबाट हामी कति टाढा रहेछौं भन्ने स्पष्ट पारेको छ। लकडाउन र निशेधाज्ञाका कारण सृर्जना हुन सक्ने आर्थिक अवस्थाको विकराल रूपलाई टेवा पुर्याउने पद्धतिमा हामी कति कमजोर रहेछौं भन्ने छर्लंग हुन पुग्यो। आफ्नो मुलुकमा रोजगार र अध्ययनको राम्रो अवसर नहुँदा विदेशी मुलुकको भर पर्नु कति कष्टदायी हुने रहेछ भन्ने तीतो यथार्थ कसैबाट लुक्न सकेन। शैक्षिक संस्थाहरू ६७ महिनासम्म बन्द हुँदा पनि सबै विद्यार्थीको पहुँचभित्र पर्ने वैकल्पिक व्यवस्था अपनाउने पाटो पनि खट्किने विषय रह्यो। यस्तै अनगिन्ती असहज अवस्थालाई सहज बनाउने पहुँचभित्र हामी पर्न सकेका छैनौं। नेपालको आजसम्मको राजनीतिक व्यवस्था नागरिकको भाग्य निर्माण गर्नेभन्दा सीमित वर्गको स्वार्थमै केन्द्रित रह्यो। नागरिकलाई जतिसुकै अप्ठ्यारो अवस्थाले घचेटे पनि त्यसमा संवेदनशील बन्ने र गम्भीर रूपमा लिनेमा कहिल्यै ध्यान गएन। आजको अप्ठेरोलाई भोलि बिर्सिहाल्ने र आफ्नो स्वार्थको ढोका खोल्नतिर लाग्ने परिपाटी अन्त्य कहिल्यै हुन सकेको छैन। अब पनि यही मार्गमा यात्रा गर्ने हो भने भोलिका दिनमा आउने कष्टका पहाडले हामीलाई नराम्रोसँग थिच्नेछ र हाम्रा सपनाका महलहरू गल्र्यामगुर्लुम्म ढल्ने छन्। तसर्थ भयभीत र कमजोर भएर होइन, आत्मविश्वास र धैर्यसाथ प्रत्येक नेपालीले आफ्नो भाग्य आफ्नै देशमा कोर्ने अवस्था निर्माण गर्न आजैबाट पहल गरौं।"
क्रिकेट खेलाडी भण्डारीको उपचारमा सहयोग गर्ने मन्त्रीको आश्वासन,काठमाडौं : युवा तथा खेलकूदमन्त्री जगतबहादुर विश्वकर्माले क्रिकेटका राष्ट्रिय खेलाडी ललितसिंह भण्डारीको स्वास्थ्यावस्थाबारे जानकारी लिएका छन्। मन्त्री विश्वकर्माले स्थानीय ग्राण्डी अस्पतालमा उपचाररत भण्डारीको अवस्थाबारे आज त्यहाँ पुगेर जानकारी लिएका हुन्। सो अवसरमा उनले भण्डारीको स्वास्थ्यलाभको कामना गर्दै उनको उपचारमा सरकारका तर्फबाट आवश्यक सहयोग रहने आश्वासन दिए। उनको उपचारका विषयमा राष्ट्रिय खेलकुद परिषद् (राखेप)का सदस्य सचिव रमेशकुमार सिलवालसित छलफल गर्ने जानकारी पनि दिए। उपचारमा संलग्न चिकित्सकका अनुसार भण्डारीले कम्तीमा पनि अझै एक महिना अस्पतालमा बस्नुपर्ने छ। भण्डारीको गत साता हात र खुट्टाको शल्यक्रिया गरिएको थियो। उनी गत साता कञ्चनपुरको झलारीमा मोटरसाइकल दुर्घटनामा परि गम्भीर घाइते भएका थिए। भण्डारीलाई कोहलपुर शिक्षण अस्पतालमा उपचार हुन नसकेपछि ग्रान्डी अस्पताल ल्याइएको हो। दुर्घटनामा उनको दायाँ खुट्टा र हात भाँचिएको थियो। भण्डारी राष्ट्रिय क्रिकेट टोलीबाट खेलिसकेका बायाँहाते तीव्र गतिका बलर हुन्। रासस
स्वारेज एथलेटिको मड्रिडमा अनुबन्धित,एजेन्सी : बार्सिलोनाका फरवार्ड लुइस स्वारेज ला लिग क्लब एथलेटिको मड्रिडमा अनुबन्धित भएका छन्। उरुग्वेका फरवार्ड स्वारेजलाई एथलेटिकको मड्रिडले प्रतिद्वन्द्वी क्लब बार्सिलोनाबाट अनुबन्ध गरेको हो। बार्सिलोनामा ६ वर्ष खेलेका स्वारेजलाई एथलेटिकोले ६ मिलियन यूरो खर्चिएर मित्र्याएको हो। सम्झौता अनुसार अब स्वारेज एथलेटिकोमा दुई वर्षसम्म रहनेछन्। नागरिकताको समस्याका कारण इटालियन क्लब युभेन्टस जान नसकेका स्वारेज मड्रिडमा अनुबन्ध भएका हुन्। स्वारेज २०१४ मा लिभरपुलबाट बार्सिलोना गएका थिए। बार्सिलोनाका लागि दुई सय ८३ खेलमा उनले १९८ गोल गरेका थिए।
