शीर्षक,विवरण
पेचिलो कूटनीति र नेपाल,"कूटनीतिक चलाखी र ढंग पुर्याउन सके हामीसँग अमेरिका, चीन र भारतजस्ता विकसित देशबाट प्रशस्त फाइदा लिन मिल्ने अवसर पनि छ जसरी एक व्यक्तिलाई साथीहरूको साथ र परिवारलाई छिमेकीको साथ चाहिन्छ त्यसरी नै देशलाई पनि छिमेकी मुलुक र बाह्य मुलुकको साथ चाहिन्छ। साथ दिने कोही छैन भने व्यक्ति होस् वा राष्ट्र दुवैको अस्तित्व संकटमा पर्छ। देशको विस्तारित कूटनीतिक सम्बन्धले प्रत्यक्षपरोक्ष रूपमा अन्तर्राष्ट्रिय भरोसा बढाउने गर्छ। अहिलेको ग्लोबल भिलेजमा कुनै पनि देश अरू देशको सहायताविना एक्लै बाँच्न सक्दैन। २०७२ सालमा भूकम्पले देशलाई अप्रत्यासित धक्का दियो तर देशले हिम्मत हारेन किनकि देशका छिमेकी र टाढाका मित्रराष्ट्र थिए सहयोगका लागि। कसले कति दिए भन्ने छुट्टै सबाल हो। मूल कुरा भरथेग र सहयोग पाउने आशाले आत्मविश्वास दिलाएको थियो। सोही साल छिमेकी मुलुक भारतले अप्रत्यासित रूपमा नाकाबन्दी लगायो। नेपालले कूटनीतिक सम्बन्ध राखेका र नराखेका देशहरूको ध्यान नेपालतर्फ खिचियो। नेपालसँग कूटनीतिक सम्बन्ध विस्तार भएका मुलुकमा रहेका भारतीय कूटनीतिक अधिकारीहरूले नाकाबन्दी नै किन भन्ने प्रश्नको सामना गर्नुपरेको थियो। उत्तरी छिमेकी देश चीनसँग पारवहन सम्झौता नै गरिएको थियो भने टाढाका मित्रराष्ट्र अमेरिका र युरोपका राष्ट्रहरूले भारतलाई नेपालमाथि लगाइएको नाकाबन्दी खोल्न बाध्य बनाएका थिए। विस्तारित कूटनीतिक सम्बन्धले इतिहासका हरेक अफ्ठेरो अवस्थामा साथ दिएको छ। नेपालको कूटनीतिक सम्बन्ध विस्तारका कारण सन् २०१३ मा नेपाल १६७ देशको समर्थन पाउँदै संयुक्त राष्ट्रसंघीय मानवअधिकार परिषद्को अध्यक्षमा निर्वाचित भएको थियो। हामी जति धेरै मुलुकसँग कूटनीतिक सम्बन्ध राख्न सक्छौ, त्यति नै अन्तर्राष्ट्रिय अस्तित्व, हैसियत र समर्थन प्राप्त गर्न सक्छौ। भूमण्डलीकरणसँगै व्यापार, रोजगार, अध्ययन र बसोवासका लागि मानव स्थानान्तरण बढेको समयमा कूटनीतिक सम्बन्धको दायरा बढाउनु आजको आवश्यकता हो। सरकारले अभिलेख राखेका र नराखेका विश्वका धेरै मुलुकमा नेपालीहरू बढी रोजगार र अध्ययनका लागि गएका छन्। ती आफ्ना नागरिकको हक, अधिकार संरक्षण र हितका लागि पनि धेरै देशसँग कूटनीतिक सम्बन्ध विस्तार गर्न जरुरी छ। बढ्दो विदेश सम्बन्धले वातावरण संरक्षण, जलवायु परिवर्तन, मानवअधिकारलगायतका मुद्दामा दायित्व बढेको छ। धेरै देशसँग द्विपक्षीय सम्बन्ध जोडिए पनि ती देशसँग शिक्षा, स्वास्थ्य, व्यापार, रोजगार आदि क्षेत्रमा सहकार्य गरी उल्लेखनीय लाभ लिन सकिएको छैन। यसतर्फ पनि सरकारको ध्यान जान आवश्यक छ। नेपालको कूटनीतिक गति सन् १८१६ मा नेपाल र भारतको इस्ट इन्डिया कम्पनी सरकारबीच सुगौली सन्धि भएलगत्तै बेलायत र नेपालबीच कूटनीतिक सम्बन्ध स्थापना भयो। यो नै नेपालको बाह्य मुलुकसँगको पहिलो औपचारिक कूटनीतिक सम्बन्ध थियो। बेलायतसँग कूटनीतिक सम्बन्ध भएको एक शताब्दीभन्दा बढी समय अर्थात् १३१ वर्षसम्म नेपालले अन्य मुलुकसँग औपचारिक सम्बन्ध स्थापना गर्न सकेन। भारत ब्रिटिस उपनिवेशबाट स्वतन्त्र भएपछि मात्र सन् १९४७ अप्रिल २५ मा नेपालको दोस्रो कूटनीतिक सम्बन्ध अमेरिकासँग भयो। त्यसलगत्तै सोही साल करिब दुई महिनापछि दक्षिणको छिमेकी मुलुक भारतसँग कूटनीतिक सम्बन्ध स्थापित भयो। सन् १९४९ मा फ्रान्ससँग र उत्तरी छिमेकी मुलुक चीनसँग सन् १९५५ मा दैत्य सम्बन्ध स्थापना गरियो। चीनसँगको सम्बन्ध पछि त्यही वर्ष नेपाल राष्ट्रसंघको सदस्य बनेको थियो। त्यसपछि बीपी कोइराला र राजा महेन्द्रले बाह्य मुलुकसँगको कूटनीतिक सम्बन्ध विस्तार गरेका थिए। बीपी कोइरालाको अठारमहिने प्रधानमन्त्रीत्वकालमा १६ मुलुकसँग कूटनीतिक सम्बन्ध स्थापना भएको थियो। भारतसँगै स्वतन्त्र भएको पाकिस्तानसँग भने सन् १९६० मा मात्र कूटनीतिक सम्बन्ध गाँसिएको थियो। बहुदलीय व्यवस्थालाई कू गरेर राजा महेन्द्रले देशको शासनको लगाम हातमा लिएपछि थप २९ मुलुकसँग कूटनीतिक सम्बन्ध स्थापना गरेका थिए र उनको शासनकालको अन्तिम देश अफ्रिकी मुलुक इथियोपियासमेत गरेर ४९ मुलुकसँग नेपालको कूटनीतिक सम्बन्ध स्थापना भएको थियो। आफ्नो शासनकालमा राजा महेन्द्र असंलग्न राष्ट्रहरूको शिखर सम्मेलनमा भाग लिन बेलग्रेड, जाम्बिया र कायरोमा आफैं गएका थिए। नेपालजस्तो दुई ढुंगाको तरुल जोगाउने स्मार्ट डिप्लोमेसी अर्थात् जटिल भूराजनीतिमा परेको बेला शक्तिराष्ट्रहरू र अन्य राष्ट्रहरूलाई विश्वास दिलाउँदै राष्ट्रिय हितका लागि आफूतिर आकर्षण गर्ने कूटनीति अख्तियार गर्न आवश्यक छ। भारतको गिद्दे दृष्टिबाट देशलाई बचाउन राजा महेन्द्रले अन्तर्राष्ट्रिय सम्बन्ध बढाएका थिए र यो सम्बन्ध विस्तारपछि नजानिँदो रूपमा नेपाल विश्वको एउटा सक्रिय हिस्सा बनेको थियो। हुन त भारत र चीनले इजरायललाई देशको मान्यता नदिइरहेको बेला बीपी नेतृत्वको सरकारले इजरायललाई देशको मान्यता दिनु र द्विपक्षीय सम्बन्ध गाँस्नु एक चतुर, साहसिक कूटनीतिक अग्रगमन कार्य थियो जसका कारण नेपालको अन्तर्राष्ट्रिय हैसियत ह्वात्तै बढेको पनि थियो। ब्रिटिस उपनिवशेबाट १५ अगस्त १९४७ मा भारत स्वतन्त्र हुँदा भारत उपमहाद्वीपका पाँच सय ८४ साना प्रिन्स्ली स्टेटहरू थिए, ती सबैलाई गाभेको थियो। आफ्नो सैन्य शक्तिबाट करिब ५० हजारको हत्या गरी हैदरावादलाई १९४८ मा, करिब आठ हजार परिवार छिन्नभिन्न (बेपत्ता पारी १९४७ अक्टोबरमा जम्मुकश्मीर, पोर्तुगिज उपनिवशेको रहेको गोहा १९६१ डिसेम्बरमा र सबभन्दा पछि सिक्किमलाई १९७५ मेमा भारतमा गाभेको थियो। स्वतन्त्रतापछि भारतले नेपालजस्तो सानो देशलाई कस्तो आशय र व्यवहार गर्छ भन्ने संशय रहेका बेला अन्तर्राष्ट्रिय कूटनीतिक विस्तारमा ध्यान केन्द्रित गरिनु पक्कै पनि दूरदर्शी कदम थियो। महेन्द्रको निधनपछि राजा वीरेन्द्रको सक्रिय शासनकाल (२०२९२०४६) मा अन्य ४३ मुलुकसँग कूटनीतिक सम्बन्ध स्थापना भएको थियो। उनले नेपाललाई शान्ति क्षेत्रका रूपमा मान्यता लिन प्रस्ताव ल्याएर अन्तर्राष्ट्रिय समर्थन जुटाउने क्रममा धेरै मुलुकसँग सम्बन्ध विस्तार गरेका थिए। तर भूसिमाना जोडिएको र खुला आवतजावत हुने दक्षिणी छिमेकी मुलुक भारतले नै सो प्रस्तावमा समर्थन जनाउन अस्वीकार गरायो। यसैकारण सो प्रस्ताव अधुरो रहन पुग्यो। २०४६ मा बहुदलीय प्रणाली लागू भएपछि कूटनीतिक सम्बन्ध विस्तारको गति अझ तीव्र बन्न थाल्यो। गत वर्ष सन् २०१९ मा मात्र नेपालको कूटनीतिक सम्बन्ध टोगो (मार्च २२) इक्वाटोरियल ग्विनी (अप्रिल ३०), इश्वाटिनी (मे ९), सेन्ट लुसिया (अगस्त २७) र घाना (सेप्टेम्बर २५) गरी पाँच देशहरूसँग भयो। यसरी हाल नेपालको कूटनीतिक सम्बन्ध विश्वका १६८ देशसँग स्थापित भएको छ। ३० मुलुकका दूतावास, तीन स्थान (न्युयोर्क, जेनेभा र भियनामा राष्ट्रसंघीय स्थायी नियोग र चार मुलुकका ६ सहरमा महावाणिज्य दूतावास छन्। नेपालको परराष्ट्र सम्बन्ध गतिशील बनेको छ। पेचिलो कूटनीति र शक्तिकेन्द्रमा हलचल राजनीतिक कूटनीतिक विचारक लेखक भन्छन् एक्काइसौं शताब्दीको संसार एसियाको प्रभावमा रहनेछ अर्थात् विश्वको नेतृत्व एसियाले गर्नेछ। एसियामा पनि भूमण्डलीकरणको फाइदा लिँदै चीन संसारको सबैभन्दा ठूलो अर्थतन्त्र भएको देश हो भन्छन् सेन्टर फर चीन एन्ड ग्लोबलाइजेसनका अध्यक्ष वाङ हियाओ। कोबिड १९ महामारीको नियन्त्रण र व्यवस्थापन गर्न युरोप र अमेरिका असफल हुनु र चीनलगायत एसियाका धेरै देश तुलनात्मक किसिमले सफल हुनु नै पश्चिमको विश्वशक्ति एसियामा सरेको हो भन्छन् सिंगापुरका कूटनीतिक विशेषज्ञ किशोर महबुबानी। एकलध्रुव भनिएको अमेरिकाको अर्थतन्त्रलाई कोभिड१९ ले धवस्त बनाएको र त्यसको क्षतिपूर्ति गर्न अमेरिकालाई कम्तीमा पाँच वर्ष लाग्ने प्रक्षेप्रण गरिएको छ। सन् २००८ को आर्थिक संकट र अहिलेको कोरोना भाइरस महामारीले अमेरिकाको अर्थतन्त्रलाई चीनको तीव्र आर्थिक विस्तारले बलियो चुनौती दिएको छ भन्छन् आर्थिक विश्लेषक डानिएल हिन्चे। कोभिड १९ लाई नियन्त्रण गरी अर्थव्यवस्था चलायमान बनाएको चीन विश्वको शक्तिशली मुलुक बन्नेछ भन्ने पश्चिमा विश्लेषक, विचारकहरूको प्रक्षेपण छ। अहिले अमेरिका विश्वको एकलध्रुवीय शक्ति मानिए पनि चीनको आर्थिक विकासले अमेरिकालाई चुनौती दिएको छ र अहिले अमेरिका र पश्चिमाको ध्यान चीनमा खिचिएको छ। प्राविधिक, आर्थिक, सैन्य शक्तिमा चीन अमेरिकाका लागि चुनौतीका रूपमा खडा भएको छ र अहिले चीन र अमेरिकाबीच शीतयुद्ध चलिरहेको छ। अर्कातिर भारतले पनि हर क्षेत्रमा विकास गर्दै विश्वशक्तिको रूपमा उदयमान हुँदै छ। यी दुई विश्वकै शक्तिशाली मुलुकका बीचमा हाम्रो एक सानो देश नेपाल छ। विश्वको ध्यान एसियामा र त्यसमा पनि चीन र भारततिर खिचिएका बेला नेपालको कूटनीतिक क्रियाकलापले ठूलो अर्थ राख्छ। चीन र भारत त विकसित देश भए नै नेपालजस्तो विकासोन्मुख देश चीन र भारतका कारण चेपुवामा परेको छ। उदाहरणका लागि अमेरिका नेपाललाई जबर्जस्ती इन्डोप्यासिफिक स्ट्राटेजीमा संलग्न गराउन चाहन्छ भने चीनले रोक्न खोज्छ। चीनको बीआरआईमा सामेल भएको देश नेपालले अमेरिकन प्रोजेक्ट एमसीसीलाई सहजै स्विकार्न सकेको छैन। चीन र अमेरिकाबीचको शीतयुद्ध युद्ध, भारतको विश्वशक्ति बन्ने रहरका कारण एक अर्थमा नेपाल त्रिशक्तिको रणनीतिक मैदान बनेको छ भने पश्चिमाको चनाखो नजर पनि नेपालमै छ। चीनभारतअमेरिकासँगको सम्बन्ध व्यवस्थापन गर्नु र यी शक्तिशाली मुलुकसँग समदूरी र समभावको सम्बन्ध स्थापना गरी आफ्नो असंलग्न परराष्ट्रनीति जोगाउनुपर्ने पेचिलो अवस्था छ। कूटनीतिक चलाखी र ढंग पुर्याउन सके यी विकसित देशबाट प्रशस्त फाइदा लिन मिल्ने एक अवसर पनि हो। अन्त्यमा, नेपाल दुई ढुंगाको तरुल हो भन्ने पृथ्वीनारायण शाहको भनाइ त्यो बेलाको परराष्ट्र नीति थियो भने अहिले पनि यही नीति नै कायम छ। चीन विस्तारै हिमालमुन्तिर झर्न खोज्ने, भारतअमेरिका चीनलाई तिब्बती पठारमै रोक्न खोज्ने प्रतिस्पर्धा चलिरहेको र कोरोना भाइरसले विश्व आक्रान्त पारेको मात्र नभई पावर डाइनामिक्स भूमध्यरेखामा उभ्याइदिएको छ। यो बेला नेपालजस्तो दुई ढुंगाको तरुल जोगाउने स्मार्ट डिप्लोमेसी अर्थात् जटिल भूराजनीतिमा परेको बेला शक्तिराष्ट्रहरू र अन्य राष्ट्रहरूलाई विश्वास दिलाउँदै राष्ट्रिय हितका लागि आफूतिर आकर्षण गर्ने कूटनीति अख्तियार गर्न आवश्यक छ। स्मार्ट डिप्लोमेसीले हरेक चुनौतीलाई अवसरमा परिणत गर्न सक्छ। चुनौती र अवसर दुवै भएको अवस्थामा कूटनीतिका सारथि राजदूतहरू चयन गर्दा सरकार एकदम गम्भीर रहनुपर्छ। विगतमा जस्तो सासू, सम्धी, निकटता, व्यक्तिगत अनुकूलता, घेरो फेरो, झोला, ब्रिफकेस अनि पार्टीमा दुःख गरेकालाई एउटा राजदूत दिऊँ भनेर सम्बन्धित व्यक्तिको योग्यता, क्षमता कार्यसम्पादन कला र अनुभव नहेरी सिंगो देशको आवाजको अन्तर्राष्ट्रिय प्रतिनिधि चयन नगरियोस्। योग्यता पुगेको व्यक्ति चयन गरेपछि पनि उसलाई सम्बन्धित देशसँग राष्ट्रिय स्वार्थका लागि गर्नुपर्ने काम र कला विकासका लागि कम्तीमा एक महिना विषयगत विज्ञबाट तालिम दिने व्यवस्था गर्दा राम्रो हुन्छ। भानिन्छ, डिप्लोमेसी इज एन आर्ट नट अ साइन्स अर्थात् कूटनीति एक कला हो, विज्ञान होइन।"
"कोरोना भाइरस, अमेरिका र ट्रम्प","महान् देश त्यत्तिकै महान् बन्दैनन्। लामो गौरवशाली इतिहास, समयसमयमा उदाउने महान् पथप्रदर्शक, दार्शनिक, दूरदृष्टि राख्ने नेताहरू, आर्थिक र सामाजिक अनि सामरिक शक्ति पहुँच, विभिन्न क्षेत्रमा दक्ष मानव संसाधन अनि गहिरो मानवताको धर्म। यी यस्ता अनेक गुण अनि विशेषताले विश्व महाशक्ति भनेर अमेरिका चिनिएको हो। विश्वमा हुने धेरै युद्ध र तिनको नेतृत्व प्रत्यक्ष वा परोक्ष ढंगले गरे पनि अमेरिकाइतरको जनभावना त्यति नकारात्मक कहिल्यै भएन र सधैं अमेरिका महान् बनिरह्यो। विभिन्न कालखण्डमा अमेरिकामा पनि विभिन्न शासक आए। कतिले गहिरो छाप राखे। सीमित भूगोल र दायरामा मात्र नभई पूरै विश्वमा अमेरिकाको महानतालाई उदाहरणीय ढंगबाट झल्काउने काम गरेर गए। समय फेरियो। शासकहरू र व्यवस्था फेरियो। आज कोरोना भाइरस र यससँगै संसार जुधिरहेका बेला अमेरिका आफैंले भोगिरहेको दुर्दशा र कन्तबिजोक हेर्नलायक छ। देशभित्रको भयावह र दयनीय अवस्था वर्तमान अमेरिकाको वास्तविक चित्र हो। यसको जिम्मेवार अमेरिकाका शासक नै हुन्। प्रोफेसर नोम चोम्स्कीका शब्दलाई सापट लिँदा अमेरिका आज सोसियोपेथिक बफन का हातमा छ, जसले हामी, संसार अनि मानव सभ्यतालाई गहिरो अन्धकारतर्फ धकेलिरहेको छ। संसारले कोरोना भाइरसजस्ता महामारी धेरैपल्ट भोग्यो। स्पेनिस फ्लु १९१८ होस् या १९५७१९५८ को एसियन फ्लु होस् या १९६८६९ को हङकङ फ्लु होस्, हरेक महामारीमा मानवीय सहायताका लागि पुर्याएको योगदानले अमेरिकालाई अमेरिका बनाएको थियो। चाहे सन् १९४५ मा खोप ल्याएर होस् या १९५४ तिर सुई र सिरिन्ज बनाएर, लाखौं जीवनका लागि अमेरिकाले पुर्याएको योगदानले साँच्चिकै अमेरिका बनेको थियो। विडम्बना, अमेरिका अहिले नाफा र व्यापार तथा आफ्नो स्वार्थ र सत्ताबाहिर अरू केही देख्न नसक्ने मानवताको धर्म शून्यप्रायः भएको अराजक शासकका हातमा पर्न गयो। यसले अमेरिका मात्र नभई पूरै संसारलाई अन्धकारको महाभुमरीमा जुनसुकै बेला जाक्न सक्छ। विशाल अर्थतन्त्र भएको मुलुकले आफ्नै आन्तरिक समस्या सुल्झाउन नसकिरहेको अवस्था, शासकले अर्थतन्त्र र व्यापारबाहेक मानवताका मूल्यमान्यतालाई तिरष्कार गरिरहेको वर्तमान परिस्थितिले अमेरिकाप्रतिको दृष्टिकोण दिनानुदिन बदलिरहेको छ। यो वितृष्णा झन् व्यापक बन्दै छ। कोरोनाले युरोप विशेषगरी इटली आक्रान्त भइरहेको अवस्थामा अमेरिकी नाकाबन्दीले थिलथिलो भएको क्युबाले मानवीय सहायता गर्नु र अमेरिका मूकदर्शक भएर हेर्नुपर्ने बाध्यतामा पुग्नु, चीनले कोरोनाविरुद्ध संघर्ष गरिरहेका देशलाई सहयोग पुर्याइरहँदा अमेरिका अनि ट्रम्प गैरजिम्मेवार भएर बेवास्ता गर्नु र बेतुकका टिप्पणीमा लाग्नुले अमेरिकाको विश्वशक्ति र पहुँच विस्तारै खुम्चिरहेको संकेत गरिरहेको छ। यो अमेरिकाको ओर्लंदो ग्राफ अझै द्रूतगतिमा ओरालो लाग्नमा विशेष ट्रम्प जिम्मेवार देखिन्छन्। सुसन फिन्लेलाई फ्लुजस्तो लक्षण देखियो तर उनी डाक्टरकहाँ गइनन्। किनभने उनी तिर्नुपर्ने उपचार खर्चदेखि डराइन्, फलस्वरूप उनका अभिभावकले उनलाई आफ्नो अपार्टमेन्टमा मृत अवस्थामा फेला पारे। उनी ५३ वर्षकी थिइन् द गार्डियन। वास्तवमा उनको मृत्यु हुनुमा महामारी मात्र जिम्मेवार छैन; अमेरिकाको हेल्थकेयर प्रणाली जिम्मेवार छ। यस्ता धेरै फिन्लेहरू अमेरिकाले गुमाएको छ। वास्तवमा यो महामारीले अमेरिकाको वर्तमान अवस्थालाई विश्वसामु उदांगो पारिदिएको छ। यसरी देशभित्रको यो भयावह र दयनीय अवस्था वर्तमान अमेरिकाको वास्तविक चित्र हो। यसको जिम्मेवार अमेरिकाका शासक नै हुन्। आजका दिनमा यस्तो टिठलाग्दो अवस्थाको जिम्मेवार वर्तमान शासक नै हुन्। अमेरिकाभित्र समस्या अझ जटिल आकलन गर्नुपर्छ। किनभने यस्ता महामारीमा विश्वको ठूलो अर्थतन्त्र भएको मुलुकको शासक हतियार र मिसायलको धक्कु लगाएर खोक्रो दम्भ देखाइरहेका छन्। तर मानवता वा मानव जीवन रक्षार्थ खोज र अनुसन्धान गर्ने संस्था र त्यसको एड्भान्समेन्टका लागि पहल गरेको देखिएन। बरु रक्षा बजेट बढाइयो। लोककल्याणभन्दा सीमित वर्गको नाफा या व्यापारिक फाइदामा जोड दिइयो। जनस्वास्थ्यजस्तो संवेदनशील क्षेत्र निजी नाफाखोरको हातमा सुम्पियो। परिणाम, आज ट्रम्पले रसियासँग र अन्य देशसँगै कोरोनाको खोप र थप औषधिका लागि मुख ताक्नुपर्ने अवस्थामा पुग्दा देखियो। अहिलेको अवस्था हेर्ने हो भने अमेरिकाको कुल गार्हस्थ उत्पादन वार्षिक ३२९ प्रतिशतले गिरावट आएको छ र यो गिरावट सन् १९४७ पछिको सबैभन्दा ठूलो हो। बेरोजगारको संख्या तीन करोडमाथि छ र यो संख्या दिनानुदिन बढ्दो क्रममा छ। कुनै समय थियो सन् २०१६ मा मेक अमेरिका ग्रेट एगेन भन्दै चुनाव जितेर सत्तामा पुगेका ट्रम्प आगामी आसन्न चुनावमा पनि मेक अमेरिका ग्रेट एगेन भन्दै मतदातासमक्ष लम्पसार पर्दैछन्। यिनले अमेरिकालाई कति महान् बनाए कोरोना भाइरससँगै संसारसामु उदांगो भयो।"
कोरोनो आतंक र सन्देश,"समस्याले आफैंसँग निकास लिएर आएको हुन्छ, चिन्नु वा नचिन्नु त्यो व्यक्तिको क्षमतामा भर पर्छ हरेकका नित्यकर्म अहिले फेरिए। तर के सोच्ने तरिका र पुराना मान्यता खज्बजिए त ? कोरोनाको सावधानी त जालो च्यात् ( ब्रेक द चेन) थियो। क्रमशः नभई क्रमभंगतामा मात्रै हुन सक्थ्यो। पुरानालाई छोड्न पनि नसक्ने, नयाँलाई पूर्ण स्वीकार गर्न पनि नसक्ने सांस्कृतिक विरासतले सामाजिक यथार्थ, गतिहीनता, जडता र प्रगतिशीलताबीच गम्भीर भिडन्त हुँदा पनि हामी परम्परामा हाँकिन अभ्यस्त छौं। विश्वासको संकट अहिलेको सबभन्दा ठूलो समस्या विश्वासको संकट हो। कसैले कसैलाई पनि विश्वासै गर्न सक्दैन। आफ्नै हात, परिवेशसँग आश्वस्त हुन नसकिने अदृश्य भयले चौतर्फी अविश्वास फैलायो। शासनका सुझाव, आदेश र सल्लाहलाई परिणामले लत्यायो। भ्रमका टकराहटसँगै मिडियाग्रसित समाज अन्योल छायो। मान्छे प्रियतम र सन्तानलाई उमंगले चुम्न भयग्रसित भयो। आपतसाहारा भगवान्, अल्लाह र ईश्वर मन्दिर, मस्जिद, चर्च खाली गरेर भागिसके तर कर्मकाण्डी हाम्रो सामाजिक विशेषता हो। सोह्र श्राद्ध र पर्वले छोपिसक्यो। महामारीसामु खर्बपति र सडकपति समान भए। अणुबम र सम्पत्तिले कोरोना रोक्न सकेन। गरिबलाई ज्यान कसरी जोगाउने भयो। खस्किँदो हैसियत कसरी बचाउने मध्यम वर्गको पीडा। धनाढ्य र वर्चस्वशाली तप्का हैसियत नखस्कियोस् भन्ने जद्दोजेहादमा छ। आफ्नै योग्यता, क्षमता, दक्षता र आत्माविश्वास लड्खडाउँदा हरेक क्षेत्रमा विश्वासको संकट झेल्दै छ। इतिहासबोध हरेक शताब्दीमा महामारी आउने गरेका छन्। युरोपको महाप्लेगले चर्च र दरबारको शक्तिमा अंकुश मात्रै लगाएन, नयाँ चेतले औद्योगिक क्रान्ति, तर्कवादको विकासले अन्धास्थामाथि विज्ञान चेतको हस्तक्षेप, साहित्य, कला र संगीतमा पारेको प्रभाव, दर्शनको नयाँ तरिकाले परिभाषा र सोच्ने तरिका क्रमभंगता गरायो। युद्ध र महामारीको सामनासँगै अझ उन्नत हुँदै गए। समाज परिवर्तनले विपत्तिसँगै फट्को मार्ने गर्छ। संकटको सामना र समाधानको उपाय पत्ता लगाउँछ। यस्ता महामारीको पूर्वानुमान न ज्योतिषले गर्न सक्छन् न पात्रोमा उल्लेख। बरु धार्मिक पुस्तक या नस्त्रोदमको भविष्यवाणीलाई हित र क्षमताअनुसार व्याख्या भने हुने गरेका छन्। असंख्य मित्र र शत्रु भाइरस हामीसँगै छन्। पर्यावरणको विनाशसँगै अन्य जीवमा रहेका भाइरसले नयाँ वासस्थान खोजे। कुनै अदृश्य शक्तिले हाम्रो रक्षा गर्ने हैन। गर्थे भने महामहन्थ नित्यानन्दले अयोध्या भारतमा राममन्दिर भूमिपुजन त प्रधानमन्त्री नरेन्द्र मोदीबाट गराएकै हुन्, स्वयं भने कोरोनाले भेन्टिलेटरमा पुगे। महामारीबाट कोही भागेर वा घन्टा बजाएर नभई सावधानीसँगै सामना गर्नु इतिहासको शिक्षा र सन्देश हो। संकट र समाज महामारीले महामन्दीसँगै ल्यायो। समुदायमा निराशता फैलिँदो छ। राज्य अभिभावक हैन, व्यवस्थापकसमेत बन्न सकेको छैन। धरती अत्यन्तै राम्रो छ, धनप्यासाले लुटे, चिथोरे, कोपरे, ध्वस्त बनाउँदै घर जलाउँदै आगो ताप्न थाले। सत्ता मतियार बन्यो। तब पर्यावरणको विद्रोह भाइरस बनेर प्रत्याक्रमणमा उत्रियो। अनावृष्टि, अतिवृष्टि, बाढी र पहिरो झेल्यौं नै। अब त सुक्खा पहिरोसमेत जान थाले। आत्महत्या तीन हजार पाँच सय नाघ्यो। मित्र वा दुस्मन पनि समान हैसियतमै हुन्छ। हैसियतसँगै औकात र सम्बन्धका परिभाषा फेरिँदै जान्छन्। यस अवधिमा अत्यन्तै महत्त्वाकांक्षी मध्यम वर्गका कैयन् टावर ढले, थलिँदै गए। घरबाट फ्ल्याटमा फ्ल्याटबाट डेरामा सर्ने असंख्य भए। रातारात पसल छाड्नेको संख्या बढ्यो। गाडी चढ्ने मोटरसाइकलमा झरे, टुलेटका बोर्डले घर सजिन थाले। सपना बोकेर बिदेसिने ध्वस्त सपनासहित देश फर्कंदै छन्। स्वप्न मात्रै ध्वस्त भएको थिएन, कसरी नयाँ जिन्दगी सुरु गर्ने प्रश्न तेर्सिए। जीवन स्तरलाई घटाउँदै लग्यो। आसामीलाई लकडाउन भए पनि ब्याजको रेस थामिँदैन। ग्रेट इकोनोमिकल डिप्रेसमा फसेको एसियन टाइगरको अवस्था झैं अहिले सेल मार्केट, दुब्लाएका पत्रिका, रोजगार गुमेका चेहरा र चुलोमा देखिँदो छ। सेलमा गाडी र मोटरसाइकल थपिँदै छन्। जग्गाको भाउ घट्यो, कोठाभाडामा ग्राहक घटे। सन्तानलाई महँगा स्कुलबाट मध्यम, मध्यमबाट सस्ता स्कुलमा सार्ने त छँदै थिए, विदेशमा सन्तान पढाउनेले पैसा पठाउन सकेका छैनन्। उता रोजगार छैन। आर्थिक हैसियत खस्कँदै जाँदा वर्ग हैसियतमै उथलपुथल भयो। तुजुगमा इज्जत खोज्ने समाज औकात धान्न नसकेर छट्पटियो। अझ विलासिताका सामान र टीभी, फ्रिज लिलाममा देखिएका छैनन्। सामाजिक डिप्रेस एकैपटक ह्वात्त बढ्यो। युद्ध र महामारी संकटग्रस्त सत्ताको सञ्जीवनी बुटी बन्नुहुन्न। जबसम्म अहंकार भत्किएर सो ठाउँ दायित्वले लिँदैन तबसम्म सत्ताधारीका घोषणा कूटनीतिक दाउपेच मात्रै भनेर बुझे हुन्छ। गम्भीर विषय विषयान्तर गर्ने र समय घर्काउँदै शक्ति सञ्चयका खेल भने धेरै दिन टिक्दैन। तलबाट माथि जाँदा संघर्ष हुन्छ, चुचुरो चुम्ने आशाले जोस रहन्छ। जब पुराना हैसियत खस्कँदै जान्छन् मान्छेमा डिप्रेस छाउँछ। प्रश्न ठिंग उभियो जीवन रोज्ने कि जीविका ? डिपे्रसको औषधि महामारीभय, रोजगारत्रास, गिर्दो आर्थिक हैसियतले व्याकुल बनाएको समाज ग्रेटडिप्रेसमा फसेको छ। राजनीतिक परिवर्तनले एक फट्को त मार्यो तर सँगसँगै समाजमा अनौठो महत्त्वाकांक्षा पलाए। ती पूरा हुन नसक्दा त्यसै स्तरमा कुण्ठा देखिनु स्वाभाविकै हुन्छ। अर्कातर्फ क्रान्ति र परिवर्तनले बनाएका र भएका नायकले ओजन धान्न नसक्दाको राजनीतिक संकटले पनि डिप्रेसलाई मलजल गर्छ। महामारीसँगै ती छरप्रस्ट भए। एकाचर्फ चुप्पी संस्कृति बढ्यो भने अर्कातर्फ गाली गर्ने, कुण्ठाको आदर्शको बर्कोले छोप्ने, निकासको पहल नलिने र नजोडिने कुण्ठाग्रसित समूह पनि देखा पर्दै गए। ऊ मनका भडास उकेल्ने गालीमा सन्तोष खोज्दै छ। निकास सामाजिक सञ्जाल, जुम मिटिङ सकार र नकार भावना साट्ने र पहिचान खोज्ने मञ्च बन्दैछन्। जागृत सडक भने सुनसान छ। भावना, विचार, सोच र सपना साट्ने र चासो, चिन्ता र सपनी व्यक्तिने यस्ता मञ्चमा बौद्धिकता, मानवता र राष्ट्रको चासो र चिन्ता, सरोकार र संलग्नताको बाढी नै आए। धेरैजसो यस्ता मञ्चमा देश, समाज ध्वस्त भइरहेको चिन्ता व्यक्तिन्छ। क्षमता प्रदर्शन वा दायित्व प्रतिबद्धताभन्दा पनि यस्ता ग्रुप संवादमा एकातर्फ केही गरौं भन्ने हुटहुटी अर्कातर्फ रिटायर्ड मस्तिकका बुद्धिविलास, कुण्ठा निकास वा विविध प्रकारका सक्रियता भने देखिन्छन््। यो आफैंमा पहिचानको खोजी पनि हो। मूलतः सूचना प्रविधि उपयोग गर्दै यो डिप्रेस औषधि भने बनेको छ। सत्ता सोच युद्ध र महामारी संकटग्रस्त सत्ताको सञ्जीवनी बुटी बनिदिन्छ। सत्ताधारी सर्वज्ञानी ठान्छन्। आफ्नै हुकुममा समय र संकट हाँकिएको सोच्छन्। तर, समय मार्ग कसैको आदेशमा चल्दैन। संकट र दुर्घटना भने सावधानी, योजना, पहलकदमीले टार्न सकिन्छ। शासकको मूर्खता र अक्षमताको दण्ड त्यस मुलुकले भोगिरहेको हुन्छ भन्ने कुरा कोरोनाको राजनीतिक सन्देश बन्यो। शासकहरू मूर्खता जतिपटक दोहोर्याउँछन् त्यति नै आपूलाई थप बुद्धिमान सोच्छन्। सिङ चिलाएपछि, जुध्यौ, जुध्यौ त हुन्छ तर कूटनीतिक सक्रियतामा भने सिंहभन्दा नजिकको बिरालो नै मुसालाई खतरा हुन्छ भन्ने हेक्का राख्दैनन्। जबसम्म अहंकार भत्किएर सो ठाउँ दायित्वले लिँदैन तबसम्म सत्ताधारीका घोषणा कूटनीतिक दाउपेच मात्रै भनेर बुझे हुन्छ। गम्भीर विषय विषयान्तर गर्ने र समय घर्काउँदै शक्ति सञ्चयका खेल भने धेरै दिन टिक्दैन। जुत्ताले खुट्टा र मान्छेले मन दुखाउन थाले आफ्नो रहने भनेर बुझे भो। रक्सी थपिँदै गएपछि नसा चढ्दै जान्छ त्यस्तै मूर्खताले पनि समर्थन पाएपछि हौसिँदै जान्छ। मूर्ख, बौलाहा र जड्याहामा फरक हुन्छन् तर समान चरित्र भनेको आफू कुन अवस्थामा छु भन्ने सोच्दैनन्। जसले उसको अवस्था सम्झाउाछ त्यसलाई महादुस्मन सोच्ने गर्छन्। राजीनामा घोषणा गर्दै उग्र राष्ट्रवादी जापानी प्रधानमन्त्री सिन्जो आबेले तीतो यथार्थ व्यक्त गरे राजनीतिमा मुख्य कुरा नतिजा देखाउनुपर्छ, सकिएन भने पदमा बसिरहन हुँदैन। मेरो स्वास्थ्य अहिले राम्रो छैन। स्वास्थ्य ठीक नभएको व्यक्तिले राम्रो निर्णय गर्न सक्दैन। त्यसैले मैले त्यति राम्रो काम गर्न सक्दिन भन्ने निर्णय गरें। अस्वस्थ प्रधानमन्त्री पद सम्हालिरहन हुँदैन जापान त्यसै र एकै दिनमा बनेको हैन। रोगी शासकले चलाएको मुलुक रोगी बन्छ, रोगीले देश, समाज र संकटभन्दा पनि पहिला आफ्नै रोगको चिन्ता गर्छ भन्ने उनको भनाइ अन्य कति रोगी शासकहरूले शिक्षा लेलान् ? निकास के ? आलोचनात्मक चेत नभई वास्तविकतासँग भेट हुँदैन। शारीरिकभन्दा पनि मानसिक गुलामीले आशा र त्रासमा लतारेपछि नायक पैदा गर्नु, पूजा गर्नु नित्य कर्म बन्दिन्छ। व्यक्तिपूजा गर्नेको आत्मविश्वास कम भएर सोचकर्म अरूलाई जिम्मा दिएर थप्पडी मार्ने भीडमा फेरिन्छन्। व्यक्तिपूजाको सबभन्दा खतरा भनेको नायकलाई गलत तरिकाले सोच्न उक्साउनु हो। त्यसबाट जोगिनु र जागाउनु पहिलो कर्म हो। अन्य भाइरसजस्तै कोरोना पनि एउटा हो। जीवन रोज्ने कि जीविकाको जवाफमा अब नित्यकर्ममा यससँगसँगै जीवन यात्रा गर्ने हो। यो आफैंमा कुनै रोग नभई हामीसँग रहेको अन्य रोगको बुस्टर मात्रै हो। प्रतिरोधी क्षमता कम भएपछि यसले रोगलाई तीव्रगति दिने रहेछ। यसलाई भयावह नबनाएर जीवन साथीको स्वाभाविक रूपमा लिनुपर्छ। संकटग्रस्त शासकहरू कृत्रिम भय तयार गरेर सुरक्षित बंकर सोच्छन्। यसलाई चिर्न आवश्यक छ। अहंकार त्यागेर तुजुग प्रदर्शनबाट जोगिनु। फेरिएको आर्थिक हैसियतको तीतो यथार्थ सगोलमा पारिवारिक सल्लाह गर्दै स्वीकार गरेर कम खर्चमा जीवन धान्नु। नदीले अवरोध छिचोल्न सकेन भने शक्ति सञ्चय गर्न केहीबेर थुनिएर बस्न स्विकार्नुपर्छ। जब बाँध र पहाडले थुनिन्छ तब या ऊभन्दा या त अग्लो बन्छ या कमजोर थलो खोतलेर शक्तिशाली बाँधलाई भत्काइदिन्छ, पहाड पहिरो लडाउँछ नसके अर्को बाटो पहिल्याउँछ। तर जमेर भने बस्दैन, गति खोजिरहन्छ। तर खहरेको नियति भनेको जति गड्गडाए पनि या त ऊ नदीमा मिसनुपर्छ या बीचैमा सुक्नु। नदी र खहरेमा फरक यही हो। समस्याले आफैंसँग निकास लिएर आएको हुन्छ, चिन्नु वा नचिन्नु त्यो व्यक्तिको क्षमतामा भर पर्छ। असक्त र अक्षमले भ्रममुक्त हुँदै सक्षमलाई बाटो छोड्दिनुपर्छ नछाडे गलहत्याउन सक्नुपर्छ। सिंहलाई बाटो दिइन्छ, रोकिँदैन।"
परिवारभित्र लैंगिक विभेद,"प्रसंग तीन महिनाअगाडिको हो। मेरो छिमेकी दाजुका तीनजना छोरी छन्। हाम्रोजस्तो देशको परिवारका लागि पाँचजनाको परिवार पूर्ण नै हो। तर पनि उहाँलाई अझै एउटा छोराको इच्छा थियो। भाउजू गर्भवती हुनुभयो। त्यो गर्भमा छोरा छ भने जन्म दिने, छोरी भए गर्भपतन गर्ने भन्ने निर्णयमा पुगेकाले त्यो गर्भमा छोरी भएको कुरा अहिलेको आधुनिक प्रविधिले पत्ता लगायो; गर्भपतन गरियो तर भाउजूको मनसाय भने थिएन। सन्तान ईश्वरका वरदान मान्ने, धर्मपुत्रधर्मपुत्री पाल्ने यो समाज आज आफ्नो सन्तानलाई जन्माउनुअगाडि नै मृत्युवरण गराउने इच्छा मलाई लाग्छ; कुनै आमाको हँुदैन। उहाँले सामाजिक कुसंस्कारको परिबन्दमा परेर गर्भपतन गराउनुभयो। उहाँहरूलाई यो लकडाउनको अप्ठ्यारोले पनि केही असर पारेन गर्भपतनका लागि। हामी जन्मिनेबित्तिकै लैंगिक विभेद भएको छ भन्छौं। तर यहाँ गर्भमै छोरी भए तुहाउने गरिन्छ। पहिलेपहिले छोरीलाई लक्ष्मी भनी पुज्थ्यौं तर अहिले अलक्षिनीको संज्ञा दिइन्छ। आफ्ना सन्तानै मार्ने हत्यारा घरघरमा छन्। निर्दोष शिशुलाई मारिरहेका छन्। अझ कतिपयले त बिहे हुनुपूर्व नै लुकिछिपी यौन सम्बन्ध राख्ने गरेकाले गर्भपतन गर्ने प्रचलन धेरै छ। खुलारूपमा गर्भपतनका औषधि बजारमा छ्यापछ्याप्ती पाइनुले पनि यो समस्या विकराल बन्दै गइरहेको छ। प्रसिद्ध लेखिका तसलीमा नसरिनको बिग्रेकी केटी (सन् १९९३) किताबको भावनाको भास्कर्य शीर्षकअन्तर्गत पेज नम्बर १२०, अनुच्छेद ३ मा लेख्नुहुन्छ, गर्भ स्त्रीको हो। त्यस गर्भमा केही धारण गर्न वा गर्भपतन गर्नका लागि स्त्रीका लागि स्त्रीको निर्णय नै अन्तिम हुनुपर्छ। त्यस गर्भमा कुनै पनि पुरुष या राष्ट्रको अधिकार व्यक्त गर्नु हुँदैन। जबसम्म स्त्रीलाई गर्भपात या गर्भधारणको स्वतन्त्रता प्राप्त हुँदैन, त्यतिखेरसम्म कुनै पनि स्त्रीलाई मासुको थुप्रो भन्न मलाई कुनै द्विविधा छैन। केही समयअगाडि प्राध्यापक साथीकी छोरी भएकोमा मैले बधाई दिएको थिएँ। सोचेको थिएँ धन्यवाद भन्छन् होला भनेर, तर उनले गाली गर्दै भने, केको बधाई ? छोरा जन्मिएको भए पो बधाई लिनुहुन्थ्यो। यो संवादले हाम्रो समाज, सोच र व्यवहार झल्काउँछ। जन्मिनेबित्तिकै छोरीले प्राध्यापक बुवाबाटै विभेद भोग्नुपरेको छ। समाजलाई नेतृत्व गर्ने, शिक्षा दिने व्यक्तिबाट त यस्तो घृणित व्यवहार छ भने गाउँ वा दूरदराजमा रहेकाको स्थिति के छ होला ? अनि कसरी छोरीले माया, स्नेह र सम्मान पाउँछिन् ? समाज जति नै शिक्षित भए पनि हाम्रो सोच परिवर्तन नभएसम्म कतै पुगिँदैन। भनिन्छ निदाएको मान्छेलाई ब्युँझाउन सजिलो छ तर निदाएको बहाना गर्नेलाई जे गरे पनि ब्युँझाउन सकिँदैन। अब परिवारभित्रैको विभेदको कुरा गरौं। जसले जे भने पनि केही अपवादबाहेक हाम्रो परिवारको संरचना पितृसत्तात्मक नै छ। परिवार वा समुदायमा केही निर्णय लिँदा महिलाले केही धारणा राखे भने पोथी बासेको राम्रो हुँदैन भन्ने चलन छ। घरमै बोल्न दिइँदैन। छोरीचेलीलाई स्वतन्त्रता दिइँदैन। अपमानित गरिन्छ। उनीहरूको क्षमतामाथि प्रश्न उठाइन्छ। अनि उनीहरूको आत्मविश्वास सदाका लागि मरेर जान्छ। महिलासँग पनि क्षमता र विचार हुन्छ, सम्मान गर्नुपर्छ, विचारको कदर गर्नुपर्छ भन्ने कुरा हाम्रो समाजले बुझेकै छैन। जुन हाम्रो समाज विकासका लागि निकै पीडादायी र लज्जित विषय पनि हो। अर्कातर्फ समाजमा जरो गाडेर रहेको समस्या भनेको घरेलु हिंसा हो। त्यसका केही उदाहरण हेरौं। पत्नीले पतिलाई खुवाएपछि मात्र आफूले खानुपर्ने, पतिले पहिले खान नहुने, पतिले नै खाएकै जुठो थालमा पत्नीले खानुपर्ने यो कस्तो प्रथा हो ? यस्तो कुचलन अझै हाम्रो घरपरिवारभित्रै छ। खाने विषयमा त पतिको अनुमति चाहिने यो मेरो देशमा अन्य महत्त्वपूर्ण काम गर्दा त झन् महिलालाई समाहित गरिन्छ त ? एकपटक सोचौं त ? अहँ, गरिँदैन। यसबाट के प्रस्ट हुन्छ भने महिलालाई दबाइएको छ। हेपिएको छ। कमजोर ठानिएको छ। परिवारको सर्वसत्तावाद पुरुषमै निहित छ। सहरबजारका महिला त अलि शिक्षित छन्। उनीहरू आफूलाई अन्याय भएको बुझ्न सक्छन्; बोल्न पनि; विरोध पनि गर्छन् तर गाउँमा त त्यस्तो छैन। प्रायः अशिक्षित नै छन्। बरु उल्टै यी त महिलाका निम्ति बनाएका नियम हुन्। यो हामीले पालना गर्नुपर्छ भन्ने बुझाइ महिलाको छ। हुन त धूमपान वा मद्यपान स्वास्थ्यका लागि हानिकारक हुन् तर पनि एउटै घरमा बुवाले आमाका अगाडि खुलारूपमा धूमपान वा मद्यपान गर्न हुने तर महिलाले किन बाथरुमभित्र लुकेर खानुपर्ने ? ती र यस्ता अव्यक्त भावना आफ्ना मनमा रहेका पीडा, दुःखसुःख, रोदनलाई बिसाउने ठाउँ नै पाउँदैनन् कुनाकन्दराका महिलाले। माइती वा तीजपर्वका अवसरमा वर्षको एकपटक भए पनि दुःखसुःख साट्ने गर्छन्। छोरीलाई सानैदेखि परिवारले लज्जालु हुन सिकायो; कोमल हुन सिकायो भने छोरालाई चाहिँ विद्रोही, बहादुर तथा कडा स्वभावको। जस्तो भनौं, छोरालाई बन्दुक खैलौना ल्याइन्छ र बहादुरीको पहिचान दिन खोजिन्छ तर त्यही घरकी छोरीलाई चाहिँ भाँडाकुटी वा भनौं गुडिया ल्याइदिई घर व्यवहारको सांकेतिक सुरुवात गरिन्छ। कोमल हुन सिकाइन्छ। तिमीचाहिँ घरव्यवहारमै रमाउनुपर्छ; सीमित हुनुपर्छ भनिन्छ। कमजोर सावित गर्न खोजिन्छ। यो नै यथार्थमा हिंसाको सुरुवाती पक्ष हो। नेपालको संविधान २०७२ को धारा ३८ महिलाका हकमा महिलालाई धार्मिक, सामाजिक, सांस्कृतिक परम्परा, प्रचलन वा अन्य कुनै आधारमा शारीरिक, मानसिक, यौनजन्य, मनोवैज्ञानिक वा अन्य कुनै किसिमको हिंसाजन्य कार्य वा शोषण गरिने छैन। भनिएको छ। संविधान त बन्यो तर संस्कार परिवर्तन भएन। महिलाकै लागि भनेर ३३ प्रतिशत आरक्षणको व्यवस्था छ तर अवसर छैन। सन्दर्भ र सिद्धान्त जति नै परिवर्तन भए पनि समाजले एउटी नारीलाई हेर्ने सोचमा व्यावहारिक परिवर्तन नभएसम्म महिला हिंसा रहिरहन्छ। नारीलाई आधा आकाश ढाक्ने हुन् भन्ने कुरा त्यतिबेला सार्थक हुन्छ जतिबेला उनीहरूलाई आत्मसम्मानका साथ छाती फुलाएर गर्व गर्न सक्ने वातावरण सिर्जना हुन्छ। एकजना राष्ट्रपति महिला हुँदैमा, प्रधानन्यायाधीश हुँदैमा, सभामुख हुँदैमा सम्पूर्ण महिलाको अधिकार सुनिश्चित हुन्छ भन्नु त गलत हुन्छ। आरक्षणका आधारमा महिला कुनै पदमा पुगेको उदाहरण दिँदै महिलापुरुष समान छौं भन्नु गलत हो। स्वामी विवेकानन्दले भनेका छन्, संसारलाई परिवर्तन गर्नुपूर्व आफूले आफैंलाई परिवर्तन गर्नुपर्छ। विभेदरहित समाजको परिकल्पना गर्न हरेक व्यक्ति, परिवार, समुदायले सकारात्मक सोचौं। महिलाले यो गर्न हुन्छ, यो गर्न हँुदैन भनेर सीमा निर्धारण नगरौं। महिला भएकै आधारमा उचनीचको व्यवहार नगरौं। विभेदरहित समाज निर्माणमा हातेमालो गरौं। जसको सुरुवात तपाईंहाम्रै परिवारबाटै गरौं। अन्त्यमा, जबसम्म पुरुषवादी समाजलाई यी र यस्ता कुराको जानकारी हुँदैन र महिलालाई जानकारी भएर पनि अन्यायको भण्डाफोर गर्ने आँट, साहस आउँदैन तबसम्म परिवर्तनलाई घाममा सुकाउनुजस्तै हो। नेपालको सन्दर्भमा हामी पुरुष ५१ प्रतिशत नारीलाई हामी घर र समाजरूपी झ्यालखानामा बन्द गरेर सभ्यता परिर्वतनका नाममा बढेका छौं। नीतिनियम राज्यले ल्याउने हो, त्यो ल्याएकै छ अब बाँकी छ त हाम्रो संस्कार र सोचमा परिवर्तन ल्याउन। यत्र नार्यस्तु पूज्यन्ते रमन्ते तत्र देवता भनेर त वैदिककालमै नारीलाई सम्मान गरिएका प्रमाण धार्मिक ग्रन्थहरूमा सुरक्षित छन् तर हामी सभ्यताका विकासक्रममा कहाँ पुग्यौं ? जसले हामीलाइ यति कठोर बनायो अबको चिन्तनको विषय यही छ, होइन र ?"
कांग्रेस कसले हाँक्ला ?,"नेपाली कांग्रेसको चौधौं महाधिवेशन २०७७ फागुन ७ गतेदेखि काठमाडौंमा आयोजना हुने भनिएको छ। कांग्रेस विधानअनुसारको केन्द्रीय कार्यसमितिको चारबर्से कार्यकाल गत फागुनमै सकिएको छ। विशेष परिस्थिति उत्पन्न भई महाधिवेशन हुन नसक्ने अवस्था आएमा एक वर्षका लागि कार्यकाल थप्न सक्ने भनी दिएको विशेष सुविधाअन्तर्गत शेरबहादुर देउवा नेतृत्वको कार्यसमिति कार्यरत छ। विशेष परिस्थिति के पर्यो भन्नेचाहिँ कसैले पनि जानकारी पाएजस्तो लाग्दैन। नेपालको संविधान र निर्वाचन आयोगले साढे पाँच वर्षभित्रमै महाधिवेशन हुनुपर्नेछ भनेको हुँदा कोरोना महामारीले दिएको यो सुवर्ण अवसरलाई देउवाजत्तिका दूरदृष्टि भएका नेताले चुकाउने छैनन् भनी धेरैले अनुमान गरेका छन्। तसर्थ कांग्रेसको महाधिवेशन २०७८ भदौमा मात्रै हुनेमा अधिकांश विश्वस्त देखिन्छन्। जुनसुकै पार्टीको महाधिवेशनमा दुइटा कुरा महत्त्वपूर्ण रूपमा उठ्नुपर्छ। ती कहिलेकाहीं उठ्ने गर्छन् र कहिले उठ्दैनन् पनि। एउटा नीति र अर्को नेतृत्व। आगामी दिनका लागि पार्टीले समात्नुपर्ने बाटोबारेमा महाधिवेशनले नै तय गर्नुपर्छ। महाधिवेशनमा तय गरिएभन्दा अन्य मार्ग उचित देखिएमा महासमिति बैठक बोलाई परिवर्तन गर्नुपर्ने प्रावधान कांग्रेसमा छ। यसैलाई नै नीति तय गर्ने भन्छन्। दोस्रो, कुन नेताले पार्टीको नीतिलाई सही दिशा दिएर अगाडि बढाउन सक्छ भनी मन्थन गरेर उपयुक्त पात्रलाई नेतृत्वमा पुर्याउने पनि महाधिवेशनकै दायित्व हो। नेतृत्वका साथै विधानले निर्धारण गरेका अन्य पदमा रहने व्यक्तिको चयन पनि महाधिवेशनले नै गर्छ। कांग्रेस महाधिवेशन आउनु एक वर्ष अघिदेखि नै नीति र नेताका बारेमा व्यापक चर्चापरिचर्चा चलिरहेको छ। कोही नीति राम्रो भए नेता आफैं असल हुन पुग्छ, त्यसैले अहिले कांग्रेसको महाधिवेशनले नेताभन्दा पनि नीतिलाई बढी जोड दिनुपर्छ भन्छन्। कसैको मतमा नीति र नेता दुवै ठीक हुनुपर्छ अन्यथा पार्टी सही गन्तव्यमा पुग्न सक्दैन भन्ने मत राख्छन्। कतिपयका विचारमा भने पार्टी नीति त यसै पनि सही छ उसै पनि, त्यसैले नेतृत्व चयनमै विशेष ध्यान केन्द्रित गर्नुपर्छ भन्ने छ। आखिर जे होस्, महाधिवेशन नीति र नेता चयनको छलफल र द्वन्द्वमै घुम्ने निश्चित छ। जुनसुकै पार्टीका विधान तथा नीति र कार्यक्रम हेर्ने हो भने गलत भन्न मुस्किलै पर्छ। सबै पार्टीले कांग्रेसले नै उठाउँदै आएको लोकतान्त्रिक धारलाई अवलम्बन गरेका छन्। कसैले मनैदेखि त कम्युनिस्ट पार्टीहरूले ओठेभक्ति नै सही समातिसकेका छन्। फरक के छ भने काठमाडौंबाट बुटवल जाँदा मुग्लिनसम्म एउटै बाटो र त्यहाँ पुगेपछि नारायणघाट हुँदै जाने कि पोखरा हुँदै भन्ने मात्र हो। संविधानले तोकेको लोकतान्त्रिक समाजवादको लक्ष्यलाई सबैले अँगाल्नुपर्ने बाध्यता छँदै छ तर त्यो लक्ष्य प्राप्तिमा हिँड्दा बुटवल नपुग्दै कुनै पार्टीले नारायणीमा खसाल्ने डर छ भने कुनै पार्टीले कालीगण्डकीमा। वर्तमान सरकारले भने मुग्लिनसम्म पनि नपुर्याउने सम्भावना बढ्दै गएको यो अवस्थामा हुन लागेको कांग्रेस महाधिवेशन कर्मकाण्डी मात्र भएर पुग्ने देखिँदैन, सकुशल गन्तव्यमै पुर्याउने पार्टीका रूपमा दरिनुपर्ने आजको आवश्यकता हो। कांग्रेसका नीतिमा सामान्य सुधार गरे पुग्छ। धेरै बहसको आवश्यकता देखिँदैन। नेकपाको जस्तो लिखित दस्ताबेजमा कम्युनिस्ट र साम्यवाद अनि बोलीचालीमा लोकतन्त्र र समाजवादजस्ता कुरा कांग्रेसमा छैन। मात्र केको आवश्यकता हो भने कांग्रेसका लिखित दस्ताबेजमा भएका कुरालाई वैचारिक तवरले कार्यान्वयन गर्न सक्ने र कांग्रेसले गरेका कामलाई जनतासामु प्रस्टरूपमा राख्न, बुझाउन र आकर्षण गर्न सक्ने नेतृत्व। कांग्रेसका आदर्श राष्ट्रियता, लोकतन्त्र र समाजवादका बारेमा नागरिकका अगाडि उभिएर कम्तीमा दशदश मिनेट प्रस्टसँग राख्न सक्ने र तदनुरूप क्रियाशील हुने नेतृत्व आमलोकतन्त्रवादीको चाहना हो। समाजवाद कम्युनिस्टको पेवा बनेको थियो र छ। समाजवादका प्रणेता माक्र्स कम्युनिस्टहरूकै दार्शनिक हुन्। जनतामा के भ्रम पर्न गयो भने समाजवाद नै लागू गर्ने हो भने कांग्रेसीहरूभन्दा कम्युनिस्ट नै अब्बल ठहरिएलान्। वास्तविकता भने त्यस्तो थिएन। नेपालको संविधानमा लोकतान्त्रिक समाजवाद लेखिएको छ र यसका प्रवर्तक बीपी कोइराला हुन् भन्ने कांग्रेसको नेतृत्वले न आफूले बुझ्न खोज्यो न जनतालाई नै बुझाउन प्रयत्न गर्यो। लोकतान्त्रिक समाजवादको अंगप्रत्यंगको जानकार कांग्रेस हो र यसको कार्यान्वयनमा कांग्रेसबाहेक अरूमा दक्खल छैन भन्ने स्थापित गर्न कांग्रेसले सकेन। कम्युनिस्टहरूले भनेको समाजवाद र कांग्रेसको समाजवादमा के भिन्नता छ भन्ने कुरा पनि जनतामाझ पुग्न सकेन। त्यसैले कांग्रेसले अहिलेका दुर्दिन भोग्नु परिरहेको छ। कांग्रेस नेतृत्वका कमजोरीले भनौं या दुर्भाग्यले जेले भए पनि कमजोर रहेका अवस्थामा सबल हुनका लागि कम्युनिस्ट सरकारले पर्याप्त मौका दियो। कुशासन, भ्रष्टाचार, अराजकता आदि उत्पन्न गरेर ल जति सक्छौ विरोध गर भन्दा सडक र सदन दुवैमा कांग्रेस मौन रह्यो। संसद्मा मौन रह्यो भन्दा गगन थापा, बद्री पाण्डे, मीनेन्द्र रिजाल, प्रकाश रसाइली र रमेशजंगहरूको चित्त दुख्ला तर पार्टी सभापति र महामन्त्री नै उपस्थित भएको सदनको त्यो हविगत हुन हुँदैन भन्नेमा सायद उनीहरू पनि सहमत होलान्। बरु भ्रातृ संगठनहरू र शुभेच्छुक संस्थाहरू अधिवेशनविहीन बने, कार्यकाल लगभग सकिएपछि विभागहरू गठन हुन पुगे र आफ्नै पार्टीभित्र रडाको मच्चाउने काम भयो। यसर्थ पनि के पुष्टि हुन्छ भने पार्टीको नीति त यसै राम्रो हुन्छ र छ नै, यसको कार्यान्वयनकर्ता सक्षम र असल हुनुपर्छ। बीपी कोइराला पार्टी सभापति हुँदा कांग्रेसको विधानमा समावेशीताको कुनै कुरा उल्लेख गरिएको थिएन तथापि उनको कार्यसमितिमा दलित महामन्त्री, मधेसी, महिलादेखि जनजातिसम्म सबैको प्रतिनिधित्व थियो। कोइराला २०१६ सालमा प्रधानमन्त्री हुँदा नेपालको संविधानले समावेशी भन्ने शब्द सुनेको सम्म पनि थिएन यद्यपि सबैखाले नागरिकको सहभागिता थियो। ब्राह्मणक्षेत्रीहरू मात्रकै प्रतिनिधि चयन गरेर पार्टी गठन या सरकार निर्माण गरेको भए पनि त्यसबखत विरोधको कुनै स्वर गुन्जने थिएन र पनि समावेशी बनाएका थिए। नेतामा हुनुपर्ने दृष्टि भनेको यही नै हो, नेता बाँधिने भनेको यसैगरी आफ्नै चरित्र र नैतिकताले हो, विधान र कानुनले होइन। नेपालमा क्रियाशील सबै पार्टीहरूभन्दा कांग्रेस बढ्ता समावेशी छ। यसका केन्द्रीय समितिदेखि वडा तहसम्मका सबै निकाय सबै लिंग, जातजाति र समुदायका प्रतिनिधिहरूले शोभायमान बनाएका छन्, सुन्दर बनेका छन्। जसरी एउटै फूलको मालाभन्दा रंगीचंगी विभिन्न थरीका फूलहरूका माला सुन्दर देखिन्छ, कांग्रेस त्यस्तै बनेको छ। प्रतिस्पर्धी पार्टीहरूले कांग्रेसलाई सामन्तहरूको पार्टी भन्ने आरोप लगाइरहेका छन्, जातजातिको नारा उछालेका छन् तर ती समावेशी छैनन्। वास्तवमा बाहुनक्षेत्रीका साथै सामन्तहरूको पार्टी भन्न सुहाउने तिनै छन् तर कांग्रेस नेतृत्वले चिर्नै सकेन, जनतामा यथार्थ सञ्चार गर्नै सकेन। अब पनि यस्तै हुने हो भने कांग्रेस र कांग्रेसीले अझ दुःखका दिन व्यहोर्नुपर्ने निश्चित छ। अहिलेसम्म शेरबहादुर, रामचन्द्र, विमलेन्द्र, शशांक, शेखर, प्रकाशमान, गगनहरूले सभापतिको प्रत्याशी हुने घोषणा गरेका छन्। गएको कार्यकालमा के गरें र आगामी दिनमा के गर्छु भन्ने कुरा देउवाबाट आउन सकेको छैन र आयो भने पनि के आउँछ भन्ने धेरैलाई अनुमान छ। विचारका आधारमा नेतृत्व दावी गर्ने कोही देखिएका छैनन् भन्दा पनि हुन्छ। पार्टीमा बिताएको जीवन र विरासतका आधारमा मात्रै सभापति बन्ने घोषणा गरिएको छ। रामचन्द्र पौडेलले भने समाजवादका व्याख्या र पुनव्र्याख्या गर्दै पुस्तक, पुस्तिका तथा लेखहरू प्रकाशित गरिरहेका छन्। सभापति मात्रै होइन, अर्को महत्त्वपूर्ण पद महामन्त्रीमा चर्चा चल्नै सकेको छैन। नवीन्द्रराज जोशी कांग्रेसमा विचार निर्माण गर्न दिनहुँ सक्रिय छन्। कार्यकर्ता माझमा मात्रै होइन, मन्त्री हुँदा स्वच्छ छवि कायम गरेका कारण देशमै चर्चित छन्। उनको क्रियाशीलता हेर्दा महामन्त्रीमा उम्मेदवारी देलान् जस्तो देखिए पनि हालसम्म घोषणा गरेका छैनन्। नयाँ त होइनन् तर कांग्रेसको अवस्थाले नयाँ भनिने पुस्ताका गगन थापाले अघिल्लै महाधिवेशनमा महामन्त्रीमा प्रतिस्पर्धा गरिसके भने यसपटक कोही युवा सभापतिका लागि अघि सर्छ भने सघाउने अन्यथा आफैं उठ्छु भनिरहेका छन्। नेविसंघको अध्यक्ष तथा महामन्त्री भएका पुराना नेताहरू धेरै छन् तर अहिलेसम्म विमलेन्द्र निधिबाहेक अरू मौन छन्। विचार र क्रियाशीलताका हिसाबले सबल धेरै नेताहरू छन्। यस्तै ५० नाघेका सबै नेताहरूको अहिलेसम्मको परिदृश्य हेर्दा कांग्रेसको सभापति दाबी नगरी नै राजनीतिबाट टाढिने हुन् कि भन्ने शंका लाग्न थालेको छ। कांग्रेसले प्याराडाइम सिफ्ट गर्नैपर्ने देखिन्छ। विचारमा त्यति धेरै परिवर्तन आवश्यक छैन, नेतृत्वमा भने व्यापक परिवर्तन जरुरी छ। ५० देखि ६० वर्ष उमेर समूहका नेताहरूले अहिले पनि उपसभापति र महामन्त्रीसम्मको चुनाव नलड्ने हो भने कांग्रेसको सभापति हुन ७५ वर्ष पुगेकै हुनुपर्छ भनी विधानमै लेखिदिए हुन्छ। होइन भने पुराना र इमानदार सदस्यहरूको मूल्यांकन पद्धतिसहितको भ्रष्टाचारविरोधी कांग्रेस निर्माण गर्न विचार समूह गठन गरी चुनावमा होमिनैपर्ने हुन्छ। उमेरकै पालो कुरेर या कसैको दौराको फेरो समातेर मात्रै माथि जाने चाहना राख्ने हो भने कतिपटक केन्द्रीय सदस्य मात्रै बन्ने ? वि श्राम लिँदा नै उपयुक्त हुन्छ। अबको नेतृत्व भनेको कांग्रेसलाई आगामी स्थानीय, प्रादेशिक र संघीय निर्वाचनमा होमेर अग्रणी पार्टी बनाउन सक्षम हुने खालको हुनुपर्छ। माओवादी शान्ति प्रक्रियापछि नराम्रोसँग पछारिएको कांग्रेसलाई सुशील कोइरालाको नेतृत्वमा चुनावमा होमिँदा उनको सादगी जीवनशैलीले सहयोग गरेको थियो। कारण त्यति मात्रै थिएन होला तर जनताले मूल नेतृत्वको चरित्र हेरेकै हुन्छन्। मूलै धमिलो भए तल सफा हुनै सक्दैन। त्यसैले गुटउपगुटभन्दा माथि उठेर सक्षम, वैचारिक एवं सादगी नेतृत्व चयन गर्नुपर्ने ठूलो दायित्व महाधिवेशन प्रतिनिधिहरूसँग हुनेछ। चाणक्यले भनेका थिए राज्य सञ्चालन गर्ने व्यक्तिको मूल धर्म हो, सद्विचार र सदाचरण। जसमा यी दुई गुण हुन्छन्, उही नै राज्य सञ्चालनको हकदार हुन्छ।हाइलाइट जनताले मूल नेतृत्वको चरित्र हेरेकै हुन्छन्। मूलै धमिलो भए तल सफा हुनै सक्दैन। त्यसैले गुटउपगुटभन्दा माथि उठेर सक्षम, वैचारिक एवं सादगी नेतृत्व चयन गर्नुपर्ने ठूलो दायित्व महाधिवेशन प्रतिनिधिहरूसँग हुनेछ।"
श्रीलंकन फास्ट बलर मालिङ्गाले आईपीएल नखेल्ने,"दुबई : श्रीलंकाका तीव्र गतिका बलर लासिथ मालिंगाले यस सिजनको आईपीएल नखेल्ने भएका छन्। मुम्बई इन्डियन्सका महत्वपूर्ण खेलाडी उनी व्यक्तिगत कारण आईपीएलका सबै खेल गुमाउने भएका हुन्। मालिंगाका बुवा बिरामी भएकाले उनी बुवासँगै रहने मुम्बई इन्डियन्सलाई बताएका थिए। जसकारण टिम मालिंगाबिना युएई पुगेको थियो। उनले सिजनको मध्यतिर टिममा आगमन गर्न सक्ने बताइएको थियो। तर बुवाको आउँदो साता अपरेसन गर्नुपरेकाले उनले पूरै सिजन नखेल्ने भएका हुन्। लासिथ एमआईका लिजेन्ड र खम्बा हुन्, मुम्बई इन्डियन्सका मालिक आकाश अम्बानीले भने, हामी उनलाई सिजनभर मिस गर्दैनौँ भन्ने नै हुँदैन। तैपनि उनी उनको परिवारका लागि अहिले महत्वपूर्ण छन्, यो कुरा हामी बुझ्छौँ। मालिंगाले नखेल्ने भएपछि उनको स्थानमा अस्ट्रेलियन फास्ट बलर जेम्स प्याटिन्सनलाई ल्याउन बताइएको छ। जेम्सले अहिलेसम्म आईपीएल खेलेका छैनन्। यसअघि चेन्नई सुपर किङ्सका महत्त्वपूर्ण खेलाडी सुरेश रैनाले पनि व्यक्तिगत कारण देखाउँदै यस सिजनको आईपीएल नखेल्ने बताएका थिए। उनी टिमसँगै युएई आएका थिए। अहिले उनी भारत फर्किसकेका छन्। १३औँ संस्करणको आईपीएल सेप्टेम्बर १९ देखि नोभेम्बर १० सम्म युएईमा हुने आयोजकले बताएको छ।"
सेभिल फर्किए राकिटिक,"बार्सिलोना : क्रोएसिया एवं स्पेनिस महारथी बार्सिलोनाका स्टार मिडफिल्डर इभान राकिटिक पूर्व क्लब सेभिल फर्किएका छन्। बार्सिलोनामा पछिल्लो समय पहिलो रोजाइमा पर्न छाडेका राकिटिकले यसअघि नै क्लब छाड्ने सोच बनाइसकेका थिए। उनी बार्सिलोनाका पूर्वप्रशिक्षक क्विक सेटिन र वर्तमान प्रशिक्षक रोनाल्ड कोइम्यानको रोजाइमा समेत पर्न छाडेका थिए। ३३ वर्षीय राकिटिकले बार्सिलोनाको विकल्पमा सेभिल रोजेका हुन्। सेभिलले आफ्ना पूर्वखेलाडी समेत रहेका राकिटिकसँग चार वर्षको सम्झौता गरेको बताइएको छ। राकिटिक बार्सिलोनाले बिदाइ गर्न चाहेका लुइज स्वारेज, अर्टुरो भिडाललगायत खेलाडीको सूचीमा थिए। सन् २०१४ मा सेभिलबाटै बार्सिलोनामा आबद्ध भएका राकिटिकले बार्सिलोनामा ६ वर्ष बिताएका छन्।  बार्सिलोना छाडेर इभान राकिटिक पूर्वक्लब सेभिलमा आबद्ध ।  प्रशिक्षक रोनाल्ड कोइम्यानको रोजाइमा पर्न छाडेपछि राकिटिक सेभिलमा आबद्ध ।  सेभिलसँग चार वर्षको सम्झौता ।  बार्सिलोनाबाट तीन सय १० खेल खेल्दै ३६ गोल ।  रोनाल्ड कोइम्यानको पहिलो प्रशिक्षणमा अनुपस्थित । ६ वर्षको अवधिमा राकिटिकले बार्सिलोनालाई सबैखाले उपाधि जिताउन महŒवपूर्ण भूमिका निर्वाह गरेका थिए। उनले बार्सिलोनाका लागि तीन सय १० खेल खेल्दै ३६ गोल पनि गरेका थिए। यस अवधिमा उनको टोलीले १३ वटा विभिन्न उपाधि जितेको थियो। बार्सिलोनाको नेतृत्व रोनाल्ड कोइम्यानले सम्हालेपछिको पहिलो प्रशिक्षणमा पनि राकिटिक सहभागी भएनन्। राकिटिकले यसअघि सन् २०११ देखि २०१४ सम्म सेभिलबाट खेलेका थिए। उनले सेभिलका लागि एक सय १७ खेल खेल्दै २७ गोलसमेत गरेका थिए। सन् २०१४ मा सेभिलले युरोपा लिग जित्दा राकिटिक टोलीको कप्तानसमेत थिए। उनले सेभिल आउनुअघि साल्के र एफसी बसेलबाट पनि व्यावसायिक फुटबल खेलेका थिए। राकिटिकले पूर्वक्लबसँग महँगो सम्झौता नगरेको पनि बताइएको छ। उनले सेभिलसँग ९० लाख पाउन्ड पारि श्रमिक पाउने गरी सम्झौता गरेको बुझिएको छ। यसअघि राकिटिकले सेभिलबाट दुई वर्ष खेलेका थिए। सन् २००७ देखि क्रोएसियाको राष्ट्रिय टोलीको नियमित सदस्य रहँदै आएका राकिटिकले देशका लागि एक सय ६ खेल खेल्दै १५ गोल पनि गरेका छन्। राकिटिकले फुटबलको औपचारिक प्रशिक्षण भने स्विट्जरल्यान्डमा गरेका थिए। उनले विभिन्न उमेर समूहका प्रतियोगिता स्विट्जरल्यान्डबाट खेलेका थिए। उनले स्विट्जरल्यान्ड र क्रोएसिया दुवै राष्ट्रबाट यू२१ प्रतियोगिता खेलेका थिए। पछि उनले स्विट्जरल्यान्ड छाडेर क्रोएसियाबाटै खेल्न थाले। उनले पछिल्लो समय क्रोएसियाको राष्ट्रिय टोलीको उपकप्तानको भूमिका पनि निर्वाह गर्दै आएका छन्।"
इङ्ल्यान्डपाकिस्तान शृंखला बराबरी,"लन्डन : कोरोना भाइरसको महामारीपछि खेलिएको इङ्ल्यान्ड र पाकिस्तानबीचको तीन खेलको टीट्वेन्टी क्रिकेट शृंखला ११ को बराबरीमा सकिएको छ। पाकिस्तानले तेस्रो तथा अन्तिम खेलमा मंगलबार राति घरेलु टोली इङ्ल्यान्डलाई पाँच रनले हराउँदै शृंखला बराबरी गरेको हो। यसअघि पहिलो खेल वर्षाका कारण नतिजाविहीन बनेको थियो। दोस्रो खेलमा इङ्ल्यान्डले पाँच विकेटको जित निकालेको थियो। पहिलो खेल वर्षाले बिथोल्दा दोस्रो खेलमा इङ्ल्यान्डले पाँच विकेटको जित निकालेको थियो। तेस्रो तथा अन्तिम खेलमा पाँच रनको जित निकाल्दै पाकिस्तानले शृंखला बराबरी गर्न सफल भयो। टस हारेर पहिले ब्याटिङ गरेको पाकिस्तानले निर्धारित २० ओभरको खेलमा चार विकेट गुमाएर एक सय ९० रनको विशाल योगफल बनाएको थियो। एक सय ९१ रनको लक्ष्य पछ्याएको इङ्ल्यान्डले निर्धारित ओभरमा आठ विकेटको क्षतिमा एक सय ८५ रन मात्र बनाउन सक्यो। पाकिस्तानका लागि मोहमद हफिजले अविजित ८६ रन बनाए। उनले ५२ बलमा ६ छक्का र चार चौकाको सहयोगमा उक्त रन बनाएका थिए। यस्तै हैदर अलीले पनि ५४ रनको अर्धशतकीय पाली खेले। हैदर पाकिस्तानका लागि टीट्वेन्टीको डेब्यु खेलमा अर्धशतक पूरा गर्ने पहिलो खेलाडीसमेत बनेका छन्। यसैगरी कप्तान बाबर आजमले २१ र सदाव खानले १५ रन बनाए। इङ्ल्यान्डका क्रिस जोर्डनले दुई विकेट लिए। यस्तै मोइल अली र टम कुरानले एकएक विकेट हात पारे। इङ्ल्यान्डका लागि अलराउन्डर मोइन अलीले सर्वाधिक ६१ रन बनाए। उनले ३३ बलमा चार छक्का र चार चौकाको सहयोगमा अर्धशतक पूरा गरेका थिए। टम ब्यान्टनले ४६, साम बिलिङ्सले २६, लुइस ग्रेगोरीले १२ र कप्तान इयोन मोर्गनले १० रन बनाए। पाकिस्तानका साहिन अफ्रिदी र वाहब रियाजले दुईदुई विकेट लिए। यस्तै इमाद वासिम र हरिस रउफले एकएक विकेट आफ्नो नाममा लेखाए। पाकिस्तानका मोहमद हफिज म्यान अफ दी म्याच र प्लेयर अफ दी सिरिज चुनिए।"
