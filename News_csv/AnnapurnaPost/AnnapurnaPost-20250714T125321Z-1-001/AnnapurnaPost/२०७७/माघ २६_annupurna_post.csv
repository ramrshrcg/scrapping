शीर्षक,विवरण
सर्वप्रथम सबैले आफ्नो सोच बदलौं,"अंग्रेजी भनाइ छ, संसार परिवर्तन गर्न हामीले पहिला आफ्नो सोचमा परिवर्तन गर्नुपर्छ। परिवर्तनको मूल संवाहक हाम्रै सोच हो। हामीले गर्ने हरेक क्रियाकलाप हाम्रा सोच र नियतले निर्दिष्ट गरेका हुन्छन्। हामी खालि नेपाल विकास भएन भन्छौं; नेताहरूलाई गाली गर्छौं; देशमा व्याप्त भ्रष्टाचार, गरिबीबारेमा बिलौना गर्छौं; के देश आफैं बन्छ ? परिवर्तनको सुरुवात आफैंबाट हुनुपर्छ। हाम्रा पार्टीका भन्दा पनि राम्रा पार्टीका मान्छे छानौं। हाम्रा मान्छेभन्दा पनि राम्रो मान्छे छानौं। गलत र भ्रष्टाचारी नेतालाई बहिष्कार गरौं। राम्रा नेता र शासकका पक्षमा उभियौं। बेलाबेलामा उनीहरूलाई सचेत गराऔं; घच्घच्याऔं अनि परिवर्तनको सुरुवात कसरी हुँदैन ? त्यसरी सोच्ने निकै बिरलै छन्। आफ्नो घरअगाडिको गोरेटो बाटो बिग्रेको छ भने पनि हामी सरकारकै मुख ताकेर बस्छौं जब कि त्यो मर्मत गर्न थोरै लगानीमा सम्भव हुन्छ। हामीलाई थाहा छ नेता खराब छन् भन्ने कुरा। तर पनि हामी त्यही नेतालाई चुनावमा जिताउँछौं। त्यो हाम्रो गल्ती होइन ? देश विकास भएन; अब यो सधैं यस्तै हो भन्दै विदेशतिर जान्छौं र त्यहाँ निम्नस्तरको काम गर्न पछि पर्दैनौं। जबकि त्यही काम यहाँ गर्न हामीलाई लाज लाग्छ। यो हाम्रो सोचको उपज हो। यहाँ आफैंले खाएको जुठा भाँडा माझ्न लाज लाग्ने तर विदेशमा अरूका भाँडा माझ्न पनि पछि नपर्ने हामी नै हौं। देश आफैं बन्दैन, हाम्रो उच्च सोचाइ र व्यवहार राम्रो भए मात्र बन्ने हो। त्यसैले हाम्रो नियत र सोचमा परिवर्तन आउन जरुरी छ। हामी समस्यामा बढी केन्द्रित भयौं। यो भएन र त्यो भएन भन्दै बिलौना गर्दै हाम्रो समय बित्यो। कसरी राम्रो गर्नेभन्दा पनि यो नराम्रो भयो भन्दै आलोचना गर्दै हाम्रो समय व्यतीत भयो। समाधान नै खोजेनौं। राम्रो काम गर्नेको खुट्टा तान्ने प्रवृत्ति हाबी भयो। खालि देश विकास भएन, नेता नै खत्तम भए भन्नमै केन्द्रित भयौं। यसलाई कसरी विकास गर्ने भन्नेतिर हामी कम सोचौं। देशलाई यही हालतमा छाडेर विदेश पलायन भएर देश बन्छ ? यसलाई त सबै मिली बनाउनुपर्छ। विकास र विनाश हाम्रो सोचमा भर पर्छ। आफ्नो क्षमताले देशमै केही गरे देश विकासमा मद्दत पुग्थ्यो। तर हामीले सबै आफ्नै लागि मात्र सोच्यौं। नेता आफू कसरी सम्पन्न हुने भन्नेतिर लागे भने जनता कसरी आफू मात्र सुखी रहने भन्नेतिर लागे। देश विकासमा मात्र होइन; समाजमा व्याप्त कुरीति र विसंगति मौलाउनुमा पनि हाम्रो सोचको योगदान छ। समाज सोचेअनुरूप परिवर्तन हुन नसक्नुको पछाडि हाम्रो सोच नै प्रमुख बाधक हो। समाजमा छोरीलाई पढाउन पैसा हुँदैन तर उसको बिहेका लागि खर्च गर्न जत्ति पनि हुन्छ। मेरा गाउँकी एकजना बहिनीको आठ कक्षा पढ्दापढ्दै बिहे भयो। उनका बुवालाई छोरीलाई पढाउनुस्, पढ्न निकै मन गर्दिरहिछन् भनें। उनको जवाफ थियो, पढाउन त मन छ, तर पैसा छैन। छोरीलाई पढाएर के गर्नु ? अर्काको घर जाने जात। केही महिलालगत्तै उनको बिहे भएछ धुमधामसँग। खसी काटेर गाउँलेलाई भोज खुवाएछन् र बेहुलालाई बाइक दाइजो दिएछन्। पढाउने पैसा छैन भन्ने अभिभावकलाई छोरीको बिहे गर्न र समाजलाई देखाउन त्यत्रो खर्च कहाँबाट जुट्यो ? हाम्रो समाज ब्रान्डेड भएको छ। हरेक कुरामा ब्रान्डेड हुन चाहन्छ। हामी एसी भएको कोठामा राखेको जुत्ता लगाउँछांै। तरकारी भने बाहिर खुला हावामा राखेको किन्न पनि हिच्किचाउँदैनौं। त्यस्तै एउटा सामान अलि सस्तो र सुन्धारामा राखेमा किन्दैनौं तर त्यही सामान अलि महँगो र ठूलो महलमा राखेको छ भने जति पनि पैसा हालेर किन्छौं। मेरा एकजना मित्र थिए। उनलाई हरेक कुरा ब्रान्डेड चाहिन्छ। जहिले पनि लुगा, जुत्ता शेर्पा मलजस्ता महँगा ठाउँबाट किन्छन्। खान पनि केएफसीमै जानुपर्छ। सुन्धारा या अन्य साना रेस्टुराँमा गएर खाएको भन्यो भने उनी खिल्ली उडाउँछन्। सस्तो र स्वादिष्ट भोजन ठाउँ साना रेस्टुरेन्टमा खानुको मज्जा छुट्टै हुन्छ भन्ने कुरा उनलाई के थाहा ? त्यसैले हाम्रो सोचमा परिवर्तन आउन जरुरी छ। सामाजिक सञ्जालमा एउटा पोस्ट लेखिएको थियो, हामी विभिन्न धर्मका नाममा लड्छौं। गीता र कुरानका नाममा लड्छौं। धर्मका नाममा विभिन्न समूहले आतंक मच्चाइरहेका छन् तर तिनलाई धर्मभित्रको अन्तर्वस्तु र मर्म थाहा हुँदैन। कसैले खुला रूपमा पिसाब फेर्दा केही हुँदैन तर जोडीसँग हात समाउँदा वा चुम्बन खाँदा कुरा काट्छन्। हाम्रो समाज बढी देखाउटीमा विश्वास गर्ने दम्भ र हेपाहा प्रवृत्ति बढेको छ। सामान्य काम गर्ने व्यक्तिसँग हेप्नेको पनि कमी छैन। खाली सिसी उठाउनेलाई ए खाली सिसी !, माइक्रोबसमा पैसा उठाउनेलाई ए खले ! भन्ने मानिस धेरै भेटिन्छन्। यहाँ कामको इज्जत नभएकाले पनि मानिस बिदेसिएका छन्। सानै काम भए पनि विदेशमा हेप्पिनुपर्दैन। बरु भाँडा माझ्ने काम किन नहोस्, त्यहाँ अपहेलित हुनुपर्दैन। नेताहरू बत्ती बलेको गाडीमा चढ्न पाए मै हुँ भन्ठान्छन् र अरूलाई गन्दैनन्। त्यस्तै कालो सिसा लगाएर पिच्चपिच्च झ्यालबाट थुक्ने र अरूलाई देखाउने मानिसको कमी छैन। म काम गर्ने कार्यालयमा एकजना ब्रिटिस नागरिक छन्। उनको आफ्नै महँगो कार छ तर उनी प्रायः कार्यालय हिँडेर वा साइकलमा आउँछन्। भन्छन्, यसरी खुला हावा खाएर अफिस आउनुको मज्जा छुट्टै छ। एउटा भिडियो हेरेको थिएँ, जसमा अमेरिकाका राष्ट्रपति बाराक ओबामाले एकजना सैनिकको स्यालुटको उत्तर दिन बिर्सेछन्। जहाज चढिसकेका उनले फर्केर आई स्यालुट गरे। सायद त्यस्तो क्षमता हाम्रा नेतामा बिरलै देख्न पाइन्छ। यसर्थ पहिले हाम्रो सोचमा परिवर्तन हुनुपर्छ। देश आफैं बन्दैन, हाम्रो उच्च सोचाइ र व्यवहार राम्रो भए मात्र बन्ने हो। त्यसैले हाम्रो नियत र सोचमा परिवर्तन आउन जरुरी छ। हामी सबैले सोच बदलौं; परिवर्तन र विकास असम्भव छैन।"
बर्डफ्लुको जोखिम र सन्त्रास,"बर्डफ्लु भनेको एभियन इन्फ्लुएन्जा अर्थात् एच५एन१ नामक सूक्ष्म भाइरसको कारणले लाग्ने प्राणघातक रोगलाई नै बर्डफ्लु वा पन्छी रुघा भनिन्छ। यो पन्छीको जीवाणुबाट संक्रमण हुने रोग हो। यो एउटा अति छिटो सर्ने भाइरस पनि हो। यस्तो किसिमको भाइरस १४४ थरीका हुन्छन्। यसर्थ बर्डफ्लु भाइरसको सतहमा एच र एन प्रोटिन रहन्छन्। यसका साथसाथै प्रोटिनका आधारमा भाइरसका उपप्रजाति हुन्छन्। तीमध्ये एच५एन१ र एच७एन७ हाइली प्याथोजेनिक एभियन इन्फ्लुएन्जा हुन्। अर्थात् यी बढी घातक हुन्। हिमाग्लुटिनिनलाई संक्षेपमा एच र न्युरामिनिडेजलाई छोटकरीमा एन भनिन्छ। यसको हालसम्म औषधि र खोप पत्ता लागिसकेको छैन। तर विज्ञहरूका भनाइअनुसार उचित सतर्कता अपनाए मान्छेमा यो रोग कमै सर्ने हुन्छ। विश्वका १४ देशका अहिलेसम्म करिब चार सयजनामा यो रोग सरेकोमा २६० जनाको मृत्यु भएको विश्व स्वास्थ्य संगठनको तथ्यांकमा उल्लेख छ। संगठनका अनुसार हालसम्म संसारका ६५ देशमा बर्डफ्लु देखिएको छ। यस रोगको सुरुवात सर्वप्रथम सन् १८७८ मा चराचुरुंगीमा र सन् १९९७ मा मानिसमा भएको थियो। ऐतिहासिक रूपमा हेर्ने हो भने विश्वमा सन् १९६१ मा दक्षिण अफ्रिकी मुलुकको कुखुरापालन फर्मबाट फैलिएको यो रोगले विश्वव्यापी रूप लिँदै कैयन् मानिसको ज्यानसमेत लिइसक्यो। त्यसैगरी दक्षिणपूर्वी एसियाका भारत, बंगलादेश, म्यानमार, इन्डोनेसिया, थाइल्यान्ड र नेपाल गरी ६ मुलुकमा घरपालुवा कुखुरामा तथा इन्डोनेसिया, म्यानमार र थाइल्यान्डमा भने मानवमा समेत यो रोग देखा परेको छ। यसबाट सन् १९९७ यता संसारभर यसबाट २४८ जना मानिसको मृत्यु भइसकेको छ भने २२ अर्ब पन्छीजन्य मरेका वा नष्ट गरिएका र दुई सय अर्ब डलर क्षति भएको विज्ञहरूको भनाइ रहेको छ। दक्षिण एसियामा सन् २००६ मा पहिलोपटक यो रोग फैलिएको हो। बर्डफ्लुको जीवाणु खासगरी रोगी पन्छीबाट सर्ने गर्छ। तर पनि मानिसबाट मानिसमा सरेर मृत्युसमेत भएका घटना चीन, कम्बोडिया, थाइल्यान्ड, भियतनाम तथा टर्कीमा सार्वजनिक भइसकेका छन्। हाम्रा छिमेकी मुलुकहरू चीन र भारतमा पनि यसले ठूलो आर्थिक र मानवीय नोक्सानी पुर्याएको छ। नेपालमा भने सन् २००९ मा मात्र बर्डफ्लु रोग भित्रिएको हल्लाखल्ला भएलगत्तै त्यसपछिका वर्षमा यसले बढ्दो रूपमा सन्त्रास दिन थालेको छ। तसर्थ अब नेपाल पनि यो रोगबाट अछुतो रहन सकेन। संक्रमण थाहा नपाएर संक्रमित कुखुरा र पुगे एकैपटक धेरैमा सर्नसक्ने जोखिम हुन्छ। यसका लागि संघ, प्रदेश र स्थानीय सरकारले यसमा विशेष ध्यान दिन जरुरी छ। हाम्रो देशमा फेरि बर्डफ्लु रोग देखा परेको छ। पशु सेवा विभागका अनुसार गत शुक्रबार काठमाडौं उपत्यकाको तारकेश्वर नगरपालिका ७ साङ्लेखोला, फुटुङमा नमुना परीक्षण गर्दा बर्डफ्लु पुष्टि भएको हो। उक्त क्षेत्रमा कृषकले पालेका कुखुरा, बट्टाई, हाँस र टर्कीमा संक्रमण फेला परेको हो। सो क्षेत्रमा १ हजार ८ सय ६५ हाँस, ६ सय २२ बट्टाई, ३२ कुखुरा, २५ टर्की, ५ सय ४२ अन्डा र ७५ केजी दाना नष्ट गरिएको सम्बन्धित क्षेत्रले जनाएको छ। त्यसरी नै रोग पुष्टि भएका क्षेत्रबाट रोग अन्यत्र फैलिन नदिई तत्काल सो क्षेत्रलाई नियन्त्रणमा लिन संघ, प्रदेश तथा स्थानीय तहका पशु सेवासँग सम्बन्धित निकाय परिचालन गरिएकोे विभागले जनाएको छ। भारतबाट सरेको भए पहिला सीमा क्षेत्रमा देखिनुपर्ने थियो। तर त्यस्तो किसिमको स्थिति देखिएन। मूलतः पशु सेवा विभागअन्तर्गत आठवटा क्वारेन्टाइन कार्यालय र २४ वटा क्वारेन्टाइन चेकपोस्ट् छन्। ती सबैलाई सतर्क रहन निर्देशन दिइएको बताइएको छ। छिमेकी देश भारतसँगको खुला सिमानाका कारण लुकीचोरी आयात हुन सक्ने सम्बन्धित क्षेत्रका विज्ञहरूको भनाइ छ। केही समयअगाडि छिमेकी राष्ट्र भारतमा खासगरी मध्यप्रदेश, महाराष्ट्र, राजस्थान र हिमाचल प्रदेशमा बर्डफ्लु देखिएको थियो। छिमेकी मुलुकका विभिन्न प्रदेशमा कुखुरा र चरा मर्न थालेपछि नेपालमा पनि जोखिम उच्च भएको हो। भारतसँग धेरै ठाउँ खुला सीमा छ। देशमा आयात गरिने कतिपय पन्छी र पन्छीजन्य वस्तु भारतबाट तस्करी हुँदै हाम्रो देशमा आउने गरेका छन्। यसरी विगतका वर्षहरू हेर्ने हो भने २०७५ सालमा विराटनगर र रसुवामा करिब २२ हजार कुखुरा नष्ट गरिएको थियो। त्यसैगरी मकवानपुरमा २०६९ साउन ३१ गते कुखुरामा बर्ड फ्लुका जीवाणु फेला पर्दा ११ हजार कुखुरा मारिएका थिए। समग्रमा भन्नुपर्दा पशु सेवासँग सम्बन्धित निकायहरू परिचालन गरी रोग देखिएका क्षेत्रमा रहेका करिब साढे २३ सय वटा घरपालुवा पन्छी तया रोग सार्न सक्ने अन्य वस्तुसमेत नष्ट गरिसकिएको विभागले जनाएको छ। हाल देशमा कुखुरापालनमा एक खर्बभन्दा बढी रुपैयाँ लगानी भएको पोल्ट्री व्यवसायी मञ्चले जनाएको छ। यो व्यवसायमा रहेका ७५ प्रतिशतभन्दा बढीले नाफा कमाउने गरेका छन्। यसरी बीचबीचमा आउने बर्डफ्लुको संक्रमणले कुखुरापालक चिन्तित छन्। विदेशबाट गैरकानुनी ढंगले आयात हुने चल्लामा पूर्ण प्रतिबन्ध लगाउन, बर्डफ्लु तथा महामारीमा नष्ट भएका कुखुरा र अन्डाको क्षतिपूर्ति दिनुपर्ने आवाज बारम्बार उठ्छ। सरकारी तथ्यांकअनुसार वार्षिकरूपमा कुखुराको मासु २० अर्ब ५२ करोड ८८ लाख रुपैयाँ, अन्डाबाट नौ अर्ब १३ करोड ३७ लाख ३६ हजार, चल्ला बिक्रीबाट तीन अर्ब ६० करोड ७६ लाख, कुखुराको मलबाट ४५ करोड ३७ लाख रुपैयाँको कारोबार हुन्छ। ६४ जिल्लामा २१ हजार नौ सय ५६ व्यावसायिक फार्म रहेको विभागले जनाएको छ। उच्च हिमाली क्षेत्रमा चिसो हुने भएकाले त्यहाँको तापक्रम कम हुँदा सोलुखुम्बु, मनाङ, मुस्ताङ, डोल्पा, जाजरकोट, जुम्ला, मुगु, कालिकोट, अछाम, बाजुरा र हुम्ला गरी ११ जिल्लामा व्यावसायिक कुखुरापालन हुँदैन। यीबाहेक सबै जिल्लामा कुखुरापालन हुन्छ। देशभर कुखुरापालन भए पनि चितवन, काभ्रे, दाङ, सुनसरी, धादिङलगायत जिल्ला कुखुराका पकेट क्षेत्र हुन्। तीमध्ये २० हजार चार सय ८३ बोइलर, १३ सय ३७ लेयर्स कुखुरा र एक सय २८ ह्याचरी, आठ गिरिराज कुखुराका फार्म छन्। विभागका अनुसार ६ करोड आठ लाख २६ हजार आठ सय कुखुरापालन गरिएको छ। तीमध्ये पाँच करोड २६ लाख ६६ हजार ब्रोइलर, ६९ लाख आठ हजार पाँच सय लेयर, १२ लाख ५२ हजार दुई सय अन्य जातका कुखुरा पालिएका छन्। कुखुरापालनमा ५५ हजार आठ सय ७१ जनाले रोजगार पाएका छन्। ९९ हजार ६ सय अस्थायी कामदार छन्। कुखुरापालनमा निजी क्षेत्रको लगानी छ। यसर्थ पछिल्ला केही वर्षमा कुखुराको मासु र अन्डा उपभोगसमेत ह्वात्तै बढेको छ। एक ठाउँमा संक्रमण फैलिएलगत्तै कुखुराको मासुको उपभोग स्वात्तै घट्ने हुँदा कृषकहरू मारमा परेका छन्। तसर्थ स्वस्थ कुखुराको मासु उपभोग गर्न योग्य हुन्छ भनेर सम्बन्धित क्षेत्रका अधिकारीले पनि पहल गर्न जरुरी छ। कुखुरा उत्पादनमा नेपाल आत्मनिर्भर भइसकेको अवस्था छ भने वार्षिक अर्बौं रुपैयाँ जोगिने सम्भावना हुन्छ। त्यसका लागि पनि नेपाली कृषकलाई बचाउन राज्य चनाखो हुन जरुरी छ। सम्भवतः जाडोयाममा साइबेरियाबाट चराहरूको बथानले आफ्नो बासस्थान सार्ने हुनाले यो समय बढी जाडो हुनाले भारत तथा नेपालमा चराहरूले बसाइँ सार्ने गर्छन्। त्यसैबेला ती चराबाट बर्डफ्लु यहाँका घरपालुवा पन्छीजन्यमा सर्ने गर्छ। खासगरी यो महामारी जाडोयाममा प्रायः देखिने गर्छ। बर्डफ्लु चरामा हुने भाइरस संक्रमण हो र यो छिटो फैलिन्छ। यसको संक्रमण देखा परेपछि उच्च सतर्कता अपनाउन जरुरी हुन्छ। कुखुरा फारममा यो संक्रमण भएपछि मानिसमा समेत सर्ने सम्भावना बढी हुन्छ। कुखुराको हेरचार गर्ने क्रममा नै यो संक्रमण फैलिने भएकाले जोखिमपूर्ण हुन्छ। देशमा कुखुराको मासु धेरै खपत हुनेमध्येमा पर्छ। संक्रमण थाहा नपाएर संक्रमित कुखुरा र पुगे एकैपटक धेरैमा सर्नसक्ने जोखिम हुन्छ। यसका लागि संघ, प्रदेश र स्थानीय सरकारले यसमा विशेष ध्यान दिन जरुरी छ। स्थानीय तहले पनि यसमा काम गर्न सक्छन्। सामान्यतः बर्डफ्लु जाडो मौसममा छिटो फैलिने भए पनि यो जुनसुकै मौसममा देखापर्छ। यद्यपि स्थानीय प्रशासनले संक्रमण फेला परेको स्थानलाई केन्द्रविन्दु मानेर करिब तीन किलोमिटर टाढासम्म तीन महिना कुखुरालगायत अन्य पन्छीजन्य जीव नपाल्न आग्रह गरेको हो। अतः स्थानीय प्रशासनले ती ठाउँहरूलाई बर्डफ्लु संकटग्रस्त क्षेत्रसमेत घोषणा गर्नुपर्ने नियम छ।"
न्यायपालिकामा निष्पक्षताको अपेक्षा,"अदालतको निर्णयलाई शिरोधार्य गर्ने चिन्तन र प्रतिबद्धता सबै राजनीतिक दल र यसका पात्रमा हुन जरुरी छ अहिले सबैको नजर सर्वोच्च अदालतका केन्द्रित छ। सडक आन्दोलनमा क्रियाशीलता दिनेहरू संसद् विघटन र यसको पुनस्र्थापनाका लागि शक्ति प्रदर्शनको अभ्यास र प्रतिस्पर्धारत छन्। सत्तारुढ दलका दुई समूहका निष्पक्षताको परिभाषा आआफ्नै प्रकारका छन्। एक पक्षलाई संसद् विघटन संविधानसम्मत भएको निर्णय आउँदा र अर्को पक्षलाई संसद्को पुनस्र्थापना हुँदा मात्र अदालतको निष्पक्षता देखिनेछ। नेपालको सर्वोच्च अदालतले लोकतन्त्रका पक्षमा महत्त्वपूर्ण कार्य समयसमयमा गर्दै आएको छ। राजा ज्ञानेन्द्रको शासनकालमा शाही आयोग खारेजको माग राख्दै परेको रिटको निर्णय गर्ने जिम्मेवारी पाएका तत्कालीन न्यायाधीशलाई भौतिक अस्तित्व नै समाप्त पार्ने गरी आएको धम्कीको बेवास्ता गर्दै अदालत गएर शाही आयोगलाई असंवैधानिक मान्दै खारेज गर्ने सम्मानित न्यायमूर्ति यही अदालतमा थिए। एक उच्चस्तरीय कर्मचारीको नियुक्तिलाई अदालतले तत्काल कार्यान्वयन गर्न निषेध गरिदिएको आक्रोशमा तत्कालीन प्रधानन्यायाधीशमाथि महाभियोगको प्रस्ताव पेस भइरहेको र प्रधानन्यायाधीश अदालत आउन नैतिकता र संवैधानिक प्रावधानका कारण असहज भई अनुपस्थित रहेको सन्दर्भमा महाभियोगको प्रस्तावलाई निस्तेज गराई प्रधानन्यायाधीशलाई विधिवत् आफ्नो कार्य प्रारम्भ गर्ने वातावरण सिर्जना गर्ने न्यायमूर्तिले नै सर्वोच्चको नेतृत्व गरिरहनुभएको छ। यी दुई प्रतिनिधि घटनाबाट नेपालका न्यायमूर्तिहरू अदालतको गरिमा र निश्पक्षता कायम गर्न राजनीतिलगायत जेजस्तो जोखिमको सामना गर्नसमेत तत्पर रहेको देखिँदै गर्दा राजनीतिले न्यायपालिकालाई प्रभावित गर्ने हर्कत पटकपटक भएका छन्। नेपालको न्यायपालिका राजनीतिबाट प्रभावित नभई आफ्नो कर्तव्यप्रति इमानदार रहनेमा विश्वस्त हुन सकिने आधार देखिएका छन्। २०४७ सालको संविधानले न्यायपालिकालाई राजनीतिबाट पृथक् राख्ने कोसिस गरेको थियो। अदालतमा राजनीतिले चासो लिनु हुँदैन भन्ने मान्यता तत्कालीन प्रधानमन्त्री किसुनजीमा थियो। देशका प्रथम प्रधान न्यायाधीश हरिप्रसाद प्रधान अब्बल दर्जाका सम्मानित न्यायमूर्तिका रूपमा मानिन्थे। उनैलाई ऐन परिवर्तन गरी प्रधानन्यायाधीशबाट हटाइयो। पञ्चायती समयमा न्यायाधीशहरूको जवाफदेहिता दरबारसँग थियो। न्याय सम्पादन गर्दा दरबारको स्वार्थविपरीत निर्णय कतिपय अवस्थामा गरी अदालतको स्वच्छ छवि कायम गरिएको थियो। तर नेपालमा दोस्रो जनआन्दोलनपश्चात् न्यायपालिकालाई कार्यपालिकाको नियन्त्रणमा राख्ने गरी कार्य हुँदै आएका छन्। न्यायपरिषद् र संवैधानिक परिषद्को संरचना राजनीतिको अत्यधिक प्रभाव कायम हुने गरी बनाइयो। हाम्रो न्यायपरिषद् कार्यपालिकाबाट न्यायाधीश नियुक्ति गर्ने प्रकृतिको छ। पञ्चायती कालको अख्तियार दुरुपयोग निवारण आयोगजस्तै न्यायपरिषद् छ। किनकि यसले न्यायपालिकामा हुने भ्रष्टाचारका विषयमा कारबाही गर्नुपर्छ। अभियोक्ता, अभियोजनकर्ता र अनुसन्धानकर्ता सबै भूमिकामा न्यायपरिषद् छ। न्यायाधीशलाई संसदीय सुनुवाइमा उपस्थित गराई कार्यपालिकाले न्यायाधीश नियुक्ति गर्ने राष्ट्रपतीय प्रणाली भएका मुलुकको तरिकालाई अवलम्बन गरिएको छ। राम्रो छवि बनाएका र निडर न्यायमूर्तिको संज्ञाले विभुषित विश्वनाथजीले आफ्ना सहोदर भाइहरूलाई प्रधानन्यायाधीश बनाउन मर्यादाक्रमको उल्लंघन गरे। पहिलोपटक राजनीतिक दलका कार्यकर्तालाई न्यायपालिकामा प्रवेश गराउन बारको सिफारिसमा न्यायाधीश नियुक्ति गर्ने परम्परा बसाले। अहिलेको जीवन्त विषय संसद् पुनस्र्थापनाका सन्दर्भमा उपयुक्त निर्णय अदालतबाट हुनेमा विश्वस्त हुनुको विकल्प देखिँदैन। अदालतलाई आफ्नोअनुकूल परिचालन गर्नुपर्ने महसुस नेपालका राजनीतिज्ञले गर्दै गए। यसका पछाडि केही कारण छन्। देशमा धेरैपटक संसद् विघटन हुँदै गए। मनमोहन अधिकारीले गरेको संसद् विघटनलाई सर्वोच्चले अनुपयुक्त भएको निर्णय दियो। यस घटनाबाट एमालेलाई न्यायाधीश आफ्नै हुनुपर्ने रहेछ भन्ने महसुस हुन पुग्यो। द्वन्द्वकालीन मुद्दामा सर्वोच्चले बाबुराम र प्रचण्ड सरकारका निर्णय उल्टाउँदै गर्दा माओवादी सर्वोच्चमा आफ्नो नियन्त्रण कायम गर्ने सोचमा पुगे। नेपाली कांग्रेसले अदालतको महत्त्व बुझेको थियो। यसबाट सबै प्रभावशाली दलहरू अदालतलाई नियन्त्रणमा राख्ने सोचका साथ अघि बढ्न थाले। दोस्रो कारण हो देशमा व्याप्त भ्रष्टाचार, विशेषगरी राजनीतिक भ्रष्टाचारले देश आक्रान्त भएको छ। आफू र आफ्नानिकटकालाई भ्रष्टाचार गर्न अभयदान दिई अदालतबाट बचाउने प्रयोजनका लागि पनि यसको आवश्यकता महसुस हुँदै गयो। नेपालको राजनीतिमा अपराधीकरण ज्यादा हुँदै गएको छ। अपराधमा संलग्न आफ्ना कार्यकर्ता र गुटमा रहेकालाई संरक्षण गर्ने अभिप्रायले अदालतको महत्त्व बोध गर्न पुगे। अब विशेषगरी सर्वोच्चमा नियन्त्रण कायम गर्ने अस्वस्थ प्रतिस्पर्धा राजनीतिक दलहरूका बीच हुँदै गयो। तुलनात्मक रूपमा स्वच्छ छवि बनाएका कांग्रेससम्बद्ध कानुनमन्त्रीले तीनजना कांग्रेसनिकट मानिनेलाई क्रमशः प्रधानन्यायाधीश हुने गरी सर्वोच्च अदालतको न्यायाधीश बनाई आफ्नो दलको मुख्यालयमा अब लामो समय अदालतको नेतृत्व कांग्रेसका पक्षमा हुने तर्क पेस गरिरहँदा नेतृत्ववर्गमा खुसीयाली छाएको अवस्था थियो। सरकार परिवर्तन भई एमाले सरकारमा आएपछि दलसँग घनिष्ट सम्बन्ध रही महान्यायाधिवक्ताको जिम्मेवारीमा रहेका एक र दलबाट समानुपातिकतर्फको सांसद् बनेका अर्कालाई सर्वोच्च अदालतको न्यायाधीश मात्र होइन; लामो समयसम्म प्रधानन्यायाधीश बनाउने गरी नियुक्त गर्ने काम भयो। यस पराक्रमबाट त्यस दलमा विजयउन्माद देखियो। जुनसुकै दलको सरकार हुँदा पनि सबै दललाई स्तरअनुसार भागबन्डा गर्ने क्रमले अभ्यस्तता पायो। कांग्रेसको सरकार भएको समयमा माधवजीले आफ्नै भाइलाई सर्वोच्चमा न्यायाधीश बनाए। यसैगरी सबै दलकाले बनाएका दलका इमानदार पात्रहरू सर्वोच्चमा स्थापित गराउने परम्परा छ। यसको विकृत रूप त्यसबखत देखियो जब एमालेको सरकार हुँदा दसजना पुनरावेदन अदालतका न्यायाधीशहरूको नियुक्ति भयो। न्यायाधीश पदको शपथ लिइसकेपश्चात् यी न्यायाधीश बल्खु दरबार पुगी तत्कालीन प्रधानमन्त्री झलनाथबाट निर्देशन लिए। वर्तमान समयमा ठूलै सेलिब्रेटीको हैसियतमा रहेका तत्कालीन प्रधानन्यायाधीशले २०७३ सालमा मध्यरात न्यायपरिषद्को सदस्य नरहेका राजनीतिक दलका नेतालाई आफ्नो निवासमा आमन्त्रण गरी न्यायपरिषद्का सदस्यहरू वरिष्ठ न्यायाधीश र बारका प्रतिनिधिले प्रधानन्यायाधीशको निवासमा मध्यराति उपस्थित हुन नामञ्जुर गरेपश्चात् उनीहरूको अनुपस्थितिमा अनधिकृत दलका नेताको परामर्शमा न्यायाधीश नियुक्ति गरेर न्यायिक इतिहासमा कालो धब्बा लगाउने काम भयो। यसरी न्यायपालिकामा राजनीतिले नराम्ररी पकड जमाउँदै गयो। यसले निरन्तरता पाइराखेको छ। अहिले संसद् विघटन गर्ने र संसद् पुनस्र्थापनाका लागि सडक तताइरहेकाहरू सबैका कार्यकर्ताले न्यायमूर्तिको हैसियतमा अदालतमा प्रवेश पाएका छन्। यस विकृतिलाई न्याय सेवामा संस्थागत गर्न उहाँहरूलाई कुनै संकोच भएन। सत्तामा रहँदा अदालतमा कसरी नियन्त्रण जमाउने ? चिन्तनका साथ तानाबाना बुन्नेहरू नै सत्ताबाट बाहिर रहँदा निष्पक्ष न्यायपालिकाको खोजी गर्नुहुन्छ। अदालतलाई प्रभावित गर्ने गरी अभिव्यक्ति दिई क्रियाकलाप गर्न निसंकोच अघि बढ्नुभएको छ। यतिखेर न्यायमूर्तिलाई संविधानको व्याख्या गरी संविधान पढाउनेहरू असंख्य देखिएका छन्। राजनीतिज्ञहरू मात्र संविधानका ज्ञाता भएको जस्तो देखिँदै छ। राष्ट्रिय महत्त्व राख्ने ठूला मुद्दाहरूमा नेपालका न्यायमूर्तिहरू सधैं गम्भीर देखिएका छन्। संसदीय व्यवस्थाको लामो सफल अभ्यास गर्दै आएको संयुक्त अधिराज्यमा संसद् विघटन संसद्को दुईतिहाइले मात्र गर्न सक्छ। अन्य धेरै उन्नत मुलुकमा संसद्को बहुमतबाट मात्र गर्न सकिने व्यवस्था छ। संसद् सरकार गठन गर्ने, सरकार हटाउने निकाय हो, जनताको घर हो। यही सन्दर्भलाई नेपालको वर्तमान संविधानले आत्मसात गरेको छ। सरकार आफैंमा महत्त्वपूर्ण संस्था हो। यसले आफ्नो जिम्मेवारी पूरा गर्न कुनै कसर बाँकी राख्नु हुँदैन। राष्ट्रिय भलाइको दृष्टिले उपयुक्त देखिएमा बहुमतको सरकारले पनि विघटन गर्न मिल्ने अभ्यास विकसित र लोकतान्त्रिक देशमा पाइएको छ। प्रतिनिधि उदाहरण दिनुपर्दा सन् २०११ मा क्यानडाका प्रधानमन्त्री स्टेफेन हापेर थिए, हाउस अफ कमनमा सबैभन्दा ठूलो दलका हैसियतमा प्रधानमन्त्रीको कार्यभार सम्हालिराखेका थिए। सबै प्रतिपक्षी र आफ्नै दलका समेत मिलेर उनका विरुद्ध अविश्वासको प्रस्ताव पेस गरे, प्रस्ताव पारित हुने अवस्था देखियो। अब उनीसँग राजीनामा दिने वा विघटनको निर्णयमा जाने दुईटा मात्र विकल्प बाँकी थियो। ताजा जनादेशका लागि जनतामा जाने विकल्पमा निर्णय लिए। निर्वाचनबाट अत्यधिक स्थानमा विजयी भई निरपेक्ष बहुमतको सरकारको नेतृत्व गर्ने अवसर जनताले उनलाई प्रदान गरे। प्रधानमन्त्रीको अभिव्यक्तिमा आफ्नै दलले काम गर्न अवरोध सिर्जना गरेकाले संसद् विघटन गरेको भन्ने छ। यी सबै विषयमा सम्मानित अदालतको पर्याप्त ध्यान जानेछ र सही निर्णय आउनेछ। अहिलेको जीवन्त विषय संसद् पुनस्र्थापनाका सन्दर्भमा उपयुक्त निर्णय अदालतबाट हुनेमा विश्वस्त हुनुको विकल्प देखिँदैन। अदालतको निर्णयलाई शिरोधार्य गर्ने चिन्तन र प्रतिबद्धता सबै राजनीतिक दल र यसका पात्रमा हुन जरुरी छ। अदालतको निर्णयको प्रतीक्षा गरौं, तर एउटा विषय स्पष्ट छ दुवै समूहका पक्षमा निर्णय आउन सक्दैन। यस अवस्थामा यदि अदालतबाट विवेक गुमेको निष्कर्षमा पुग्नुभन्दा पहिला त्यसको जवाफदेहिता आफैं लिन तत्परता देखाउन जरुरी छ। यो राजनीतिक संस्कार र लोकतान्त्रिक मूल्यबाट विचलित नबनौं। यस अवस्थामा हामी द्विविधामा रहेको अवस्था छ। नागरिक तथा राजनीतिक अधिकारसम्बन्धी अभिसन्धि, १९६६ को धारा १४(१) अनुसार अदालत सक्षम, स्वतन्त्र र निष्पक्ष हुनुपर्ने व्यवस्था छ। यसैमा हाम्रो वर्तमान संवैधानिक प्रतिबद्धता रहेको छ। लोकतन्त्र संस्थागत गर्ने पक्षमा हाम्रो अदालत कतिसम्म अब्बल देखिने हो ? दलका सक्रिय कार्यकर्ता न्यायाधीश बनिराखेको अवस्थामा उनीहरूबाट यस प्रकारको अपेक्षा गर्न सकिने हो वा होइन ? सर्वमान्य कानुनी सिद्धान्तअनुरूप उनीहरू स्वतन्त्र मनस्थितिका साथ न्यायसम्पादन गर्न सक्षम हुने हुन् वा होइनन् ? सरकारको स्वेच्छाचारिता नियन्त्रण गर्दै संविधानवाद, प्राकृतिक न्यायको सिद्धान्त र शक्ति पृथकीकरण एवं सन्तुलनको सिद्धान्तअनुसार न्यायपालिकाको प्रतिष्ठा र गरिमाको संरक्षण गर्न सक्षम हुने हुन् वा होइनन् ? सचेत जनतामा यी अहम प्रश्नले पक्कड जमाइराखेको छ। यस अवस्थामा नेपालका न्यायमूर्तिले संयुक्त राज्य अमेरिकाको सर्वोच्च अदालतमा ट्रम्पले नियुक्त गरेका दुईतिहाइ संख्याका न्यायाधीश रहँदा पनि तत्कालीन राष्ट्रपति ट्रम्पको राष्ट्रपति निर्वाचनमा धाँधली भएको भन्ने उनको दाबीलाई अमान्य गर्न सक्ने अमेरिकाका न्यायाधीशहरूमा जस्तै अदम्य साहस हाम्रा न्यायमूर्तिमा हुन जरुरी छ। नेपालका न्यायमूर्तिको परीक्षण सबैभन्दा ठूला न्यायाधीश जनस्तरबाट निष्पक्ष ढंगले हुने अवस्था नजिकिँदै छ।"
यो कसको संविधान ?,"हिन्दु परम्पराअनुसार पुस महिना शुभ त होइत तर खोइ किन हो शासक वर्गलाई यही महिना अधिक प्यारो लाग्ने गरेको भान हुन थालेको छ। पुस ५ गतेको दिनलाई सायदै नेपाली जनताले भुल्ने छैनन्। समय फरक, शासक फरक, शासन गर्ने पद्धति फरक तर शासन गर्ने प्रविधि भने झन्डैझन्डै पुस १ को झैं लाग्ने। सत्ता टिकाउने खेलको थालनी यही महिनाको सुरुवातबाटै भएको हामी पाउन सक्छौं। राणाकालीन समयमा नेपाली नागरिकले रैती भएर जीवनयापन गर्नुपर्यो। रैतीबाट नागरिक बन्न अनेक संघर्ष गर्नुपर्यो फलस्वरूप नागरिक त बने तर त्यही नागरिकका मतबाट सत्तामा पुगेका आमनागरिकमध्येका एकले नै पुनः इतिहास ब्युँताउन खोज्दै छन्। केही सिपाइले बोकेका लौरो र बन्दुकको नालको सहारामा आफूलाई बलियो ठान्ने फगत खोर्को राष्ट्रवादको नारामा रमेर बसेका छन्। राष्ट्रवादको नारा यति मजाले घन्काए; जसको ध्वनिले हुन सक्छ पार्टीको आन्तरिक कलहलाई साम्य पार्न जनताका मतबाट बनेको संविधान लाई नै केवल रैतीले मालिकलाई टक्र्याएको भेटी पो सम्झिए। उनको यो कार्यले फेरि त्यही झल्को दियो; जुन विगतमा भएको थियो। नेपालीको सार्वभौमिकतामाथि नै ठूलो आकारको प्रश्नचिह्न खडा गरिदिएका छन्। श्री ५ सँग संघर्ष गरेका कारणले हुन सक्छ उनलाई तत्कालीन श्री ५ भन्दा फरक हुन मन नलागेको। जनताका मतलाई कुल्चेर श्री ५ को ताज पहिरिन मन त लाग्यो नै; साथै आफ्नो पार्टी पहिचानलाई समेत गुमाउँदै छन् (दुवैतर्फले)। संविधान जनताले बनाएकै हो तर निर्वाचित संसद् भंग गरिएको छ। स्वतन्त्र न्यायपालिका र अरू पनि अंगहरू छन्। संविधान पढ्ने हो भने त्यहाँ नागरिकलाई प्रत्याभूत नगरिएको अधिकार नै छैन अर्थात् भरपूर अधिकार प्रदान गरिएको छ। हामीसँग लोकतन्त्रको प्राण वा आत्माविहीन शरीर मात्र छ। शक्ति सम्बन्ध उस्तै रहने अनि लोकतन्त्रमा लोक जहिले पनि केन्द्रमा होइन पाखामा पर्ने अवस्था भइरहेछ। अनि तिनै जनतालाई उपयोग गरेर सत्ताबाहिर रहेका पार्टीहरू आफ्नो मार्ग तय गर्दैछन्। यसको ज्वलन्त उदाहरण संविधान जारी भएलगत्तै संविधानको विरोध गर्ने पार्टीका पदाधिकारी आज त्यही संविधानको बचाउनिम्ति आन्दोलन गर्दैछन्। उनीहरूको यस्तो दोहोरो चरित्रले आम नागरिकलाई प्रश्न गर्न बाध्य गराइदिएका छन्, कतै यो संविधान विदेशीको सम्झौताअनुरूप त बनाएका थिएनन् ? व्यक्तिगत क्षमता विकासमा भन्दा पनि राज्यले व्यक्तिलाई राजनीतिक तथा प्रशासनिक ओहोदामा पुग्ननिम्ति मलाई मेरा लागि छुट्टै स्थान छुट्ट्याइदेऊ भन्न सिकाएको छ। यो संविधानको त्रुटि होइन र ? नेपालको संविधान, २०७२ धारा ५१ मा स्पष्टरूपमा १३ वटा राज्यनीति उल्लेख गरिएको छ। यसमध्ये धारा ५१(घ) (१०, ११) को प्रावधानले सशंकित बनाइदिएको छ। साथै धारा ५१(झ) ले नेपाललाई सस्तो श्रम बजारका रूपमा मात्र इंकित गरेको छैन; उक्त धाराले सत्तामा आसीन शासक वर्गलाई युवा तथा युवतीमाथिको श्रम दमनलाई प्रोत्साहन गरिदिएको छ। धारा ५५ अनुसार यस भागमा लेखिएका कुनै विषय कार्यान्वयन भए वा नभएको सम्बन्धमा कुनै अदालतमा प्रश्न उठाउन सकिन छैन भनी स्पष्ट भाषामा भनेकै छ। यो प्रावधानले त झनै मस्तिष्कमा तरंगै पैदा गराइदिएको छ। संसद् विघटनपश्चात पूर्वप्रधानमन्त्रीले भन्ने गरेका छन् यो त संविधानले दिएको अधिकार हो। धारा ७६(७) ले यो अधिकार मलाई दिएको छ भन्दै भाषणमा बेतुकका कुरा गरेर अमूल्य समय बर्बाद गर्दै छन्। जर्ज अर्बेल (सन् १९८४) ले आफ्ना नेताले जे गरे, सबै ठीक छ भन्ने कार्यकर्ताप्रति व्यंग्य गर्दै भनेका थिए, तिम्रो पार्टीले भनेको छ तिमीहरूका आँखा र कानले थाहा पाएका प्रमाण खारेज गर र प्रमुख नेताको कमान्ड जे आउँछ, त्यसलाई अन्तिम सत्य मानेर अनुसरण गर। पूर्व प्रधानमन्त्रीको भाषण सुनेर समय व्यतीत गर्ने पार्टीका पदाधिकारीलाई यो भनाइ समयसान्दर्भिक नै हुन्छ। उनीहरूलाई पनि थाहा छ यो असंवैधानिक कार्य हो भनेर तर पनि पदको लोभमा लिप्त हुनुहुन्छ। झन्डै दुईतिहाइको सरकार हुँदा पनि केपी ओलीले एकै सैद्धान्तिक विचारधारा भएका आफ्ना सखीहरूलाई मिलाउन सकेनन् नै; साथै मुलुकमा विगतमा भन्दा धेरै गैरकानुनी क्रियाकलाप हुँदासमेत मूकदर्शक बनेर बसे। जब चारैतिरबाट घेराउमा पर्ने पक्कापक्की भयो, त्यसपछि मात्र संसद् नै भंग गर्ने पुगे। उनले गरेको यो व्यवहार राजनीतिक वैज्ञानिक फ्रान्सिस फुकुयामाले भनेजस्तै जसरी बीसौं शताब्दीमा अनुदारवादी शासकले लोकतन्त्रमाथि अनेक धावा बोल्यो। एक्काइसौं शताब्दीमा चाहिँ लोकतन्त्रका लागि सबैभन्दा खतरनाक भ्रष्टाचार हुन सक्छ। यस्तै अनेक कारणमध्ये एक भ्रष्टाचार पनि हो, जसले ओली पटकपटक भन्ने गर्थे, म भ्रष्टाचार पनि गर्दिनँ र गर्नेको मुख पनि हेर्दिनँ तर भनाइ र गराई मिल्न सकेन। के विगतका संविधानले देशमा स्थिर सरकारको जग बसाउन सकेन भनेर यसपटक नेपाली जनताले प्रधानमन्त्रीलाई संसद् विघटन गर्ने अधिकार नदिएको होइन र ! तर पनि फेरि किन त्यही पद्धतिलाई आत्मसात गरे ओलीले ? अरस्तुले भने झैं क्रान्ति चानचुने कुरा होइन, तर प्रायशः त्यसको सुरुआत भने चानचुने कुराबाटै हुने गर्छ। जुन अहिले हाम्रोमा भइरहेको छ। समग्र रूपमा हेर्दा यस संविधानले आमनागरिकलाई नेपाली होइन, जातिगत रूपमा विभाजित गराइदिएको छ। साथै विभेदको मूल स्रोत नै संविधान बनेको छ। यस संविधानले शासन गर्दै विभाजन गर भन्ने सिद्धान्तलाई आत्मसात गरेको हामी पाउन सक्छौं। संविधानमा प्रयोग भएका भाषाले नेपालको मौलिकता झल्काएको छैन। देशको मूल कानुनका रूपमा ग्रहण गरिरहँदा नेपाली भाषाको मौलिकतामा आधारित छैन। यसै संविधानले परिकल्पना गरेका संवैधानिक आयोगहरूमा नियुक्तिका लागि नवीन सोच भएका व्यक्तिलाई उमेरको हदम्याद (४५ वर्ष) राखेर सहजै बहिष्कार गरिदिएको छ। राज्यलाई नवीन सोच भएका युवायुवतीले आर्जन गरेको शिक्षाप्रति विश्वास नै छैन। अर्थात् राज्यलाई आफैंले प्रदान गरेको शिक्षा पद्धतिमाथि नै विश्वास छैन। नेपाली नागरिकलाई स्वाधीन त होइन; पराधीनको मार्ग रोज्न प्रेरित गरेको छ। व्यक्तिगत क्षमता विकासमा भन्दा पनि राज्यले व्यक्तिलाई राजनीतिक तथा प्रशासनिक ओहोदामा पुग्ननिम्ति मलाई मेरा लागि छुट्टै स्थान छुट्ट्याइदेऊ भन्न सिकाएको छ। यीलगायत अन्य कतिपय धेरै यस्ता प्रावधान छन्, जुन नेपाली नागरिकको हितमा छैन।"
गरिबलाई किन आएन गणतन्त्र ?,"औषधिमूलो, सामान्य शिक्षादेखि भविष्यको जोहो गर्नुपर्ने चिन्ताले सताइएका नेपालीले सधैं सडकमा देखिने नारा र जुलुसले अघाउँदैनन् महाकवि लक्ष्मीप्रसाद देवकोटाको भनाइ छ : मलम लगाऊ आर्तहरूको चहराइरहेको घाउ। जुन दिन शान्ति खोज्दै पशुपतिमा प्रार्थना गरिँदै थियो सोही दिन देशमा अशान्ति थियो। नागरिक अगुवा राजधानी त्यो पनि बालुवाटार आसपासमा पानीको फोहोरा, लाठीको वर्षा र टाउकोमा चोट सहँदै थिए। काठमाडौंमा पानीविना काकाकूल बनेका जनताको मर्म र मेलम्चीको सपना पूरा नहँुदै सडकभरि पानीको बाढी बहँदै थियो नागरिकको मुख बन्द गर्न। हिजोआज राँके जुलुस, सिठी जुलुस र मोटरसाइकल जुलुसले बाटो ढाकिएको छ। दशौं हजारको मोटरसाइकल जुलुस गर्दै कोही घरमा नबस्ने, सबै सडकमा आउने उर्दीसमेत जारी भएको देखिन्छ। गरिब जनता रोजीरोटीका लागि सडक हिँड्न नसक्ने भएका छन्। बाटो बन्द भएको छ भने विदेशबाट आयात गरिएको इन्धनलाई गलत प्रयोग गरेर फजुल उडाइँदै छ। चप्पल पड्काउनेहरू प्राडो र पजेरो अनि आलिशान महलमा बढोत्तरी भएका छन्। जिमखाना, हेलिप्याड, करोडौंका कार्पेट र गाडी फेर्र्ने भएका छन्। लाखौंलाखका शौचालय बन्दैछन् भने भइरहेको पुल्चोक क्वार्टर भैंसेपाटीको आलिशान महलमा परिणत हँुदैछ। व्यापारिक कामका लागि देश क्रेता भएको छ र विदेशी बिक्रेता भएका छन्। जनताको दैनिकी कोरोनाको बहानामा बन्द भएको छ भने साहुको ऋण तिर्न र विप्रेषणबाट आएको रकमले देशको अर्थतन्त्र बलियो पार्न विदेश भासिएकाहरू धमाधम बाकसभित्र बन्दी भई फर्किरहेका छन्। सरकार बेसहाराको सहारा र सबैको अभिभावक बन्नुपर्नेमा जनता भोकभोकै तड्पिएको अवस्था छ। महिनौंसम्म खुलामञ्चमा थाल थापेर भोक टारे, घर जान हिँडेकाहरू लामो दूरी पैदल पार गर्न नसकी बाटैमा मरे। कोही लुकेर स्वदेश फर्कंदा महकालीमा डुबेर मरे। कतिलाई कट्टुका भरमा सहर घुमाइयो, बेइज्जत गरियो, केवल स्वदेश फर्केकै कारण ! यातायातमा ज्यादै कडाइ गरियो। एक ठाउँबाट अर्को ठाउँ जान दिइएन। कैदीको व्यवहार गरियो। त्यत्रो कडाइ गर्दा पनि कोरोना घटेन, बढ्यो। भागेर साइकलमा लामो दूरी पार गर्न खोज्दा बाटैमा कति लडेर मरे। बन्दबन्दीमा यतिसम्म गरियो कि आफ्नाको अनुहारसम्म देख्न नपाई छट्पटिएर मरे। यो कथा नभएर यथार्थ हो। सत्ययुगको स्वस्थानीको गरिबी र आधुनिक युगको मुनामदनको र हालैको गरिबीमा फरक छैन। देशमा हालत उही छ भने गणतन्त्र आए पनि जनतालाई के फरक भयो त ? नीतिले चल्ने भएकाले राज्य सञ्चालकलाई नेता भनिएको हो। राज्यको असल नीतिले देश चलाउनेलाई राजनेता भनिन्छ। देश चलाउन प्रणाली चाहिन्छ। प्रणालीमा विधिको शासन हुन्छ। हिजोआज यसलाई सुशासन भन्ने गरिएको छ तर हामीकहाँ सुशासन सिकाउन बुच कमिसन २००९ देखि नै विदेशी आए। पछिल्लो समय सुशासनमा ध्यान दिन मित्रराष्ट्र चीनका राष्ट्रपति आए। तर देश भाँडभैलोतिर गइरहेको छ। उत्तरदक्षिण सबैले माया नगरेका होइनन्। राम्रो होस् भनेरै दिल्लीमा बाह्रबुँदे सम्झौता भएको हो। अहिले सत्ताको किचलो यसकै परिणाम हो। बीउ जे रोपिन्छ फल त त्यही फल्ने नै भयो। देशको तमासा हेर्दा हाम्रो संघीयता र गणतन्त्र निल्नु न ओकल्नु भएको छ। खर्च धानिसक्नु छैन। एक राजा फालेर हजारौं महाराजालाई देशले धान्ने कसरी ? मुद्दाको चाङ सगरमाथा झैं चुलिएको छ। चार प्रधानन्यायाधीशदेखि कार्यकारी प्रमुखसम्मको गालीबेइज्जती, अदालतको मानहानि, अपहेलना कैयन् मुद्दाको ओइरो लागेको छ एकैपटक ! बेमौसमको चुनावी नाराले देश फेरि एकपटक अस्थिरताको भुमरीमा फसेको छ। कोरोनाले तंग्रिन नपाउँदै आर्थिक अवस्था पुन: जर्जर हुने अवस्थामा छ। झन्डै एक वर्षको बन्दाबन्दीमा जनता बेसहारा भएका नेता, दलका कार्यकर्ताको नाकमुख नदेखिएका बेला अहिले सडकमा उनीहरूको भीड पोखिएर तिनै जनता फेरि आजित हुने अवस्थामा पुगेका छन् बाटामा हिँड्न नपाएर। दुवै छिमेकीमा त्यति मिठास छैन। एकातिर कालापानी र लिपुलेक तगारो बनेको छ भने अर्कातिर घर, कोठा चहार्दा सुपरग्लुले पनि काम गरेन। अहिले एकाएक व्यापारी नाका तातोपानी बन्द भएको छ। यो मौसमी संयोग मात्रै नहुन सक्छ। धर्मनिरपेक्षका हातको राज्यमा पशुपतिमा बत्ताी बालेर, सुनको जलहरी फेरेर पुकारा गर्दैमा देशको कल्याण होला र ? राजनेतामा नभइनहुने गुण भनेको प्रजा रक्षा नै हो। सरकारले जनता र भूभागको रक्षा गर्नुपर्छ। ऊ निरहंकारी, उदार, कर्तव्यपरायण, सबैलाई माया गर्ने, क्रोध नगर्ने, राजसी र तामसी शैलीलाई जितेर सात्विक शैलीको हुनुपर्ने, अरूको निन्दा नगर्ने, धीर, क्षमाशील, विषयवस्तुको ज्ञाता, बुद्धिमान, न्याय दिने, जितेन्द्रिय, समयलाई जान्न सक्ने, प्रिय बोली बोल्ने, श्रद्धालु, दु:खीको पनि सेवक हुनुपर्ने हो। यस्तै शैलीले गान्धीले देशभित्र मात्रै होइन; सबैको मनमाथि विजय पाए। नेता भनेर साधु नै हुनुपर्ने होइन तर सज्जन हुन जरुरी छ, कारण बडाले गरेको काम अरूले सिक्ने हुन्। आफ्ना गुप्तचरीबाट जनताको मर्म बुझी संविधानअनुसार देश हाँक्ने जिम्मा पाएकालाई नै राजनेता भनिन्छ। सिस्टमले चल्ने कारण बेलायतमा अलिखित संविधान छ, सयौं वर्षको इतिहासमा अमेरिकी संविधान बेलाबखत संशोधन भयो तर मूल संविधान उही छ। छिमेकी भारतमा पनि आवश्यकतानुसार संशोधन भए पनि संविधान एउटै छ। तर यति सानो देश नेपालमा सात दशकमा सात थान संविधान आयो। त्यो पनि पूरै व्यवस्था बदलिने गरी। अचम्मको जात्रा हुँदै अहिले उत्कृष्ट भनिएको संविधान बनाउनेहरू नै यसप्रति धावा बोलिरहेका छन्। व्यवस्था टिकाउन पहिले ट्रक, लहरीमा काठमाडौं उपत्यकाका कुनाकाप्चाबाट खुलामञ्चमा मान्छे झिकाइन्थ्यो, सडकमा चहलपहल देखाइन्थ्यो, अहिले पनि उही शैलीमा सडकमा मान्छे उतारिँदै छ। हो, केही फरक छ। पहिलेको तुलनामा मानिसको संख्या आकासिएको छ। जनसंख्याको चापसँगै यसको आकार वृद्धि हुनु स्वाभाविक हो। तर यो चाप एकै स्वरमा विकासका लागि भएको भए बढी राम्रो हुने थियो। नीतिले भन्छ : फूलको बास्ना हावाको दिशा एकातिर मात्र जान्छ तर राम्रो कामको बास्ना चारैतिर। गरिबको दैनिक रोजीरोटी सडकमा फल्दैन, आङ ढाक्ने कपडा बाटोमा सित्तै पाइन्न। औषधिमूलो, सामान्य शिक्षादेखि भविष्यको जोहो गर्नुपर्ने चिन्ताले सताइएका नेपालीले सधैं सडकमा देखिने नारा र जुलुसले अघाउँदैनन्। लाठी र गालीको वर्षाले भोको पेट भरिँदैन। दैनिक आवश्यकता पूरा गर्न नसक्नेको संख्या ६८ लाख पुगेको तथ्यांक बाहिर आएकै हो। जसोतसो जीवन धानेका हुन्। सडकको नाराजुलुस सित्तैमा हेर्न पाइन्छ तर बाँकी सबै कुरा महँगो मूल्यमा खरिद गर्नुपर्छ। त्यो पनि स्वदेशी वस्तु होइन, विदेशी नै ! धर्मनिरपेक्षका हातको राज्यमा पशुपतिमा बत्ती बालेर, सुनको जलहरी फेरेर पुकारा गर्दैमा देशको कल्याण होला र ! देशमा हरेक संकट आउनुअघि दोलखाका भीमसेनलाई पसिना आएकै हो। देश चलाउने एउटा दल तीन चिरामा धाँजा फाट्दा कसले जिम्मा लिने ? यसको असर नेपालीजनलाई परेको छैन भनी कसरी भन्ने ? गरिबलाई सपनाका महलमा राखेर दैनिक औंला ठड्याउँदै भाषणबाजी गर्दैमा जनता उत्साहित हुँदैनन्। उनीहरूको चुलो पनि बल्दैन। गरिबले तिरेको करले एकै नेतालाई ७० जना सुरक्षाकर्मी किन दिनुपर्यो ! जनताले कसरी धान्ने ? जनअनुमोदित भनिएकालाई यत्रो संख्याको सुरक्षा घेरामा किन राख्नुपर्ने हो ?"
राष्ट्रिय महिला लिग : सावित्राको आठ गोलको मद्दतमा एपीएफ विजयी,"काठमाडौं : राष्ट्रिय महिला लिग फुटबलको दोस्रो चरणअन्तर्गत आज सम्पन्न खेलमा सशस्त्र प्रहरी बलको एपीएफ क्लब सावित्रा भण्डारीको आठ गोलको मद्दतमा विजयी भएको छ। ललितपुरको सातदोबाटोस्थित एन्फा कम्प्लेक्समा भएको खेलमा एपीएफले उदयपुरको चौदण्डीगढी नगरपालिकालाई १४० गोल अन्तरले पराजित गरेको हो। आजको खेलमा पनि एपीएफका लागि भण्डारी एक्लैले आठ गोल गर्दै उत्कृष्ट खेल प्रदर्शन गरिन्। जारी लिगमा एपीएफ क्लब हालसम्म अपराजित रहेको छ। एपीएफ सात खेलबाट २१ अङ्क जोड्दै लिगको शीर्ष स्थानमा कायमै छ। सात खेलमा सबैमा हार बेहोर्दै चौदण्डीगढी अङ्कविहीन अवस्थामा छ। एपीएफका लागि भण्डारीले खेलको चौथो मिनेटमै गोल गरिन्। उनले खेलको १८औँ र ३६ औँ मिनेटमा गोल गर्दै ह्याट्रिक गरिन्। भण्डारीले खेलको ४३ औँ, ५३औँ, ५६औँ, ७२औँ र ८७औँ मिनेटमा गोल गरिन्। यस्तै एपीएफका लागि अनिता केसीले खेलको २४औँ तथा ४०औँ, कप्तान अनिता बस्नेतले पहिलो हाफको इन्जुरी समय र ६४औँ मिनेटमा गोल गरिन्। यस्तै अनु लामाले ७६औँ तथा रविना गोलेले खेलको ७९औँ मिनेटमा गोल गरिन्। लिगको दोस्रो स्थानमा त्रिभुवन आर्मी क्लब रहेको छ। आर्मीले सात खेलमा १५ अङ्क जोडेको छ। वालिङ लिगको तेस्रो स्थानमा छ। वालिङको सात खेलमा ११ अङ्क छ। पुलिस आठ अंकका साथ लिगको पाँचौँ स्थानमा छ। तस्बिरहरु : सुनिता डंगोल"
प्रथम मर्स्याङ्दी अध्यक्ष ब्याडमिन्टिन कप सम्पन्न,"बेंसीसहर : लमजुङमा सम्पन्न जिल्लास्तरीय प्रथम मर्स्याङ्दी अध्यक्ष ब्याडमिन्टिन कप प्रतियोगिताको च्याम्पियन भोटेओडारको टिम बनेको छ। मर्स्याङ्दी गाउँपालिका३ खुदीमा सम्पन्न जिल्लास्तरीय प्रतियोगितामा मर्स्याङ्दी टिमका विनोद तामाङ र रोहित घलेको जोडीलाई सोझो सेटमा हराउँदै भोटेओडार टिमका सुवास श्रेष्ठ र रोहित गुरुङको जोडी च्याम्पियन बनेको हो। सोमबार बिहान भएको फाइनल खेलमा विनोद र रोहितको जोडीलाई सुवास र रोहितको जोडीले २११८ र २११३ सेटमा हराएको हो। प्रतियोगितामा कृष्णलाल प्रधान र प्रल्हाद बोहोरा, अमृत रुम्बा र प्रदिप लामाको जोडी सान्त्वना हुन सफल भए। प्रतियोगितामा खुदी युथका प्रदिप लामा उत्कृष्ट खेलाडी घोषित भए। २८५७ औं सोनाम ल्होसारको अबसरमा खुदी युथद्वारा आयोजित प्रतियोगितामा ३६ टिमको सहभागिता थियो। प्रतियोगितामा विजेता जोडीले २० हजार, उपविजेताले १२ हजार र सन्त्वनाले २ हजार ५ सय, कप, मेडल र प्रमाणपत्र प्राप्त गरे। विजयी खेलाडीहरुलाई मर्स्याङ्दी गाउँपालिकाका अध्यक्ष अर्जुन गुरुङ, वडा अध्यक्षद्धय प्रेम बस्नेत, नारायणबहादुर थपा र आयोजक खुदी युथका अध्यक्ष अमृत रुम्बाले पुरस्कार हस्तान्तरण गरे। अध्यक्ष गुरुङले खेलकुँद क्षेत्रको विकासको लागि खेल मैदान निर्माण र खेलकुँद प्रतियोगिताका लागि सहयोग गरिने बताए।"
नुवाकोटमा ६९ खेलाडी सम्मानित,"विदुर : नुवाकोटमा ६९ खेलाडी सम्मानित भएका छन् । युनिभर्सल युनाइटेड नेप्लिज तेक्वान्दो फेडेरेसन नेपाल च्याप्टरले नुवाकोटको वट्टारमा तेक्वान्दोलगायत विभिन्न खेलसँग सम्बन्धित खेलाडीहरुलाई आइतबार सम्मान तथा पुरस्कृत गरेको हो । संस्थाले अल्ट्राधावक मिरा राईसहित तेक्वान्दो, उसु र जुडोका खेलाडीहरुलाई सम्मान गरेको हो । सम्माननित हुनेहरुमा १३औँ साफ खेलमा तेक्वान्दो खेलबाट १२ वटा स्वर्ण, ६ रजतसहित ११ वटा कास्य पदक प्राप्त गर्ने खेलाडीहरु समेत रहेका छन् । यसका साथै कोच तथा व्यवस्थापकलाई समेत सम्मान गरेकोे युनिभर्सल युनाइटेड नेप्लिज तेक्वान्दो फेडेरेसन नेपाल च्याप्टरका अध्यक्ष हरिहर पाण्डेले जानकारी दिए । युनिभर्सल युनाइटेड नेप्लिज तेक्वान्दो फेडेरेसन अवार्ड तथा नुवाकोट सम्मानबाट ४ स्वर्णसहित रजत र कास्य पदक दिलाउन सफल स्विमिङका खेलाडी गौरिका सिंह र २ स्वर्ण पदकधारी आयशा शाक्यलाई पनि नगदसहित सम्मान गरेको छ । संस्थाले स्वर्ण पदकलाई २५ हजार रुपैयाँ, रजतलाई १५ हजार रुपैयाँ र कास्य पदकलाई १० हजार रुपैयाँ नगद प्रदान गरिएको जनाएको छ । युनिभर्सल युनाइटेड नेप्लिज तेक्वान्दो फेडेरेसन अवार्डबाट ५ जनालाई ३०३० हजार रुपैयाँ र १ जना कोचलाई २० हजार रुपैयाँ प्रदान गरेको पाण्डेले जानकारी दिए । गत वर्ष नै आयोजना गर्न लागिएको कार्यक्रम कोरोना महामारीका कारण रोकिएको थियो । विदेशमा रहेर नेपाली खेलकुदको विकासको लागि लगानी गर्न चाहने व्यक्तिहरुबाट रकम सङ्कलन गरी युयुएनटिफले नेपालमा अवार्ड तथा पुरस्कार प्रदान कार्यक्रम आयोजना गर्दै आइरहेको छ ।"
