शीर्षक,विवरण
महिला कमजोर होइनन्,"महिला हिंसा भन्नेबित्तिकै महिलामाथि हुने विभिन्न किसिमका मानसिक, शारीरिक, आर्थिक, तनावका साथसाथै नकारात्मक भावनाबाट उधृत गरिने शब्द आदिलाई लिन सकिन्छ। साथै जुन महिला हिंसा न्यूनीकरण तथा अन्त्य गर्न तयार गरिएको खाका छ, जुन समस्याको समाधान गर्ने पाटोहरूको निर्धारण गरिन्छ, त्यो नै वास्तवमा न्याय हो। आधा आकाश ढाक्ने नारी जहाँ हाम्रो कट्टर हिन्दु समाजमा मात्र होइन, विकसित र प्रगतिशील समाजमा पनि त्यही हालत छ पुरुषशासित समाजमा नारी। हाम्रो समाजमा छोरी पाए फर्सी काट र छोरा पाए खसी काट भन्ने चलन छ। अझै पनि समाजमा नारी भनेपछि पुरुषशासित नै हुनुपर्छ भन्ने भावनाले जरो गाडेको पाइन्छ। पुरुषशासित समाजमा महिलालाई शक्तिहीन पारी पुरुषहरू राज गर्छन्। छोरी मान्छेको परिपक्क भएर सिउँदो भरिनु जिम्मेवारी र कर्तव्य बढ्दै गएर पछि जहाँ पराईलाई आफ्नो बनाउने र आफ्नालाई पराई बनाउने बाध्यता र चुनौती महिलाका लागि सदैव रहिरहन्छ। अझ महिलाले दाइजो नल्याएका कारण यातना सहनुपर्ने, बोक्सीको आरोप लगाएर घरनिकाला गरिने, बालविवाह, बहुविवाह, देहव्यापार, गरिबी, बेरोेजगार, मानसिक यातना, गालीगलौज, जबर्जस्ती करणी, चेलीबेटी बेचबिखन र ओसारपसार, वैदेशिक रोजगारका नाममा ठगी, यौन शोषण, एसिड प्रहारलगायतका हिंसा महिलाले भोगिरहेको अवस्था छ। महिला देशका आमूल परिवर्तनका पक्षधर मात्र होइनन्, उनीहरू स्वयं अभियन्ता पनि हुन्। हामीले नगरे परिर्वतन कसैले गर्न सक्दैन भन्ने भावनाका साथ महिलाहरू महिलाकै पक्षमा अगाडि बढिरहेका छन्। सडकदेखि सदनसम्म रहेका महापुरुषसँग आफ्नो हक र अधिकारका लागि निरन्तर रूपमा महिलाकेन्द्रित विषयमा निर्देशित गराइराखेका छन्। यसले नेपाली समाजमा परम्परादेखि चलिआएको महिलामाथि हुने हिंसामा केही कमी आएको छ। तर पनि हाम्रो समाजमा महिला पछाडि नै रहेका छन्। कहींकतै उजुरी गरिहाले पनि प्रहरी र गृहप्रशासन मौन रहन्छ। कतिसम्म भने पत्नीको हत्या अभियोगमा जन्मकैद सजाय भोगिरहेकाका लागि त न्यायालयले सफाइ दिन्छ भने अन्य अशिक्षित र गरिबीको चपेटामा परेका महिलाले कसरी न्याय पाउलान् ? हाम्रो समाजमा वर्षौंदेखि महिलाहरू आफ्नो स्तर माथि उठाउन र कानुनका प्रावधानमा आफ्नो हक र अधिकार सुनिश्चत गर्न अगाडि बढेका छन्। तर पनि संविधानमा उल्लेख गरिएका नियमकानुन लागू गरिएको छैन। कानुनलाई अपव्याख्या र पदको दुरुपयोग गरी समाजमा अपराध गर्ने अपराधीको संरक्षण गरिन्छ तबसम्म हाम्रा दिदीबहिनी छोरीहरू सुरक्षित रूपमा रहन सक्दैनन्। यसलाई कसरी न्यूनीकरण गर्न सकिन्छ भन्ने विषयतिर पनि सबैको ध्यान जानुपर्छ। नेपाली समाजमा रहेका जति पनि दिदीबहिनी सुरक्षित रहून् भन्ने हेतुले विभिन्न रूपबाट गरिएका अपराधलाई सजाय दिने व्यवस्था गर्न हाम्रो राज्य र न्यायालयमा रहेका न्यायाधीशप्रति रहेको जिम्मेवारी पूर्णरूपमा भूमिका निर्वाह गर्नुपर्ने देखिन्छ। मानवअधिकारसम्बन्धी विश्वव्यापी घोषणापत्रको पहिलो धारामा भनिएको छ सबै व्यक्ति जन्मजात स्वतन्त्र छन् र ती सबैको समान अधिकार छ। तर पनि यहाँ महिला र पुरुषबीच निकै अन्तर रहेको देख्न सकिन्छ। महिला श्रमिकका लागि त यसमा अझ चुनौती रहेको छ। म्हिला भएकै कारण अवसर सहभागिता, पहुँच नियन्त्रण र निर्देशित रहनुपर्ने अवस्था रहनुका साथै पारि श्रमिकमा समेत विभेद रहेको छ। अधिकांश महिलाहरू महिला श्रमिक समष्टिगत हिंसामा परेको देख्न सकिन्छ। विश्वबैंकको प्रतिवेदनअनुसार कुल विश्व श्रमशक्तिको करिब ४० प्रतिशत हिस्सा महिलाले ओगटेको तथ्थांकमा उल्लेख छ। यसरी सबै प्रकारका बेतलबी काममा महिलाको संख्या ५८ प्रतिशत रहेको उल्लेख गरिएको छ भने त्यसमा ५० प्रतिशत महिला अनौपचारिक रोजगारमा संलग्न छन्। यसरी पुरुषको तुलनामा महिलाको पारि श्रमिक अत्यन्त न्यून दिने गरिन्छ। महिलाहरू आफैंमा कमजोर होइनन्, कमजोर बनाइएको हुन्छ। हाम्रो सामाजिक कमजोर मानसिकताका कारण महिला जतिसुकै सत्य र निश्पक्ष रूपमा आवाज घन्काए पनि क्षणिकरूपमा मात्र यसको प्रतिफल भोगेको देख्न सकिन्छ। तर त्यो पनि उच्च ओहोदाको छहारी पाएकाहरूका लागि मात्र। महिलाहरू थोरै संख्यामा मात्र आफ्नो क्षमता र दक्षताबाट सफलता हासिल गरेको देख्न सकिन्छ। हाम्रो नेपाली समाजमा सर्वप्रथमतः महिलालाई हेर्ने दृष्टिकोणमा परिर्वन गर्न जरुरी देखिन्छ। साथसाथै महिलाले आफ्नो दक्षता र क्षमताअनुसार प्रतिभा देखाउन पाए भने संख्याका आधारमा मात्र हैन, कर्मका आधारमा पनि उल्लेखनीय रूपमा सफलता प्राप्त गर्न सक्छन्। सरकारले पनि विभिन्न तवरले महिला अग्रसरताका लागि कानुनी दस्ताबेजमा र सहरी क्षेत्रमा मात्र केन्द्रित नरहेर ग्रामीण क्षेत्रमा बसोवास गर्ने महिलाका लागि पनि हुने गरी कार्यक्षमता अभिवृद्धि, महिलाले आफ्नो र परिवारको जीवनस्तर उकास्ने खालको योजनासम्बन्धी तालिम दिई महिला स्वयं आफैंमा निर्भर रहने खालका दिगो कार्यक्रम बनाउनु आवश्यक हुन्छ। जब एउटा महिला सक्षम र शिक्षित हुन्छिन् र पारिवारिक रूपमा सफलता हासिल गर्न सक्छिन् भने देश विकासका जुनसुकै क्षेत्रमा पनि महिलाले अहम् भूमिका निर्वाह गर्न सक्ने क्षमता विकास गर्न सक्छन्।"
"विवाद, असमझदारी र अन्योल","एजेन्डा एकातिर र नियत अर्कैतिर भएकै कारण स्थायी समिति बैठक नै अन्योलको नियतिमा फस्न पुगेको छ। पार्टीका १५२ जना केन्द्रीय सदस्यको नाम समावेश गरी केन्द्रीय कार्यालय, धुमबाराहीमा दुईमध्ये एकमात्र कार्यालय सचिवलाई ३२३३ जना उपलब्ध सदस्यले बुझाउनुभएको केन्द्रीय कमिटीको बैठक बस्न माग गरिएको समाचार सार्वजनिक भएको छ। स्थायी कमिटीको बैठक सुरु भई १ महिना ५ दिन बितिसक्दासम्म एजेन्डा आधारित हुन सकिरहेको छैन। एजेन्डा एकातिर र नियत अर्कैतिर भएर बैठक नै अन्योलको नियतिमा फस्न पुगेको छ। यस्तो विषम अवस्थामा स्थायी कमिटीले सकेन, हामी सक्छौं भनिरहनुको तर्कसम्मत आधार छैन। फेरि विधानत: बैठक सम्पन्न भएको ६ महिना पनि पुगेको छैन र २५ प्रतिशतले हस्ताक्षर गरी बैठक माग गर्नुपर्ने के खण्ड खातिर आइपर्यो भन्ने पनि स्पष्ट बुझ्न सकिने परिदृश्य मौजुद रहेको छैन। पार्टीका दुईजना अध्यक्षबीच आवश्यक परामर्श र गृहकार्य गरी सचिवालय बैठकको निर्णय र निर्देशनबमोजिम प्रस्ताव तयार गर्न बाँकी रहेकाले पार्टी स्थायी कमिटीको आज ११ बजे हुने भनिएको बैठक स्थगित गरिएको छ। २०७७ साल साउन १३ गते बिहान १०:३० बजे सार्वजनिक यसै सूचनापछि नेपाल कम्युनिस्ट पार्टी (नेकपा) को स्थायी कमिटीको बैठक अनिश्चितजस्तै हुन पुग्यो। त्यस दिनभरि स्थगित बैठक सुचारु गर्न अर्का अध्यक्ष, वरिष्ठ नेता र प्रवक्तालगायतले गरेको भरमग्दुर प्रयासले काम गरेन। साँझ ५:०० नबज्दै उहाँहरू प्रधानमन्त्री तथा अध्यक्ष केपी शर्मा ओलीसँग समन्वय गरी बैठक सुचारु गर्ने जिम्मा अर्का अध्यक्ष पुष्पकमल दाहाललाई दिएर बाहिरिनुभयो। खासमा बिहानको सूचनामा नै दुई अध्यक्षबीच सल्लाह, परामर्श र गृहकार्य गर्न बाँकी रहेको हुँदा बैठक स्थगित गरिएको स्पष्ट उल्लेख थियो। पहिलो अध्यक्षले बैठकको तयारी गर्न अघिल्लो दिन बोलाउँदा घाँटी दुखेको भनी नआउनुभएका दोस्रा अध्यक्ष भोलिपल्ट बिहान ९:०० बजे बालुवाटार आउने समय पूर्वनिर्धारित थियो। तर १०:३० बजेसम्म पर्खंदा पनि नआएपछि महासचिवले गृहकार्य गर्नको लागि बैठक स्थगित गरिएको सूचना पार्टी केन्द्रीय कार्यालयबाट जारी गराउनुभएको थियो र मैले त्यही सूचना सञ्चारकर्मीका लागि सम्प्रेषित गरेको थिएँ। यता बालुवाटारमै आएर जबर्जस्त स्थगित बैठक गरिछाड्ने प्रयास जारी थियो, उता भारतीय सञ्चारमाध्यम नेपालका प्रधानमन्त्रीलाई अपदस्थ गर्न स्थायी कमिटीको बैठक भइरहेको समाचार दिइरहेका थिए। खासमा न बैठक भएको थियो, न उपस्थितिसम्म गराइएको थियो, न त कुनै निर्णय र माइन्युट नै त्यहाँ गर्ने स्थिति थियो। केवल बैठक गर्ने असफल प्रयास जारी थियो र भारतीय मिडियाले निर्णय नै सुनाइरहेका थिए। यस्तो विचित्रको संयोग मिलिरहेको थियो। कुन परिबन्दमा परेर खुमलटारमा समूहगत बैठक गर्ने र त्यहाँ गरिएका निर्णय स्थायी कमिटीमा ल्याई बालुवाटारमा लाद्न खोज्ने कोसिस भइरहेको छ ? अलिकति पृष्ठभूमिमा जाँदा नेपाल कम्युनिस्ट पार्टी (नेकपा) को विधानले गरेको विशेष व्यवस्थाअन्तर्गत पार्टी स्थायी कमिटीको बैठक माग गर्ने २० जना स्थायी कमिटीका सदस्यलाई कस्तो लागिरहेको होला ? वैशाख १७ गते हस्ताक्षर संकलन गरी पहिले अनलाइन मिडियामा सार्वजनिक गरिएको र भोलिपल्ट प्रधानमन्त्रीनिवास बालुवाटारको प्रवेश द्वार (३ नं गेट) पुर्याएर छाडिएको उक्त हस्ताक्षरमा माग गरिएअनुरूप प्रधानमन्त्रीलाई भेटेर बुझाउनेसम्म शिष्टता प्रदर्शन भएको थिएन। मुख्यत: सरकारले जारी गरेका दुइटा अध्यादेशको खारेजीका निम्ति भनिएको उक्त हस्ताक्षरको औचित्य स्वयं सरकारले दुवै अध्यादेश फिर्ता लिने निर्णय गरिसकेपछि सकिएको थियो। सरकार कोभिड १९ विरुद्ध लडिरहेको, नीति तथा कार्यक्रम र बजेटको तयारीमा जुटिरहेको, पार्टीमा त्यसका निम्ति सल्लाह सुझाव एवं परामर्श जरुरी रहेका बखत सरकार नै विस्थापन गरेर नीति तथा कार्यक्रम र बजेट नै ल्याउन नदिने नियत स्थायी कमिटीको बैठकका लागि संकलित हस्ताक्षर संकलन अभियानमा राखिएको थियो। यद्यपि सबै हस्ताक्षरकर्ताको त्यही र एउटै नियत र उद्देश्य थिएन। समयक्रममा त्यसको पुष्टि भइसकेको छ। वैशाख २० गते पार्टी सचिवालय बैठकले अध्यादेश जारी भएपछि उत्पन्न परिस्थितिमा देखा परेको विवाद समाप्त गर्यो र सरकारले नीति तथा कार्यक्रम र बजेट ल्याउने वातावरण निर्माण गर्यो। त्यसैक्रममा जेठ १ गतेको सचिवालय बैठकमा नीति तथा कार्यक्रममा सुझाव र परामर्श गरिएको थियो। जतिबेला भारतले एकतर्फी रूपमा नेपाली भूभागमा निर्माण गरेको सडक उद्घाटन गरेको थियो र त्यसविरुद्ध सरकारले ठोस कदम चाल्नुपर्ने माग भइरहेको थियो। प्रधानमन्त्री केपी शर्मा ओलीले सबैको सल्लाह र सुझावअनुसार नै नीति तथा कार्यक्रममा नेपालको नयाँ राजनीतिक नक्सा प्रकाशन गरिने बुँदा समेट्न निर्देशित गर्नुभयो। २ गते संसद्को संयुक्त अधिवेशनमा राष्ट्रपति विद्यादेवी भण्डारीले सरकारको नीति तथा कार्यक्रम प्रस्तुत गर्नुभयो। जेठ ५ गते मन्त्रिपरिषद्ले नक्सा प्रकाशन गर्ने निर्णय पनि गर्यो र जेठ ७ गते नक्सा प्रकाशन गरियो। जेठ १५ गते संविधानको व्यवस्थाअनुरूप नै अर्थमन्त्रीले बजेट प्रस्तुत गर्नुभयो। असार १० गते पार्टी स्थायी कमिटीको पाँचौं बैठकको पहिलो दिन महासचिवले प्रस्तुत गर्नुभएका एजेन्डामा दिनभरिजसो बैठकमा छलफल भएर सातवटा एजेन्डा स्वीकृत गरेको थियो : १ वर्तमान परिस्थिति र स्थायी कमिटीको बैठकका सम्बन्धमा अध्यक्षद्वयको सम्बोधन। २कोभिड १९ को नियन्त्रण, रोकथाम र उपचार सम्बन्धमा। ३ नेपालको सीमा समस्या र समाधान सम्बन्धमा। ४ सरकारका कामको समग्र समीक्षा सम्बन्धमा। ५ पार्टी कामको समीक्षा र सांगठानिक एकतको बाँकी काम सम्पन्न गर्ने सम्बन्धमा। ६ एममसीसीका सम्बन्धमा। ७ विविध : क रूकुम घटना, ख नागरिकता विधेयक र ग संघीय संसद्का सदस्यहरूको भत्ता। त्यस दिन प्रधानमन्त्री एवं पार्टी अध्यक्ष केपी शर्मा ओली र अर्का अध्यक्ष पुष्पकमल दाहाल प्रचण्ड ले महत्वपूर्ण सम्बोधन गर्नुभएपछि तेस्रो एजेन्डा नेपालको सीमा समस्या र समाधान सम्बन्धमा छलफल अघि बढ्यो र तीन दिनसम्म ३९ जनाले बैठकमा यस विषयमा आआफ्ना धारणा राख्नु भइसकेको थियो। ६९ औं मदन जयन्तीका अवसरमा असार १४ गते प्रधानमन्त्रीले गर्नुभएको एउटा भाषणमा उल्लेख थियो : नक्सा प्रकाशन गरेपछि दिल्लीका पत्रिका र सञ्चारमाध्यमले के समाचार दिइरहेका छन् ? यहाँ दूतावासले के गरिरहेको छ ? होटलहरूमा आएर बसेका छन् र तिनले ककसलाई भेटिरहेका छन् ? मलाई प्रधानमन्त्रीबाट हटाउन केके भइरहेको छ ? बस, यति भए पुग्यो। असार १६ गते अर्का अध्यक्षले आफैं बैठकका निधारित कार्यसूचीविपरीत स्थितिलाई यतिसम्म उत्तेजक बनाउनु भएर विषयान्तर गर्नुभयो कि उहाँले बैठकमा तपाईंलाई भारतले होइन, पहिले पनि मैले हटाएको थिएँ र अहिले पनि मैले हो। हटाउन खोजेको भन्नेसम्म बोल्नुभएको समाचार उहाँको निकटका सञ्चारमाध्यममा सम्प्रेषण गरियो। वास्तवमा हामीले आजसम्म देखेसुनेका विगतका बैठकमध्येकै यो मजाकपूर्ण क्रियाकलाप थियो। कुनै सदस्यले नभएर अध्यक्ष स्वयंले यो कार्य गरेर त्यस दिन सीमा समस्या र समाधान विषयमा सकिनै लागेको बैठकलाई अन्यत्र मोड्नु गलत र पद्धतिविहीन मनोमानी थियो। बिहान खुमलटारमा केही वरिष्ठ नेताहरूसहित गरेको सल्लाह र खुसामतअनुरूप यसो गरिएको थियो। र, त्यसयता बैठक निर्धारित एजेन्डामा प्रवेश गर्नै सकेको छैन। जबकि नेकपा एमालेका अध्यक्ष केपी शर्मा ओली र नेकपा (माओवादी केन्द्र) का अध्यक्ष पुष्पकमल दाहाल प्रचण्ड द्वारा हस्ताक्षरित पार्टी एकताअघि २ जेठ २०७५ मा भएको विशेष सहमतिको बुँदाको तेस्रो बुँदामा प्रस्ट उल्लेख छ : एकता महाधिवेशन नहुँदासम्म पार्टीका सम्पूर्ण निर्णय विधिसम्मत र कमिटीबद्ध छलफलका आधारमा लिने तथा दुवै अध्यक्षको सहमति र हस्ताक्षरपश्चात् निर्णयको आधिकारिकता मानिने। विधानको धारा ४७ पद रिक्तताको व्यवस्थाअन्तर्गत आठवटा व्यवस्था रहेका छन् : १ पदबाट दिएको राजीनामा स्वीकृत भएमा, २ पार्टी परित्याग गरेमा, ३ अनुशासनात्मक कारबाहीमा परी पदबाट निस्कासित भएमा, ४ अर्को कमिटी वा निकायको पदाधिकारी वा सदस्यमा निर्वाचित हुन उम्मेदवार भएमा, ५ विभाग, कार्यदल, संयन्त्र आदिमा रहेका व्यक्तिलाई सम्बन्धित कमिटीले जिम्मेवारीबाट हटाएमा, ६ विनाउचित कारण र विनासूचना लगातार तीनपटकसम्म कमिटीको बैठकमा अनुपस्थित भएमा, ७ कुनै कमिटीको पदाधिकारी वा सदस्यमा निर्वाचित व्यक्तिको तोकिएको योग्यता नपुगेको प्रमाणित भएमा र ८ मृत्यु भएमा। उल्लिखित व्यवस्था हेर्दा राजीनामा दिएमा वा अनुशासनात्मक कारबाहीमा परी पदबाट निष्कासित भएमा बाहेक महाधिवेशनबाट निर्वाचित पार्टी अध्यक्षहरूलाई कसैले तथाकथित बहुमत वा जोर जबर्जस्तीका आधारमा हटाउन सक्ने वा हट्न दबाब दिने गुञ्जायससम्म छैन। यसैगरी धारा ४८ को पदपूर्तिसम्बन्धी व्यवस्थामा भनिएको छ : (क) धारा ४४(क) बमोजिम पार्टीको कुनै पनि कमिटीका पदाधिकारी वा सदस्यको पद रिक्त भएमा सम्बन्धित कमिटीको बैठकबाट पूर्ति गर्न सकिनेछ। प्रदेश र स्थानीय तहका कमिटीका निर्णय एक तह माथिल्लो कमिटीबाट अनुमोदन भएपछि कार्यान्वयन हुनेछ। आयोगका पदाधिकारी वा सदस्यको पद रिक्त भएमा सम्बन्धित आयोगको बैठकबाट पूर्ति गर्न सकिनेछ। (ख) कुनै पनि मनोनीत सदस्य, सल्लाहकार परिषद्का पदाधिकारी एवं सदस्य र विभाग, संयन्त्र तथा कार्यदलका सदस्यको पद रिक्त भएमा मनोनयन गर्न कमिटीको सामान्य बहुमतले पूर्ति गर्नेछ। यसबाट मनोनीत हुने स्थान, सल्लाहकार परिषद्का पदाधिकारी एवं सदस्य र विभाग, संयन्त्र तथा कार्यदलका सदस्यका पद रिक्त भएमा कमिटीको सामान्य बहुमतले पूर्ति गर्ने भनिएको स्पष्ट छ। बलपूर्वक अध्यक्ष रिक्त गराएर हिजो उहाँसँगै नेकपा (एमाले) को नवौं महाधिवेशनमा पराजित पात्रलाई स्थायी वा केन्द्रीय कमिटी वा महाधिवेशनबाहेक कसैले पनि हटाउन र बनाउन सक्ने कुनै वैधानिक व्यवस्था रहेको छैन। यति मात्रै नभएर पार्टी विधानमा अध्यक्षका कर्तव्य र अधिकारहरूका सातवटा बुँदामध्ये सातौं नम्बरमा स्पष्ट उल्लेख छ : दुवै अध्यक्षले राष्ट्रिय परिषद्, केन्द्रीय कमिटी, पोलिटब्युरो, स्थायी कमिटी र केन्द्रीय सचिवालयको बैठकको संयुक्तरूपमा वा आपसी सल्लाहमा दुईमध्ये एकले वा बैठकमा एकजना मात्र उपस्थित भएमा निजले अध्यक्षता गर्ने। पार्टीका आधिकारिक निर्देशन र पत्राधारमा दुवै अध्यक्षले वा आपसी सल्लाहमा एक अध्यक्षले हस्ताक्षर गर्ने। यसबाट सहजै र सोझो तरिकाले पनि बुझ्न सकिन्छ कि एकजना अध्यक्षले मात्र कार्यसम्पादन गर्न पाउने, गर्न सक्ने र गर्ने परिकल्पना पार्टीमा कम्तीमा एकता महाधिवेशनअघि गरिएको छैन। स्थगित बैठक गराउन जबर्जस्ती गर्ने र पहिलो अध्यक्षको मानमर्दन र तथाकथित निर्णय गर्नेगराउने अधिकार, संस्कार र सभ्यता (? ) समेतको कल्पनासम्म नेकपाको वैधानिक व्यवस्थाअन्तर्गत पर्दैन। पार्टी सचिवालय सदस्य ईश्वर पोखरेलले औंल्याउनु भएजस्तै अब सिंगो पार्टीको ध्यान अन्य खुद्रा कुरा र निहित स्वार्थमा नभएर भविष्यतर्फ अगाडि बढ्नुपर्ने जरुरी छ : राष्ट्रिय आवश्यकताद्वारा निर्देशित भएर हामीले पार्टी एकता गर्यौं ! त्यो ऐतिहासिक एकता गर्दा पूरा गर्न, बाँकी रहेका विचार, संगठन र नेतृत्वलाई व्यवस्थित र एकीकृत गर्न राष्ट्रिय मञ्च अर्थात् महाधिवेशनको तयारीमा लागौं ! केन्द्रीय कमिटीले सर्वसम्मतिले महाधिवेशनका लागि गरेको मितिलाई नबिर्सौं ! र, स्थायी कमिटीका सदस्य शंकर पोखरेलले जोड दिनुभएजस्तै अबको सारा प्रयास यस दिशामा केन्द्रित हुन आवश्यक छ : विचार र विधिको बहसका लागि एकता महाधिवेशनको विकल्प छैन। अहिलेको विवाद कुर्सीकेन्द्रित देखियो। यसलाई विचारको बहसमा रूपान्तरण गरौं। महाधिवेशन मिति निर्णय भइसकेको छ पार्टी अध्यक्षद्वय केपी शर्मा ओली र पुष्पकमल दाहाल प्रचण्ड द्वारा केन्द्रीय कमिटीको बैठक (१४१९ माघ २०७६) मा प्रस्तुत एवं सर्वसम्मतिले पारित राजनीतिक प्रतिवेदनमा उल्लेख छ : २०७७ भदौदेखि मंसिरसम्ममा सबै स्थानीय र प्रदेश तहका अधिवेशन सम्पन्न गर्ने। चैत २५ देखि ३० सम्म पार्टीको राष्ट्रिय महाधिवेशन सम्पन्न गर्ने। केन्द्रीय कमिटीमा महासचिव विष्णुप्रसाद पौडेलद्वारा प्रस्तुत एवं सर्वसम्मतिले पारित संगठनात्मक प्रतिवेदनमा स्पष्ट गरिएको छ : हामीले पार्टी एकतालाई सफलतापूर्वक अघि बढाउन संक्रमणकालीन व्यवस्था पनि गरेका छौं। यसका लागि हामीले केन्द्रीय तहमा दुईजना अध्यक्षको व्यवस्था गरेका छौं। र, समग्र एकता प्रक्रिया र एकता महाधिवेशन सम्पन्न नहुँदासम्म आपसी परामर्श र सहमतिमा निर्णय गर्ने विधि तय गरेका छौं। महाधिवेशन पार्टीको सर्वोच्च संस्था हुनेछ र दुई महाधिवेशनका बीचमा केन्द्रीय कमिटी सर्वोच्च संस्था हुनेछ। केन्द्रीय कमिटी राष्ट्रिय महाधिवेशनको मातहत हुनेछ। राष्ट्रिय महाधिवेशन प्रतिनिधिहरूमार्फत संगठित सदस्यहरूको मातहत हुनेछ। साउन ३ गतेको पार्टी सचिवालय बैठकमा सर्वसम्मतिले महाधिवेशन गर्ने निर्णय भइसकेको छ। पार्टी अध्यक्ष तथा प्रधानमन्त्री केपी शर्मा ओलीले मंसिरमै महाधिवेशन गरिए पनि आफू अध्यक्षको प्रत्याशी नहने गरी प्रस्ताव राख्नुभएको ज्ञात नै होला। त्यसअनुरूप दुईजना अध्यक्षले महाधिवेशनको कार्ययोजना र प्रस्ताव बनाएर बैठकमा प्रस्तुत गर्ने जिम्मेवारी प्रदान गरिएको पनि सर्वविदितै छ। अनि कुन परिबन्दमा परेर खुमलटारमा समूहगत बैठक गर्ने र त्यहाँ गरिएका निर्णय स्थायी कमिटीमा ल्याई बालुवाटारमा लाद्न खोज्ने कोसिस भइरहेको छ ? अझ ३२ वर्ष, १६ वर्ष र १४ वर्ष पार्टी प्रमुख (महासचिवअध्यक्ष) रहिसकेका नेताहरूले बुझ्दै नबझेजस्तो गरी यो के गरिरहनुभएको हो ? थापा नेकपाका केन्द्रीय सदस्य तथा केन्द्रीय प्रचार विभाग उपप्रमुख हुन्।"
रञ्जनहरूले जित्ने हाम्रो न्याय !,"जबसम्म दलीय कोटामा कार्यकर्ता वकिललाई न्यायाधीश बनाउने परम्परा बन्द गरेर न्यायाधीश नियुक्तिको एउटा स्वच्छ र वैज्ञानिक पद्धतिको विकास गर्दैनौं, तबसम्म रञ्जन र पृथ्वीहरू यसरी नै शानका साथ छुट्ने छन्। बाबा मलाई पनि जेल हेर्न मन लाग्यो। कस्तो हुन्छ जेल ? सात कक्षामा पढ्दै गरेको छोराले अनायसै यस्तो प्रश्न गर्दा म एकछिन अकमक्क परेँ। उसले पत्रिकामा छापिएको रञ्जन कोइरालाको तस्बिरसहितको समाचार देखाउँदै भन्यो,जेलमा बसेको मान्छे पनि यस्तो हिरोजस्तै हुन्छ र ? रञ्जन रिहाइको दृश्यले शायद धेरै बालबालिकाको दिमागलाई यसरी नै तरंगित गर्यो होला। हाम्रो न्याय अनि दण्ड सजाय प्रणालीबारे कस्तो छाप बस्यो होला, उनीहरूको कलिलो मस्तिष्कमा। यो प्रश्नले त्यही संकेत गरेको छ।श्रीमती हत्याको कसुरमा सर्वस्वसहित जन्मकैद भोगिरहेका रञ्जन कोइरालाको सजाय अदालतले घटाइदिएपछि गत साउन ८ गते उनी जेलमुक्त भएका थिए। त्यो दिनका सबै पत्रिकाको पहिलो पृष्ठमा रञ्जनको शानपूर्ण तस्बिरसहित समाचार छापिएको थियो। जेलबाट छुट्दा रञ्जनले जुन शान र शैली देखाएका थिए, त्यो हेर्दा उनी जेल बसेको जस्तो नै लाग्ने थिएन। मानौं कुनै नयाँ फिल्मको प्रिमियरपछि सिनेमा हलबाट बाहिरिएका हिरोजस्तै थियो उनको हाउभाउ र तडकभडक। दुनियाँलाई संकोच लाग्ने उनको त्यो शान र शैलीले न्यालयलाई पनि गिज्जाएको थियो। सजाय घटाउने सर्वोच्चको फैसला र रञ्जन रिहाको दृश्यले अहिले पनि सामाजिक संजाल तरंगित छ। घरघरमा यसको निन्दा भएको छ। नागरिकस्तरमा चर्को आलोचना भएको छ। न्यायलय र न्यायमूर्तिविरुद्ध सडकमा प्रदर्शन पनि भयो। न्यायलयविरुद्ध यति धेरै घृणा पोखिएको यो पहिलोपटक हो। थुप्रै कानुनकर्मीले न्यायिक इतिहासकै एउटा लज्जाजनक फैसलाको संज्ञा दिए। उनीहरूले प्रश्न पनि गरेका छन्, के अब न्याय मरेकै हो त ? असार महिनामा मात्रै सर्वोच्चले दुईवटा फैसलामा नागरिक प्रहार सामना गर्नुपर्यो। न्यायाधीश सपना प्रधानमल्ल र मनोजकुमार शर्माको इजलासले असार ३१ गते ुरक्सीको मातमा कारले किचेर यात्रुको ज्यान लिनेु पृथ्वी मल्ललाई पाँच लाख धरौटीमा छोड्ने आदेश दियो।यो आदेशविरुद्ध पनि सामाजिक संजालमा भयानक आक्रोश पोखियो। श्रीमती हत्या कसुरमा सर्वस्वसहित कैद भोगिरहेका रञ्जनको सजाय सर्वोच्च अदालतले घटाइ दिएपछि उनी साउन ८ गते छुटेका हुन्। सर्वस्वसहित जन्मकैद गर्ने काठमाडौँ जिल्ला अदालतको फैसलालाई पुनरावेदन अदालतले २०७२ मंसिरमा सदर गरेको थियो। यो फैसलाविरुद्धको पुनरावेदनमा सर्वोच्चले गत असार १५ गते यस्तो फैसाला सुनाएको हो। प्रधानन्यायाधीश चोलेन्द्र शमशेर राणा र न्यायाधीश तेजबहादुर केसीको इजलासले साविक मुलुकी ऐन अब १८८ नम्बरले दिएको स्वविवेकीय अधिकारको प्रयोग गर्दै कोइरालाई सजायमा ११ वर्ष ६ महिना छुट दिएको हो।कोइराला जेलमु्क्त भएको केही घण्टामै महान्यायाधीवक्ता कार्यालयले सजाय छुट दिने फैसलाविरुद्ध पेस गरेको पुनरावलोकनको निवेदनलाई सर्वोच्चले स्वीकार गरेको छ। यसमा सुनुवाइको प्रक्रिया पनि सुरु भएको छ। यो फैसलाले हाम्रो समाजमा छोरीहरू सुरक्षित छैनन् भन्ने निकै नमिठो सन्देश पनि दिएको छ।वीभत्स हत्या गरिएकी गीताको अनुहार र आत्म बिर्सेर कसुरदारको नक्कली आँसुको भेलले प्रभावित हुने श्रीमानहरूको नियत र निष्ठा चोखो होला भनेर अब कसरी विश्वास गर्ने ? दुनियाँले जिब्रो टोक्ने यस्तो फैसला ठोक्ने हिम्मत हाम्रो न्यायमूर्तिमा कहाँबाट जुट्यो र? कानुनका काइते भाका र भाषा अनि अदालतको रकमी व्याख्या नागरिकलाई थाहा हुँदैन र बुझ्ने कुरा पनि भएन। ज्यान लिने अपराधी दण्डित हुनुपर्छ र छुट्नु हुँदैन। नागरिकले बुझेको कानुनको सामान्य सत्य यही हो। कानुनका छिद्र वा प्वाल खोज्दै अपराधीलाई उम्काउने काम अदालतबाट गर्नु हुँदैन।यसले समाजमा अपराधको मनोविज्ञानलाई बल पुर्याउने मात्र होइन, दण्डहीनताको डरलाग्दो संस्कृति मौलाउने खतरा हुन्छ। यतिबेला नागरिकस्तरमा व्यक्त भएको चिन्ता के हो भने यो फैसला सच्चिएन भने श्रीमतीको ज्यान लिनेहरू भविष्यमा अदालतको आदेशमा यसरी नै शानका साथ छुट्ने एउटा निर्लज्ज नजिर स्थापित हुनेछ। यो फैसलाले हाम्रो समाजमा छोरीहरू सुरक्षित छैनन् भन्ने निकै नमिठो सन्देश पनि दिएको छ।वीभत्स हत्या गरिएकी गीताको अनुहार र आत्म बिर्सेर कसुरदारको नक्कली आँसुको भेलले प्रभावित हुने श्रीमानहरूको नियत र निष्ठा चोखो होला भनेर अब कसरी विश्वास गर्ने ? दुनियाँले जिब्रो टोक्ने यस्तो फैसला ठोक्ने हिम्मत हाम्रो न्यायमूर्तिमा कहाँबाट जुट्यो ? अहिले सबैतिरबाट सोधिएको प्रश्न यही हो।यसको जबाफ फैसला गर्ने न्यायाधीश र न्यायलयले दिनुपर्छ। नत्र जनताको कठघरमा न्यायधीहरू पनि उभिनुपर्ने अवस्था आउनसक्छ। अदालत भन्दा धेरै शक्तिशाली हुन्छ जनताको कठघरा। त्यहाँ कानुनको कुनै धारा वा शक्तिले जोगाउने छैन। न्यायलयप्रति जुन आम भरोसा र विश्वास छ, अहिले त्यो पनि धरमराएको छ। यस्ता घटनाक्रमको निरन्तरताले न्यायलयको निष्ठा र छविमा खिया लाग्ने खतरा हुन्छ।न्यायलय भनेको विधि मात्र होइन, विश्वास पनि हो। जहाँ विधिको सम्मान हुन्छ र न्याय पाइन्छ भन्ने विश्वास हुन्छ। नागरिकको अन्तिम भरोसा र आस्थाको केन्द्र हो न्यायलय। तर त्यहाँ नै यस्तो हालत देखेपछि नागरिक तहमा निरासा र आक्रोश उर्लिनु स्वभाविक हो। यो न्यायलयको विरोध भन्दा पनि त्यो संस्थाप्रतिको अटुट आस्था र भरोसाको प्रतिक्रिया हो। न्याय स्वच्छ होस्, यसमा अरु केही नमिसियोस्। यही नै हो सबैको चाहना। न्यायमूर्तिको उदार चित्त श्रीमती मार्ने रञ्जनप्रति न्यायाधीशको उदार चित्त देखेर यतिबेला दुनियाँ चकित मात्र होइन, चिन्तित पनि भएको छ। अपराधीको आँशु तथा भावनाले पग्लिने न्यायमूर्तिको चित्तले आगामी दिनमा न्यायलयको चित्र र चरित्र कस्तो होला भनेर बहस हुन थालेको छ।कोइरालाई उन्मुक्ति दिनका लागि गीताको मृ्त्युलाई भवितव्यको परिणामका रुपमा व्याख्या गरिएको छ।सर्वस्वसहित जन्मकैद गर्दा सजाय चर्को पर्न जाने चित्तमालागेकोले सजाय घटाइएको उल्लेख छ। फैसलामा लेखिएको छ,मृतक गीता ढकाल र प्रतिवादी कोइरालाको २७ पुस २०६८ मा व्यापारका लागि पैसा मागेको कुराबाट उठेको विवादमा दुवै जनाबीच झैझगडा वादविवाद हुँदा सो अवस्थामा रिस उठी आवेगमा आई धकेल्दा भित्तामा ठोकिई मृत्यु भएको देखिन्छ। साथै वारदात हुँदा पृष्ठभूमिको अवस्था र परिस्थितिलाई हेर्दा वारदात मृतककै कारण र जरियाबाट प्रतिवादी आवेश आई उठेको रिसबाट भएको भन्ने अवस्था देखियो। रञ्जनको सजाय घटाउने फैसलामा अर्को भावानात्मक आवेग पनि देखिन्छ। फैसलाले दुई छोराको अभिभावकीय भूमिका निर्वाह गर्ने अर्को व्यक्ति नभएको हुँदा उनीहरूको लालन पालन र शिक्षा दिक्षामा दीर्घकालीन असर पर्ने हुँदा कोइरालालाई सजाय छुट दिनुपर्ने कारण पनि उल्लेख छ। खारेज भइसकेको कानुनले दिएको विशेषाधिकार दुरुपयोग गरी सजाय छुट दिएको भन्दै न्यायिक वृत्त र बाहिर पनि आलोचना भयो। राजनीतिक छाया र चलखेल खिलराज रेग्मी प्रकरणदेखि नै न्यायालयमाथि राजनीतिक छाया हावी भएको हो। बहालवाला प्रधानन्यायाधीशलाई कार्यकारी प्रमुख बनाउनु एउटा गल्ती थियो। त्यो गल्तीले एउटा राजनीतिक संकट पार लाग्यो। उनलाई कार्यकारी प्रमुख बनाएर चुनाव सम्पन्न भयो, राजनीतिक संक्रमण सकियो । राजनीतिक कोणबाट यो ठीकै थियो होलत तर पनि न्यायालयको क्षयीकरण त्यहीबाट सुरु भयो। खिलराज प्रकरणपछि न्यायालयमा एउटा विकृत शृखंला सुरु भयो। तत्कालीन प्रधानन्यायाधीश सुशीला कार्कीविरुद्ध महाअभियोग प्रकरणपछि अदालतमा चलखेलको क्लाइमेक्स देखियो। न्यायाधीशले इजालस बहिष्कार गर्ने, वक्तव्य निकाल्ने, घरघरमा बैठक बस्ने र गुटबन्दी गर्नेसम्मका घटनाक्रम भए। पुनरावेदन अदालतमा एमाले कोटाबाट नियुक्त भएका न्यायाधीशहरू २०७० सालमा शपथपछि सिधै बल्खु पुगेर तत्कालीन एमाले अध्यक्ष झलनाथ खनालसँग आशीष थापेको घटनाले सिंगो न्याय क्षेत्र लज्जित भएको थियो। गोपाल पराजुलीको अस्वभाविक बहिर्गमन र स्वभाविक रोलक्रममा रहेका दीपकराज जोशीको संसदीय सुनुवाइ समितिबाट भएको अस्वीकृतिसँगै न्यायलय राजनीतिक संक्रमणबाट ग्रस्त हुँदै गएको छ। यही पृष्ठभूमिमा न्यायलयको नेतृत्व समालेका राणाको न्यायिक सक्रियता विवादमुक्त छैन। विगतमा उनले सुनाएका केही फैसलाको आलोचना पनि भएको छ। पुनरावेदन अदालत विराटनगरमा न्यायाधीश रहँदा उनले म्यारिज जुवा होइन भनी गरेको एउटा फैसला निकै चर्चित र विवादित भयो। वीरगञ्जको छपकैया पोखरीको जग्गा आफन्तको नाममा जाने गरी सुनाएको फैसला तथा नेपाल ट्रस्टमा गएको सम्पत्ति पूर्वअधिराजकुमारी प्रेरणा शाहलाई दाइजो कायम गर्ने गरि भएको फैसालाको आलोचना भएको थियो। कांग्रेस र तत्कालीन माओवादीका सांसदहरूले सुशील कार्कीविरुद्ध दर्ता गरेको महाअभियोगलाई निस्तेज बनाउने आदेश पनि उनले जारी गरेका थिए। तत्कालीन प्रधानन्यायाधीश गोपाल पराजुलीको जन्म मिति विवादसम्बन्धी रिटको सुनुवाइका लागि गठन भएको पूर्ण इजालस बहिष्कार गरेर बक्तव्य निकाल्ने काम पनि उनले गरेका थिए। त्यसैले अहिले एउटा फैसला उल्टिनु मात्रै समाधान होइन। न्यायाधीश नियुक्ति प्रक्रियादेखि न्यायलयको समग्र चरित्रमा व्यापक शुद्धिकरण आवश्यक छ। नागरिकले नरुचाएको र प्रश्न गरेको यो पहिलो फैसला होइन। न्याय धरामराएका र न्यायमूर्तिका विवेकले बाटो बिराएका विगतमा थुप्रै फैसला र आदेश छन्। तीनले न्यायलयको गरिमा र आस्थामा निरन्तर खिया लागेको छ। यसको जरो भनेको न्यायलयमा छिरेको राजनीति र मौलाएको भ्रष्टचार नै हो । न्याय पद्धतिको पनि उपहास गर्ने गरी अपराधीलाई सजाय छुट दिने फैसला गर्ने न्यायाधीशलाई दण्डित गर्ने संवैधानिक प्रक्रिया छ। त्यो भनेको महाअभियोग हो तर त्यो साहस न दलहरूमा देखिन्छ न त सांसदहरू दलीय घेराबाट उठेर त्यो हिम्मत गर्नसक्छन्। बद्मासी गर्ने न्यायाधीशलाई जोगाउने र चोख्याउने प्रपञ्च छोडेर संसदबाट दण्डित गर्ने परम्परा बसाउन सकेको भए आज न्यायलयको हालत यस्तो हुने थिएन। जबसम्म न्यायलयलाई हामीले राजनीतिक संक्रमणबाट मुक्त गर्न सक्दैनौं अनि दलीय कोटामा ुकार्यकर्ता वकिलुलाई न्यायधीश बनाउने परम्परा बन्द गरेर न्यायाधीश नियुक्तिको एउटा स्वच्छ र वैज्ञानिक पद्धतिको विकास गर्दैनौं, तबसम्म यस्ता फैसला र आदेशले निरन्तरता पाइरहनेछन्। ज्यान लिने अरु थुप्रै रञ्जन र पृथ्वी मल्लहरू छुट्ने छन्। उनीहरूले नै न्याय नै जित्नेछन्। अनि निर्दोका लागि न्याय सधै विरानो सपना हुनेछ र सधै उनीहरूले हार्नुपर्नेछ। अन्त्यमा, हो, न्याय भीडले प्रभावित हुनु हुँदैन। त्यस्तो प्रयास जताबाट भए पनि सरासर गलत हो। भीडप्रतिको भरोसा बढ्नु र न्यायलयप्रति वितृष्णा जाग्नु राम्रो संकेत होइन । तर जब न्यायले बाटो बिराउँन थाल्छ र न्यायमूर्तिको विवेक धरमराउन थाल्छ, त्यहाँ भीडले मौका पाउँछ। त्यसैले भीडप्रति नागरिक भरोसा बढाउने मौका न्यायलयले कदापी दिनु हुँदैन।"
लोकतन्त्रकै पिल्लर कमजोर,"एकात्मक राजतन्त्र समाप्त गरी संघीय गणतन्त्रात्मक राज्य व्यवस्था लागू भए पनि यसको कार्यान्वयन र संस्थागत विकासमा चुनौती देखा परेका छन्। यो चुनौती देखा पर्नुको एउटा कारण दलहरूमा एकता हुन नसक्नु हो। जनताले सुशासन एवं स्थिर सरकारका लागि एउटा पार्टीलाई पूर्ण बहुमत दिए, तर त्यसलाई पार्टी नेताहरूले लत्याइदिए। यही बीचमा केही विद्वान्ले संघीय व्यवस्था खारेज गरी एकात्मक राज्यव्यवस्था लागू गरौं भनिरहेका छन्, जुन बहुसंख्यक जनताको मनसायविपरीत हो। संघीय व्यवस्था लागू भएयता मुलुकमा अराजक तरिकाले आर्थिक अनियमितता बढेको छ। खर्च बढेजस्तो लागे पनि विकास भएको छ। स्थानीय तहमा रोजगारका अवसर सिर्जना भएको छ। आन्तरिक स्रोतबाट आम्दानी जुटाउन स्थानीय सरकार सफल भएका छन्। यसले जनतामा अलि करको भार बढाए पनि सेवासुविधा पनि सहज पारेको छ। काठमाडौंबाट प्राप्त हुने सेवा आफ्नै स्थानीय एवं प्रदेश सरकारबाट प्राप्त भइरहेको छ। पहिलेका विभेदका अवस्था पनि समाप्त हुँदैछन्। यसर्थ संघीय गणतन्त्रात्मक प्रणालीले लाभ दिए पनि यसको स्थायित्वमा चुनौती थपिँदै गएकाले लोेकतन्त्रको कडी कमजोर हँुदै छ। नेपाली लोकतन्त्र कमजोर हुने मुख्य कडी परनिर्भरता हो। छिमेकीहरूको आफ्नो स्वार्थ, नेताहरूको अन्तरिक कलह र मुलुकको आर्थिक अवस्था कमजोर हुनु हो। नेताहरूका बीचमा मेलमिलाप नहुनुको मुख्य कारण व्यक्तिगत स्वार्थ हो। हरेक दल तथा नेताको एक मात्र उद्देश्य देश र जनताको सेवा हुनुपर्छ। देश र जनताको सेवालाई सबैले प्राथमिकता दिने हो भने स्वार्थ टकराउने अवस्था हुँदैन। स्वार्थ टकराउने अवस्था आएन भने नेताहरूका बीचमा विवाद हुँदैन। विवाद भएन भने आन्तरिक कलह हुँदैन। एकजना विद्वान्ले भनेका छन् दुस्मनी हटाउने प्रमुख उपाय साथीयता हो। कोहीसँग दुस्मनी छ भने त्यसलाई साथी बनाउनू। यसमा सफल भइयो भने दुस्मनी आफैं हराउँछ। यहाँ त नभएको विवादलाई पनि कोट्याएर विवाद खडा गरिन्छ। एउटाले कुनै राम्रो काम गर्यो भने त्यसलाई उत्साहित गर्नुको साटो कसरी हतोत्साहित गर्ने सोच नै क्रियाशील हुन्छ। हाम्रा नेताहरू बेलाबखत आपसमा एकता गर्ने काम पनि गरेका छन्, जुन सराहनीय हो तर त्यसलाई स्थायित्व दिँदैन। यसको मुख्य कारण व्यक्तिगत स्वार्थ हो। बाह्रबर्से द्वन्द्व गरी शान्तिपूर्ण राजनीतिक मूलधारमा आउको माओवादी नेता एक थिए। उसको एकता र नयाँ विचार हेरेर जनताले उसलाई अप्रत्यासित रूपमा चुनावमार्फत ठूलो दल बनाए। ठूलो दल बनेपछि सरकारमा गयो। सरकारमा जानेबित्तिकै दल चिराचिरा भयो। फलस्वरूप ठूलो दल बनेको पार्टी आफ्नो प्रतिद्वन्द्वी पार्टीमा विलय हुनुपर्यो। हाम्रो मुलुकमा लोकतन्त्र आएको सत्तरी वर्ष भइसकेको छ तर पनि लोकतन्त्रको मुख्य पिल्लर नै बलियो भइनसकेको अवस्था छ। कांग्रेसजस्तो ऐतिहासिक पार्टीमा चुनावताका जहिले पनि आन्तरिक विवाद सतहमा आउँछ, फलस्वरूप आफ्नै कार्यकर्ता र नेताबाट आफ्नै उम्मेदवार हार्छ। पटकपटक सरकारको अनुभव गरेको र आन्दोलनको अगुवाइ गरेको पार्टी आज राम्रो एवं सशक्त रूपले विपक्षी दलको पनि भूमिका निर्वाह गर्न नसकेको आम जनताको बुझाइ छ। आउने चुनावमा पनि कम्युनिस्टहरू विभााजन भएन भने कांग्रेसलाई समस्या नै छ। तर अहिले पनि यसको उपाय सम्बन्धमा गम्भीर पहल हुन सकेको छैन। तेस्रो शक्तिका रूपमा रहेको मधेसी पार्टी छन्, जसलाई २०६४ सालतिर जनताले खुबै साथ दिए पनि आपसी विभाजनले साख गुमाए। फलस्वरूप संविधान निर्माणजस्ता महत्वपूर्ण कामबाट वञ्चित हुनुपर्यो। पहिलाजस्तै अरूले दिएको संविधानमै चित बुझाउनुपर्यो। पछिल्लो समयमा आन्दोलन रोकी सत्ता स्वार्थमा पुगे। यतिखेर दुवै दल एकता गरी प्रशंसनीय काम गरे पनि बर्र्सैपिच्छे पार्टीको नाम नै परिवर्तन हुन्छ। अब त मधेसवादी पार्टीका नाममा मधेसको कुनै संकेत नै देखिँदैन। के मधेसको मुद्दा समाप्त भएको हो ? समाप्त भएको छैन भने पार्टीको नामबाट मधेसतराई शब्द नै हटाउनु उचित थियो कि थिएन, विश्लेषण हुनैपर्छ। केही युवा नेताहरूले अथक् मेहनत गरे। फलस्वरूप अनुमानै गर्न नसक्ने जिल्लामा मधेसवादी दल सबै सिटमा जित्यो। तर जुन नेताले अथक् परि श्रम गरी पार्टीलाई अगाडि बढाए, आज उनी सबैतिरबाट बहिस्कृतजस्तै देखिन्छन्। यद्यपि आफ्नो स्थान बचाइनरहनुमा उनको आफ्नो कमजोरी नहोला भने भन्न खोजेको होइन तर पार्टीमा कर्मठको कदर हुनुपर्छ अनि मात्र अरूको उत्साह बढ्छ। लोकतन्त्रमा अभिव्यक्ति स्वतन्त्रता सबैभन्दा महत्वपूर्ण हो। जनताका लागि आफ्नो विचार निर्भीक भएर राख्नु नेताको प्रमुख भूमिका हो। एउटाको विचार अरूलाई सन्तुष्टि नदिन पनि सक्छ तर विचार राख्दैमा पार्टीबाट तथा पदबाटै निस्कासित गर्नु पनि विडम्बना हो। अनुशासनका लागि कारबाही आवश्यक छ। अपराध गरेपछि सजाय गर्नुपर्छ तर एक्काईसौं शताब्दीमा कठोर सजाय प्रणाली हट्दै गएको छ। एउटा नेतालाई पार्टीको साधारण सदस्यसमेत नरहने गरी निस्कासित गर्नुले उसको पूरा जीवन नै समाप्त गर्नु हो। जसरी अपराधीलाई मृत्युदण्ड दिएर जीवनलीला समाप्त गरिन्छ, त्यसैगरी राजनीतिमा पनि हुन्छ। यस्ता गम्भीर पक्षप्रति न्यायिक विश्लेषण भएन भने लोकतन्त्रको कडी कमजोर हुँदै जान्छ। कुनै नेता गलतविरुद्ध बोल्ने साहस गर्दैनन्। नेताले साहस गरेन भने निरंकुशता हावी हुन बेर लाग्दैन। निरंकुशताको बढावा दिने मनोविज्ञान पनि लोकतन्त्रको कमजोर कडी नै हो। हाम्रो मुलुकमा लोकतन्त्र आएको ७० वर्ष भइसकेको छ तर पनि लोकतन्त्रको मुख्य पिल्लरै बलियो भइनसकेको अवस्था छ। यसैका आधारमा फालिएको राजतन्त्र सल्बलाउन थालेको छ भने जनताको सहयोग पनि मिल्दै गएको छ। छिमेकी तथा शक्ति राष्ट्रहरूसँगको सरकारको असन्तुलित सम्बन्ध पनि कमजोर कडीका रूपमा रहेको छ। यसले व्यवस्थामाथि त प्रभाव पार्छ नै, आम जनताको दैनिक जीवनमा पनि प्रतिकूलता निम्त्याउने छ। कोरोना बाढी, बेरोजगार, विदेशबाट पलायन तथा पहिरोले जनता आक्रान्त त छन् नै, कृषिप्रधान देशका कृषक मलखाद अभावले पीडामै छन्। मुलुकसँग मलखाद सञ्चित छैन। छिमेकबाट आउन सकेको छैन। मलखाद पाएन भने कृषि फस्टाउन सक्दैन। अर्कातिर दलका नेताहरू तथा सरकार सत्ता स्वार्थका लागि विवादमा रुमलिएका छन्। देशका रक्षक जनता समस्यामुक्त नभएसम्म लोकतन्त्रको पिल्लर कमजोर रहिरहन्छ, जुन दुर्भाग्य हो। मुलुकमा जनताले तीनवटा दललाई राष्ट्रिय दलको उपाधि दिएका छन्। अब ती दलले नै लोकतन्त्रको कमजोर पिल्लरलाई मजबुत पार्नुपर्छ। यादव अधिवक्ता हुन्।"
पछि परे रोनाल्डो,"मिलान : इटालियन सिरिए फुटबलको बिहीबार बिहान खेलिएको खेल लिग लिडर युभेन्ट्स र स्टार खेलाडी क्रिस्टियानो रोनाल्डो दुवैका लागि निराशाजनक रह्यो। उक्त खेलमा बलियो युभेन्ट्स तुलनात्मक रूपमा कमजोर प्रतिद्वन्द्वी काग्लिआरीसँग २० गोलले पराजित भयो। जारी सिजनको सिरिए उपाधि यसअघि नै जितिसकेकाले पनि युभेन्ट्सका लागि उक्त नजिता ठूलो घाटाको विषय बनेन। तर, युभेन्ट्सका पोर्चुगिज स्टार रोनाल्डोका लागि भने दुःखद रह्यो। ३५ वर्षीय रोनाल्डो यो सिजन सिरिएको सर्वाधिक गोलकर्ता बन्दै गोल्डेन बुट जित्ने अभियानमा थिए। तर, काग्लिआरीसँगको खेलमा गोल गर्न नसकेपछि रोनाल्डो यो अभियानमा निकै पछाडि परेका छन्। रोनाल्डो लाजियोका खेलाडी सिरो इम्मोबाइलभन्दा चार गोलले पछाडि छन्। सर्वाधिक गोल गर्ने खेलाडीको सूचीमा इम्मोबाइल ३५ गोलसहित पहिलो र रोनाल्डो ३१ गोलसहित दोस्रो स्थानमा छन्। तेस्रो स्थानमा रहेका इन्टर मिलानका रोमेलु लुकाकुले २३ गोल गरेका छन्। जारी सिजनको सिरिएमा अब सबै टोलीले एकएक खेल मात्र खेल्न बाँकी छ। युभेन्ट्सविरुद्धको खेलमा काग्लिआरीका लागि लुका गाग्लियानो र जियोभानी सिमोनले एकएक गोल गरेका थिए। लाजियोले भने आफ्नो पछिल्लो खेलमा ब्रेसियालाई २० गोलले हरायो। उक्त खेलमा पनि इम्मोबाइलले एक गोल गरेका थिए। इम्मोबाइल यो सिजन सिरिएको मात्र नभई युरोपकै चर्चित पाँच लिगमा सबैभन्दा बढी गोल गर्ने खेलाडी हुन्। इङ्लिस प्रिमियर लिग, स्पेनिस ला लिगा, फ्रेन्च लिग र जर्मन बुन्डेस लिगामा समेत कुनै पनि खेलाडीले यो सिजन ३५ गोल गर्न सकेका छैनन्। ब्रेसियाविरुद्ध गोल गर्दै इम्मोबाइलले बुन्डेस लिगा क्लब बायर्न म्युनिखका प्रभावशाली खेलाडी रोबर्ट लेवान्डोवस्कीलाई पछाडि पारेका हुन्। लेवान्डोवस्कीले यो सिजनको बुन्डेस लिगामा ३४ गोल गरेका छन्। अब खेल्न बाँकी एक खेलमा गोल गर्न सके इम्मोबाइलले सिरिएको अर्को कीर्तिमानसँग पनि बराबरी गर्नेछन्। सिरिएमा एकै सिजन सर्वाधिक गोल गर्ने खेलाडीको कीर्तिमान गोन्जालो हिग्वेनको नाममा छ। हिग्वेनले सन् २०१५१६ सिजनमा नापोलीका लागि ३६ गोल गरेका थिए। अन्तिम चरणको खेलअघि सिरिए तालिकामा ८३ अंकसहित युभेन्ट्स पहिलो र ७९ अंकसहित इन्टर मिलान दोस्रो स्थानमा छन्। यसैगरी ७८ अंकसहित एटलान्टा तेस्रो, समान अंक बटुलेको लाजियो चौथो, ६७ अंकसहित एएस रोमा पाँचौं, ६३ अंकसहित एसी मिलान छैटौं र ५९ अंकसहित नापोली सातौं स्थानमा छन्। पहिलोदेखि चौथो स्थानमा आउने टोलीले आगामी सिजनको युरोपियन च्याम्पियन्स लिग खेल्न पाउने छन्। अंक तालिकाको पाँचौं स्थानमा आउने टोली युरोपा लिगको समूहगत चरणका लागि छनोट हुनेछ। छैटौं स्थानमा आउने टोलीले भने युरोपा लिगको दोस्रो चरणको छनोट प्रतियोगिता खेल्न पाउनेछ। आगामी आइतबार अन्तिम चरणको खेलमा युभेन्ट्सले एएस रोमा, लाजियोले नापोली र इन्टर मिलानले एटलान्टाको सामना गर्नेछन्।"
राखेपमा ६ सदस्य मनोनीत,"काठमाडौं : राष्ट्रिय खेलकुद परिषद् (राखेप) को बोर्डमा ६ सदस्य मनोनीत भएका छन्। युवा तथा खेलकुदमन्त्री जगतबहादुर सुनार (विश्वकर्मा) ले खेल विज्ञ, प्रशिक्षक, प्राविधिक र एन्टिडोपिङ विज्ञका रूपमा ६ जनालाई बोर्ड सदस्यमा मनोनयन गरेका हुन्। मन्त्री विश्वकर्माले खेल विज्ञ र प्राविधिकका रूपमा रिम रानाभाट र इन्दिरा निरौलालाई मनोनयन गरेका छन्। दुवै जना मन्त्रालयद्वारा गठन गरिएको सदस्यसचिव सिफारिस समितिका सदस्य रहेका थिए। रानाभाट परिषद्का पूर्वकर्मचारी हुन् भने निरौला यसअघि पनि राखेप बोर्ड सदस्य थिइन्। यसैगरी राष्ट्रिय खेल संघबाट सिफारिस गरिएकामध्ये अर्जुन केसी, सम्पन्न श्रेष्ठ, सुवास श्रेष्ठलाई मनोनयन गरिएको छ। राखेपका पूर्व बोर्ड सदस्यसमेत रहेका केसी नेपाल बक्सिङ संघका उपाध्यक्ष हुन्। यस्तै सम्पन्न नेपाल मुवा थाई संघका कोषाध्यक्ष हुन् भने सुवास नेपाल ब्याडमिन्टन संघका उपाध्यक्ष हुन्। यस्तै, परम्परागत, साहसिक तथा पर्यटकीय खेल क्षेत्रको प्रतिनिधिका रूपमा गोविन्द्रप्रसाद भट्टराई मनोनीत भएका छन्। उनी उच्च पर्वतीय खेलकुद महासंघका अध्यक्षसमेत हुन्। मन्त्रालयले यसअघि नै उपाध्यक्षमा शिव कोइराला र सदस्यसचिवमा रमेशकुमार सिलवाललाई नियुक्त गरिसकेको छ। खेलकुद विकास ऐन २०७७ अनुसार राखेप बोर्ड ३७ सदस्यीय हुनेछ। बोर्डको अध्यक्ष खेलकुदमन्त्री रहनेछन्।"
