शीर्षक,विवरण
जसपाको अल्झनबल्झन,"सत्ता समीकरणका लागि आएको अवसरसँगै जटिलता पनि उत्तिकै भएको देखिन्छ जसपाका लागि पछिल्लो समयक्रमका राजनीतिक घटना एकपछि अर्को फेरिँदो छ। ०७४ मा सम्पन्न स्थानीय, प्रदेश र संघमा भएको निर्वाचनबाट जनमतका आधारमा नेकपा एमाले, नेपाली कांग्रेस र नेकपा माओवादी केन्द्र पहिलो, दोस्रो र तेस्रो बने। मधेसकेन्द्रित दल तत्कालीन संघीय समाजवादी फोरम नेपाल र जनता समाजवादी पार्टी चौथो र पाँचौं क्रममा रहे। संसद्मा पहिलो र तेस्रो हैसियत बनाएको पार्टीबीच वाम गठबन्धन मात्र भएन; पार्टी नै एकता गरेर नाम दिए नेपाल कम्युनिस्ट पार्टी (नेकपा)। दुई पार्टी एक भएर बनेको नेपाल कम्युनिस्ट पार्टी (नेकपा) का लागि झन्डै दुईतिहाइनजिक जनमत थियो। त्यही जनमतलाई आधार मानेर नेपालमा राजनीतिक स्थायित्व, स्थिरताको मात्र परिकल्पना गरिएन; त्यसपछि निर्माण भएको सरकारले विकास र समृद्धिको नयाँ युगमा मुलुक प्रवेश गरेको उद्घोष मात्र गरेन; नारा नै बनाएर अघि बढ्यो। तर सत्तारुढ नेकपाभित्रको अन्तर्संघर्ष र आन्तरिक किचलो तथा विवादका कारण यो बीचका उपक्रमले पुनः स्थिर भनिएको राजनीतिक परिदृश्य अस्थिरतामा धकेलिएको छ। पार्टीभित्र चुलिएको विवाद उत्कर्षमा पुगेको बेला सर्वोच्च अदालतले फेरि एकताअघिकै अवस्थामा वैधानिक रूपमा उभ्याइदिएपछि सरकार निर्माण र समीकरणको सबालमा जनता समाजवादी पार्टीलाई निर्णायक बनाएको छ। यहीबेला जनता समाजवादी पार्टी आफ्ना तीन शर्त बोकेर तीनै दलका नेताहरूसँग सत्ता समीकरणका लागि दौडिरहेको छ। जसपाका तीन शर्त विगतमा भएका मधेस आन्दोलनमा उठेका माग र सोहीअनुरूप भएका थुप्रै सहमति र सम्झौतासँग अन्तर्सम्बन्धित छन्। विगतका सहमति र सम्झौता २०६३ माघ १ गते अन्तरिम संविधान ०६३ जारी भएपश्चात् सोही दिन साँझ संविधान जलाउँदै गर्दा सामाजिक संस्थाका रूपमा रहेको मधेसी जनअधिकार फोरमका अध्यक्ष उपेन्द्र यादवसहित पक्राउ परे। त्यसैको विरोधमा तराईका विभिन्न ठाउँमा चक्काजाम भए। यसैको प्रतिरोध गर्ने क्रममा प्रहरीबाट चलाइएको गोली लागेर सिराहामा रमेश महतोले ज्यान गुमाए। महतोको ज्यानै गएपछि मधेसमा थप आन्दोलन सशक्त भयो। यो आन्दोलन माघ ५ गतेबाट १९ दिनपछि २४ गते रोकिएको थियो। तत्कालीन प्रधानमन्त्री गिरिजाप्रसाद कोइरालाले पार्टीका नेता रामचन्द्र पौडेलको नेतृत्वमा वार्ता समिति बनाएर मधेसी जनअधिकार फोरमसँग बाईसबुँदे सहमति गरेका थिए; जुन सहमतिका आधारमा संविधानमा संघीयता स्थापित गर्ने काम भयो। पुनः सहमति र सम्झौताका आधारमा धेरै कुरा कार्यान्वयन हुन नसकेको भन्दै तत्कालीन तराईमधेस लोकतान्त्रिक पार्टी, सद्भावना पार्टी र मधेसी जनअधिकार फोरमले संयुक्त मधेसी मोर्चाको नाम दिँदै आन्दोलनमा होमिए। यो आन्दोलन आठबुँदे सहमति र सम्झौतामा गएर टुंगियो भने मधेसकेन्द्रित दलका लागि यही आठबुँदे सत्तामा प्रवेश गर्ने पहिलो खुट्किलो बनेको थियो। त्यसपछिका क्रमउपक्रम मधेसकेन्द्रित दलले यही बाईस र आठबुँदे सहमति र सम्झौताका मर्म र भावनालाई शर्त बनाएर सत्ता समीकरणमा सक्रियता देखाउने गरेका छन्। पछिल्लोपटक तत्कालीन नेपाल कम्युनिस्ट पार्टी (नेकपा) सँग समेत दुईबुँदे सहमति गर्दै तत्कालीन उपेन्द्र यादव नेतृत्वमा समाजवादी फोरम सरकारमा प्रवेश गरेको थियो भने राजपाले समर्थन दिए पनि सहभागिता भने जनाएको थिएन। मुख्य शर्त कार्यान्वयन नहुनु तथा सत्ता साझेदारीमा सक्रिय सहकार्य नभएको भन्दै राजपाले तत्काल र समाजवादीले एक वर्षपछि सरकारलाई दिएको समर्थन फिर्ता लिएर प्रतिपक्षीको कित्तामा उभिएका थिए। अहिले दुई पार्टी एक भई जनता समाजवादी पार्टी बनेको छ र निर्णायक बनेको जसपाले उही शर्त अघि सारेर सत्ता समीकरणमा सक्रियता देखाएको छ। अहिलेको शर्तलाई जसपाले तीन बुँदामा उल्लेख गरेको छ। संविधान संशोधन, लाल आयोग प्रतिवेदन सार्वजनिक र रेशम चौधरीको रिहाइ तथा थारू तथा मधेसी आन्दोलनका क्रममा सरकारले लगाएका झूटा मुद्दा फिर्ता हुनुपर्ने शर्तलाई उनीहरूले अघि सारेको देखिन्छ। जसपाले खोजेको संविधानमा संशोधन जसपाले वर्तमान नेपालको संविधानको प्रस्तावनामै संशोधनको कुरा उठाएको छ। मधेस आन्दोलनलाई प्रस्तावनामा जोड्नुपर्ने उनीहरूको मागसँगै संविधानको धारा ७ को उपधारा १ मा नेपाल राज्यको बहुभाषी नीति अपनाउनुपर्नेमा जोड दिएको छ। यसैगरी धारा ११ को ६, धारा १४ मा नागरिकताका विषयमा उनीहरूले संशोधन चाहेका छन्। अंगीकृत नागरिकलाई राज्यको उच्च ओहोदामा नियुक्त हुन नदिने व्यवस्थामा पनि उनीहरूको संशोधनको माग हो। धारा २८, १७(२), २८९, ३८ र ४० मा समेत संशोधन गर्नुपर्ने कुरा उनीहरूले अघि सारेका छन्। साथै समानुपातिक समावेशी सिद्धान्तका आधारमा राज्यको संरचनामा सहभागी हुने छ भन्ने व्यवस्थालाई उल्लेख गर्न पनि भनिएको छ। संशोधनमा कतिपय प्रदेशको भूगोल तथा स्थानीय तहहरूको संरचना निर्माणसम्बन्धी व्यवस्था प्रदेश कानुनबमोजिम राख्नुपर्ने भनिएको छ। मुख्यगरी सीमांकन, निर्वाचन प्रणाली र नागरिकताका सबालमा संविधान संशोधनको माग उनीहरूले उठाएका हुन्। लाल आयोग प्रतिवेदन सार्वजनिक पछिल्लो मधेस तथा थरुहट आन्दोलनका बेला थुप्रै आन्दोलनकारी र सुरक्षाकर्मीले ज्यान गुमाए। ०७२ साउनदेखि तराई, मधेस र थरुहटलगायत क्षेत्रमा राजनीतिक दलहरूले गरेको आन्दोलनका क्रममा भएका हिंसा, हत्या, आगजनी र तोडफोडको अनुसन्धान गर्न एउटा आयोग बनेको थियो। सर्वाेच्च अदालतका पूर्वन्यायाधीश गिरीशचन्द्र लालको अध्यक्षतामा सत्यतथ्य छानबिन गरी प्रतिवेदन पेस गर्न उच्चस्तरीय जाँचबुझ आयोग गठन भयो। सरकार निर्माण र सहकार्यका लागि तीनबुँदे शर्त जसपाले अगाडि सारे पनि पार्टीभित्रको विवाद भने तीनबुँदेमा मात्र केन्द्रित छैन। गिरीशचन्द्र लाल अध्यक्षतामा बनेको आयोगले झन्डै ३ हजार २ सय ६४ उजुरी संकलन गरी ७ सय ९ पृष्ठको प्रतिवेदन तत्कालीन प्रधानमन्त्री शेरबहादुर देउवालाई ०७३ पुस १ गते हस्तान्तरण गरेका थिए। प्रधानमन्त्री शेरबहादुर देउवापछि ०७४ फागुन ३ मा बनेको केपी शर्मा ओली नेतृत्वको सरकारले तीन वर्ष पूरा गरिसकेको छ। मधेसकेन्द्रित दलले पटकपटक संसद्मा समेत चर्को रूपमा लाल आयोगको प्रतिवेदन सार्वजनिकको मुद्दालाई प्रमुखताका साथ उठाउने गरे पनि हालसम्म सरकारले सो प्रतिवेदन सार्वजनिक गर्न सकेको छैन। रेशम चौधरीको रिहा र झूटा मुद्दा फिर्ता प्रदेशको सीमांकन र नामांकनका सन्दर्भमा देशभर प्रदर्शन तथा आन्दोलन भए। अखण्ड प्रदेश तथा पहिचानका आधारमा निर्माण गर्नुपर्ने भन्दै मेचीदेखि महाकालीसम्म चर्को रूपमा आन्दोलन भए। यसै सन्दर्भमा थरुहट प्रदेशको माग गर्दै चर्किएको आन्दोलनका क्रममा कैलालीको टीकापुरमा लगाइएको निषेधाज्ञा हजारौंको संख्यामा सहभागी आन्दोलनकारीले तोडे। आन्दोलनकारीले निषेधाज्ञा तोड्नेक्रममा तैनाथ रहेका प्रहरी वरिष्ठ उपरीक्षक लक्ष्मण न्यौपानेसहित ५ प्रहरी, २ सशस्त्र प्रहरी र १ नाबालकको ज्यानसमेत गएको थियो। यही अभियोगमा निर्वाचित सांसद रेशम चौधरीसहित थुप्रै आन्दोलनकारी बन्दी जीवन व्यतीत गरिरहेका छन्। खासगरी रेशम चौधरीसँगै मधेस आन्दोलनका क्रममा लगाइएका अन्य थुप्रैको मुद्दा फिर्ता लिनुपर्ने मागसमेत उनीहरूले शर्तका रूपमा उभ्याएका छन्। सत्ताको खुट्किलो कि फुटको संकेत सर्वाेच्चको फैसलाले नेकपा एमाले र नेकपा माओवादी केन्द्रलाई पुरानै स्थानमा पुर्याइदिएपछि एकाएक जसपा निर्णायक बन्यो। सरकार निर्माणका लागि सहकार्य गर्न सत्तारुढ एमालेका अध्यक्ष तथा प्रधानमन्त्री केपी शर्मा ओलीसँगको छलफल, प्रमुख प्रतिपक्षी दल नेपाली कांग्रेससँगको समीकरण अभ्यास र नेकपा माओवादी केन्द्रसँग भएको पटकपटकको भेटघाट यसबीचमा बाक्लो रूपमा जसपाले गरेको छ। संसद्मा हाल कायम संख्यामा बहुमत पुर्याउन नेकपा एमालेका लागि जसपाको सिट पर्याप्त हुन्छ भने नेकपा माओवादी र नेपाली कांग्रेस समीकरणका लागि जसपा अनिवार्य साझेदारीमा रहनुपर्ने हुन्छ। तत्कालका लागि नेपाली कांग्रेसभित्रको अन्तर्संघर्षले ओलीसँगको सहकार्य सहज नभइरहेका बेला जसपा निर्णायक भएर उभिएको हो। तर जसपाका लागिसमेत यो सत्ता समीकरणको अभ्यास सहज भने देखिँदैन। गएको वैशाखमा प्रधानमन्त्री केपी शर्मा ओलीले दल विभाजनसम्बन्धी ल्याएको अध्यादेशपछि संकटमा परेका मधेसकेन्द्रित दुई दल राष्ट्रिय जनता पार्टी र संघीय समाजवादी फोरम नेपालले रातारात एकताको घोषणा गरे। एकता घोषणा भए पनि पार्टीको तल्लो तहसम्म एकता गर्न नसकेको जसपाका लागि अहिले सत्ता समीकरणका लागि आएको अवसरसँगै जटिलता पनि उत्तिकै भएको देखिन्छ। सरकार निर्माण र सहकार्यका लागि तीनबुुँदे शर्त जसपाले अगाडि सारे पनि पार्टीभित्रको विवाद भने तीनबुँदेमा मात्र केन्द्रित छैन। यसअघि सरकारमा सहभागी भइसकेका उपेन्द्र यादवसहित संघीय परिषद् अध्यक्ष डा बाबुराम भट्टराई तत्कालका लागि ओलीसँगको सहकार्य गर्न नहुने मुडमा रहेका बेला महन्थ ठाकुर, राजेन्द्र महतोसहितका नेताहरू ओलीसँग नजिकिएका छन्। शर्त मानेर कार्यान्वयन गर्ने प्रतिबद्धता जनाए ओलीसँग समीकरण गरेर सरकार निर्माण गर्न सकिने संकेत उनीहरूले दिइसकेका छन्। तत्कालीन राजपासँग संघीय प्रतिनिधिसभामा रहेको सिट संख्या ओलीका लागि बहुमत जुटाउन पर्याप्त हुने भएकाले पार्टी फुटाएर भए पनि सरकार निर्माण गर्न सकिने दाउमा नेकपा एमालेका नेताहरू रहेको बुझिन्छ। एकता भई बनेको जसपाका लागि प्रधानमन्त्री ओलीको कदमको जति साथ रह्यो अहिले सत्ता समीकरणका लागि निर्णायक अवसर प्राप्त भएको जसपाका लागि फुटसमेत प्रधानमन्त्री ओलीसँगको सहकार्यले निर्माण हुने सम्भावना बलियो देखिन्छ। झन्डै डेढ दशकअघि बाट उठाएको मुद्दालाई सत्तामा पुग्ने भर्याङका रूपमा मात्र उपभोग गर्ने या वास्तविक मधेसका भावनाअनुसार कार्यान्वयन गर्न प्रतिबद्ध रहने जसपाका लागि सत्ता समीकरणका लागि मात्र निर्णायक हैन; अहिले आफूलाई मुद्दाकेन्द्रित राजनीतिक दलका रूपमा उभ्याउने पनि गतिलो र ऐतिहासिक तथा निर्णायक समय पनि हो।"
चैत ३ र सबलांग पारिजात,"रोजगारको खोजीमा पूर्वीनेपालका बस्तीबाट मुग्लान पस्ने प्रथा निकै पुरानो हो। यस्तै मेसोमा पूर्वीनेपालको संखुवासभा जिल्लाको उखुवा गाउँबाट धनमान धुरा (मुखिया) रोजगारको खोजीमा भारतको दार्जीलिङ पसे र त्यहाँको लिगिया चियाकमानमा कुल्लीको काम गर्दागर्दै रहँदाबस्दा त्यहीं घरजमसमेत गर्न पुगे। उनले आफ्नो छोरा एसके वाइबालाई एलोपेथिक डाक्टर पनि बनाए। ती एसके वाइबालाई कमानका गाउलेहरू डाक्टर बाबु भनी सम्बोधन गर्थे। हुन त त्यो कमानको गरिब बस्तीमा एउटा नेपालीको छोरो डाक्टर बन्नु निकै गर्वको विषय थियो तर ती डाक्टरको जीवनमा भने एकपछि अर्काे विनाशक हुन्डरी आए। बिहे गरेको केही समयपछि नै उनकी प्राणप्यारी जीवनसंगिनीको मृत्यु भयो। यसपछि अमृत योञ्जनसित पुनः बिहे गरे र कान्छी पत्नीका रूपमा तिनलाई भित्याए। उनबाट छोरी हिसन वाइबा र छोरा शिवकुमार जन्मिए, अर्की कान्छी छोरी गर्भमै छँदा तिनै कान्छी पत्नी अमृत योञ्जन पनि बितिन्। छोरा शिवकुमार पनि बिते। यस्तो मानमाथि भुक्तमान सहिरहेका बेली उनीबाट अर्की बच्ची पनि जन्मिन्। जन्मदा त उनी एउटी साधारण बच्ची थिइन् तर विष्णुकुमारी वाइबा नाम गरिएकी ती बच्ची कालान्तरमा नेपाली साहित्य संसारमा पारिजातका नामले अमर अजर बन्न पुगिन्। डाक्टर बाबु अर्थात् एसके वाइबा आफ्नो जीवनमा यस्तो महाविपत्ती आइलागेपछि बिरक्तिँदै दुई छोरी विष्णु र सुकन्यालाई च्यापेर आफ्नो पितापुर्खाको देश नेपाल फर्किए। यो २०११ सालतिरको कुरा हो। एलोपेथिक डाक्टर एके वाइबालाई लागेको थियो यो तेज दिमाग भएकी ठूली छोरी अर्थात् विष्णुलाई विज्ञान विषय पढाएर डाक्टर बनाउनुपर्छ। दार्जीलिङ छँदै एसकेले यस्तो सोचेका थिए र विद्यालयमा भर्ना भएर माध्यमिक तहसम्म उनले त्यहीं विज्ञान विषय पढेकी पनि थिइन्। तर आफ्नो किशोरावस्थामै आमा र दाजु गुमाउनुपर्दाको पीडाले उनलाई विदिर्ण बनाइसकेको थियो। सँगसँगै डाक्टर बन्ने चाहनामाथि तुषारापात गरिदियो। यता काठमाडौं आगमनपछि यहाँ लक्ष्मीप्रसाद देवकोटा, भूपी सेरचन, शंकर लामिछाने, द्वारिका श्रेष्ठ, पोषण पाण्डे, मोहन हिमांशु थापा तथा ध्रुवचन्द्र गौतम आदिको लोकप्रिय लेखन र उता दार्जीलिङमा इन्द्रबहादुर राई, बैरागी काइला तथा ईश्वर बल्लभहरूको आयामेली आन्दोलनले समग्र साहित्य जगत्लाई नै राप र ताप दिइरहेका बेला उनको ध्यान पनि साहित्यतिर मोडिन पुग्यो। यसरी नेपाली साहित्य र संगीतका क्षेत्रमा स्वर्णिम युगको बिहानीमा उनले पद्मकन्या विद्याश्रमबाट माध्यमिक र पद्मकन्या क्याम्पसबाट आईए र बीए गर्दा उनी विष्णुकुमारी वाइबाबाट पारिजात बनिसकेकी थिइन्। किर्केगार्ड, चे ग्वेभारा, लेनिन र माओत्से तुङलाई बुझिसकेकी थिइन्। शिरीषको फूलको आगमनअगाडि नै पारिजात कविताको माध्यमबाट साहित्य क्षेत्रमा उदाएकी हुन्। आकांक्षा कवितासंग्रह (२०१४) यसको साक्षी हो। झन्डै चार दशक लामो लेखन यात्रामा कवि, कथाकार, उपन्यासकार, आत्मसंस्मरणकार तथा आख्यानेतर गद्य लेखकका रूपमा उनको परिचय बाँडिन पुगेको छ। लेखनमा यस्तो भए पनि मूलतः उपन्यासकार र संस्मरणकारका रूपमा उनको सार्थक परिचय रहन पुगेको छ। यो यात्रामा चिन्तनका दृष्टिले अस्तित्ववाद, विसगंतिवाद, राल्फाली सन्तति र अन्त्यमा यथार्थवादी माक्र्सवादी विचारमा उनी सक्रिय रहिन् र अन्त्यमा आत्मसात गरेको माक्र्सवादी चिन्तनमै उनी अडिग रहँदै मृत्युपर्यन्त संघर्षरत रहिन्। बैंसको मान्छे उपन्याससम्मको उनको विसगंतिवादी यात्रा त्यसपछि प्रगतिवादी बाटो समात्दै अनिँदो पहाडसम्म आइपुग्दा उनमा समाजवादी यथार्थवादले जरा गाडिसकेको थियो। बीसको दशकदेखि क्रोनिक बाथ भनिने विशेष प्रकारको कुँजिने रोगबाट उनी पीडित हुन पुगिन्। यसअघि रोजगारका रूपमा रहको मदन मेमोरियल स्कुलको जागिरसमेत क्रूरशैलीको यो रोगका कारण उनले थाम्न सकिनन्। त्यसपछि उनको बाँच्ने र कर्मको आधार नै लेखन रह्यो र यसैमा उनी पूर्णकालीन् भइन्। २०४८ सालसम्म आइपुग्दा आकांक्षा, बैंसालु वर्तमानजस्ता कवितासंग्रह ,शिरीषको फूल, बैंसको मान्छे, अन्तर्मुखी, परिभाषित आँखाहरू, उसले रोजेको बाटो, तोरीबारी बाटा र सपनाहरूजस्ता उपन्यास, आदिम देश, सडक र प्रतिभा, साल्गीको बलात्कृत आँसु तथा बधशाला जाँदाआउँदाजस्ता कथासंग्रह, धुपीसल्ला र लालीगुराँसको फेदमा, एउटा चित्रमय सुरुवात तथा अध्ययन र संघर्षजस्ता आत्मसंस्मरण उनले नेपाली समाजलाई पस्किइन्। आफ्नो आधिकांश तथा अशक्त शारीरिक अवस्थाका उपज हुन् यी कृति। तीसको दशकतिर केही वर्ष तत्कालीन नेकपा (चौथो महाधिवेशन) को सदस्य र सोही पार्टीको भगिनी संगठन अखिल नेपाल महिला संघमा सम्बद्ध रहे पनि प्रत्यक्ष राजनीति पारिजातको रोजाइमा परेन। बरु मानव अधिकारका क्षेत्रमा उनको सहभागिता रह्यो भने उत्पीडित जातीय संगठनतिर उनले हरियो बत्ती देखाइन्। आफ्नो कुँजो शरीर आफ्नी बहिनी सुकन्या वाइबालाई जिम्मा लगाउँदै पारिजातले आफूलाई लेखनका माध्यमबाट स्वतन्त्रता र मुक्ति आन्दोलनमा समर्पण गरिन्। यस अर्थमा सुकन्या बहिनी मात्र रहिनन्; पारिजातकी आमा पनि बन्न पुगिन्, तर यो स्वीकारोक्ति पारिजातकै हो। आफ्नो कृति शिरीषको फूललाई लिएर उनको आफ्नैै पनि कुनै कालखण्डमा नकारात्मक टिप्पणी रह्यो भने कहिले आफैं मेरो शिरीषको फूलबाहेक अन्य कृति जलाइदिए पनि हुन्छ भन्ने टिप्पणी पनि उनले गरिन्। पञ्चायतको अन्त्यतिर प्रगतिशील लेखक संघ र तत्कालीन नेकपा (माले) सम्बद्ध राष्ट्रिय जनसांस्कृतिक मञ्चका बीचको घम्साघम्सीमा उनले साहित्यकार मोदनाथ प्रश्रितलाई साइलकको उपमा दिएर एकाएक चर्चामा आएकी थिइन्। उनको कृति शिरीषको फूलले मदन पुरस्कार पायो भने मदन पुरस्कार पाउने पहिलो महिला हकदार पनि उनै भइन्। पञ्चायती संविधानका एकजना डाफ्टकर्ता ऋषिकेश शाहसित सहजै सहकार्य गर्न सकिन् उनले तर मोदनाथ प्रश्रित आदिसित सकिनन् यो उनको पृथक् परिचय हुन पुग्यो। आजीवन नेपाल र नेपाली मात्रको उन्नयनमा लागिन्। तर नेपाली नागरिकताको प्रमाणपत्र उनको कहिल्यै बनेन। हुन त हरिभक्त कटुवाल, अरुणा लामा, तुलसी घिमिरे, इन्द्रबहादुर राई तथा शान्ति ठटालहरूसित पनि नेपाली नागरिकताको प्रमाणपत्र रहेन। अझ घतलाग्दो र मर्मस्पर्शी कुरा त के छ भने लेखनकर्म उनको किशोरावस्थादेखि मृत्युको सम्मुख नपुग्दासम्म रह्यो तर जीवनको अन्तत्यमा रोगले आक्रान्त पार्दा सके विदेश लान पाए जीवन केही लम्बिन्छ कि भनेर उनका शुभेच्छुकले नागरिकता र राहदानी बनाउने क्रममा एकैपटक ती दुवैको आवेदन फाराम भर्दा उनले त्यसमा हस्ताक्षर गर्न सकिनन्। यस बेला उनले हस्ताक्षर गर्ने ठाउँमा ल्याप्चे लगाउनुपर्यो। आजीवन लेखनमै बिताउने एउटा स्रष्टाले कुनै दिन आफ्नो हस्ताक्षर गर्न पनि नसकेर ल्याप्चे लगाउनुपर्दाको क्षण कतिसम्म पीडादायी हुन्छ ? यस्तो पीडादायी क्षणको उनीबाहेक पहिला प्रत्यक्षदर्शी कथाकार तथा पत्रकार हरिगोविन्द लुइँटेल र कवि दुबसु क्षेत्री हुन पुगेका छन्। उनीहरूका मन त्यो क्षणमा कसरी संवेदित भयो होला ? अध्ययन र संघर्ष उनको मृत्युपर्यन्त प्रकाशित भयो भने उनका समग्र रचनावलीको प्रकाशन निर्माण प्रकाशन नाम्ची सिक्किमको सत्प्रयासमा भयो। कवि गीतकार, राजनीतिज्ञ तथा भारत अधीनस्थ सिक्किम सरकारका तत्कालीन मुख्यमन्त्री पवन चाम्लिङ किरणको पारिजात र नेपाली साहित्यप्रतिको सम्मान र समर्पणलाई सलाम गर्नैपर्छ। जीवनको उत्तराद्र्धमा रोगले आक्रान्त पार्दा पनि उनले सरकारसित हारगुहार गर्न रुचाइनन् र सगर्व घोषणा गरिन् मृत्युपर्यन्त मेरो शवलाई प्रज्ञाप्रतिष्ठानमा श्रद्धाञ्जलीका लागि नराखियोस् भनेर। अस्वस्थ र कमजोर शरीर र प्रजातन्त्रको पुनस्र्थापनापछि कामको धपेडीले बिरामी परी वीर अस्पतालमा रहँदा प्रगतिशील लेखक संघबाट प्राप्त सानो सहयोग रकम भने उनले सहर्ष स्विकारेकी थिइन्। पञ्चायतकालमा केही प्रगतिशील युवाहरूले नियमित रूपमा सञ्चालन गर्ने गरेको साहित्यिक अभियान साहित्य सन्ध्यामा पारिजातको नियमित रूपमा सहभागिता रहन्थ्यो। हरेक महिनाको पहिलो शनिबार आयोजना हुने सो कार्यक्रममा तत्कालै त्यहाँ उपस्थित श्रोताबाट मूल्यांकन फाराम भराई उत्कृष्ट ठहरिएका कवितालाई त्यहीं तत्कालै श्र्रोेता पुरस्कार दिइने परिपाटी थियो। सो सन्ध्याको नियमित एउटा कार्यक्रममा पंक्तिकारले पनि उत्कृष्ट श्रोता पुरस्कार प्राप्त गरी उनै पारिजातका हातबाट ग्रहण गर्ने अवसर पाएको थियो। यसअघि झापामा पञ्चायती शासकहरूले एउटा किशोर लक्ष्मी पाण्डेको हत्या गरेका थिए र उनैप्रति समर्पित कविता थियो त्यो। प्रजातन्त्रको प्राप्तिपछि यसै संस्थाको एउटा कार्यक्रममा जब प्रदीप नेपाल उर्फ सञ्जय थापाले साहित्य सन्ध्याको पर्दाअगाडि यी केही भाइहरू थिए भने पर्दापछाडिबाट हामी सञ्चालन गथ्र्यौं भनी पारिजातकै उपस्थितिमा सार्वजनिकरूपमा भनेपछि पारिजातको उपस्थिति त्यहाँ त्यसपछि देखिएन। विसं २०१२ सालदेखि २०४५ सालसम्म आइपुग्दा उनले जीवनका ३३ वर्ष लेखनमा लगाएको पाइन्छ। विसंगतिवादबाट समाजवादी यथार्थवादतर्फको उनको यात्राको उत्कर्ष अनिँदो पहाडसँगै उपन्यासमा देखिन पुग्छ। इन्द्रेणी सांस्कृतिक समाजको मानार्थ अध्यक्ष रहेकी पारिजात राष्ट्रिय मुक्ति आन्दोलनहरूमा सशरीर होमिन सदा लालायित रहिन्। विसं २०४६ साल चैत ३ गते लेखककलाकारहरूले मानव अधिकारको हनन तथा भइरहेको आन्दोलनमाथिको दमनविरुद्ध गरेको कालोपट्टी पर्वको सिलसिलामा स्थानीय त्रिचन्द्र क्याम्पसको सरस्वती सदनमा भएको विरोध प्रदर्शनमा सहभागिता मात्र जनाइनन्; त्यो विरोध प्रदर्शनको नेतृत्वसमेत गरिन्। उनीसँगै थिए आमूल परिर्तनका पक्षधर बयोवृद्ध क्रान्तिकारी कवि युद्धप्रसाद मिश्र। शारीरिकरूपले अपांग र वयोवृद्ध स्रष्टामाथि तत्कालीन निरंकुश सत्ताले लाठी प्रहार गर्दै गिरफ्तारी गरेको केही समयपछि सो व्यवस्था आर्यघाटमा पुगेको थियो। जब प्रजातन्त्रको पुनर्बहाली भयो; सो विरोध प्रदर्शनलाई धारेहात लाउनेहरू एक नम्बरी प्रजातन्त्रवादी बने। सरकारी प्रतिष्ठानमा झुम्मिन पुगे। तत्कालीन नेपाल राजकीय प्रज्ञाप्रतिष्ठानमा आसीन भएपछि परिवर्तनका पक्षधर लेखककलाकारले गठन गरेको अभियान प्राज्ञिक संघर्ष समितिको नेतृत्व पनि उनै पारिजातले गर्न पुगिन्। संघर्षबाट कहिल्यै पीठ नफर्काउने पारिजात यसपछि भने आफ्नै कमजोर शारीरिक अवस्थासित भने हार्दै गइन्। यस अर्थमा पारिजात अपांग होइनन्; सबलांग हुन्। एउटी सबलांग स्रष्टा पारिजात अर्थात् विष्णुुमारी वाइबा संघर्षैसंघर्षबीच २०५० वैशाख ५ गते अनन्तमा बिलाइन्। सबलांग पारिजात एउटा अपराजिता स्रष्टा जो महिला साहित्यकार, वामपन्थी साहित्यकार र जनजाति साहित्यकार मात्र नभएर समग्र नेपाली साहित्यकै उज्ज्वल नक्षत्र हुन्।"
उपभोक्ता अधिकार खस्किँदो,"सरकार उपभोक्ताप्रति गैरजिम्मेवार बन्नु उपभोक्तामाथिको खेलबाड हो प्रत्येक वर्षको १५ मार्चमा संसारभरिका देश, देशवासी अनि उपभोक्ताहरूले उपभोक्ता अधिकार दिवस मनाउने गर्छन्। यसरी विश्व बजारमा उपभोक्ता ठगिन सक्ने र अन्यायमा पर्न सक्ने प्रशस्तै खाडल देखिएको छ। यसर्थ आजको दिन यसै विषयमा छलफल गर्दै एउटा फेयर ट्रेड अर्थात् पारदर्शी व्यवसायको पैरबी गरिन्छ। विश्वमा पहिलोपटक सन् १९६२ मार्च १५ को आजैका दिन अमेरिकी राष्ट्रपति जोन एफ केनेडीले वस्तु वा सेवाका उपभोक्ताका हितरक्षा नगरी अर्थतन्त्र बलियो हुँदैन र बजारमा उपभोक्ता सार्वभौम हुन सक्दैनन् र वस्तु वा सेवाप्रदायकलाई उपभोक्ताप्रति जिम्मेवार बनाउन तथा उपभोक्ता हित संरक्षण गर्न प्रत्येक उपभोक्तालाई सुरक्षा, सूचना, छनोट र सुनुवाइको अधिकारसहितको बिल अफ राइटको घोषणा गरेका थिए। खासगरी उपभोक्ता ठगिने भनेकै सूचनाको अभावले हो। कम सूचना वा गलत सूचनाले उपभोक्ता ठगिएको हुन सक्छ। उपभोक्ता वस्तुबारे सबै जानकारी लिन पूर्ण सचेत नहुन पनि सक्छ। कुनै पनि अवस्थामा उपभोक्ता ठगिनु हुँदैन। वस्तु तथा सेवा उपभोगबाट हानिनोक्सानीमा पर्नु हुँदैन। उपभोक्ता अधिकारको मूल मर्म यही हो। उत्पादकव्यवसायी र सेवाप्रदायकले उपभोक्ताको अहित हुने कुनै पनि काम गर्नु प्राकृतिक तथा कानुनी दुवै दृष्टिले गलत हुन्छ। उपभोक्ता अधिकार उपभोक्ताको स्वास्थ्यसँग जोडिएको हुन्छ। उपभोक्ताको हित भनेको उसको स्वास्थ्य रक्षा हो। गुणस्तरीय वस्तु तथा सेवा उपभोक्ताको अधिकार हो। यसका साथसाथै प्रत्येक व्यक्ति उपभोक्ता हो। कुनै पनि व्यक्ति उत्पादक वा सेवाप्रदायक मात्रै होइन; उत्पादकव्यवसायी र सेवाप्रदायक यति तथ्य विचार गरेर इमानदार हुने हो भने उपभोक्ता हित संरक्षणमा मद्दत पुग्नेछ। उपभोक्ताहरूको अधिकार तथा हित संरक्षणका लागि कानुनी व्यवस्थासँगै सरकारी संरचना छन्। अनुगमन प्रणाली छ तर पर्याप्त छैन। अनुमगन नियमित छैन, मौसमी छ। सेवाको न्यूनतम गुणस्तर अनिवार्य बन्न सकेको छैन। नियामक निकायमा जनशक्तिको अभाव छ। दोषीलाई जोगाउन सूचना चुहाएर मिलेमतो हुने गरेका घटना जगजाहेर छन्। उपभोक्ता अधिकारबारे चेतना अभिवृद्धिका लागि सरकारी र गैरसरकारी दुवै क्षेत्रको अझ क्रियाशीलता आवश्यक छ। कुनै पनि वस्तु वा सेवा खरिद गर्न बजार प्रवेश गर्ने प्रत्येक उपभोक्ता वस्तु वा सेवा किनेपछि आफू आपूर्ति, मूल्य गुणस्तर, नापतौल र भ्रमपूर्व विज्ञापनबाट ठगिएको र सोउपर कुनै सुनुवाइ नभएको गुनासो गरिरहेको पाइन्छ। यद्यपि, कानुन छ तर प्रभावकारी कार्यान्वयन छैन, बजारमा उपभोक्तामाथि चरम शोषण भइरहेको छ तर मर्काउपर सुनुवाइ छैन। कसको कारणले यस्तो कर्म भइरहेको छ उपभोक्ताहरू अधिकारको उल्लंघनकर्ता को हो सबैको चासोको विषय बनेको छ। उपभोक्ताप्रति इमानदार र जिम्मेवार राज्य संयन्त्र निर्माण गरी उपभोक्ताको गुनासो सुन्ने र अनुगमन गर्ने संयन्त्रकारी निकाय हुनुपर्छ। हाम्रो देशको कुरा गर्ने हो भने पहिलो संघीय प्रदेश र स्थानीय सरकार, दोस्रो उद्योगीव्यापारी र तेस्रो उपभोक्ता आफैं पनि संघीय, प्रदेश र स्थानीय गरी ७६१ सरकारलाई उपभोक्ता अधिकारको रक्षा र संवद्र्धन गर्ने दायित्व कानुनले तोकेको छ तर सो दायित्व पूरा गर्न यी सरकारमा कुनै इच्छाशक्ति भएको पाइँदैन, स्वच्छ बजार तथा उपभोक्ता हित क्षेत्रमा कुनै कार्यक्रम तथा बजेट छुट्ट्याएको पाइँदैन। यसरी नै उपभोक्ताहित संरक्षण ऐन २०५४ मा पनि उत्पादकले उपभोग्य वस्तुका लेभलमा उत्पादकका नाम, ठेगाना, उद्योग दर्ता नम्बर, खाद्यपदार्थ, औषधिजस्ता उपभोग्य वस्तुमा उक्त वस्तुका मिश्रण, त्यसको परिमाण र तौल, गुणस्तर निर्धारण भएको उपभोग्य वस्तुमा त्यसको अवस्था अनिवार्य उल्लेख हुनुपर्ने भनिएको छ। उपभोग्य वस्तु उपभोग गर्ने तरिका र उपभोग गरेबाट हुन सक्ने प्रभाव, वस्तुको मूल्य, ब्याच नम्बर, उत्पादन मिति, उपभोगको म्याद सकिने मिति उल्लेख गरिनुपर्छ। ऐनमा लेभल नराखी बिक्रीवितरण गर्नेगराउनेलाई दुई वर्षसम्म कैद वा ३० हजार रुपैयाँसम्म जरिमाना वा दुवै सजाय हुन सक्छ। तर अनुगमनका क्रममा अधिकांश व्यावसायिक फर्ममा कैफियत भेटिए पनि कारबाही हुन सकेको देखिँदैन। आर्थिक वर्ष २०७३७४ सम्म उपत्यकामा मात्रै अनुगमन केन्द्रित गरेकाले जिल्लामा बजार अनुगमन न्यून रूपमा हँुदै आएको छ। तर संघीय संरचनामा २०७४७५ देखि स्थानीय सरकारका निकायलाई अनुगमन र कारबाहीको अधिकार दिएको छ। सरकारले उपत्यकामा मात्र ध्यान दिँदा जिल्लामा व्यवसायीले खाद्यान्नमा चर्को मूल्यमा म्याद नाघेको र लेभल नभएको सामान खरिद गर्दै आएका छन्। अनुगमन प्रभावकारी नहँुदा ठूला व्यवसायीले म्याद नाघेका सामान दुर्गम क्षेत्र पठाउने गरेका छन्। गुणात्मक भन्दा संख्यात्मक अनुगमनलाई प्राथमिकता दिँदा बजार स्वच्छ हुन नसकेको उपभोक्ताकर्मी बताउँछन्। नेपालमा पर्याप्त खाद्य अधिकार र अनुगमनमा चुनौती रहेका छन्। यसरी उपभोक्ता अधिकार दिवसले अझै पनि राष्ट्रिय मान्यता प्राप्त गर्न सकेको छैन। उपभोक्ता दिवसमा अपनत्वपन नै छैन। यसरी ३६५ दिन नेपाली उपभोक्ता वस्तु तथा सेवा क्षेत्रमा चरम रूपमा ठगिने र लुटिने गरेका छन्। एक दिन मात्रै नारामा सीमित उपभोक्ता अधिकार दिवस मनाइनुको कुनै अर्थ छैन। सरकारले विशेष कार्ययोजना बनाएर ३६५ दिन २४ सै घन्टा वस्तु र सेवा दुवै क्षेत्रमा उपभोक्ताले नेपालको संविधान २०७२ को धारा ४४ ले प्रत्याभूत गरेअनुसारको मौलिक अधिकारअनुसार गुणस्तरीय वस्तु र सेवा प्रयोग गर्न सक्ने किसिमको स्थायी संयन्त्रमार्फत चुस्त, दुरुस्त र पारदर्शी अनुगमन गरिएको अवस्थामा मात्रै प्राप्त गर्न सकिन्छ। अन्त्यमा भन्नुपर्दा विश्व उपभोक्ता दिवस २०५७ सालदेखि नेपालमा पनि औपचारिक रूपमा मनाइँदै आएको छ। यो दिवस मनाउन लागेको २० वर्ष भइसक्दा पनि बजार जस्ताको तस्तै रहेको छ। यसै क्रममा सरकारले महँगी, कालोबजारी, कृत्रिम अभाव नियन्त्रण गरी उपभोक्तालाई राहत दिने प्रतिबद्धता व्यक्त गरे पनि उपभोक्ता भने महँगीको मारमा परेको पर्यै छन्। माथिल्लो निकायको दबाब, व्यवसायीबीचको मिलोमतो र फितलो कानुनको फाइदा उठाउँदै उपभोक्ता ठग्ने व्यापारीले उन्मुक्ति पाउँदै आएका छन्। सरकारले बजार अनुगमन गरे पनि त्यसको महसुस उपभोक्ताले पाउन सकेका छैनन्। यसरी वस्तु र सेवा दुवैमा ठगिएका आमउपभोक्ता स्वच्छ प्रतिस्पर्धा र उपभोक्तामैत्री बजारको अभावमा छन्। उनीहरूको आवाज सुनिएको छैन। उपभोक्ता संरक्षण ऐन २०५४, कालोबजारी तथा सामाजिक अपराध ऐन, बजार प्रतिस्पर्धात्मक ऐन, खाद्य ऐन, गुणस्तर तथा नापतौल ऐनलगायतका अरू सम्बन्धित ऐन भए पनि कार्यान्वयनमा नआउँदा बजार व्यवस्थित हुन सकेको छैन। त्यसरी नै नेपालको संविधानले पनि मौलिक अधिकारमा समेटेको अधिकार संरक्षण र प्रवद्र्धन गर्न उपभोक्ता हितका लागि जारी गरिएका दर्जनौं कानुनको अझै पनि प्रभावकारी कार्यान्वयन भएको छैन। समयसापेक्ष कानुन र त्यसको कार्यान्वयनमा सरकार चुकिरहेको देखिन्छ। सरकारले वस्तु र सेवा क्षेत्रमा व्याप्त विकृतिविसंगति घटाउँदै उपभोक्ताको जीउज्यान र स्वास्थ्य संरक्षण गर्ने गरी कार्ययोजना बनाउन सकेको देखिन्न। बजार अनुगमन र नियमनमार्फत अखाद्य, गुणस्तरहीन वस्तुको उत्पादन, बेचबिखन र भण्डारण निरुत्साहित पार्न बलियो संयन्त्रको अभाव छ। उपभोक्ताप्रति इमानदार र जिम्मेवार राज्य संयन्त्र निर्माण गरी उपभोक्ताको गुनासो सुन्ने र अनुगमन गर्ने संयन्त्रकारी निकाय हुनुपर्छ। गुनासो व्यवस्थापन संयन्त्रन नहुँदा विभिन्न नियमनकारी निकायबीच आपसी समन्वय र सहकार्य हुन सकिरहेको छैन। सरकार उपभोक्ताप्रति गैरजिम्मेवार बन्नु उपभोक्तामाथिको खेलबाड हो।"
तारादेवी र सुवास स्ट्रोङगेस्ट खेलाडी,राजविराज : नेपाल पुलिस क्लबकी तारादेवी पुनले राजविराजमा भएको राष्ट्रिय भारोत्तोलन प्रतियोगितामा सिनियर महिलातर्फ ८७ किलोग्राम तौलसमूहमा स्वर्ण पदक जितिन्। पुनले स्न्याचमा ६७ं किलो र क्लिन एन्ड जर्कमा ९० किलो तौल उचालिन्। कुल १ सय ५७ किलो उचालेर स्वर्ण पदक जितेकी पुन प्रतियोगिताकी स्ट्रोड्ग वुमेनसमेत घोषित भइन्। उनले उपाधिसँगै पाँच हजार रुपैयाँ पुरस्कार हात पारिन्। यसैगरी पुरुषतर्फ स्ट्रोङ घोषित भएका कञ्चनपुरका सुवास उपाध्यायले स्न्याचमा १ सय १४ं केजी र क्लिन एन्ड जर्कमा १ सय ३५ गरी कुल २ सय ४९ केजी तौल उचाले। पुरुषको सिनियरतर्फ १ सय ९ केजी तौलसमूहमा स्वर्ण पदक विजेता उपाध्यायले पाँच हजार रुपैयाँ पाए। सोही समूहमा बारामा आसिफ हुसेनले रजत र बर्दियाका रोशन बीसीले कांस्य पदक जिते। आसिफले स्न्याचमा १ सय ७ र क्लिन एन्ड जर्कमा १ सय २० गरी कुल २ सय २७ केजी तौल उचालेका थिए। बीसीले स्न्याचमा ७० र क्लिन एन्ड जर्कमा १ सय ५ गर्री १ सय ७५ किलो तौल उचालेका थिए। पुरुषको सिनियरतर्फ १ सय ९ केजीमाथि पुलिसकै राजेश महर्जनले स्वर्ण जिते।
प्रदेशस्तरीय भलिबलको उपाधि धनुषालाई,"मलंगवा : सर्लाहीको हरिपुर ७ चिताईनमा जारी तेस्रो प्रदेश नं २ स्तरीय भलिबल प्रतियोगिताको उपाधि धनुषाले चुमेको छ। हरिपुर नगरपालिका र लक्ष्मीनाथ महादेव विकास समितिले संयुक्तरुपमा महाशिवरात्रिको अवसरमा आयोजना गरेको प्रतियोगितामा धनुषाले नवलपुर जिल्लालाई हराउँदै उपाधि जितेका छन्। मंगलवार भएको फाइनल खेलमा धनुषाले नवलपुरलाई ३० को सिधा सेटमा पराजित गरेको छ। पहिलो सेट २५२२, दोस्रो सेट २५१७ र तेस्रो सेट २५२३ ले जितेको खेलकुद समितिका सदस्य चेतनारायण धामीले जानकारी दिए। जितसँगै धनुषाले नगद ५० हजारसहित विजेताको कप हात पारेको छ। उपविजेता बनेका नवलपुरले ३० हजारमा चित बुझाएका छन्। प्रतियोगितामा सर्लाहीको तर्फबाट राम्रो खेल्ने खेलाडीलाई मनोज आचार्य फाउन्डेशनको तर्फबाट ३० हजार समेत प्रदान गरिएको छ। प्रतियोगिताका म्यान अफ द सिरिज धनुषाको सरोज हायु, बेष्ट लिफ्टर धनुषाको बिनय यादव, बेष्ट ब्लकर धनुषाको रोशन यादव, बेष्ट लिबेरो नवलपुरका रामनिवास चौधरी, बेष्ट स्पाइकर नवलपुरका महेश चौधरी र सर्लाहीका सर्वोत्कृष्ट खेलाडी लक्ष्मीनाथ युवा क्लवका धिरेन्द्र चौधरी भएका छन्। धिरेन्द्रलाई प्रशिक्षण लिनका लागि प्रत्येक महिना ५ हजारको दरले मनोज आचार्य फाउन्डेशनले ३० हजार प्रदान गरिएको छ। धनुषाले नेपाल प्रदेश प्रहरीलाई र नवलपुरले आयोजक लक्ष्मीनाथ युवा क्लबलाई हराएर फाइनलको यात्रा तय गरेको थियो। चैत्र २८ गतेदेखि सुरु भएको प्रतियोगितामा सर्लाहीका ५ टिम सहित १२ टिमको सहभागित रहेको थियो। सप्तरी, धनुषा, महोत्तरीका दई, रौतहट, प्रदेश नेपाल प्रहरी र सर्लाहीको ५ ओटा टिमको सहभागिता रहेको थियो। बिगत १३ वर्षदेखि महाशिवरात्रिको अवसरमा चिताईनमा भलिबल प्रतियोगिता हुँदै आएको छ।"
