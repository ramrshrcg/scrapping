शीर्षक,विवरण
अबको विकल्प जनताको लोकतन्त्र,"इतिहासको गम्भीर समीक्षा गर्ने र वर्तमानको विसंगतिपूर्ण राजनीतिक व्यवस्थाबाट उम्कने मार्ग चाहिएको छ हाम्रो गौरवपूर्ण इतिहास सुगौली सन्धिदेखि अपहरणमा परेको सत्य हो। विश्व इतिहासका कठिन मोडहरूमा हाम्रो इतिहासले गायो हट्ने होइन डटिलड्ने थियो र तथ्यपूर्ण इतिहासको यस्तो संगीत बन्यो। हजारौं वर्षको हाम्रो इतिहासले त्यही लेख्यो र सुसेली हाल्यो। तर वर्तमान ! जब सम्झन्छु यस्तो कुरा मेरा शरीरका रूपरङ एकाएक गायब हुन्छन् र फस्छु अर्को उदेकलाग्दो संसारभित्र। जहाँ मेरो गाउँ छ र गाउँको बाँझो बारी छ। घर रुङ्ने वृद्ध आमाबा छन् तर पत्नी र बच्चा सहरमा झरेका छन्। हामी युवा शक्ति भने खाडीमा बैंस बेच्दैछौं ,कोही मलेसियामा। कहाँ गए मेरा देशका दर्जनौं उद्योग कलकारखाना ? कतै बिलाए कि कसैले बेची खाए ? या व्यवस्थाको कुपोषणमा देहान्त भयो ? यसको एसनो मा दिने जवाफदाता को ? मुलुक बनाउने दक्ष युवाशक्तिसँगै देशको अपार प्राकृतिक स्रोतसाधन र कच्चा पदार्थ कौडीको भाउमा निर्यात गरेर कमिसनमै देश चलाउने काम कुन व्यवस्थाले गर्यो ? आज प्रत्येक नेपालीका काँधमा झन्डै ५० हजार ऋणभार कसले बोकायो ? जनतामाथि बोझ थप्दै कमिसन र भ्रष्टाचारले देश डुबाउने को हुन् ? र, तिनलाई संरक्षण दिने व्यवस्था कुन हो ? मेरो मथिंगलमा वर्तमान नाचिरहेछ आगो लागेको मेरो देशको वर्तमान ! विदेशीहरूको कोपभाजनमा पर्दा प्रत्येक दिन रसातलमा भासिँदै गएको मेरो देशको वर्तमान ! हामी आफैं जुट्न नसक्ने, भूपीले भनेजस्तै कसैले जुटाइदिनुपर्ने र एक इशारामा फुटाइदिने मेरो देशको वर्तमान ! म देखिरहेछु मेरो देशको वर्तमान जहाँ देशको सट्टा शासकहरूमा विदेश भक्तिको ताज छ। जनसेवाभन्दा ज्यादा वैदेशिक प्रभुको राज छ। जहाँ जनता छन् तर जनताको सरकार लिलाम बढाबढमा छ। नेताहरू, कर्मचारी, व्यापारी सबैसबै देशका ड्राइभर जताजता कमिसनको हरियो घाँस छ उतैउतै व्यवस्थाको स्टेरिङ घुमाइरहेछन्। अब सोचौं त सामान्यजनको अवस्था के होला ? जसले जे सक्छौ त्यही गर। बस्, यही त हो जलिरहेको मेरो देशको वर्तमान ! पुँजीवादी रोगको पहाड हो व्यक्तिगत नाफा। सिक्काको एक पाटोमा रहेको नाफाको अर्कोपट्टि छ शोषण। नाफा र शोषणको बाह्य रूपलाई भन्न थालियो प्रतिस्पर्धा र लोकतन्त्र। यथार्थमा यो पुँजीवादकै भाष्यबाहेक केही थिएन। जुन बेला पुँजीवादको उदय हुँदै थियो, व्यापारिक पुँजीवादको रूपमा, संसारभरका सम्पत्तिको जम्मा पाँच प्रतिशत मात्र पुँजीपतिका हातमा थियो। आज परिस्थिति त्यस्तो छैन। केवल एक प्रतिशत पुँजीपतिका हातमा पन्चानब्बे प्रतिशतभन्दा बढी पुँजी जम्मा छ र यो प्रक्रिया अझै ध्रुवीकृत हुँदैछ। ठीक अर्कातिर संसारभरका उनान्सय प्रतिशत जनसमुदायले रोग, भोक, शोक र अन्यायको चरम छटपटीपूर्ण जीवन बाँच्नुपरेको छ। स्वतन्त्रता र मानव अधिकार पुँजीपतिको श्रमशोषणमार्फत अझ बढी धन सञ्चय गर्ने गतिलो हतियार सावित भएको छ। समानता, स्वतन्त्रता र शान्ति जनताका हातबाट पुँजीवादले हरण गर्यो र असमानता, एकाधिकार र चरम अशान्ति मानव समाजलाई उपहार दियो। नेपाल र नेपाली पनि यसैको कोपभाजनमा पर्यौं। युद्ध, हतियार र आतंक पुँजीपतिको एकाधिकारपूर्ण राज्य शक्तिलाई नै अर्को शब्दमा लोकतन्त्र भनियो जबकि आम लोक ती सबै अधिकारबाट वञ्चित गराइए। समानता, स्वतन्त्रता र शान्ति जनताका हातबाट पुँजीवादले हरण गर्यो र असमानता, एकाधिकार र चरम अशान्ति मानव समाजलाई उपहार दियो। नेपाल र नेपाली पनि यसैको कोपभाजनमा पर्यौं। पुँजीवादको सेकेन्ड क्लासीय व्यवस्थामा बाँच्न विवश भएका छौं दलाल पुँजीवादी व्यवस्थामा। हाम्रो परिचय नै दलाल पुँजीवाद, भलै शब्दमा संघीय लोकतान्त्रिक गणतन्त्र किन नभनौं, जहाँ हाम्रो आफ्नो भन्नु केही छैन। औद्योगिक उत्पादन, औषधि, मल, बीउवीजन, स्वास्थ्य सामग्री, भ्याक्सिन, आधुनिक प्रविधि, लत्ताकपडा, व्यवस्थाको स्वरूप, विचारका प्रवाह र देशको ओरालो जीवनको रोडम्याप ! हामी अनुग्रहित छौं हाम्रा प्रभुहरूदेखि किनकि हामीलाई यत्रो उपहार बक्सिस भएको छ। अब यसको भारले हामी कतिबेला थिचिएर स्वाहा हुने हौं त्यो दिन नजिकिँदै छ। के हाम्रै विवेकका ताल्चा अब खोल्नैपर्ने बेला आएको हो ? शासकीय दलाली चेतको दबदबालाई कुल्चँदै अब आफ्नो अस्तित्वको राँको बाल्नुपर्ने बेला भएन ? पुँजीवाद र लोकतन्त्र दुई विपरीत ध्रुवका अवयव हुन्; जहाँ पुँजीवादले व्यक्तिको निजी फाइदाबाहेक केही देख्दैन भने लोकतन्त्रको परिकल्पना समाजको बृहत् आर्थिक, राजनीतिक र सामाजिक अवधारणा हो। फेरि पनि लोकतन्त्र, मानव अधिकार र स्वतन्त्रताजस्ता शब्दावलीको कभरमा अघि बढ्नु पुँजीवादको बाध्यतापूर्ण बाह्य आवरणको विशेषता हो। पुँजीवादको पूर्ण विकासको चरणमा झन्डै पन्ध्र प्रतिशत पुँजीपतिहरू देखा परेकोमा विश्वमा हाल एक प्रतिशतले यस्तो स्थानमा आफ्नो एकछत्र पकड कायम गरेको छ। दैनिक हजारभन्दा बढी मान्छे एकातिर भोकले मरिरहेछन् भने अर्कातिर पुँजीपतिले आफ्नो लुटको पहाड बनाउन तँछाडमछाड गर्दैछन्। यही बेइमानीपूर्ण पुँजीवादबाट खोसेर पूर्ण लोकतन्त्रको अभ्यास गराउनु छ। मूलतः जनताको लोकतन्त्रमा तीनवटा कुरा सुनिश्चित हुनुपर्छ ः एक, स्वतन्त्रता जहाँ चुन्ने, चुनिने र आफ्नो मत फिर्ता माग्ने पूर्ण अधिकार हरेक नागरिकलाई सुनिश्चित गरिएको हुन्छ। दुई, समानता जहाँ प्रत्येक नागरिकबीच भएको आर्थिक असमानताको खाडल पुर्दै समानतामा पुर्याउने संयन्त्र मौजुद रहन्छ र तेस्रो, शान्ति जहाँ स्वतन्त्रता, समानता, भ्रातृत्व र न्यायको पूर्ण प्रत्याभूति, निःशुल्क शिक्षा र स्वास्थ्य सेवाका साथै रोजगारको पूर्ण ग्यारेन्टीसँगै शान्तिको अवधारणा अघि सारिएको हुन्छ। राज्य व्यवस्था मुलुकको सामाजिक अन्तर्विरोध हल गर्ने साधन हो। यो आफैंमा साध्य होइन। साध्य त जनताको सुखी जीवन हो। मुलुकको समृद्धि हो। यसैबाट उत्पन्न हुने आम जनसमुदायको मुस्कान हो। यस्तो मुस्कान कसरी प्राप्त हुन्छ ? यसको खोजी आजको सर्वत्र महŒवको विषय हो। किनकि इतिहासदेखि वर्तमानसम्म कुनै पनि व्यवस्था जसले नागरिकलाई सुख, समृद्धि र शान्ति दिन्छौं भनेका थिए, तर त्यसको ठीक उल्टो दिए। गरिबी, भोकमरी, बेरोजगार, हत्या, लुट र आतंक, भ्रष्टाचार, कमिसनतन्त्र र ज्युहजुरिया र भनसुनतन्त्र, नातावाद, अर्थवाद र शक्तिवाददेखि भक्तिवादसम्म, यी सबैको घेराबन्दीबाट यो व्यवस्थाले आम नागरिकको जीवनलाई मुक्त गर्न सकेन। देशको प्राकृतिक स्रोतसाधन र यसको समान वितरणले पैदा हुने सन्तोष र खुसी नागरिकलाई कहिल्यै दिएन। उल्टो डंका पिट्दै भन्न थाल्यो कि यही हो विश्वको सर्वश्रेष्ठ व्यवस्था ! व्यवस्था जनताको मुहारमा हाँसो फलाउने साधन मात्रै भएको हुँदा राम्रो व्यवस्थाको परिचयको सर्वोत्तम प्रमाण जनताको मुस्कान नै हो। नेपालको राज्य व्यवस्थामा भएको त्रुटि नै यही हो। अब यसलाई करेक्सन गर्ने अन्तिम मौका आएको छ। इतिहासको गम्भीर समीक्षा गर्ने र वर्तमानको विसंगतिपूर्ण राजनीतिक व्यवस्थाबाट उम्कने मार्ग चाहिएको छ आज नेपाली जनतालाई। जसले गर्दा हरण भएको नागरिकको मुस्कान फेरि नागरिकसँगै सुरक्षित भइरहोस्। यसैका लागि जनताले आफ्नै पकडमा निर्माण गर्ने राजनीतिक, आर्थिक सत्तालगायतका सबै सामाजिकसत्ता जनतालाई चाहिएको हो। यसैलाई जनताको लोकतन्त्र भनी परिभाषित गर्नु सबै हिसाबले सान्दर्भिक हुनेछ। सामन्तवादको चौघेराभित्र मानव समाज अघि बढ्दा त्यसबाट पैदा भएको सामाजिक अन्तरविरोधलाई हल गर्न परम्परागत विधिको प्रयोग गर्ने सामन्तवादको ठाउँमा प्रगतिशील भूमिका खेलेर त्यसलाई विस्थापित गरेको पुँजीवादको आजको चरित्र हिजोको मरणासन्न सामन्तवादको भन्दा फरक देखिँदैन। उत्पादनमा निरन्तर जिज्ञासु पुँजीवादले प्रकृतिको पूर्ण दोहन एकातिर गर्यो, जुन कुरा आम जनसरोकारको विषय हो। पुँजीवादले यसैलाई निजी फाइदाका निम्ति निरन्तर प्रयोग गर्दा एकातिर प्रकृतिको विनाश, अर्कातिर सामाजिक असुरक्षा ह्वात्तै बढ्यो। यो प्रक्रियाले मानव समुदायबीच कृत्रिम अन्तरविरोध पैदा भए। यसलाई हल गर्न पुँजीवादले अप्राकृतिक विधि प्रयोग गर्यो। प्राकृतिक स्रोतसाधनको दोहनसँगै मानव श्रमको दोहनबाट थुपारिएको पुँजीको वितरण समान रूपमा गर्नुको सट्टा विरोधका स्वरलाई बन्द गर्न हतियार निर्माण गर्यो र अणुबमदेखि जैविक बमहरू निर्माण गर्दै मानवतालाई खाडलमा पुर्यो। यही नवउदारवादी पुँजीवाद हो; जसले पुँजीवाद र दलाल पुँजीवादका रूपमा विश्वभर हत्या, आतंक, अमानवीयता र अत्याचारको शासन जमाइरहेछ। यसैलाई पुँजीवादले उत्कृष्ट लोकतन्त्र भन्दै मार्केटिङ गरिरहेछ। यथार्थमा यो लोकतन्त्रको ठीक उल्टो व्यवस्था हो। आम जनताको अधिकारसम्पन्न प्रकृतिको दोहनबाट निजी पुँजीको पहाड लगाउने एकाधिकारलाई पुँजीवादले सम्पत्तिमा व्यक्तिको अधिकार भन्यो र यसलाई मानवअधिकारका रूपमा व्याख्या गर्यो। यसैलाई लोकतन्त्र मान्ने हो भने आम नागरिक मुठीभर पुँजीपतिको दास हुनुबाहेक यस्तो पुँजीवादी लोकतन्त्रमा आज अन्य सबै विकल्प समाप्त भएर गएको छ। अबको विकल्प जनताको लोकतन्त्र युगको माग हो। पृथ्वीको रक्षाको उत्तर पनि हो। स्वतन्त्रता, समानता र शान्ति आम नागरिकका मुहारमा लालित्य छाउने समाजवादी लोकतान्त्रिक विधि पनि हो। यस्तो नौलो र उत्तम व्यवस्थाको उदाहरण विश्वलाई देखाउन हामीले नेपालबाट छलफललाई अघि बढाउँदा कसो होला ? यो बृहत् बहसनिम्ति त्यसो हो भने हामीले आआफ्नो स्थानबाट जनताको लोकतान्त्रिक व्यवस्थाको बहस किन नछाड्ने ? निओल अधिवक्ता हुन्।"
कांग्रेस भूमिकाको खोजी,"सर्वोच्च अदालतले संसद् विघटन सम्बन्धमा संवैधानिक धर्म पूरा गर्यो। मुलुकलाई प्रतिगमनतर्फ जानबाट रोकियो तर राजनीतिक पार्टीहरूले आफ्नो धर्म पूरा गर्न कम्मर कस्न सकेनन्। जसरी विघटनविरुद्ध एक भएका थिए त्यसैगरी संघीय लोकतान्त्रिक गणतन्त्रको स्थायित्व प्रदान गर्न क्रान्ति, आन्दोलन वा सत्याग्रमा जस्तै एकमत भएर अहिलेको निकास दिनुपर्ने भएको छ। लोकतान्त्रिक गणतन्त्रको सुन्दर पक्ष भनेकै संवैधानिक सर्वोच्चता हो। हाम्रो मुलुकको सन्दर्भमा भन्ने हो भने करिब ७० वर्षको संघर्षपश्चात् संविधानसभाले प्रदान गरेको संविधान नै हो। कुनै पनि समस्याको समाधान संविधानभन्दा बाहिर गएर खोज्न थालियो भने मुलुक दुर्घटनाउन्मुख हुन्छ। कुनै पनि समस्याको समाधान राजनीतिक दलभित्रैबाट खोजिनुपर्छ। दलहरूले निकास दिन नसकेमा स्वयं राजनीतिक दल संवैधानिक निकाय धाउनुपर्ने हुन्छ; जुन दुर्भाग्यपूर्ण हुन्छ। वर्तमानमा भएका घटनालाई उदाहरणमा लिन सकिन्छ। संसद् विघटनको सिफारिस नगरेको भए के जनताका प्रतिनिधिले अदालतको आदेश पर्खिनु पथ्र्यो ? के दलले गल्ती गर्दा सेना र अख्तियारको ढोका धाउनुपर्ने भयो भने के हाम्रो संवैधानिक सर्वोच्चता कायम रहला ? अनि ती निकायले तालाचाबी आफैं लिए भने मुलुकको हालत के होला ? यस्ता प्रश्नको जवाफ पुनः एकचोटि राजनीतिक दल एकै ठाउँमा बसेर सोच्नुपर्ने बेला भएन र ? सर्वोच्च अदालतले गरेको फैसला सर्वस्वीकार्य हुन्छ तर सम्मान भने गर्दै नगर्ने हरेक नागरिकको अधिकारको कुरो हो। हालै भएको एउटा फैसलामा निर्वाचन आयोगले गरेको गल्तीमा नेपाल कम्युनिस्ट पार्टीको एकीकरण नै गलत थियो भन्ने मनसायको फैसला सर्वोच्चबाट आउनु गलत भएको आवाज सुनिन थालेको छ। नामबारेमा परेको विवादमा अर्को नाम राख्न दिनुपर्नेमा जन्म नै गलत थियो भन्नु आफ्नो अधिकार वा मागदाबीभन्दा बाहिर गएर फैसला हुन थाल्यो भन्ने आस्था एवं आशाको केन्द्र कसलाई मान्ने ? वास्तवमा भन्ने हो भने यस्ता कुरामा दलहरू स्वयं सक्षम भर्ई अरूको शरणमा जानुपर्दाको परिणाम हो भन्दा फरक नपर्ला। प्रजातान्त्रिक मूल्य र मान्यता बोकेको कांग्रेसले गणतन्त्र संस्थागत गर्न संविधानको धारा ७६ को उपधारा सबै प्रयोग गर्दै अर्ली चुनावमा सबैलाई लैजानु नै एक मात्र राजनीतिक निकास हो। वर्तमानको उपलब्धि दलहरूको ठूलो त्याग र बलिदानको प्रतिफल हो। जहानिया १०४ बर्से निरंकुश राणाशासन अन्त्यका लागि लडेको नेपाली कांग्रेस एक मात्र प्रजातान्त्रिक पार्टी हो। तत्कालीन राणाकालमा प्रजातन्त्रका लागि आफ्नो ज्यान बलिदान गर्ने चार सहिद गंगालाल, दशरथ चन्द, धर्मभक्त र शुक्रराज शास्त्रीको नाम नेपालको इतिहासमा सुवर्ण अक्षरले लेखिएको छ। शुक्रराज शास्त्रीलाई मृत्युदण्डका बेला राणाशासकले अन्तिम इच्छा सोध्दा जय नेपाल भनेर फाँसीमा झुन्डिएको यथार्थका कारणले पनि कांग्रेसको भूमिका स्पष्ट हुन्छ। प्रजातन्त्र स्थापनाका लागि हँुदै गरेको दिल्ली सम्झौता धोका हो भन्ने वामपन्थीको राणाशासन अन्त्यका लागि कुनै भूमिका नरहेको स्पष्ट हुन्छ। २००७ सालको सम्झौताअनुसार राणाहरूले शासन त छाडे तर राजाका हातमा अधिकार पुग्दा राजा प्रजातन्त्र जनतामा सुम्पिन तयार भएनन्। उल्टै तत्कालीन गृहमन्त्री विश्वेश्वरप्रसाद कोइरालालाई राजीनामा गर्न बाध्य पारियो र त्यसपछि २००८ सालमा सरकारै ढल्यो। तुरुन्त गराउनुपर्ने संसदीय निर्वाचन कांग्रेसको विरोध हुँदाहुँदै पनि राजा बाध्य भई २०१५ सालमा संविधान जारी गरी कांग्रेस नेता सुवर्र्णशमसेर राणाको अध्यक्षतामा गठित मन्त्रिपरिषद्ले गराएको निर्वाचनमा कांग्रेसले दुईतिहाइ बहुमत ल्यायो। कांग्रेसले बहुमत ल्याउँदैन भन्ने राजाका जासुसहरूको प्रतिवेदनका अनुसार गराइएको निर्वाचन परिणामले राजामा ठूलो ठेस लागेको त छँदै थियो; वामपन्थीले मात्र चार सिटमा जित्दा चित्त बुझाउनुपर्दा कांग्रेसको विरुद्धमा वामपन्थीहरूलाई प्रयोग गर्नुका साथै दरबारबाट पालितपोषित हुन थाले। राष्ट्रियता र प्रजातन्त्रका पक्षमा लोकप्रिय कार्य गर्दागर्दै संसारको उच्च शिखर सगरमाथा नेपाल र नेपालीको हो भन्ने प्रमाणित गर्नाका लागि मित्रराष्ट्र चीन सरकारसँग दुईपक्षीय राजनीतिक एवं कूटनीतिक वार्ताद्वारा विवाद समाधान गरी नेपालीको शिर उचो राख्न पहिलो निर्वाचित प्रधानमन्त्री बीपी कोइरालाले गर्नुभएको यथार्थ जगजाहेर छ। जनजीविकाका सबालमा समेत धेरै काम सुरु गरेको सरकारको लोकप्रियताका कारण राजा महेन्द्रले २०१७ साल पुस १ गते कू गरी आफ्ना हातमा सत्ता लिए। राजाको कू पश्चात् निरन्तर संघर्षमा लागेको कांगे्रस २०३६ सालमा भएको जनमत संग्रहमा व्यापक धाँधली एवं राज्य कोषको दुरुपयोग मात्र होइन; वामपन्थीहरूले जनमतसंग्रह धोका हो भन्दै बहिष्कार गरी निर्दलीय पञ्चायतलाई जिताउन सहयोग गरे। २०३६ सालपश्चात् २०४६ सालको जनआन्दोलनको नेतृत्व कांग्रेसका सर्वोच्च कमान्डर गणेशमान सिंहको नेतृत्वमा सुरु भएको आन्दोलनमा छरिएर रहेको वामपन्थीलाई समग्र वाममोर्चा बनाउन लगाई संयुक्त आन्दोलनपछि मुलुकमा प्रजातन्त्रको पुनःस्थापना भयो। बहुदलीय संविधान र संवैधानिक राजसंस्था कायम गर्ने दलहरूको सहमतिका कारण गणेशमानलाई प्रधानमन्त्री बन्ने प्रस्ताव आउँदा उनले त्यसलाई त्याग गरी सन्त नेता कृष्णप्रसाद भट्टराईलाई प्रधानमन्त्री बनाइयो। सबैको सहमतिमा संविधानसमेत जारी भयो। तर तत्कालीन वामपन्थी पार्टीले आलोचनात्मक समर्थन गरे। राजामा विस्तारै शक्ति प्रयोगको महŒवाकांक्षा जाग्न थाल्यो। त्यत्तिकैमा २०५२ सालमा माओवादी सशस्त्र संघर्षका लागि जंगल पस्यो। देशमा हत्याहिंसाको राजनीति सुरु भयो। २०५८ सालमा राजा वीरेन्द्रको वंशनाश हुने गरी दरबार हत्याकाण्ड भयो। २०५९ सालमा राजाले पुनः कू गरे नेताहरू बन्दी बनाइए। त्यसपश्चात् हिंसाहत्याको अन्त्य र गणतन्त्र स्थापनाका लागि गिरिजाप्रसाद कोइरालाको नेतृत्वमा सात दल र माओवादीबीच बाह्रबँुदे सम्झौता भयो। माओवादी शान्तिपूर्ण वार्तामा आएपश्चात् २०६२०६३ को संयुक्त आन्दोलनले संविधानसभा निर्वाचन गराउँदै २०६४ सालको संविधानसभा निर्वाचनले आन्दोलनकारी शक्तिलाई पूर्णरूपमा विजय गराउँदा २०६५ सालमा गणतन्त्र घोषणाको गर्यो र मुलुकमा हत्याहिंसा अन्त्य हुनुका साथै २४० बर्से वंशवाद अन्त्य भयो। मुलुक नयांँ युगमा प्रवेश गर्यो। प्रजातान्त्रिक मूल्य, मान्याता र पद्धतिअनुसार कुनै राजनीतिक एजेन्डा फेल हँुदा अगाडिको राजनीतिक निकास दिने कार्य नैतिक रूपमा सम्बन्धित व्यक्तिको हुन्छ। तर निकास दिनु त कता हो कता, राजा महेन्द्रकै शैलीमा ओलीबाट संसद् मात्र होइन; संसदीय व्यवस्था नै असफल पार्ने प्रयासमा लागेको भान हुन थालेको छ। वर्तमान सरकार निकासका लागि पटक्कै प्रयासरत छैन। संसद् विघटनको विरुद्धमा एक भएका राजनीतिक पार्टी पुनः एकचोटि राजनीतिक र संवैधानिक रूपमा यसको निकास निकाल्न एक हुनुपर्छ। त्यसको नेतृत्वसमेत कांग्रेसले गर्नुपर्ने भएको छ। सांसद पुनःस्थापना हँुदा सबैले शेरबहादुर देउवालाई प्रधामन्त्रीका दाबेदार भन्दै गर्दा उनले आफू प्रधानमन्त्री बन्न लालायित नभएको र कांगे्रस यो संसद्को कार्यकालभरि प्रतिपक्षमा रहने घोषणाका कारण अन्य पार्टीहरूको ढुलमुले चरित्र उदांगिएको थियो। कांगे्रसको इतिहास हेर्ने हो भने २०१५ सालमा बीपीले सुवर्णशमशेरलाई प्रधानमन्त्री बन्न आग्रह गर्नुभएको थियो। त्यसैगरी गणेशमानले कृष्णप्रसादलाई प्रधानमन्त्री बनाउनुभएकै हो। प्रचण्डलाई आफ्नाले धोका दिँदा कांग्रेसले प्रधानमन्त्री बनाएकै हो। तसर्थ प्रजातान्त्रिक मूल्य र मान्यता बोकेको कांग्रेसले गणतन्त्र संस्थागत गर्नका लागि संविधानको धारा ७६ को उपधारा सबै प्रयोग गर्दै अर्ली चुनावमा सबैलाई लैजानु नै अहिलेको एक मात्र राजनीतिक निकास हो।"
एमालेभित्र एमाले गुटको अभ्यास ?,"भ्रममा बाँच्न अभिशप्त बनी हिजो लामबद्ध भएका दुःखी आत्माले चर्को स्वरमा पार्टी एकता चाहिएको जस्तो अभिनय गर्नु बेकार छ ! पछिल्लोपटक नेकपा (एमाले) ले दुई चरणमा गरी चारजना नेताहरूमाथि गरेको निलम्बनको कारबाही खासमा देशव्यापी पार्टी शुद्धीकरण अभियान अघि बढाउने कार्यको आरम्भ हो। यसको कुनै अर्काे विकल्प थिएन र छैन। किनभने, चारजनाबाटै कस्तो स्पष्टीकरण आयो र त्यसको खास अभिप्राय के थियो भन्ने यथार्थ स्पष्ट नै भएको छ। २०७७ वैशाखको पहिलो हप्तायता विधि र पद्धतिको दुहाइ दिँदै खासमा पार्टी एकता र अग्रगतिकै हुर्मत लिने क्रम चलिरहेको पनि सर्वविदितै छ। पछिल्लोपटक नेकपा (एमाले) को नाममै सानेपास्थित हेरिटेज गार्डेनमा आयोजना गरिएको कथित राष्ट्रिय भेलाको मञ्चन के उद्देश्यका लागि गरिएको थियो ? त्यसलाई पनि हेक्का राख्नुपर्छ। खासमा त्यस्तो अनधिकृत भेलाको आयोजना पुष्पकमल दाहाल प्रचण्ड को निर्देशन र होमवर्कबमोजिमको मेला, राम र रमिता थियो ! त्यसलाई चैत महिनामा प्रदर्शित बेमौसमी र चैतको गाईजात्रा नै हो भन्न सकिने अवस्था थियो। आफ्नो निहित स्वार्थका लागि नेकपा (एमाले) विभाजन गरी कम्युनिस्ट आन्दोलन नै समाप्त गर्न चाहने तत्वहरूको उक्साहट र षड्यन्त्र थियो। त्यो केवल त्यस समूहका नेतृत्वकर्ताको कुण्ठा र द्वेष प्रदर्शन मात्रै थियो। पार्टीको सरकार पाँच वर्ष चल्नै नदिने कसम खाएर केही व्यक्तिको नेतृत्वमा भइरहेका गुटगत, जनविरोधी, अनैतिक र विभाजनकारी कृत्यको मञ्चन मात्रै थियो। यो विधि र पद्धति को आवरणभित्र एक वर्षयता जारी नांगो गुटबन्दीको पराकाष्ठा थियो, जो प्रचण्डको आड, चलखेल र साँठगाँठमा चल्दै आएको विभाजनकारी कार्य हो भन्ने तथ्य स्पष्ट नै भएको छ। र, यो अन्ततः अलग समूह बनाएर पुनः प्रचण्डपथमा सामेल हुन जाने रिहर्सल मात्रै थियो। त्यसकै लागि प्रचण्डले आफ्नो समूहको केन्द्रीय कमिटी बैठक स्थगन गरी पर्खिरहेको यथार्थ पनि सार्वजनिक नै छ। हिजो नेकपामा सहमतिका आधारमा निर्णय गर्ने वैधानिक व्यवस्था हुँदा तथाकथित बहुमतका नाममा प्रधानमन्त्री तथा पार्टी अध्यक्षलाई गरेको चारचारपटक निष्कासनको अपमानजनक अपराध तथा आज पुनःस्थापित नेकपा (एमाले) को अध्यक्ष मान्नुको विकल्प नै नरहेको असहजता र छटपटीको अनुभूति एवं अभिव्यक्ति पनि यस्तो आयोजना थियो। यो नेपाल राष्ट्र, नेपाली जनता, नेपाली कम्युनिस्ट आन्दोलन, स्थिरता, विकास र समृद्धिविरुद्धको भयानक घात थियो। पार्टी केन्द्रीय कमिटीको फागुन २८ गतेको निर्णयको अवज्ञा, अनुशासनहीनता र अराजकता हो। कार्की बैंक्वेट पार्टीको भए पनि स्वघोषित अध्यक्ष भइछाड्ने पदलोलुपता एवं अभिनयको निरन्तरता थियो । पार्टी पद्धति, मूल्य, मान्यता र विधानको बर्खिलाप कार्य हो। फागुन २३ गतेयता अर्याल होटलमा जारी गुटगत भेला, बैठक र समानान्तर गतिविधि ढाकछोपको निम्छरो र निरुपाय कोसिस हो। र, चैत २ गते धुम्बाराहीमा भएको छलफलमा पार्टी अध्यक्षले स्पष्ट रूपमा भेला रोक्न दिनुभएको निर्देशनको ठाडो अवज्ञा नै थियो। चैत १ गते ११ जना व्यक्तिले पार्टी अध्यक्षविरुद्ध जारी गरेको १९ पृष्ठ लामो प्रचण्डकै पुरानो आरोपपत्र को नयाँ संस्करणका आधारमा पार्टीको मूल नेतृत्वलाई खुइल्याउने, बदनाम गर्ने, कार्यकर्ता र जनतामा घृणा फैलाउने र पार्टीलाई संस्थागत प्रक्रियामा सञ्चालन हुन नदिई अनुचित सम्झौताको बन्धक बनाउने र सहमतिका नाममा अनुचित सुलह गर्ने चाल र प्रयास थियो। सरकारले गरेका जनपक्षीय काममा पर्दा हालेर जनतामा भ्रम फिँजाउने र सिंगो कम्युनिस्ट आन्दोलनको भविष्यमा कालो बादल मडारिने अवस्था सिर्जना गर्ने दुष्प्रयास मात्रै थियो। पार्टीलाई केन्द्रीय कमिटीको निर्णयअनुरूप नयाँ परिवेशमा नयाँ ऊर्जाका साथ एकताबद्ध ढंगले सञ्चालन गर्ने पहलकदमीमा चिसोपानी खन्याउने र निराशा पैदा गर्ने लज्जास्पद कार्य थियो। यो आम जनता र कार्यकर्ताका आकांक्षा र अभिमतविपरीतको क्रियाकलाप हो। यस्तो कार्यमा कोही कसैले आफूलाई सामेल नगर्नु नै उचित र बुद्धिमत्तापूर्ण काम हुन्छ। अझ जनसंगठन र जिल्लाजिल्ला तहसम्म समानान्तर संगठन बनाएर गतिविधि गर्ने कार्य आफ्नै लागि महाभूल सावित हुने तथ्यबोध सबैले गर्नुपर्छ। त्यसैले, विभाजन र विखण्डनकारी तथा एकताविरोधी हर्कतप्रति समयमै सचेत र सावधान हुँदै नेकपा (एमाले) र सूर्य चिह्नका पक्षमा स्पष्ट र एकजुट भई अघि बढेर नै यतिबेला सही भूमिका निर्वाह गर्न सकिन्छ ! किनभने, यतिबेला अरू कसैको योजनामा परिचालित केही सीमित व्यक्तिका षड्यन्त्रमूलक र जनविरोधी कोसिसलाई परास्त गर्न अनिवार्य छ ! पार्टी अध्यक्ष र प्रधानमन्त्री केपी शर्मा ओलीसहित उहाँका साथमा रहेका एक दर्जन नेताहरूमाथि कारबाहीको घोषणा गर्ने, पेरिसडाँडामा तैनाथ भएर समर्थनमा थपडी बजाउने र पार्टी कब्जा गर्ने नियतमा समवेत श्वरमा श्वर मिलाउन तँछाडमछाड गर्ने गरी भ्रममा बाँच्न अभिशप्त बनी हिजो लामबद्ध भएका दुःखी आत्माले चर्को स्वरमा पार्टी एकता चाहिएको जस्तो अभिनय गर्नु बेकार छ ! कसैबाट झुक्काइएकाहरूलाई सच्चिने मौका दिनुपर्छ। तर जानीजानी गल्ती मात्रै होइन; अपराध गरेकाहरूले त भूलसुधार र क्षमायाचना नै गर्नु अनिवार्य छ। यसो गरेरै बल्ल पार्टी अनुशासित, सबल र पार्टीजस्तो हुन्छ ! वास्तवमा प्रचण्ड र माधव नेपालको नेतृत्वमा तिनका इमानदार पछुवा बनेर पुस ५ गतेयता फागुन २३ गतेसम्म तिनीहरूले केचाहिँ गर्न बाँकी राखेका थिए त ? अहिले आफूहरू अनुशासनहीनतामा ६ महिना निलम्बनमा परेपछि प्रकट भइरहेको छटपटीमा बल्ल पीडाको अनुभूति गर्न सकिने अवस्था सिर्जना भएको छ। हिजो पार्टी अध्यक्ष र देशका प्रधानमन्त्रीलाई चारचारपटक पार्टीबाट कथित निष्कासनको घोषणा गर्दा उहाँहरू चारैजनाले कस्तो आनन्द महसुस गर्नुभएको थियो ? कस्तो सक्रिय भूमिका खेल्नुभएको थियो त ? त्यतिबेला कोही प्रदर्शनी मार्गमा चिच्याएको सुनिन्थ्यो सन्की (?) प्रधानमन्त्री केपी शर्मा ओलीलाई बालुवाटारबाट ननिकालेसम्म विश्राम लिन्नौं ! अझ कथित सत्तरी प्रतिशत डफ्फाका सबैजसो कार्की बैंक्वेटमा उफ्रिएकै देखिन्थे केपी शर्मा ओलीलाई पार्टीको साधारण सदस्यबाट नै हटायौं ! अब त पार्टी हाम्रै भयो। अध्यक्ष र संसदीय दलको नेता हामी भयौं ! पार्टी खासमा हाम्रो कब्जामा आइसक्यो ! त्यसो गरिरहँदा केही नबोल्ने र गुटको पिछलग्गु बनेर जिउँदो लासजस्तै मौन रहेबसेर समर्थन गरेका कतिले पेरिसडाँडाबाट पनि कथित निष्कासन र निलम्बनको निर्णय गरेको नै ऐलान गरे कि केपी शर्मा ओलीका पक्षमा उभिएका सातजनालाई फेरि पार्टीबाटै हटायौं ! यिनले त्यतिबेला केके गरेका थिए ? प्रधानमन्त्री केपी शर्मा ओलीलाई पार्टी अध्यक्ष, संसदीय दलको नेता, पार्टी सदस्य र साधारण सदस्यबाट एकपटक मात्र होइन, चारपटक निष्कासनको घोषणा गरेका थिए। महासचिव विष्णुप्रसाद पौडेललाई दुईपटक निष्कासनको घोषणा गरेका थिए। मुख्यमन्त्री शंकर पोखरेललाई लुम्बिनी प्रदेश इन्चार्जबाट एकपटक निष्कासन गरेका थिए। मुख्मन्त्री पृथ्वीसुब्बा गुरुङलाई गण्डकी प्रदेशको इन्चार्जबाट एकपटक निष्कासन गरेका थिए। सुवासचन्द्र नेम्बाङलाई संसदीय दलको उपनेताबाट एकपटक निष्कासन गरेका थिए। विशाल भट्टराईलाई संसदीय दलको प्रमुख सचेतकबाट एकपटक निष्कासन गरेका थिए। शान्ता चौधरीलाई संसदीय दलको सचेतकबाट एकपटक निष्कासन गरेका थिए। प्रभु साहलाई केन्द्रीय कमिटी सदस्यबाट ६ महिनाका लागि निलम्बन गरेका थिए। कर्णबहादुर थापालाई केन्द्रीय कमिटी सदस्यबाट ६ महिनाका लागि निलम्बन गरेका थिए। गोकुल बाँस्कोटालाई केन्द्रीय कमिटी सदस्यबाट निलम्बनको प्रस्ताव स्थायी कमिटीद्वारा पारित गरी कथित केन्द्रीय कमिटीमा प्रस्तुत गरेका थिए, तर उहाँ बुबाको निधनको शोकमा रहनुभएकाले विरोध भएर केन्द्रीय कमिटीबाट फिर्ता लिएका थिए। सूर्य थापालाई केन्द्रीय कमिटी सदस्यबाट ६ महिनाका लागि निलम्बन गरेका थिए। महेश बस्नेतलाई केन्द्रीय कमिटी सदस्यबाट ६ महिनाका लागि निलम्बन गरेका थिए। यसरी स्पष्टीकरणसम्म सोध्नसमेत हिम्मत नगरी कायरतापूर्वक ठाडै कारबाहीको घोषणा गरिएका सबै नेताहरूको दोष पार्टी कब्जाको छलछामविरुद्ध सक्रिय हुनु, षड्यन्त्रकारी क्रियाकलापको भण्डाफोर गर्नु र मूल नेतृत्वका पक्षमा पैरवी एवं प्रतिरक्षामा दृढतापूर्वक उभिनु नै थियो। हामीले त्यसो गरेकै उनीहरूलाई असह्य भयो। यस्तो कथित कारबाहीको घोषणा खासमा पार्टी कब्जा गर्न नै गरिएको थियो भन्ने स्पष्ट भइसकेको छ। र, आज बिचराहरू आफैंले खनेको खाल्डोमा परेर उम्किन गाह्रो परिरहेको छ। यहाँनेर सबैलाई यो तथ्य पनि ज्ञात होस् र विशेष स्मरण पनि हुनैपर्छ कि पार्टी अध्यक्षबाट केपी शर्मा ओली र अरू एक दर्जन नेताहरूलाई त्यसरी पटकपटक निष्कासन र निलम्बनको घोषणा गरी हुर्मत लिने, अपमान गर्ने र तेजोबध गर्ने निम्छरो कदम मूलतः माधव नेपाल गुटको व्यक्तिगत पूर्वाग्रह, पक्षपात, रिसइबी र कुण्ठाग्रस्त मानसिकताको परिणाम मात्रै थियो। माओवादी आन्दोलनको पृष्ठभूमिका नेता प्रभु साहलाई निलम्बनको घोषणा गर्नसमेत प्रचण्डको जोड नभएर नेपाल महोदयको द्वेष र पूर्वाग्रह नै मुख्य कारक रहेको थियो भन्ने तथ्य पनि स्पष्ट भइसकेको छ। त्यसैले त हामीले प्रधानमन्त्री तथा अध्यक्ष केपी शर्मा ओलीलाई चारपटक पार्टी सदस्यताबाट निस्कासित गरेको घोषणा गर्ने अपराधीहरू को मुहार झलझली सम्झना भइरहेको छ। जनताले दुईतिहाइको जनादेश दिएकोमा सरकारलाई घेराबन्दी गरी असफल बनाउन न्वारानदेखिको बल लगाउनेहरूकोे अनैतिक हर्कत बिर्सन मिल्दैन भन्दै आएका छौं। यस्तो अपराधमा संलग्नहरूलाई माफ गर्न त सकिएला, तर अपराध नै बिर्सन भने सकिँदैन। यस्ता अपराधपूर्ण निर्णय गर्नेमाथि अब जनताले नै कारबाही गर्नुपर्ने अनिवार्य आवश्यकता बनेको छ। तैपनि तिनमा अझै कुनै पश्चात्तापबोध छैन। उल्टै पार्टी एकताको रोइलो तिनैले गरेको पो पाइन्छ ! त्यसरी गुटगत कार्य गरेर पार्टी एकता भत्काउने र भाँड्ने को थियो ? तिनले ऐनामा आपफ्नो अनुहार हेर्नुपर्छ। र, निसर्त नेकपा (एमाले), सूर्य चिह्न र केन्द्रीय कमिटीले फागुन २८ गते र त्यसयता गरेका निर्णयहरू तथा अध्यक्ष केपी शर्मा ओलीको नेतृत्वको मियोअन्तर्गत आबद्ध र एकताबद्ध भएर अघि बढ्न तयार भई आए पो स्वागत गर्न सकिन्छ, अन्यथा किन बेकारको याइँयाइँ गर्ने ? कसैबाट झुक्काइएकाहरूलाई सच्चिने मौका दिनुपर्छ। तर जानीजानी गल्ती मात्रै होइन; अपराध गरेकाहरूले त भूलसुधार र क्षमायाचना नै गर्नु अनिवार्य छ। यसो गरेरै बल्ल पार्टी अनुशासित, सबल र पार्टीजस्तो हुन्छ ! नत्र प्रचण्डसँगको अघोषित कार्यगत एकता, हरेक दिनजस्तो भेटघाट र साँठगाँठ किन चलिरहेको छ ? त्यो पनि त छर्लंगै रहेको छ। अब गंगा गए गंगादास, जमुना गए जमुनादासजस्तो अथवा न भाले न पोथीजस्तो भएर चल्दैन। पार्टीलाई पार्टीजस्तो अनुशासित र बलियो बनाएर नै प्रभावकारी ढंगले सञ्चालन गर्न जरुरी छ। त्यसका निम्ति कमसेककम २०७७ वैशाखयताका गुटगत, फुटगत, प्रचण्डपन्थी, दुष्ट, जनादेशविपरीत, जनविरोधी र राष्ट्रिय हितविपरीतका कार्यदुष्कार्य गलत गरेका थियौं। त्यसैले, सार्वजनिक क्षमायाचना गर्छाैं, पार्टीले हाम्रो सार्वजनिक आलोचना गरेर सुध्रिने मौका प्रदान गरोस् भन्ने राजनीतिक र नैतिक साहस प्रदर्शन गर्नुपर्छ। अझै अध्यक्ष केपी शर्मा ओलीलाई अर्घेलो देखाउन खोज्ने, केन्द्रीय कमिटीका दसोैं, एघारोैं र बाह्रोैं बैठकका निर्णयप्रति समूहगत रूपमा अनादर, अपमान र अनुचित टिप्पणी गर्ने, प्रधानमन्त्रीले राजीनामा दिइदिए हाइसञ्चो हुन्थ्योजस्तो गर्ने, निर्लज्जतापूर्वक समानान्तर गतिविधि गर्ने र गुटगत बार्गेनिङ गर्ने कार्यहरू अब किमार्थ मान्य र स्वीकार्य हुन सक्दैनन्। अब केन्द्रीय कमिटीको दसौं बैठकमा फर्केर पश्चगामी बन्न मिल्दैन। सबैजना तेह्रौं बैठकमा सहभागी भएर अग्रगामी र एकजुट बन्न तथा जनताका अपेक्षा पूरा गरेर अघि बढ्न सकिन्छ। थापा एमाले दशौं राष्ट्रिय महाधिवेशन आयोजक कमिटीका सदस्य हुन्।"
"मेडिसिन, मार्केट र माफिया","औषधिको बजार विश्वको एक ठूलो बजार हो। विश्वमा हरेक वर्ष लगभग १३ सय खर्बबराबरको औषधिको कारोबार हुने गर्छ; जुन नेपालको वर्तमान वार्षिक बजेटको सय गुणा हो। अर्को शब्दमा भन्ने हो भने औषधि कारोबारको रकम नेपालको सय वर्षको बजेटबराबर छ। औषधि व्यवसायप्रति लगानीकर्ताहरूको चुम्बकीय आकर्षण भएका कारण नै औषधिको कारोबार बढ्दो छ। त्यसैले दिनहुँजसो नयाँनयाँ ब्रान्डका औषधिहरू बजारमा देखा परिरहेका छन्। यसरी औषधिको बजारले छलाङ लगाउनु भनेको मानव स्वास्थ्यमाथि गम्भीर संकट थपिनु हो। किन ? हो, रोगोपचारका लागि औषधि आवश्यक छ। औषधि र मेडिकल साइन्सको विकासका ारण बालमृत्युदर र आकस्मिक दुर्घटनाबाट हुने मृत्युदरमा निकै कमी आएको छ। पहिला जुन भयंकर पीडा बिरामीले सहनुपथ्र्यो, त्यो पनि कम भएको छ। तर मेडिकल मार्केटका सबै मेडिसिनहरू स्वास्थ्यलाई फाइदा पुयाउने खालका छैनन्। वास्तवमा मेडिसिनको ९० प्रतिशत मार्केट अनावश्यक र स्वास्थ्यलाई प्रतिकूल असर गर्ने औषधिहरूले भरिएको छ। अर्को शब्दमा भन्ने हो भने मेडिसिन मार्केटका १० प्रतिशत मेडिसिन मान्छे बचाउने खालका छन् भने ९० प्रतिशत मेडिसिन मान्छे मार्ने खालका छन्। मेडिसिन मार्केटमा यस्तो डरलाग्दो स्थिति सिर्जना हँुदासमेत संसारका कुनै पनि सरकारले उचित कदम चाल्न सकेका छैनन्। नेपाल, भारतलगायतका अधिकांश राष्ट्रहरूले त उल्टै यस्तो बजारको प्रवद्र्धन गरिरहेका छन्। मेडिसिन मार्केट मेडिकल माफियाको कब्जामा हुनु र प्रत्यक्षपरोक्ष रूपमा सत्तामा मेडिकल माफियाको साझेदारी रहनुले नै यो डरलाग्दो स्थिति सिर्जना भएको हो। सत्ताको एउटा खुट्टा स्वास्थ्य क्षेत्रलाई स्वस्थ बनाउने अभियानमा लागेका प्राडा गोविन्द केसीजस्ता स्वास्थ्यकर्मी तथा विशेषज्ञहरूको भनाइ छ कि सत्ताका चार खुट्टामध्ये एउटा खुट्टा मेडिकल माफियाले बनेको छ। त्यसैले जुन सरकार सत्तामा आए पनि मेडिकल माफियामाथि हात हाल्न थरथरी काँप्ने गर्छन्। मेडिकल माफियामाथि हात हालेर सत्ताच्युत हुनुभन्दा तैं चुप मै चुप उनीहरूसँग मिलेर काम गर्न ठीक ठान्छन्। त्यसैले हरेक राष्ट्रमा माफियागिरी बढ्दै छ। लुटलाई खुलेआम छुट छ। यसैकारण स्वास्थ्य खर्चले यसरी छलाङ लगाएको हो। विश्व स्वास्थ्य संगठन भन्छ चिकित्सकले बिरामीलाई जेनेरिक मेडिसिन प्रिस्क्राइब्ड गर्ने हो भने विकसित मुलुकमा ७० प्रतिशत र विकासोन्मुख मुलुकमा त्योभन्दा बढी स्वास्थ्य खर्च कम हुन्छ। तर अधिकांश चिकित्सकले आफ्नो धर्म पालना गरेको देखिँदैन। बिरामीले चिकित्सकलाई भगवान् ठान्छन्, तर अधिकांश चिकित्सकले व्यापारीजस्तो व्यवहार गर्छन्। अनावश्यक टेस्ट गर्न लगाएर, आवश्यकताभन्दा बढी ब्रान्डेड मेडिसिन लेखिदिएर बिरामीको ढाड भाँच्छन्। र, बाँचुञ्जेल बिरामीलाई नियमित ग्राहक बनाउँछन्। चिकित्साले पैदा गर्ने रोग आधुनिक संसार चरम पैसामुखी भएको छ। पैसाकै कारण नैतकिता, मानवीय मूल्य र मान्यता नांगो भएको छ। एउटा बेइमान नेताले देश लुटे झैं कतिपय चिकित्सकले बिरामी लुटिरहेका छन्। चिकित्सकको ध्यान रोग र बिरामीमा भन्दा पनि कमिसनमा बढी केन्द्रित छ। चिकित्सकलाई औषधि कम्पनीबाट पनि कमिसन चाहिएको छ र हस्पिटलबाट पनि कमिसन चाहिएको छ, औषधि बिक्रेताबाट पनि कमिसन चाहिएको छ, प्याथोलोजीबाट पनि कमिसन चाहिएको छ। एक विशेषज्ञ चिकित्सकले प्याथोलोजीबाट मात्रै ५०६० प्रतिशतसम्म कमिसन लिने कुरा जगजाहेर छ। त्यसैले पनि स्वास्थ्य सेवा यति साह्रो महँगो भएको छ। रोगले भन्दा पनि औषधिका कारण मर्ने मानिसको संख्या धेरै छ। विश्वप्रसिद्ध चिकित्सक तथा वैज्ञानिक प्राडा बीएम हेग्डेको भनाइ छ एउटा बिरामी रोग ठीक हुने आशाका साथ अस्पताल जान्छ, तर उसको रोग ठीक हुने त कता हो कता उल्टो अनेक रोग लिएर घर फर्किन्छ। उनको दाबी छ एउटा जम्बो जेट बिमान खस्यो भने संसारभरि खबर बन्छ। २२ महिनासम्म टेलिभिजनको मसला बन्छ। तर अमेरिकाजस्तो विकसित देशमा मात्र हरेक हप्ता चारचार जम्बो जेटका यात्रीबराबरका बिरामी चिकित्सकले पैदा गरेको रोग आइएट्रोजनिक (डक्टर इन्डिउस्ड इलनेस) बाट मरिरहेका छन्। गरिब देशहरूमा त स्थिति झनै भयावह छ। औषधिको विकल्प प्राकृतिक चिकित्सकहरूको भनाइ छ कि औषधिले रोग ठीक गर्छ भन्ने भ्रम हो। यो औषधि कम्पनीहरूको सुनियोजित विज्ञापन हो। रोग औषधिले होइन, प्रकृतिले ठीक गर्छ। औषधि खानु भनेको घरको फोहोर ढाक्नुजस्तै हो, जो सढेर झन असर पुयाउँछ। त्यसैले संसारका तीनचौथाइ मानिस औषधि सेवनले मर्ने गर्छन्। संसारमा चिकित्सक र औषधि कारोबारीहरू नहुने हो भने अहिलेको अपेक्षामा रोगी निकै कम हुने थिए। रोगबाट मृत्यु हुनेको संख्या पनि कम हुने थियो। वैज्ञानिक रूपमा हेर्ने हो भने पनि मानिसको शरीरले केमिकल मेडिसिन (साल्ट) लाई स्वाभाविक रूपमा ग्रहण गर्दैन। शरीरले मेडिसिनलाई विषजस्तो ठान्छ। त्यसैले यस्ता औषधि सेवन गर्दा कलेजोलाई निकै लोड पर्छ। जसका कारण धेरै औषधि सेवन गर्ने मानिसलाई लिभर सिरोसिस तथा लिभर क्यान्सर हुने खतरा बढ्छ। मानिसको शरीरले स्वाभाविक रूपमा ग्रहण गर्ने औषधि भनेको प्राकृतिक रूपका जडीबुटी तथा खाद्यपदार्थ हुन्। प्राकृतिक चिकित्सामा पनि लुट मानिस प्रकृतिको एक अभिन्न अंग हो। त्यसैले प्रकृतिमा विद्यमान तत्व जस्तैः हावा, घाम, पानी तथा माटोद्वारा गरिने प्राकृतिक चिकित्सा तथा जडीबुटी चिकित्सा नै स्वाभाविक चिकित्सा हो। यस किसिमको चिकित्साले नै रोगलाई जरोदेखि नै हटाएर मानिसलाई सामान्य अवस्थामा पुयाउँछ। तर हिजोआज आयुर्वेदको बजार पनि मेडिकल माफियाको कब्जामा परेको छ। यसकारण आयुर्वेदिक औषधिहरू पनि प्राकृतिकरूपमा पाउन गाह्रो भइसकेको छ। अचेल मेडिकल मार्केटमा देखिने आयुर्वेदिक औषधि र केमिकल मेडिसिनमा खासै अन्तर देखिँदैन। प्राकृतिक चिकित्सामा पनि यस्तै विकृति आएको छ। प्राकृतिक चिकित्साका नाममा एय्यासी होटलहरू सञ्चालनमा छन्। यस किसिमको चिकित्साबाट पनि बिरामीलाई कुनै फाइदा भएको छैन, उल्टो हानि नै भएको छ। त्यसैले रोगीलाई रोगमुक्त पारी स्वस्थ बनाउन स्वस्थ जीवनशैली र प्राकृतिक स्वरूपका जडीबुटी तथा खाद्यपदार्थको उचित रूपमा सेवनको कुनै विकल्प छैन। संसारलाई स्वस्थ बनाउने हो भने ढिलोचाँडो मानिस प्रकृतितिर नफर्की सुखै छैन। अन्त्यमा हिजोआज दाल, भात तथा तरकारीसँगै एक कचौरा औषधि अधिकांश नेपालीको दैनिक भोजन भएको छ। बिहान उठ्नेबित्तिकै औषधि, खाना खानुभन्दा पहिला पनि औषधि, खाना खाएपछि पनि औषधि, खाजा खाँदा पनि औषधि, सुत्ने बेलामा पनि औषधि खाने नेपालीको संख्या दिनहुँ बढ्दै गएको छ;जुन चिन्ताको विषय हो। त्यसैले स्वास्थ्य क्षेत्रलाई स्वस्थ बनाउन सरकारले साहसी कदम चाल्न आवश्यक छ। औषधिले रोगलाई दबाउने र नयाँ रोग पैदा गराउने हुँदा अत्यावश्यक औषधिबाहेक अन्य औषधि नियन्त्रण गर्नुपर्छ। चिकित्सकले अनिवार्यरूपमा जेनेरिक मेडिसिन प्रिस्क्रिप्सन गर्नुपर्ने नियम बनाउनुपर्छ। मानिसको शरीरले सहजरूपमा ग्रहण गर्ने जडीबुटी र प्राकृतिक चिकित्साको विकास र प्रवद्र्धन गर्ने तथा स्वास्थ्य क्षेत्रमा कब्जा जमाएका मेडिकल माफिया नियन्त्रण गर्ने हो भने मानव स्वास्थ्यमा क्रान्तिकारी परिवर्तन गर्न सकिन्छ। यो कार्य गाह्रो भए पनि असम्भव छैन। तर माफियाले चलाएको कुनै पनि देशको सरकारले यसो गर्न कदापि सक्दैन।"
नेपाली फुटबल टिमको मुख्य प्रशिक्षकमा अब्दुल्लाह अलमुताइरी,"काठमाडौं : नेपाली राष्ट्रिय फुटबल टिमको मुख्य प्रशिक्षकमा कुबेतका अब्दुल्लाह अलमुताइरीलाई जिम्मेवारी दिइएको छ। उनलाई अखिल नेपाल फुटबल संघ(एन्फा)ले टेक्निकल कमिटीको सिफारिसअनुसार राष्ट्रिय टिमको जिम्मेवारी दिएको हो । यसअघि नेपाली टिमको मुख्य प्रशिक्षक बालगोपाल महर्जन थिए। विश्वकप छनोट खेल्ने टिमको मुख्य प्रशिक्षकसँग प्रो लाइसेन्स हुनुपर्ने नियम फिफाले ल्याएपछि एन्फाले अब्दुल्लाहलाई प्रशिक्षक बनाएको हो । यसअघि अब्दुल्लाहले कतारको अल सहनी फुटबल क्लबको यु२३ टिमलाई प्रशिक्षण दिएका थिए। उनी किर्गिस्तानको यु१७ टिमका प्रशिक्षक समेत रहेका थिए। उनीसँग साउदी कतार,किर्गिस्तान,अरेबिया र कुवेतका विभिन्न टिमको प्रशिक्षक भएर काम गरेको अनुभव छ। आगामी जुन महिनामा हुने विश्वकप छनोटका खेल र आगामी सेप्टेम्बरमा हुने साफ च्याम्पियनसिपमा पनि अब्दुल्लाहले नेपाली टिमको नेतृत्व गर्नेछन्।"
"बुद्धिचाल प्रतियोगिता : रिजेन्द्र, कृष्ण र मिलन अग्रस्थानमा","ललितपुर : आठौं सहकारी कप फिडे रेटिङ्ग बुद्धिचाल प्रतियोगितको तेश्रो दिन चौथौं र पाँचौं चरणका खेल सम्पन्न भएका छन्। जसमा गजुरमुखी चेस क्लबका फिडेमास्टर रिजेन्द्र राजभण्डारी, सुन्दर साकोस हेटौडाका कृष्ण थापा र दोलखाका मिलन लामा समान १३ अंकका साथ अग्रता लिएका छन्। ललितपुर स्पोर्टस् क्लब र ताम्रकार समाजद्वारा संयुक्त रुपमा आयोजित प्रतियोगितामा रिजेन्द्रले चौथौं चरणमा दोलखाका सुमित पन्तलाई निराश पारे भने पाँचौंमा कृष्ण थापासित बराबरी खेले। त्यस्तै कृष्णले चौथौंमा करुणामय साकोसका पूर्व नेपाल च्याम्पियन केशव श्रेष्ठलाई हराएका थिए। मिलनले चौथौंमा सद्भाव कृषि सहकारी लुभुका अशोकमोहन श्रेष्ठ र पाँचौमा सिलुलाइट साकोस लुभुका सुरोज महर्जनमाथि विजयी भएका थिए। त्यसैगरी दोलखाका सुमित पन्त, अर्थ बहुउदेशीय सहकारी ललितपुरका फिडेमास्टर मनिष हमाल र स्वागतम साकोस ललितपुरका युवराज पौडेलले समान १२ अंक प्राप्त गरेका छन्। स्वीस लिग ९ चरणको खेल हुने प्रतियोगितामा माउण्ट एभरेष्ट चेस एण्ड सोसियल क्लब जोरपाटीका फिडेमास्टर क्षितिज भण्डारी, गजुरमुखी चेस क्लबका प्रकाश नेपाल, नोभा साकोस ललितपुरका सुदिप तामाङ, दमकका राजन सुवेदी र दोलखाका सुमित पन्तले समान ११ अंकका साथ तेश्रो स्थानमा छन्। सोमबार बिहान छैटौं र दिउँसो सातौं चरणका खेल हुँदैछन्।"
पुष्पा र गजेन्द्र च्याम्पियन,"काठमाडौं : नेपाल एपीएफ क्लबकी पुष्पा भण्डारी र त्रिभुवन आर्मी क्लबका गजेन्द्र राई प्रथम किसुनजी स्मृति हाफ म्याराथनमा च्याम्पियन बनेका छन्। नेपाल लोकतान्त्रिक खेलकुद संघ बागमती प्रदेशको आयोजनामा शनिबार भएको हाफ म्याराथनमा महिलातर्फ पुष्पाले निर्धारित दूरी १ घण्टा २३ मिनेट ३७ सेकेन्डमा पूरा गर्दै उपाधि जितेकी हुन्। पुष्पा १३औं दक्षिण एसियाली खेलकुद (साग) मा म्याराथनतर्फ रजत पदक विजेता हुन्। आर्मीकी पूर्णलक्ष्मी न्यौपाने दोस्रो भइन्। उनले १ घण्टा २८ मिनेट ४१ सेकेन्डमा दौड पूरा गरिन्। एपीएफकी आशा राउत १ घण्टा ३६ मिनेट ४९ सेकेन्ड समयमा दूरी पूरा गर्दै तेस्रो भइन्। यसैगरी पुरुषतर्फ विजेता गजेन्द्रले निर्धारित दूरी १ घण्टा ६ मिनेट ५१ सेकेन्डमा पूरा गरेका थिए। आर्मीकै खगेन्द्र भाट १ घण्टा ७ मिनेट २० सेकेन्डमा दौड पूरा गर्दै दोस्रो भए। आर्मीकै रामजी बस्नेतले १ घण्टा ९ मिनेट ३९ सेकेन्डमा दौड पूरा गर्दै तेस्रो स्थान हात पारे। महिला र पुरुष दुवैतर्फका विजेताले २५ हजार, दोस्रोले १५ हजार र तेस्रोले १० हजार रुपैयाँ पुरस्कार प्राप्त गरे। काठमाडौंको गोल्फुटारस्थित बास्केटबल कोर्टबाट सुरु भएको दौड विभिन्न स्थान हुँदै गोल्फुटारमै पुगेर सकिएको थियो। विजेतालाई नेपाली कांग्रेसका नेता पूर्णबहादुर खड्का, नेपाल एथलेटिक्स संघका अध्यक्ष राजीवविक्रम शाह, नेपाल लोकतान्त्रिक संघ बागमती प्रदेशका अध्यक्ष दीपक गुरुङलगायतले पुरस्कार प्रदान गरे।"
