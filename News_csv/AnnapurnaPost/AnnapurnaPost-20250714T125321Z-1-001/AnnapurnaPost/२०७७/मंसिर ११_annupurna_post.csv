शीर्षक,विवरण
विश्व बैंकको प्रक्षेपण र महासंघको निर्वाचन,"वैज्ञानिक तथ्यअनुसार ज्येष्ठ प्राणी मानसिक र शारीरिक दुवै हिसाबले शिथिल हुन्छ। वैज्ञानिकहरूले पत्ता लगाएको अर्को पनि तथ्य के हो भने गति शून्य हँुदा ऊर्जा पदार्थमा सीमित हुन जान्छ। मानसिक एवं शारीरिक गति शून्यताका कारण नेपालका प्रमुख राजनीतिक दल तथा तिनका उपल्लो तहका धेरैजसो नेता पदार्थको अवस्था (जड) मा रूपान्तरण हुँदा नेपालले आशातीत विकासमा फट्को मार्नै सकेन। सन् १९५० देखि १९५३ सम्म उत्तर कोरियासँग युद्ध लडेर घाइते बनेको दक्षिण कोरिया, जातीयताको चपेटाबाट लपेटिएको मलेसिया र १९५६ मा मात्र अलग देशको मान्यता पाएको सिंगापुरले कुशल नेतृत्व पाएकै कारण छोटै अवधिमा चमल्कारिक रूपमा विकास गर्न सफल भए। जुन देशमा ५ बजे नै अर्थमन्त्रालयमा ताला लाग्ने गर्छ, त्यो देशले विकास गर्न सम्भवै छैन। मुलुकको विकासका खातिर मध्यरातसम्म अविराम काम हुन सक्दा मात्र विकास सम्भव हुने हो। नेपालका सन्दर्भमा यी कुनै कुरा पाइँदैन। कोभिड १९ का कारण मुलुकको अर्थतन्त्र चलायमान बन्नै सकेन। कोरोना प्रकोपपश्चात् अर्थतन्त्रमा परेको प्रभावको रिकभर हुन दुई वर्ष लाग्ने विश्व बैकको प्रक्षेपण छ। नेपालमा कोभिड प्रभावको उत्कर्ष भर्खरै देखिँदै छ। नेपालको अर्थतन्त्रको मूल आधार भनेकै उद्योग, पर्यटन र विप्रेषणमा आधारित भएकाले छिटै रिकभर भइहाल्ने स्थिति देखिँदैन। निजी क्षेत्रलाई कोभिडपश्चात् मात्र नभई कोभिडअघि पनि प्रोत्साहन गरिएको थिएन। तसर्थ पनि अर्थतन्त्र चलायमान हुनै सकेको थिएन। कोभिड र सोपश्चात्का आर्थिक क्षतिको आकलन आजका मितिमा मुस्किल छ। रोजगारको अवस्था उत्तिकै भयावह छ। अमेरिकी सेन्ट्रल इन्टेलिजेन्ट्स नामक संस्थाका अनुसार कृषिमा बाहेक करिब ५० लाखको हाराहारीमा मानिस अनौपचारिक क्षेत्रमा कार्यरत छन्। आज तिनीहरूको रोजगारमाथि प्रश्न उठेको छ। रोजगारबाट विमुख भएर नेपाल फर्किएका युवा पनि लर्को लागेर बिदेसिँदै छन्। राजनीतिक क्रान्ति समाप्त भएकाले अबको क्रान्ति विकास भन्ने सरकार र उसको पार्टीको लोकै हँसाउने तमासाबारे यहाँ उल्लेख गरिरहनु नपर्ला। देशैभरका तमाम उद्यमीहरूका प्रतिनिधिले नेतृत्व चयनकै समय सुझबुझ देखाउन सक्दा मात्र कोभिडपछिको निजी क्षेत्र जुरुक्क उठ्न सम्भव छ। डिप्रेषणउन्मुख अर्थतन्त्र चलायमान बन्नका लागि सुरक्षित रूपमा उद्योगधन्दा सञ्चालन हुन पाउने वातावरण निर्माण जरुरी छ। उद्योगी तथा व्यापारीको छाता संगठन नेपाल उद्योग वाणिज्य महासंघ आज निर्वाचनको पूर्वसन्ध्यामा छ। उद्योग सञ्चालनसँगै अर्थतन्त्रसमेत चलायमानका निम्ती महासंघमा सरकार र उद्योगीबीचको समदूरी कायम राख्ने नेतृत्व चयन हुन सक्दा मात्र अर्थतन्त्रसमेत चलायमान हुन सक्छ। राष्ट्रिय राजस्वमा ठूलो हिस्सा योगदान पुर्याउँदै आएको निजी क्षेत्रलाई एकातिर सरकार र अर्कातिर ट्रेड युनियनबाट च्यापेर मात्र राष्ट्रिय अर्थतन्त्रमा निजी क्षेत्रले योगदान पुर्याउन सम्भवै छैन। सरकारले आशातीत रूपमा उद्योगधन्दा चालु राख्ने, विकासका नाममा छुट्याइएका दोहोरो कार्यक्रम समायोजन गर्ने र नेपाली रुपैयाँको अवमूल्यन रोक्नेजस्ता कार्यक्रम भने ल्याउनै सकेन। तसर्थ निर्वाहमुखी कृषिबाहेक अन्य क्षेत्रले गति लिन तत्काल सम्भव देखिँदैन। राष्ट्रिय अर्थतन्त्रमा टेवा पुर्याउन पनि निजी क्षेत्र उठ्न जरुरी छ। निजी क्षेत्र उठाउने कार्यक्रममा सरकारका नीति प्रभावकारी बन्नै सकेन। सँगै निजी क्षेत्रले समेत आफ्नो प्रभावकारिताका लागि राज्यलाई दबाब पनि दिन सकेन। ऋणात्मक अवस्थामा पुगेको अर्थतन्त्रलाई दोहोरो अंकमा पुर्याउने नीतिअन्तर्गत राज्यले निजी क्षेत्रलाई प्रोत्साहन गर्न सक्नुपथ्र्यो। राज्य यो सवालमा नराम्रोसँग चुक्न पुग्यो भने भिजनसहितका युवा उद्यमी सौरभ ज्योति, शाहील अग्रवाल, विजयसिंह वैद्य, ज्योत्सना श्रेष्ठ, रञ्जितराज आचार्य, कृष्णप्रसाद दुलाल, आनन्द बगरिया, राजेशकुमार अग्रवाल, मंगेशलाल श्रेष्ठ, प्रबलजंग पाण्डे, सुनिलनारायण श्रेष्ठ, हेमन्त गोल्छा, शैलेन्द्र गुरागाईं, मदनलाल जोशी, गुणनिधि तिवारी, भरत आचार्य, गोपाल खनाल, सुमित केडिया आदिलाई नेतृत्वमा पुर्याउनबाट स्वयं उद्यमी पनि चुक्न पुगे भने निजी क्षेत्र पनि अवश्य धराशायी बन्ने छ। महासंघको नेतृत्वमा पुग्नेका सामु मूलतः जिल्लादेखि संघसम्मका राज्यनिजी क्षेत्र साझेदारी, संकटमा रहेका उद्योगहरूको उद्धार, औद्योगिक शान्ति र उद्योगीश्रमिक सम्बन्धको सुदृढीकरण, निर्यात प्रवर्धनका लागि समान विदेशी कम्पनीसँगको साझेदारी, आर्थिक कूटनीतिक सम्बन्ध र कर विवादको निरूपणजस्ता मुद्दा विद्यमान छन्। यी मुद्दामा राज्यसँग कूटनीतिक सम्बन्ध स्थापित गरी मुद्दाको हल गर्ने नेतृत्व नै उद्यमीहरूको रोजाइको नेतृत्व हो। महासंघको विधानतः अबको नेतृत्व शेखर गोल्छाले गर्दैछन् भने त्यसपछिको नेतृत्वका लागि स्थापित व्यवसायीद्वय चन्द्रप्रसाद ढकाल र किशोर प्रधान दुवैको आआफ्नो प्यानल चुनावी मैदानमा छन्। महासंघको नेतृत्वका सम्बन्धमा भिजनसहितको युवा नेतृत्व आजको आवश्यकता हो। जसले भोलिको महासंघ हाँक्न सक्षम हुनेछन्। महासंघमा आज नेतृत्वका भिजनसहितका युवा आकांक्षी उद्यमी मुलुकमा प्रशस्त छन्। कोही निर्वाचनको दौडमा होलान् त कोही बाहिर। यी उद्यमीको भिजनलाई मुलुकको निजी क्षेत्र उठाउन सदुपयोग गर्न सक्दा मात्र कोभिडपछिको अर्थतन्त्रले गति लिन सक्ने विश्वास गर्न सकिन्छ। राज्यसँग सम्झौतामा पुगिहाल्ने वा राज्यसामु निरिहता प्रकट गर्ने नेतृत्वबाट निजी क्षेत्र न त उठ्न सम्भव छ, न त राष्ट्रिय अर्थतन्त्रमा योगदान नै। आज होटल तथा पर्यटन क्षेत्रको अवस्था भयावह छ। कोभिडले भन्दा भोकमरीले आत्महत्या गर्नेको संख्यामा वृद्धि देखिन्छ। सरकार पार्टीभित्रको आन्तरिक झमेलामा नराम्रोसँग फस्न पुगेको छ। विपक्षी स्वयं पनि सत्ताको फुटमा मात्र आफ्नो हित हेरेर बसेको छ, ता कि उसले जनजीविका तथा समग्र नेपालको आर्थिक उन्नतिबारे दरिलो आवाज उठाउन सक्नुपथ्र्यो। यसरी हेर्दा सत्ता, प्रतिपक्ष, निजी क्षेत्र, नेपालको उद्योग, पर्यटन, होटल व्यवसाय, शिक्षा स्वास्थ्यलगायत समग्र क्षेत्र सन्तोषजनक रूपमा अघि बढेको पाइँदैन। नेपालको निजी क्षेत्र भनेको ठूलो स्केलमा रोजगार सिर्जना गर्ने पनि क्षेत्र हो, जसलाई राज्यको तर्फबाट सम्मान गर्नुको सट्टा उल्टै हतोत्साही गर्ने गरिन्छ। मुलुक आत्मनिर्भरतामा जाननिम्ति पनि राज्यले निजी क्षेत्रसँग सहकार्य आजको आवश्यकता हो। अब नेपालका सन्दर्भमा नयाँ भिजनसहितको उद्योग भित्र्याउन सक्ने नेतृत्वको अपेक्षा हो। उद्योग वाणिज्य संघमा कृषि, आईटीजस्ता क्षेत्रमा मुलुकले नयाँ भिजन खोजेको छ। चुनाव जित्नका लागि उद्योग, कलकारखानालगायत व्यापार नै नभएका व्यक्तिको बोलवालाले न महासंघले गति लिन्छ न त त अर्थतन्त्रमा योगदान नै। वास्तविक उद्योगीका हातमा महासंघको नेतृत्व नपुग्दासम्म उद्योग वाणिज्य महासंघका नाममा कथित उद्योगीले राज गर्ने हुन्। कथित उद्योगीका हातबाट वास्तविक उद्यमीका हातमा नेतृत्व सुम्पने समय भनेकै महासंघको निर्वाचन हो। यही निर्वाचनले मुलुकको अर्थतन्त्रसँगै अर्थतन्त्रमा योगदान पुर्याउने भिजनसहितको नेतृत्व चयन गर्ने हो। देशैभरका तमाम उद्यमीहरूका प्रतिनिधिले नेतृत्व चयनकै समय सुझबुझ देखाउन सक्दा मात्र कोभिडपछिको निजी क्षेत्र जुरुक्क उठ्न सम्भव छ।"
सिन्डिकेट सदस्यता र कांग्रेस महाधिवेशन,"सदस्यतासम्बन्धी समस्यालाई सदाका लागि समाधान गर्न कांग्रेसको सदस्यता एउटै बनाऔं, सधैंभरि सबैका लागि सबै तहमा खुला राखौं नेपाली कांग्रेसको स्थापनाकालदेखि नै प्रयोगमा आएको साधारण र क्रियाशील गरी दुई प्रकारका सदस्यता प्रणाली आज पनि विद्यमान छ। सत्तरी वर्षभन्दा अगाडिदेखि प्रयोगमा आएको सदस्यता प्रणालीमा कांग्रेसले आजसम्म परिवर्तनको आवश्यकता महसुस गरेको छैन। राज्य पुनर्संरचनापछि पार्टीको विधान संशोधनका लागि महामन्त्री पूर्णबहादुर खड्काको संयोजकत्वमा गठित समितिले कांग्रेसको सदस्यता एउटै बनाउने र त्यस्तो सदस्यता सबैका लागि सधैं खुला गर्ने प्रस्ताव ल्याएको थियो, जो बहुमत केन्द्रीय सदस्यको चर्को विरोधका कारण केन्द्रीय समितिबाटै पारित हुन सकेन। यसको अर्थ कांग्रेस आफ्नो संगठनात्मक ढाँचाको प्रस्थान विन्दु सदस्यता प्रणालीमा कुनै परिवर्तन चाहँदैन। कांग्रेस पार्टीको जन्म नै मूलतः राणाशासनको अन्त्य गर्दै देशमा प्रजातन्त्र स्थापनाका लागि भएको हुँदा कांग्रेसलाई गर्भे प्रजातन्त्रवादी नै भन्दा हुन्छ। जनताबाट निर्वाचित प्रतिनिधि, तिनीहरूद्वारा निर्मित कानुन र कानुनद्वारा सञ्चालित राज्यसत्ता विधिको शासन प्रजातन्त्र हो। प्रजातन्त्रमा सिद्धान्त र आदर्श जति राम्रा भए पनि ती जनअनुमोदित हुन अनिवार्य छ। जुन पार्टी सैद्धान्तिक रूपमै आम जनताको मतबाट निर्वाचित हुने पद्धतिमा विश्वास गर्छ, त्यो पार्टीको सदस्यता सत्तरी वर्षदेखि सिन्डिकेट प्रणालीबाट चलिरहेको छ। प्रजातन्त्र प्राप्तिका पछिल्ला तीस वर्षसम्म पनि यो सिन्डिकेट चल्दैछ। निर्वाचनका समयमा कांग्रेसले आम जनतालाई आफ्नो निर्वाचन चिह्नमा मतदान गर्न अधिकारपूर्वक आग्रह गर्छ। जनाधिकारको सधैं वकालत गर्दै आएको कांग्रेसले जनतासँग मत माग्ने आफ्नो अधिकार झैं कांग्रेसको सदस्यता पाउने अधिकार पनि इच्छुक नेपाली जनताको हो भन्ने सैद्धान्तिक रूपमा स्वीकार गर्नै सकेको छैन। निर्वाचनका समयमा बरु अप्रजातान्त्रिक ढंगले मतदातालाई प्रभावित गर्न तयार हुने तर तीनै मतदाता पैसा तिरेर पार्टी सदस्यता लिन खोज्दा नदिने समस्या कांग्रेसका लागि सामान्य हो। कांग्रे्रस महाधिवेशनका लागि प्रारम्भिक मतदाता मानिएका क्रियाशील सदस्यता वितरण कांग्रेस विवादको सधैं मुख्य विन्दु रहँदै आएको छ। विवादकै कारण सधैंभरि खुला रहनुपर्ने एवं वार्षिक रूपमा नवीकरण हुनुपर्ने क्रियाशील सदस्यता पाँच वर्षमा एकपटक हुने गरेको छ। विधानअनुसार क्रियाशील सदस्यता वितरणको समय सकिएपछि व्यवहारमा क्रियाशील नवीकरण र वितरण प्रक्रिया सुरु हुन्छ। त्यसको तीन वर्षपछि मात्र सदस्यता वितरण गर्ने नियमित अभ्यास भइसक्यो। पाँच वर्षमा एकपटक वितरण गर्ने सदस्यतामा पनि यति ठूलो सिन्डिकेट छ कि गाउँदेखि केन्द्रसम्मका सातआठ तहका सिन्डिकेट पार गर्दा कसका सदस्यता कहाँ फालिन्छन्, कहाँ च्यातिन्छन्, कहाँ हराउँछन् ठेगाना नै हुन्न। कहिलेकाहीं ठूलाठूला नेताकै सदस्यता गायब हुन्छन्। काठमाडौंमा व्यापार, व्यवसाय एवं रोजगार गरी बस्ने दार्चुलाको एउटा व्यक्तिले कांग्रेसको सदस्यता लिन उसको मतदाता नामावली भएको गाउँमा नै पुग्नुपर्ने हुन्छ। यसरी हेर्दा एउटा व्यक्तिले कांग्रेसको सदस्यता लिन चाहेमा पाँच वर्ष कुर्नुपर्छ, मतदाता नामावली भएकै गाउँमा पुग्नुपर्छ, स्थानीय पार्टी नेताहरूको खुसामद गर्नुपर्छ त्यसपछि सदस्यता लिने व्यक्तिको हैसियतअनुसार सबै तहमा आफ्नो पहुँच पुर्याएर मात्र सदस्यता प्राप्त गर्न सक्छ। यी सिन्डिकेट कतिपय स्थानमा सजिलै पनि छन् तर कतिपय स्थानमा भने यति कडा छन् कि त्यहाँ सामान्य मानिसको पहँुच वर्जित छ। यति हुँदाहुँदै पनि कांग्रेसले हरेक निर्वाचनमा तीसपैंतीस लाख मत प्राप्त गर्दै आउनुमा पार्टीको संगठनात्मक कारणभन्दा पनि नेपालको राजनीतिमा प्रजातन्त्रको पर्याय हुनु हो, प्रजातान्त्रिक पार्टीको एकाधिकार प्राप्त गर्नु हो। कांग्रेसको विधानअनुसार यसको महाधिवेशन प्रत्येक चार वर्षमा सम्पन्न हुनुपर्ने हो। देशमा असामान्य एवं विशेष परिस्थिति निर्माण भई समयमा अधिवेशन गर्न नसकिने अवस्था श्रृजना भए मात्र केन्द्रीय समितिको निर्णयबाट एक वर्षको अवधि थप्न सकिने व्यवस्था विधानमा छ। प्रजातन्त्र प्राप्तिका पछिल्ला तीस वर्षमा कांग्रेसले कहिल्यै पनि आफ्नो अधिवेशन समयमा सम्पन्न गर्न सकेको छैन। यसका धेरै कारणमध्ये क्रियाशील सदस्यताको अन्तिम किनारा लगाउने झमेला प्रमुख हो। तेह्रौं महाधिवेशनअगाडि पनि यो झमेलाले झन्डै एक वर्षको समय लिएको थियो। विवाद समाधानका लागि नरहरि आर्चायको संयोजकत्वमा गठित समितिलाई पर्गेल्न सात महिना लागेको थियो। जति समाय बित्दै गएको छ, समास्या पनि बढ्दै गएको छ। यस वर्ष त सदस्यताको झमेलामा प्रवेशै भएको छैन। यसले कति समय लिन्छ भन्न सकिने अवस्था छैन। यो समस्या बढ्दै जाँदा केही समयपछि अधिवेशनै गर्न नसकिने अवस्थासम्म सृजना हुन सक्छ। बीस लाख सदस्यता : हाल कांग्रेससँग झन्डै पाँच लाख सदस्य छन्। विद्ययमान क्रियाशील सदस्यहरू बराबरकै नयाँ सदस्यता वितरण गर्ने पार्टी निर्णयअनुसार अब दस लाख सदस्यता पुग्दैछ। यो सदस्यतालाई ूनेपाली कांग्रेसको सदस्यता भनी एकै प्रकारको सदस्यता प्रणाली विकास गरी सधैंभरि सबैका लागि पार्टीका सबै तहमा खुला गर्ने हो भने यसै वर्ष यो सदस्यता बीस लाख पुग्ने निश्चित छ। पार्टीलाई आउँदो निर्वाचन जित्न कम्युनिस्ट पार्टी एकजुट भइराखेमा पनि चालीसपैंलालीस लाख मतको जरुरत पर्नेछ। पार्टीसँग बीस लाख सदस्य हुने हो भने चालीसपैंतालीस लाख मत सजिलै प्राप्त हुने छ। घातअन्तर्घातका कुरा प्रारम्भिक सदस्यहरूले गर्ने हैनन्, नेताहरूले नै गराउने हुन्। कांग्रेसले हरेक निर्वाचनमा तीसपैंतीस लाख मत प्राप्त गर्दै आउनुमा पार्टीको संगठनात्मक कारणभन्दा पनि नेपालको राजनीतिमा प्रजातन्त्रको पर्याय हुनु हो, प्रजातान्त्रिक पार्टीको एकाधिकार प्राप्त गर्नु हो। कम्युनिस्टहरूको जस्तो सदस्यता : कम्युनिस्ट पार्टीमा वर्गीय संगठनको सदस्यता प्राप्त गरेका सदस्यहरूले निश्चित समयपछि निश्चित मापदण्ड पूरा गरेर पार्टी सदस्यत प्राप्त गर्छन्। तीनै पार्टी सदस्यहरूको मतदानबाट पार्टी नेतृत्व मात्र हैन, सरकारकै नेतृत्वको निर्वाचन हुने गर्छ। त्यसैले उनीहरूले ठोकी ठटाई मात्र सदस्यता दिने गर्छन्। कांग्रेस आम जनताको मतबाट निर्वाचित हुने पद्धतिमा विश्वास गर्ने पार्टी भएकाले सदस्यहरू बनाउने क्रममा त्यति ठोकी ठटाई गर्न जरुरी छैन। सदस्यहरूलाई मतदानको अधिकार : हाम्राजस्तो देशमा अधिवेशनलाई प्रभावित गर्ने उद्देश्यबाट मात्र पनि सदस्यता लिने वा लिन लगाउने प्रचलन भएको हुँदा एक वर्षअगावै सदस्यता लिएका वा एकपटक नवीकरण गरिसकेका सदस्यहरूलाई मात्र अधिवेशनको मतदानमा सहभागी गराउने व्यवस्था मिलाउन सकिन्छ। तोकिएको समयमा सदस्यता नवीकरण गर्ने वा योग्यता पुगेका सदस्यहरूलाई मात्र अधिवेशनमा सहभागी गराउँदै मतदानमा भाग लिन दिने व्यवस्था गरियो भने अहिलेका समस्या समाधान हुनेछन्। सबै तहहरूमा सदस्यता लिन पाउने व्यवस्था पार्टीका वडादेखि केन्द्रसम्म कुनै पनि तहमा तोकिएको शुल्क तिरी सदस्यता लिन पाउने व्यवस्था मिलाउनुपर्छ। यसरी जुनसुकै तहमा सदस्यता लिईएको भए पनि सबै तहमा अभिलेख पठाउने व्यवस्था गर्नुपर्छ। तहगत रूपमा जति माथिल्लो तहमा सदस्यता लियो सदस्यता शुल्क त्यति नै बढी राख्न सकिन्छ। यसबाट कांग्रेसको सदस्यता लिन अमूक ठाउँमा गएर अमूक मानिसकै विश्वास जित्न आवश्यक भएन। पार्टी सदस्यले जो जहाँ छ, जेजसरी सक्छ त्यसैगरी सहयोग गर्छु भन्ने सिद्धान्त लागू गर्न आवश्यक छ। सदस्यहरूको सहभागितामा वृद्धि : विद्यमानमा पार्टी सदस्यहरूको भूमिका अधिवेशनमा प्रारम्भिक मतदाताका रूपमा काम गर्ने र निर्वाचनका समयमा पार्टीलाई सहयोग गर्ने मात्र रहेको छ। यो भूमिकालाई बढाउँदै पार्टीका उम्मेदवारहरूको छनोट सम्बन्धित तहका सदस्यहरूको मतदानबाट गर्ने एवं पार्टीका महŒवपूर्ण एवं विवादास्पद निर्णयसमेत पार्टी सदस्यहरूको मतबाट टुंग्याउने अभ्यास सुरु गर्ने हो भने कांग्रेसको सदस्यता कति होला ? सदस्यताको सिन्डिकेट र लोकतान्त्रिक अवधारणा : लोकतान्त्रिक पार्टीले आफ्नो सदस्यता सधैंभरि आम नागरिकका लागि खुला राख्नैपर्छ। प्रायः लोकतान्त्रिक पार्टीहरूमा संसारभरि एउटै प्रकारको सदस्यता प्रणाली प्रचलनमा छ। देशमा विद्यमान कुनै पनि पार्टीको सदस्यता प्राप्त गर्ने नागरिकको अधिकार हो भन्ने कुरा कम्तीमा कांग्रेसजस्तो पार्टीले स्वीकार गर्न जरुरी छ। कांग्रेसको सदस्यतालाई माथि भनिए झैं सधैंभरि सबैका लागि पार्टीका सबै तहमा खुला गर्ने एवं अनलाइनबाट पनि सदस्यता लिन पाउने व्यवस्था गर्ने हो भने पार्टी सदस्यता त अकल्पनीय रूपमा बढ्ने नै छ। साथमा विधिपूर्वक अधिवेशन समयमा सम्पन्न गर्नसमेत मद्दत पुग्ने छ। कांग्रेस साँच्चै नै अनुकरणीय प्रजातान्त्रिक पार्टी बन्ने छ। अरू पार्टीहरूलाई पनि यो उदाहरणले लोकतान्त्रिक पार्टीका रूपमा रूपान्तरण हुन सहयोग पुग्ने छ। जसले जे भने पनि कांग्रेस महाधिवेशन २०७८ साल भदौसम्ममा सम्पन्न गर्नैपर्ने संवैधानिक बाध्यता छ। क्रियाशील सदस्यताको झमेलाको पाटोभित्र प्रवेशै भइनसकेको अवस्थामा कहिलेसम्म यसको टुंगो लाग्छ अहिल्यै भन्न सकिने अवस्था छैन। क्रियाशील सदस्यता निर्धारण भइसकेपछि भने वडादेखि केन्द्रसम्मका अधिवेशन बरु दुईतीन महिनाभित्र सम्पन्न गर्न सकिन्छ। त्यसैले कांग्रेस अधिवेशनका लागि सधैं समस्या बन्दै आएको ढिलाइको कारण बन्दै आएको सदस्यतासम्बन्धी समस्यालाई सदाका लागि समाधान गर्न कांग्रेसको सदस्यता एउटै बनाऔं, सधैंभरि सबैका लागि सबै तहमा खुला राखौं। घिमिरे नेपाली कांग्रेसका केन्द्रीय सदस्य हुन्"
अस्ताए फुटबल लिजेन्ड म्याराडोना,"ब्युनस आयर्स : सर्वकालीन महान् फुटबलर डिएगो म्याराडोनाको ६० वर्षको उमेरमा बुधबार निधन भएको छ। अर्जेन्टिनी फुटबल लिजेन्ड म्याराडोनालाई ब्युनस आयर्सस्थित निवासमा हृदयाघात भएको जनाइएको छ। उनको मस्तिष्कमा रगत जमेपछि यसै महिनाको प्रारम्भमा शल्यक्रिया गरिएको थियो। त्यसयता उनी घरमै स्वास्थ्यलाभ गर्दै आइरहेका थिए। मद्यपानको लत छुटाउन पनि उनको उपचार भइरहेको थियो। अर्जेन्टिनाले सन् १९८६ मा विश्वकप फुटबलको उपाधि जित्दा उनी टोलीका कप्तान थिए। उक्त विश्वकपमा इङ्ल्यान्डविरुद्घको खेलमा उनले गरेको गोललाई सायदै विश्व फुटबलले कहिल्यै भुल्न सक्ला। म्याराडोनाकै चामत्कारिक प्रदर्शनका कारण अर्जेन्टिनाले उक्त विश्वकप जितेको थियो। उनले इङ्ल्यान्डविरुद्घको क्वार्टरफाइनल खेलमा हातले गोल गरेका थिए। यद्यपि, उक्त गोल म्याराडोनाको हातबाट भएको थियो भन्ने रेफ्रीले पत्तो पाउन सकेनन्। त्यसको रहस्य खुलेपछि म्याराडोनाले उक्त गोललाई भगवान्को हातबाट भएको गोलको संज्ञा दिएका थिए। अर्जेन्टिनी फुटबल संघले बुधबार विज्ञप्ति जारी गरी म्याराडोनाको निधनप्रति गहिरो दुःख व्यक्त गरेको छ। महान् खेलाडीको निधनबाट हामी स्तब्ध भएका छौं। भौतिक रूपमा हामीमाझ नरहे पनि उहाँ हाम्रो मनमस्तिष्कमा सधंै जीवितै रहनुहुन्छ, विज्ञप्तिमा भनिएको छ। अर्जेन्टिनी राष्ट्रिय टोलीका पूर्वप्रशिक्षकसमेत रहेका म्याराडोना विश्व फुटबलका महान् खेलाडी हुन्। उनले अर्जेन्टिनालाई सन् १९९० को विश्वकपको फाइनलमा पनि पुर्याएका थिए। त्यसबेला अर्जेन्टिना फाइनलमा पश्चिम जर्मनीसँग पराजित भएको थियो। सन् १९९४ को विश्वकपमा पनि उनी अर्जेन्टिनी टोलीमा थिए। तर, डोपिङ (प्रतिबन्धित औषधि सेवन परीक्षण)मा असफल भएपछि उनलाई घर फर्काइएको थियो। त्यसपछि उनी लागुऔषधको कुलतमा फसेका थिए। त्यसअघि सन् १९९१ मा लागुऔषध सेवन गरेको अभियोगमा उनी डेढ वर्ष प्रतिबन्धमा परेका थिए। अर्जेन्टिनाका लागि म्याराडोनाले सन् १९७७ देखि सन् १९९४ सम्म खेलेका थिए। उनले अर्जेन्टिनाका लागि ९१ खेलमा ३४ गोल गरेका छन्। सन् २००८ देखि सन् २०१० को विश्वकपसम्म म्यारोडोना अर्जेन्टिनी टोलीका मुख्य प्रशिक्षक थिए। म्यारोडोनाले चर्चित स्पेनिस क्लब बार्सिलोना, इटालियन क्लब नापोली, स्पेनिस क्लब सेभिलजस्ता प्रतिष्ठित युरोपियन क्लबबाट व्यावसायिक फुटबल खेलेका थिए। अर्जेन्टिनोस जुनियर्सबाट व्यावसायिक फुटबल सुरुआत गरेका उनले सन् १९८१ देखि सन् १९८२ सम्म बोका जुनियर्सबाट ब्यवसायीक फुटबल खेलेका थिए। त्यसपछि उनी बार्सिलोनामा आवद्ध भएका थिए। उनले सन् १९८२ देखि सन् १९८४ सम्म बार्सिलोनाका लागि ३६ खेल खेल्दै २२ गोल गरेका थिए। यसैगरी सन् १९८४ देखि सन् १९९१ सम्म इटालियन क्लब नापोलीबाट उनले फुटबल खेलेका थिए। नापोलीका लागि एक सय ८८ खेलमा ८१ गोल गरेका थिए। नापोलीबाट स्पेनिस क्लब सेभिल पुगेका उनले त्यहाँ एक सिजन बिताएका थिए। सेभिलमा उनले २६ खेलमा पाँच गोल गरेका थिए। उनले क्लब फुटबलको अन्त्य सन् १९९७ मा बोका जुनियर्सबाट गरेका थिए। त्यतिबेला उनी केवल ३७ वर्ष पुगेका थिए। विश्व फुटबलमा म्याराडोना र ब्राजिलियन फुटबल हस्ती पेलेमध्ये को महान भन्ने भनेर विवाद हुँदै आएको छ। दशकौं बितिसक्दा पनि म्याराडोना र पेलेको विषयले विश्व फुटबललाई उत्तिकै तताउने गरेको छ। उनै ब्राजिलियन फुटबल लिजेन्ड पेलेले पनि म्याराडोनाको निधनप्रति गहिरो दुःख व्यक्त गरेका छन्। यो समाचारले म स्तब्धः बनेको छु। विश्व फुटबलमा यस्तो सुनौलो दिन पनि थियो, जति बेला हामी दुबै एउटै आकाशमुनि सँगसँगै फुटबल खेल्थ्यौं। आज तिम्रो निधनको खबरले म मर्माहत बनेको छु, पेलेले भनेका छन्। पेलेसँगै विश्वभरका फुटबलर खेलाडी, क्लब, प्रशिक्षक र फुटबलप्रेमीले म्याराडोनाको निधनप्रति दुःख व्यक्त गर्दै शोकसन्तप्त परिवारजनप्रति समवेदना व्यक्त गरेका छन्। एक प्रसंगमा म्याराडोनाको चर्चा नेपालसँग पनि जोडेने गरेको छ। फकल्यान्ड युद्धमा गोर्खालीले देखाएको बहादुरीको प्रसंगलाई जोडेर म्याराडोनाले भनेका थिए रे, धन्य फुटबल मैदानमा गोर्खालीहरू छैनन्। यद्यपि, यो कुराको आधिकारिकताको विषयमा प्रश्न उठाइने गरे पनि विभिन्न पुस्तकमा यसको उल्लेख पाइन्छ।"
तेक्वान्दो प्रशिक्षक दीपक विष्टमा कोरोना संक्रमण,काठमाडौं : ओलम्पियन एवं तेक्वान्दो प्रशिक्षक दीपक विष्ट कोरोना भाइरस संक्रमण पुष्टि भएको छ । राष्ट्रिय तथा अन्तर्राष्ट्रिय खेलाडी सङ्घका पूर्वअध्यक्ष समेत रहेका विष्टले आफू कोरोनाबाट सड्क्रमित भएको सामाजिक सञ्जालमार्फत जानकारी दिएका हुन् । विष्टसहित परिवारका ६ जनामा कोरोना सड्क्रमण देखिएको छ । परिवारका अन्य सदस्य कोरोनाबाट मुक्त भइसकेको विष्टले जानकारी दिए । सड्क्रमणबाट जोगिन शारीरिक दूरी कायम गर्न र मास्कको प्रयोग अनिवार्य रुपमा गर्न उनले आग्रह गरेका छन्। कोरोना पुष्टि भएपछि विष्ट होम आइसोलेसनमा बसेका छन् । उनकी पत्नी एवं १३ औं दक्षिण एसियाली खेलकूद (साग)मा तेक्वान्दोतर्फ दोहोरो स्वर्ण पदक विजेता आयशा शाक्य पनि कोरोना सड्क्रमणबाट मुक्त भएकी छन् ।
म्याराडोनाको निधनमा भारतीय प्रधानमन्त्री सहित सेलिब्रिटीले के भने ?,"नयाँदिल्ली : विश्व प्रसिद्ध फुटबलर डिएगो म्याराडोनाको निधनमा विश्वभरका प्रभावशाली व्यक्तित्व साथै विभिन्न देशका राजनीतिज्ञले समेत दुख व्यक्त गरे । यस्तैमा भारतीय प्रधानमन्त्री नरेन्द्र मोदीसहित भारतका थुप्रै बलिउडकर्मी तथा अरु सेलिब्रिटीले म्याराडोनाको निधनमा दुख व्यक्त गर्दै उनीप्रति श्रद्धाञ्जली प्रकट गरेका छन् । शाहरुख खान, अभिषेक बच्चन, करिना कपुर, रणवीर सिंह, विकी कौशल, प्रियंका चोपडा, सिद्धार्थ शुक्ला, महेश बाबु लगायत कलाकारले म्याराडोनाको निधनमा दुख व्यक्त गरे । अभिनेता शाहरुख खानले म्याराडोनाको सम्झनामा लेखेका छन्, 'डिएगो म्याराडोना तिमीले फुटबललाई झनै सुन्दर बनायौ । तिम्रो पक्कै पनि याद गरिनेछ र तिमीले स्वर्गमा पनि मनोरन्जन दिँदै मोहित पार्नेछौ यस संसारलाई जस्तै ।तिम्रो स्वर्गमा बास होस् ।' विश्वप्रसिद्ध अर्जेन्टिनी फुटबलर म्याराडोनाको यही सोमबार हृदयघातका कारण निधन भएको हो । मस्तिष्कको शल्याक्रिया गरेको तीन हप्तापछि ६० वर्षको उमेरमा घरमै उनको निधन भएको हो । यस्तै रणवीर सिंहले म्याराडोनाको तस्बिर शेयर गर्दै दुखी बनेको 'इमोजी' देखाएका छन् । बीगबोस सेलिब्रीटी सिद्धार्थ शुक्लाले भने आफू बाल्यकालमा म्याराडोना जस्तै बन्न चाहेको तर अर्को म्याराडोना बन्न सम्भव नभएको कुरा उल्लेख गरे । साथै उनले आफूले फुटबल म्याराडोनाबाटै थाहा पाएको पनि लेखेका छन् । म्याराडोनालाई उच्च सम्मान दिँदै शुक्लाले ट्वीटर मार्फत श्रद्धाञ्जली प्रकट गरेका छन् । यसवाहेक भारतीय प्रधानमन्त्री नरेन्द्र मोदीले पनि म्याराडोनाको उच्च सम्मान सहित उनको निधनप्रति दुख व्यक्त गरे । मोदीले ट्वीटरमा लेखेका छन्, 'डिएगो म्याराडोना फुटबलका उस्ताद थिए । जसले विश्वव्यापी लोकप्रियताको आनन्द लिए । उनको खेलजीवन भरी, उनले हामीलाई फुटबल मैदानमा केही सर्वाधिक राम्रा कौशल देखाए । उनको असामयिक निधनले हामी सबैलाई दुखी तुल्याएको छ । उनको आत्माले शान्ति पाओस् ।' म्याराडोना विश्व फुटबल इतिहासमा जति सफल र प्रभावशाली खेलाडी हुन् उत्तिकै विवादित व्यक्तित्व पनि । १९८६ को विश्वकपमा उनले इंग्ल्याण्डविरुद्धको खेलमा हातले गोल हान्दै अर्जेन्टिनालाई विश्वकप जिताएका थिए । तर नाटकीय रुपमा उनको हाते गोल रेफ्रीले जित फैसला गरेपछि मात्रै थाहा भयो । जुन कुरा म्याराडोना स्वयंले पनि स्वीकार गरेका थिए । उनले उक्त गोललाई ईश्वरको हातले गोल हानेको अभिव्यक्ति दिए । यसवाहेक उनी बारम्बार खेलमा प्रतिबन्धित हुनुका साथै अत्याधिक कोकिन सेवनका कारण सुधारकेन्द्रमा समेत राखिए । पछिल्ला वर्षहरुमा उनको स्वास्थ्य बिग्रिँदैआएको थियो ।"
