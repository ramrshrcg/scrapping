शीर्षक,विवरण
भारतचीन सीमा विवाद र नेपाल,"भारतीय र चिनियाँ सेनाको दोक्लाममा भएको शारीरिक ठेलामठेलपछि यही जुन १५ मा स्यौक र गलवान नदीको संगमस्थल गलवान उपत्यकामा पुनः दुवै देशका सैनिकबीच भिडन्त भयो। उक्त घटनामा चिनियाँ पक्षले भारतीय सेनाले नियन्त्रण रेखा पार गरी चिनियाँ सेनालाई उत्तेजित पार्ने काम भएकाले सो घटना भएको जीकिर गरेको छ भने भारतीय पक्षले जानीबुझी गरिएको योजनाबद्ध कदम भएको प्रतिक्रिया दियो। वास्तवमा चीन र भारतबीचको वर्तमान विवाद सीमा विवादभन्दा पनि सामरिक रणनीतिक स्वार्थको टकरावजस्तो देखिएको छ। भारतीय पक्षले चीनले भारतलाई घेराबन्दीमा पार्न चाहेको आरोप लगाइरहेको देखिन्छ। अहिले भारतीय मिडिया आक्रोश र बदलाको चीत्कारले भरिएको देखिन्छ। तर उता चीनतर्फका मिडियामा भने भारतसँगको सीमामा केही तनाव भयो भन्ने मात्रै बुझाइ रहेको देखिन्छ। चिनियाँ मिडियामा यस घटनाले कुनै मुख्य स्थान पाएको देखिँदैन। यस सम्बन्धमा चिनियाँ पक्षले यस्तो द्वन्द्वबाट दुवै पक्षलाई कुनै फाइदा नहुने। भारत र चीन सम्बन्ध लामो समयसम्म तीक्ततापूर्ण हुने हो भने यो चीनका लागि पनि अल्सर सावित हुने बताइरहेका छन् र चीनलाई राष्ट्रिय दुस्मनका रूपमा लिनु हुँदैन र चीनसँगको सम्बन्धलाई भारतको आन्तरिक राजनीतिको मुद्दा पनि बनाइनु हुँदैन भनेर भन्दै आएका छन्। चीनले अन्तर्राष्ट्रिय शक्तिका रूपमा दुवै देशले क्षेत्रीय शान्ति तथा स्थायित्वका लागि आफ्ना समस्या समाधान गर्नुपर्ने धारणा राखेको देखिन्छ। यसै क्रममा भारतीय रक्षामन्त्री राजनाथ सिंह दोस्रो विश्वयुद्धमा जर्मनीमाथि तत्कालीन सोभियत रूस विजयी भएको ७५ औं वर्षगाँठका उपलक्ष्यमा आयोजित सैन्य परेडमा भाग लिने गरी रूस भ्रमणमा गए। रक्षामन्त्री सिंहले त्यहाँका उच्च अधिकारीहरूसँग दुवै देशबीच सैन्य सहयोग बढाउने विषयमा छलफल गरेका थिए। सिंहले रसियासँग यस ४०० लङरेन्ज सरफेस टु एअर मिसाइल सिस्टम खरिद गर्न चाहेको बताइसकेका छन्। भारत र रसियाबीचमा ऐतिहासिक सम्बन्ध रहेकाले कुनै पनि देशसँग भारतको कलह भएमा रसियाले भारतलाई सहयोग गर्छ भन्ने आम बुझाइ छ। जे होस्, यतिबेला भारत र चीनबीचको सम्बन्ध न्यूनतम विन्दुमा ओर्लिएको छ। सन् १९६२ मा भारत र चीनबीचको सीमायुद्धपछि यस्तो अवस्था देखिएको छ। युद्ध भइहाल्ने स्थिति नभए पनि दुवै देशबीच शीतयुद्ध चलिरहेको अवस्था छ। गलवान घटना हुनुका पछाडिका कारण महत्वपूर्ण छन्। किनकि यसले नै भारत र चीनबीचको भावी सम्बन्ध निर्धारित गर्नेछ। गलवान सीमा विवादले भारतको अमेरिका र रसियासँगको सम्बन्ध महत्वपूर्ण हुन गएको छ। यस सीमा विवादबारे अमेरिका र रसियाले हालसम्म तटस्थताको नीति अवलम्बन गर्दै आएका छन्। पुनः सीमायुद्ध भइहालेमा अमेरिका र रसियाले भारतलाई साथ देला वा तटस्थताको नीति अंगीकार गर्ला त्यसबारे निष्कर्षमा पुग्न भारत र अमेरिकाबीच बढ्दो सम्बन्ध विस्तारका वर्तमान आधारशिलाबारे विश्लेषण आवश्यक छ। विगतमा विश्व सभ्यताको केन्द्र, विशाल जनसंख्या र प्राकृतिक स्रोत साधन भएको राष्ट्र हुँदाहँुदै पनि भारतको स्थान एउटा कमजोर राष्ट्रका रूपमा थियो। शीतयुद्धको अन्त्यपछि अन्तर्राष्ट्रिय शक्ति सन्तुलनमा व्यापक परिवर्तन र एकल महाशक्तिका रूपमा अमेरिका देखिएपछि भारतका लागि दुइटा मात्र विकल्प थिए। यो गलवान सीमा विवाद युद्धमा परिणत हुने सम्भावना नरहे पनि भारत र चीनबीच शीतयुद्धको स्थिति लामो समयसम्म रहने देखिएको छ। यस्तो अवस्थामा नेपालले राष्ट्रिय स्वार्थका आधारमा विदेशनीति सञ्चालन गर्न सकेन भने अफगानिस्तानको जस्तो भयावह स्थिति सामना गर्नुपर्ने अवस्था आउन सक्छ। एउटा विकल्प रूस र चीनले बहुधु्रवीय विश्व व्यवस्थाका लागि स्थापना गरेकोे ब्रिक्समा सक्रिय हुने वा अमेरिकी नेतृत्वको एक धु्रवीय विश्व व्यवस्थामा सामेल हुने। भारतको उपस्थितिपछि नै ब्रिक्सको निर्माण भएको हो तर आज भारत ब्रिक्सको बजाय अमेरिकी धुरीको एसिया प्यासिफिक रणनीतिमा सामेल हुन खोजिरहेको देखिँदै छ। यस रणनीतिमा भारतको भूमिका महत्वपूर्ण हुने भन्दै ट्रम्प प्रशासनले भारतलाई खुसी पार्न यसको नाम नै इन्डोप्यासिफिक रणनीति राखिदिएको छ। अमेरिकाले भारतसितको सम्बन्ध सुधार्न यद्यपि चार दशकअघि देखि नै प्रयास गर्दै आएको थियो। तत्कालीन अमेरिकी विदेशमन्त्री हेनरी किसिन्जरको भारत यात्राक्रममा उनले भारतीय गुटनिरपेक्षता र परमाणु शक्तिको शान्तिपूर्ण कार्यको प्रशंसा गर्दै दक्षिण एसियाको मामिलामा अमेरिकाले हस्तक्षेप नगर्ने प्रतिज्ञा गरेका थिए। तर लगत्तै भारतले गरेको आणविक परीक्षणको विरोधमा अमेरिकाले विभिन्न क्षेत्रमा प्रतिबन्ध लगाएको घोषणा गरेको थियो भने भारतको गुटनिरपेक्ष नीतिको समेत कटु आलोचना गरेको थियो। तीन दशकअघि अमेरिकी राष्ट्रपति जिम्मी कार्टरले भारतको तारापुर परमाणु बिजुली घरका लागि प्रशोधित युरेनियम उपलब्ध गराउने सरकारी आदेशमा हस्ताक्षर गरे पनि सिनेटले सो आदेशलाई खारेज गरिदिएका कारण भारत सो युरेनियम प्राप्त गर्ने अवसरबाट वञ्चित हुनुपरेको थियो। तर जापान र चीनको पश्चिमीकरण नीतिको फलस्वरूप दुवै मुलुक विश्वका प्रमुख आर्थिक शक्ति बन्न सकेको यथार्थप्रति भारत अनभिज्ञ थिएन। कश्मिरी समस्याका कारण भारत र अमेरिका सम्बन्ध चिसिँदै आएको भए पनि भारतले आफ्नो देशको समुन्नतिका लागि अमेरिकी लगानीलगायत त्यहाँको अत्याधुनिक प्रविधिसमेत प्राप्त गर्ने प्रयास गर्दै आएको छ। भारतको हिन्दुवादी नेता नरेन्द्र मोदीको उदयपछि भारतको विदेश नीतिमा व्यापक परिवर्तनको महसुस हुन थालेको हो। एकाएक भारत र अमेरिका मिलिटरी लजिस्टिकका लागि सेयर गर्ने विषयमा सिद्धान्ततः सहमत भएपछि भारत र अमेरिकाबीचको सम्बन्ध नयाँ चरणमा प्रवेश गरेको थियो। यस सन्धिअन्तर्गत दुवै देशका सैनिकले आपूर्ति, रिपेयर र वि श्रामका लागि एकअर्काको जमिन, आकाश र समुद्र प्रयोग गर्न सक्नेछन्। अमेरिकाले धेरै समयअघि नै प्रस्ताव गरे पनि भारतले विचाराधीन अवस्थामा राखेको सञ्चार र सुरक्षासम्बन्धी तथा आधारभूत सैन्य सहयोगसम्बन्धी दुई सम्झौता पनि सम्पन्न भएमा भारतअमेरिका सम्बन्ध पूर्णतः सैनिक गठबन्धनको नयाँ चरणमा पुग्नेछ। मूलतः दक्षिण चीन सागर र हिन्द महासागरमा हालैका वर्षहरूमा चीनको बढ्दो अग्रसरतालाई ध्यानमा राखी त्यसलाई प्रत्युत्तर दिने उद्देश्यले नै भारत र अमेरिकाबीच यो सझौता हुन लागेको हो। हालका वर्षमा अमेरिकाले दक्षिण चीन सागरको प्रश्नमा जापान र फिलिपिन्सको मात्र होइन, अस्ट्रेलिया र भारतको समेत साथ र समर्थन खोज्दै आएको छ। भारत र अमेरिकाबीचको यो सहमतिले भारतलाई हिन्द महासागरमा मात्र होइन, दक्षिण चीन सागरमा समेत अमेरिकासँग साझेदार हुने बाटो खोलिने छ। चीनले दक्षिण एसियासमेतलाई जोड्ने रेशममार्गको (बीआरआई) अवधारणा अगाडि ल्याएको छ। यसप्रति भारतले औपचारिक रूपमा कुनै प्रतिक्रिया नजनाए पनि यसप्रति खुसी नरहेको ऊ बीआरआईमा सामेल नभएको कारणबाट सहजै अनुमान गर्न सकिन्छ। शीतयुद्धकालमा तत्कालीन महाशक्ति राष्ट्र सोभियत संघलाई चुनौती दिन अमेरिकाले चीनसँग सम्बन्ध अघि बढाएजस्तै अहिले चीनको बढ्दो शक्तिलाई चुनौती दिन अमेरिकाले भारतसँग सम्बन्ध विस्तार गर्न खोजिरहेको भन्नेमा अब कुनै सन्देह रहेन। वास्तवमा, शीतयुद्धको समाप्तिपछि पुनः अर्को महाशक्ति राष्ट्रका रूपमा चीनको उदय हुने निश्चित सम्भावनाले अमेरिकालाई भारतीय सहयोग र समर्थनको आवश्यकता महसुस भएको हो। सम्बन्ध विस्तारका अवरोध अहिले भारत र अमेरिकाबीचको सम्बन्ध कसरी अघि बढ्छ भन्नेबारे स्वयं भारतमा मात्र होइन चीन, रूस र बाँकी विश्वमा समेत यसबारे चर्चा भइरहेको छ। अमेरिकी रणनीतिकारहरू नयाँ विश्व संरचना निर्माण गर्ने अमेरिकी रणनीतिलाई भारतको साथले सहयोग पुग्ने विश्लेषण गर्दै आएका छन्। तर कूटनीतिका विश्वविख्यात व्यक्तित्व तथा भूतपूर्व अमेरिकी विदेशमन्त्री हेनरी किसिन्जरको डेढ दशकअघि हेराल्ड ट्रिब्युनमा प्रकाशित एक लेखमा भारत अमेरिका सम्बन्ध विस्तारमा थुपै्र अवरोध रहेको उल्लेख गर्दै विषमतापूर्ण भौगलिक, ऐतिहासिक र सांस्कृतिक स्थितिका कारण भारत अमेरिकाका लागि चीनविरुद्धको विश्वसनीय मित्र बन्न नसक्ने धारणा व्यक्त गरेका थिए। स्मरणीय छ, शीतयुद्धको समाप्तिमा निर्णायक भूमिका निर्वाह गर्ने अमेरिकी राष्ट्रपति रोनाल्ड रेगनले समेत भारतलाई विश्वास गर्न नसकिने राष्ट्रका रूपमा परिभाषित गरेका थिए। राजनीतिक विश्लेषकहरू भारत र अमेरिका दुवै विश्वका ठूला प्रजातान्त्रिक राष्ट्र भएको, दुवैको औपचारिक भाषा पनि अग्रेजी नै रहेको र आतंकवादविरुद्धको साझा अवधारणाका आधारमा मात्र द्विपक्षीय सम्बन्ध सहजरूपमा अघि बढ्न नसक्ने बताउँछन्। इतिहास केलाएर हेर्ने हो भने भारत र अमेरिकाबीचको सम्बन्ध उतारचढावपूर्ण रहिआएको छ। भारत बेलायती उपनिवेशबाट मुक्त हुने समयमा अमेरिकाको आग्रहमा बेलायतले सर स्टाफर्ड क्रिप्सलाई स्वतन्त्रताको प्रस्तावसहित भारत पठाएको थियो। यो प्रस्तावमा भारतीय प्रान्तहरूलाई स्वतन्त्रता दिने भन्ने थियो, जसको भारतीय राष्ट्रिय कांगेसले विरोध गरेका कारण यो प्रक्रिया रोकिएको थियो। यसरी अखण्ड भारतको विरुद्धमा यस्तो अमेरिकी प्रयासले आम भारतीयका मनमा अमेरिकाप्रति संशय पैदा गरेको थियो र छ। सन् १९६२ को भारतचीन सीमा युद्धमा अमेरिका स्पष्टतः भारतका पक्षमा उभिएको भए पनि खासगरी कश्मीर समस्या भारत अमेरिका सम्बन्ध विस्तारमा सबैभन्दा ठूलो तगारोका रूपमा देखिँदै आएको छ। कश्मीर युद्धमा अमेरिकाको पाकिस्तानप्रतिको सहयोग र समर्थन तथा अमेरिकाद्वारा नेतृत्व गरिएको सिटो र सेन्टोजस्तो सैनिक संगठनमा पाकिस्तानलाई सदस्य बनाइनुजस्ता घटनाक्रमले भारतसोभियत बीसबर्से मैत्री सन्धिको आधारशिला तयार गरेको थियो। केही महिनाअघि भएको भारत र पाकिस्तानबीचको सीमा विवादका सन्दर्भमा अमेरिकाले मध्यस्थता गर्ने राष्ट्रपति ट्रम्पको धारणाप्रति भारत असन्तुष्ट थियो। गलवानमा भएको सीमा झडपबारे ट्रम्पको टिप्पणीप्रति पनि भारत सन्तुष्ट छैन। अझ भारतबाट निर्यात हुने केही वस्तुमा अतिरिक्त महसुल लगाउने ट्रम्पको निर्णयले द्विपक्षीय सम्बन्ध विस्तारमा थप अवरोध उत्पन्न गरेको छ। भारत र अमेरिकाबीच बढ्दो रणनीतिक सम्बन्धले भारतको चीनसँगको सम्बन्धमा गम्भीर प्रभाव पारेको त छँदै छ, अपितु आफ्नो परम्परागत मित्रराष्ट्र सोभियत संघको विरासत पाएको हालको रसियासँगको सम्बन्ध यतिबेला महत्वपूर्ण हुँदै गएको छ। आफ्नै छिमेकी उदाउँदो महाशक्ति राष्ट्र चीन र आफ्नो विगतको परम मित्र र अमेरिकाको सैनिक शक्तिलाई चुनौती दिन सक्ने विश्वको एक मात्र राष्ट्र रसियासँगको सम्बन्धलाई भारतले अहिले प्राथमिकता दिन थालेको देखिँदै छ। रसियाले पनि भारतसँगको सम्बन्धमा नयाँ आयाम ल्याउने प्रयास गरिरहेको देखिन्छ। यो सम्बन्ध रक्षामा मात्र सीमित छ र रसिया बहुध्रुवीय विश्व निर्माणका पक्षमा रहेको देखिन्छ। निष्कर्ष भारत र चीन दुवै लामो समयसम्म विश्व सभ्यता, संस्कृति र विश्व अर्थव्यवस्थाको केन्दविन्दु रहँदै आएको, पश्चिमा राष्ट्रहरूको उपनिवेशवादी नीतिका कारण दुवै राष्ट्र विगतमा उत्तिकै प्रताडित हुनुपरेको ऐतिहासिक यथार्थ, दुई राष्ट्रबीचकै पारस्परिक सहयोगबाट आर्थिक, वैज्ञानिक र प्राविधिक क्षेत्रमा समेत उन्नति गर्ने सकिने आधार र गुटनिरपेक्ष राष्ट्रको नेतृत्व गर्ने भारतको चाहनाले एकातर्फ यसले भारत र चीन सम्बन्धलाई मजबुत बनाउने आधार तयार गरेको छ भने अर्कातर्फ यसले भारत र अमेरिकाबीचको सम्बन्ध विस्तारमा वाधा उत्पन्न गरेको छ। यसैकारण विश्लेषकहरू भारत भविष्यमा समेत अमेरिकी चाहनाअनुकूलको विश्व व्यवस्थामा सहभागी हुने न्यून मात्र सम्भावना रहेको बताउँछन्। मोदीको हिन्दु राष्ट्रवाद र पश्चिमा राष्ट्रहरूको क्रिश्चिया नीतिबीच कसरी तालमेल होला ? अझ विश्वलाई आफ्नै नियन्त्रणमा राख्ने पश्चिमा राष्ट्रहरूको चाहना र विश्व सभ्यताको केन्द्र ठान्ने भारतबीचको सम्बन्ध कसरी अगाडि बढ्छ त्यो विचारणीय छ। चीनले पनि कहीं न कहीं भारतलाई भन्दा रसियालाई आफ्नो नजिकको मित्र ठान्ने गरेको छ। त्यसैले चीन र भारतबीच तनाव हुँदा आफ्नो अन्तर्राष्ट्रिय स्थितिमा पनि असर पर्छ भन्ने रूसले ठान्छ। रसियाका लागि भारत एक महत्वपूर्ण मित्र हो तर ऊ भारतको एकतर्फी समर्थन गर्ने स्थितिमा छैन। यथार्थ के पनि छ भने सन् २०१९ मा चीनको सैनिक बजेट १७७ अर्ब डलर छ भने भारतको ६०९ अर्ब डलर मात्र छ। धेरै सैनिक उपकरण तथा हातहतियार चीनले आफैंले उत्पादन गर्छ भने भारतले ती वस्तु धेरै रसिया र पश्चिमा राष्ट्रहरूबाट खरिद गर्छ। यद्यपि चीन विश्वको तेस्रो र भारत चौथो ठूलो सैनिक शक्ति हुन्। त्यस्तै चीनको कूल जीडीपी नोमिनलमा १४१ खर्ब डलर र भारतको २९ खर्ब डलरको छ। चीनसँग अहिले ३२ ट्रिलियन डलर मौज्दात रहेको छ, यस्तो ठूलो ढुकुटीको सहयोगले चीनले भारतको अर्थतन्त्रलाई ठूलो प्रभाव पार्न सक्छ। दुई मुलुकबीच यस्तो ठूलो अन्तरको कारण पनि भारतले पश्चिमा राष्ट्रहरूको सहयोगविना युद्ध लड्न सक्दैन। यद्यपि गलवान उपत्यका भारत र चीन दुवैका लागि रणनीतिक महत्वको क्षेत्र हो भन्नेमा कुनै सन्देह छैन। यो गलवान सीमा विवाद युद्धमा परिणत हुने सम्भावना नरहे पनि भारत र चीनबीच शीतयुद्धको स्थिति लामो समयसम्म रहने देखिएको छ। एकातर्फ भारतको नेपाललगायतका प्रायः सबै दक्षिण एसियाली राष्ट्रहरूसँगको सम्बन्ध तीक्ततापूण रहेको वर्तमान स्थितिमा चीनलाई दक्षिण एसियामा आफ्नो प्रभाव विस्तार गर्न खासै कठिन हुने देखिँदैन भने अर्कातर्फ भारतले दक्षिण एसियामा रहेको आफ्नो परम्परागत प्रभावलाई कायम राख्न कठिन हुने देखिन्छ। चीन एसियाली राष्ट्र भए पनि उसले अफ्रिका र लेटिन अमेरिकामा बढी लगानी गर्दै आएको सन्दर्भमा अब यो सीमा विवादपछि एसिया र खासगरी दक्षिण एसियामा आफ्नो ध्यान केन्द्रित गर्ने सम्भावना बढेर गएको छ। नेपालमा पर्ने प्रभाव गलवान सीमा विवाद युद्धमा परिणत हुने सम्भावना नरहे पनि भारत र चीनबीच शीतयुद्धको स्थिति लामो समयसम्म रहने देखिएको छ। एकातर्फ भारतको नेपाललगायतका प्रायः सबै दक्षिण एसियाली राष्ट्रसँगको सम्बन्ध तिक्ततापूण रहेको छ। वर्तमान स्थितिमा चीनलाई नेपाललगायतका दक्षिण एसियाली राष्ट्रमा आफ्नो प्रभाव विस्तार गर्न खासै कठिन हुने देखिँदैन। अर्कोतर्फ भारतले नेपाललगायत दक्षिण एसियामा रहेको आफ्नो परम्परागत प्रभाव कायम राख्न कठिन हुने देखिन्छ। चीन एसियाली राष्ट्र भए पनि उसले अफ्रिका र ल्याटिन अमेरिकामा बढी लगानी गर्दै आएको छ। अब यो सीमा विवादपछि एसिया र नेपाललगायतका दक्षिण एसियाली राष्ट्रमा आफ्नो ध्यान केन्द्रित गर्ने सम्भावना बढेर गएको छ। अहिले माल्दिभ्समा कहिले भारतसमर्थक राष्ट्रपति स्थापित हुने र कहिले चीन समर्थित राष्ट्रपतिले निर्वाचनमा विजय प्राप्त गर्ने प्रक्रिया चलिरहेको छ। यस्तै अवस्था श्रीलंकामा पनि देखिएको छ त्यो अवस्था नेपालमा पनि आउने सम्भावना प्रवल छ। यस्तो स्थितिले दक्षिण एसियाली राष्ट्र नै भारत र चीनसमर्थक राष्ट्रहरूमा विभाजित हुने मात्र होइन ती देशका प्रमुख दल पनि भारत र चीनसमर्थक दलका रूपमा विभाजित हुने सम्भावना छ। नेपालका ठूला राजनीतिक दलले यस्तो सम्भावनाप्रति गम्भीर विचार पुर्याएनन् र पूर्णतः राष्ट्रिय स्वार्थका आधारमा विदेशनीति सञ्चालन गर्न सकेनन् भने नेपालले अफगानिस्तानको जस्तो भयावह स्थितिको सामना गर्नुपर्ने अवस्था आउन सक्छ।"
राजदूतहरूको लक्ष्मणरेखा,"दिल्लीस्थित नेपाली राजदूतले दुईपक्षीय विषयमा निरन्तर संवाद र सम्पर्क गर्ने निकाय हो, भारतीय विदेश मन्त्रालयको नर्थ डिभिजन जसले नेपाल र भुटान मामिला हेर्ने गर्छ । तर कतिपय विषय हल गर्न नर्थ डेस्कभन्दा माथिल्लो तहमा सम्पर्क र संवादको आवश्यकता हुन्छ । यतिबेला भारतका लागि नेपाली राजदूत नीलाम्बर आचार्य सीमा विवादका सम्बन्धमा उच्च तहमा कुराकानी गर्न चाहन्छन् तर राजदूत भएर गएदेखि नै उच्च तहमा भेटघाट गर्न उनलाई निकै कठिन भइरहेको छ । भारतको मात्र होइन, चीन, अमेरिकालगायत अन्य देशमा खटिने नेपाली राजदूतका लागि पनि सम्बन्धित देशका परराष्ट्रमन्त्री र प्रधानमन्त्री भेट्ने कार्य सहज छैन । धेरैले ओहोदाको प्रमाणपत्र बुझाउने र बिदाइ भेट गर्ने समयमा मात्र उच्चतहमा पहुँच पाउँछन् । कतिपय मुलुकमा त ओहोदाको प्रमाणपत्र बुझाउन पनि निकै समय पर्खनुपर्ने हुन्छ । चीनका लागि नवनियुक्त राजदूत महेन्द्रबहादुर पाण्डे बेइजिङ पुगेको दुई हप्ता नाघिसकेको छ तर उनले त्यहाँ प्रमाणपत्र बुझाएको खबर यो लेख तयार पार्दासम्म आइसकेको छैन । तर, काठमाडौंस्थित विदेशी राजदूतहरूको अवस्था भने भिन्न छ । यहाँ राजदूत भएर आउने कुनै पनि देशको राजदूतलाई ओहोदाको प्रमाणपत्र बुझाउन धेरै दिन लाग्दैन, तुरुन्तै परराष्ट्र मन्त्रालयले त्यसको व्यवस्था गरिहाल्छ । यहाँ विदेशी राजदूतको भेटघाटको पहिलो प्राथमिकतामा प्रधानमन्त्री र परराष्ट्रमन्त्री पर्ने गर्छन् । विदेशी राजदूतको परराष्ट्र सचिव र डेस्क प्रमुखसँगको भेटवार्ता एकदमै कम हुने गर्छ । दुईपक्षीय सम्बन्धका साना विषयसमेत लिएर राजदूतहरू सीधै प्रधानमन्त्रीकहाँ पुग्ने गर्छन्, छलफल गर्छन् । कतिपय अवस्थामा प्रधानमन्त्री कार्यालय र राजदूतका बीचमा कुराकानी भइरहेका कतिपय विषय परराष्ट्र मन्त्रालयलाई थाहै हुँदैन । विदेशी राजदूतका लागि प्रधानमन्त्री, पूर्वप्रधानमन्त्री र राजनीतिक दलका उच्च नेताहरू भेट्न न कुनै प्रक्रियागत झञ्झट, न त समयको अभाव नै । यति मात्र होइन्, नेपालको आन्तरिक मामिलामा सार्वजनिक रूपमा नै टीकाटिप्पणी गर्न उनीहरू तम्सिहाल्छन् । राजदूतले चाहेको समयमा मन्त्रीलाई भेट्न पाएका उदाहरण धेरै छैन् । सिंहदरबार छिरेर आफूले चाहेका सबै मन्त्रीलाई पालैपालो भेटेर एकाध घन्टामा राजदूत बाहिरिएका उदाहरणसमेत रहेका छन् । अन्य मन्त्रीहरूको भेटघाट पनि परराष्ट्र मन्त्रालयको समन्वयमा हुनुपर्छ र त्यहाँ भएका कुराकानीको संस्थागत रेकर्ड हुनुपर्छ । परराष्ट्र मन्त्रालयले काठमाडौंमा रहेका कूटनीतिक नियोगलाई एकमुष्ट रूपमा भन्न सक्नुपर्छ, मन्त्रालयको अनुमतिलिएर मात्र प्रधानमन्त्री, मन्त्री, पूर्वप्रधानमन्त्री र उच्च राजनीतिक दलका नेताहरूलाई भेट्नु । यसै परिपेक्ष्यमा पछिल्लो समय नेपालका लागि चिनियाँ राजदूतको होउ यान्छीको सक्रियता राजनीतिक र कूटनीतिक वृत्तमा निकै चर्चामा छ । जब सत्तारूढ नेपाल कम्युनिस्ट पार्टीभित्र विवाद बढाउन सक्रियता बढ्छ । सत्तारूढ दलका केही नेता त्यसलाई तुरुन्तै ढाकछोप गरिहाल्छन् र भन्ने गर्छन्, राजदूतले नेतालाई भेटघाट गर्नु सामान्य हो, नेकपाभित्रको विवादबारेमा कुराकानी भएको छैन । अझ एक कदम अगाडि बढेर उनीहरू भन्ने गर्छन्, चीन नेपालमा राजनीतिक स्थायित्वका पक्षमा रहेका कारण चीनको चासो सही हो । तर काठमाडौंस्थित चिनियाँ दूतावासले भने घेटघाटको विवरण लुकाएको छैन । विभिन्न पत्रिकामा दूतावासका प्रवक्ताले दिएको प्रतिक्रियामा भनिएको छ, चीन नेपालमा राजनीतिक स्थायित्वका पक्षमा छ र त्यसका लागि अहिले नेकपा कुनै पनि समस्यामा नपरोस् भन्ने चाहन्छ । चिनियाँ दूतावासले मात्र होइन, चिनियाँविज्ञहरूले पनि अहिले सार्वजनिक रूपमा स्वीकार गरिरहेका छन् । विगतमा नेपालका नेताहरूसँग राजदूतको भएको भेटघाटलाई समेत लुकाउन खोज्ने चिनियाँ पक्ष अहिले खुला र पारदर्शी रूपमा आइरहेको छ । २४ घन्टाभित्र नेकपाका सबै नेता र राष्ट्रपतिसँग निरन्तर भेटवार्ता हुनुलाई संयोग र कूटनीतिक भेटघाट मात्रै मान्न सकिँदैन । त्यति मात्र होइन, विवाद जतिबेला उत्कर्षमा पुग्छ, त्यतिबेला भेटघाट सुरु हुन्छ । निश्चय नै चिनियाँ राजदूत फलानो व्यक्ति प्रधानमन्त्री हुनुपर्छ भनेर हस्तक्षेपको शैलीमा प्रस्तुत भएको देखिँदैन तर चीन यतिबेला सकेसम्म पाँच वर्ष यही सरकारको निरन्तरता चाहन्छ र त्यो हुन सकेन भने पनि नेकपा जसरी पनि एकताबद्ध रहोस् भन्ने चाहन्छ । तर यतिबेलाको चिन्ताचाहिँ चीन पनि विस्तारै हिजो भारतले अपनाएको बाटोमा जाने त होइन भन्ने हो । हिजो नेपालको सरकार गठन र ढाल्ने प्रक्रियामा काठमाडौैंस्थित भारतिय राजदूतहरू खुलमखुला नै लागे । कतिसम्म भने पार्टीभित्रको कुनै अमूक नेतालाई प्रधानमन्त्रीमा प्रस्ताव गर्न नेतृत्वलाई दबाब दिएका थुप्रै उदाहरण छन् । लामो समयपछि २०७२ सालको संविधान निर्माणपछि त्यो शृंखला टुट्यो । त्यसपछि विशेषगरी भारतीय जनता पार्टीको नेतृत्व तहमा नेपालमा आफूअनुकूलको प्रधानमन्त्री खोज्ने होइन कि जो प्रधानमन्त्री भएर आउँछ उसैसँग काम गर्नुपर्छ भन्ने एक किसिमको समझदारी भएको देखिन्छ । त्यही भएर नै विशेषगरी मञ्जिबसिंह पुरी नेपालका लागि भारतीय राजदूत भएर आएपछि काठमाडौंको राजनीतिक मामिलामा भारतीय राजदूतको सक्रियता कम्तीमा देखिने गरी निकै कम भएको छ । यतिबेला हरेक क्षेत्रमा प्रभाव बढ्दै जाँदा भोलि चीन पनि विगतमा भारतको जस्तै हस्तक्षेपको बाटोमा जाने त होइन भन्ने आशंका छन् । चीनको कूटनीति यतिबेला विगतमा जस्तो शान्त र अर्काको मुलुकको आन्तरिक मामिलामा हस्तक्षेप नगर्ने नीतिमा सीमित छैन, त्यसमा भारी मात्रामा परिवर्तन आएको छ । विश्वव्यापी रूपमै ऊ खुला, आक्रामक र राजनीतिक रूपमा पनि मुखरित रूपमा प्रस्तुत भइरहेको छ । आफ्नो आर्थिक शक्तिलाई उसले राजनीतिक प्रभाव बढाउने माध्यमका रूपमा प्रयोग गरिरहेको छ । नेपालको आन्तरिक मामिलामा चासो राख्नु स्वाभाविक हो । तर त्यसलाई हामीले हस्तक्षेपको तहमा जानुभन्दा पहिल्यै रोक्न आवश्यक छ । नेपालमा भारत, अमेरिका र चीनको स्वार्थ बाझिँदै जाँदा आफ्नो स्वार्थ पूरा गर्न र अरूको स्वार्थलाई नोक्सान पुयाउन सबै मुलुकले प्रयोग गर्ने हतियार राजनीतिक दलभित्रको पक्कड नै हो । त्यसैले अहिलेको परिस्थितिमा पुरानै पाराले फलानो मुलुकले हस्तक्षेप गर्छ र फलानोले गर्दैन भनेर तर्क गर्नु र हस्तक्षेप रोक्न छाडेर आफैं कुनै राजदूतको प्रतिरक्षामा लाग्नु सही होइन । यो चिनियाँ राजदूतको सवालमा मात्र होइन, अन्य देशका राजदूतको अस्वाभाविक भेटघाटप्रति प्रश्न गर्नुपर्छ । यी विषय उठाउँदा हामीलाई लाग्न सक्छ चीनसँगको सम्बन्ध बिग्रने हो कि त्यसैले पनि कतिपय प्रतिरक्षा गर्ने गरेका छन् । तर प्रश्न उठाएर सम्बन्ध बिग्रने होइन, सुधार्न र राम्रो बनाउन सहयोग गर्छ । योसँगै अर्काे विषय हो राजदूतको भेटघाट नियमन । विगतमा राजदूतले प्रधानमन्त्री, पूर्वप्रधानमन्त्री र राजनीतिक दलका उच्च नेतासँगको भेटघाट गर्दा पालना गर्नुपर्ने आचारसंहिता बनेको थियो तर त्यसको कार्यान्वयन भएको छैन । अहिले पनि परराष्ट्र मन्त्रालयका प्रतिनिधीहरूविना नै यस्ता भेटघाट भइरहेका छन् । भेटघाटमा के कुराकानी भए भन्ने विषयमा कुनै पनि अखिलेख छैन । यसका विदेशी राजदूतको मात्र दोष छैन, हाम्रा नेताहरू आफैं राजदूतसँगको भेटमा परराष्ट्र मन्त्रालयका अधिकारीहरू राख्न चाहँदैनन् । त्यसैले यसलाई व्यवस्थापन गर्न परराष्ट्र मन्त्रालयको भूमिका महŒवपूर्ण हुने गर्छ । तर पछिल्लो समयमा मन्त्रालयमा यसमा ध्यान दिएको पाइँदैन । विषय भारत र चीनको मात्र होइन, नेपालमा रहेका विदेशी राजदूतहरूका हकमा एकै खालको मापदण्ड लागु गर्नुपर्छ । निश्चय नै दुई ठूला छिमेकी भएका कारण उनीहरूका गतिविधि र चासो बढी हुने गर्छ । अन्य मुलुकका राजदूतले पनि परराष्ट्र मन्त्रालयको स्वीकृतिविना नेताहरूलाई निर्बाध भेटेका उदाहरण पर्याप्त रहेका छन् । काठमाडौंमा रहेका राजदूतहरूले पनि आफ्नो लक्ष्मणरेखालाई राम्रोसँग बुझ्न आवश्यक छ । परराष्ट्र मन्त्रालयले काठमाडौंमा रहेका कूटनीतिक नियोगलाई एकमुष्ट रूपमा भन्न सक्नुपर्छ, मन्त्रालयको अनुमतिलिएर मात्र प्रधानमन्त्री, मन्त्री, पूर्वप्रधानमन्त्री र उच्च राजनीतिक दलका नेताहरूलाई भेट्नु । अनि ती भेटघाटको व्यवस्था मिलाउने र त्यहाँ आफ्ना प्रतिनिधि राख्ने व्यवस्था पनि गर्न आवश्यक छ । कुनै देशका धेरै विषय होलान्, धेरै घेटघाट गर्नुपर्ने होला तर सबैलाई लागु हुने मापदण्ड भने एउटै हो ।"
साउन र प्रकृति,"धार्मिक हिसाबले साउने संक्रान्तिको दिनबाट महत्व पाउने साउन महिनाले धार्मिक, सांस्कृतिक र प्राकृतिक महत्वलाई विशेष रूपमा दर्शाउँछ। ज्योतिष शास्त्रअनुसार सौरमासका हिसाबले साउने संक्रान्तिदेखि सूर्य कर्कट राशिमा प्रवेश गर्ने हुनाले यस दिनलाई कर्कट संक्रान्ति पनि भनिन्छ। यो दिनदेखि सूर्य उत्तरी गोलार्द्धबाट दक्षिणी गोलार्द्धतर्फ प्रवेश गर्ने भएकाले दिन छोटो र रात लामोहुँदै जाने विश्वास गरिन्छ। यही महिनाबाट हिन्दु धर्मका धेरै चाडपर्व सुरु हुने गर्छन्। महिलाहरू साउनको सोमबार व्रतउपासना गरी भगवान् शिवको आराधना गर्ने गर्छन्। यी विविध पक्षलाई समेट्दै साउन महिना, खेतीपाती र हरियालीले मानिस र प्रकृतिबीचको तादात्म्यलाई अरू महत्व दिएको छ। कृषिकर्मबाटै मानिसले आफ्ना आवश्यकता पूरा गर्नेहुँदा प्रकृतिप्रति धन्यवाद व्यक्त गर्दै प्रकृतिसँग नजिक भएर हेर्ने कलाको विकासहुँदै जाओस् भन्ने देशना पनि हो। फेसनको मेहन्दीभन्दा मेहनतको तिउरी, फास्टफुड र कृत्रिम खानेकुराभन्दा स्वस्थ प्राकृतिक खानाको महत्व अनि व्रत, उपासना र सौभाग्यका नाममा गरिने शृंगारभन्दा भावनात्मक तथा आन्तरिक शृंगार र मनको शान्ति कति महत्वपूर्ण हुन्छ भन्ने बोध पनि साउन महिनामा गरिने क्रियाकलापले प्रस्ट पार्छन्। जबसम्म पञ्चतत्वको बोधहुँदैन तबसम्म मानिसले जीवन र प्रकृतिको महत्व पनि बुझेकोहुँदैन। भनिन्छ मानिस पञ्चतत्वमै जन्मियो र पञ्चतत्वमै विलिन भएर यो संसारबाट बिदा लिन्छ। हुन त हो, तर जीवनभर जुन तत्वसँग साक्षात्कार भएर बाँचेको हुन्छ त्यसप्रति पटक्कै ख्यालहुँदैन। पृथ्वी, आकाश, सूर्य, वायु र जलविना हाम्रो जीवन सम्भव थियो ? यिनको गुणवत्तालाई आफ्नो जीवनमा कसरी उतार्ने ? पृथ्वी जसको गुणवत्ता हो सहनशीलता। सहनशीलता हाम्रो स्वभाव बनोस्, हाम्रो बोध बनोस्। हाम्रो सहनशीलताको डिग्री कस्तो छ ? यसको अभावमा आउने अहंकारले सधैं स्वार्थपूर्ण स्वभावमा लैजान्छ, यो बोध जागृत नहुँदासम्म हामी बेहोसीको जीवन बाँच्न विवश हुन्छौं। आकाशअर्थात् विराटता, गहनता, शून्यता र खाली हुनु। हाम्रो प्रेम विराट् होस्। सोच गहन होस्। हामीभित्रबाट शून्य, मौन, ध्यानमग्न बन्न सकौं र काम, क्रोध, लोभ, मोहलगायतका रिपुबाट मुक्त भएर खाली हुन सकौं। तब मात्र आफू हुनुको, स्वबोधको गुण खुल्न थाल्छ। जलअर्थात् शीतलता। हामी प्रचण्ड गर्मी झैं क्रोधी, अहंकारी मात्र भएर जीवन बाँच्न सक्दैनौं। जलजस्तो शीतल हुन सक्नुपर्छ। पृथ्वीमा ७० प्रतिशत भाग जल छ भने हाम्रो शरीरमा पनि ७० प्रतिशत जल अर्थात् पानीको मात्रा छ। तर हाम्रो स्वभावमा कति प्रतिशत शीतलता छ ? स्वबोध गरौं, हाम्रा कर्म, स्वभाव र व्यवहारमा ७० प्रतिशत शीतलता आउन सक्यो भने हामी प्राकृतिक प्राणी भएर शान्त र आनन्दित जीवन बाँच्न सफल हुन्छौं तब मात्र हाम्रो धार्मिकता पनि प्रकट हुन पाउँछ। सूर्य अर्थात् ताप, शक्ति, ऊर्जा जसले सबै विकार नष्ट गरेर अस्तित्वमा अर्थात् जीवनमा सन्तुलन ल्याउनमा मद्दत गर्छ। शरीरको पाचन प्रक्रियालाई सन्तुलन गर्नदेखि लिएर संक्रमण, किटाणु नाश गर्न र चिसोबाट बचाउन सूर्यको आवश्यकता रहन्छ। वायु अर्थात् जीवन्तता, प्राणवायु, स्वास, हावा, अक्सिजन जसले जीवन दिएको हुन्छ। हाम्रो आयु अर्थात् जीवन कति हुन्छ भन्ने कुरा यही प्राणवायुले निर्धारण गर्छ। स्वास रहुञ्जेल जीवन रहन्छ तर जीवन रहुञ्जेल हाम्रो कर्म, सोच र दायित्व कस्तो हुनुपर्ला ? श्वासको बोध, स्वयंको बोध, जीवन बाँचेको बोध, पूजा, जप, स्तुति, दान, ईष्र्या जे पनि कर्म आफ्नो तर्फबाट भएको हुन्छ त्यसको परिणाम के होला ? हाम्रो स्वबोधले कसरी रूपान्तरण गर्न सक्छ ख्याल गर्नु जरुरी हुन्छ। हाम्रो साधना, धर्म, मान्यता, बुझाइ, संस्कार अँगाल्दै जाँदा प्रकृति र मानिसबीचको तादात्म्य एवं स्वबोध छुट्नुहुँदैन, अन्यथा सबै मान्यता र प्रचलनले दिने रूपान्तरण अपूर्ण नै रहनेछन्। मान्ने कि जान्ने ? मानिस जुन घर, परिवार, समाज र राष्ट्रमा हुर्कन्छ उसले त्यहींको संस्कार, धर्म, प्रचलन र मान्यतालाई आधार बनाएर जीवनयापन र आफ्ना कर्म गरिरहेको हुन्छ। हरेक चाडपर्व र संस्कार एउटा मान्यतामा आधारित हुन्छन् र त्यसलाई मनोवैज्ञानिक रूपले स्वीकार गरी जीवन चल्छ। स्वीकार र विश्वास भएन भने कुनै पनि संस्कृति र प्रचलन आफैंमा ओझेल पर्छन् तर ती सबै प्रचलनको सन्देश र शिक्षा के हो ? त्यसले जीवनमा के रूपान्तरण ल्याउँछ भन्ने थाहा नपाउँदासम्म अर्थात् अनुभूतिले नजान्दासम्म मान्ने काम मात्र बाँकी रहन्छ। सुन्नु, मान्नु र अपनाउनु एक अर्थमा सही नै हुन्छ। तर त्यसले जीवनलाई विधायक बनाउन के योगदान दिन्छ या दियो जान्नु आवश्यक हुन्छ। मान्यताले मात्र जीवनमा सकारात्मक परिवर्तन र विकासहुँदैन। साउनमा भगवान् शिवको आराधना गर्नु, मन्दिर जानु, उपवास गर्नु, सौभाग्यका प्रतीक पहिरन र शृंगार गर्नु नराम्रो छैन तर शिवको देशना के थियो ? त्यो मूलभूत कुरा भुल्नुहुँदैन। ध्यान, योग र जीवनलाई सकारात्मक रूपान्तरण गर्ने भगवान् शिवको ध्यानको कला नअपनाउने तर बाहिरी पूजा र शृंगारले साउन र शिवको महिमा गाउँछु भनेर लाग्नु पनि अपूर्ण भक्ति नै हुन जानेछ। जीवनका हरेक संस्कारबाट सुसंस्कार हुन सिकौं। धर्मबाट धार्मिकता सिकौं र आराधनाबाट ध्यानको गहिरँय जान्ने र अनुभूतिमा ल्याउने प्रयास गरौं तब मात्र जीवनमा केही रूपान्तरण आउनेछ। जीवन अनुशासनबाट आत्मानुशासनमा र ज्ञानबाट आत्मज्ञानतर्फ उन्मुख हुनेछ। भौतिक ज्ञान र मान्यताले बाहिरको सुख र सुविधा मिल्छ तर आन्तरिक शान्ति र आनन्दका लागि ध्यानको विकल्प छैन। सुख, सम्पन्नता, पद, प्रशंसा बाहिरका आर्जन हुन्। यिनले दीर्घकालीन रूपमा भित्रको आनन्द प्रदान गर्छन् भन्ने जरुरी छैन। ध्यानबाट प्राप्त आन्तरिक शान्ति र आनन्दले बाहिरको सुखमा पनि थप सुन्दरता प्रदान गर्छ। आन्तरिक शान्ति र आनन्दको अनुभूति नै मानिसले प्राकृतिक स्वभावमा बाँच्न जान्ने अनुभूति प्राप्त गर्नु हो।"
अवकाशका लागि उचित उमेर कति ?,"यतिखेर संसद्मा संघीय निजामती सेवासम्बन्धी विधेयक पेस भइराखेको छ, अवकाश हुने उमेर ५८ नै कायम राख्ने वा दुई वर्ष थप गर्ने भन्ने विषय विवादित छ। सरकारले धेरैपटक ६० वर्ष बनाउने गरी विधेयक पेस गर्दै गर्दा प्रारम्भमा कानुन निर्माता यसका पक्षमा देखिए पनि अन्त्यमा ५८ वर्ष नै कायम गर्ने पक्षको दबाबका कारण अनिर्णयको बन्दी छन्। संसदीय समिति यो उमेर ६० वर्ष बनाउनुपर्ने पक्षमा रही सिफारिस गरिसकेकाले अब प्रतिनिधिसभामा अन्तिम चरणको छलफल भइराखेको अवस्थामा संसद् अधिवेशन अन्त्य भएको छ। निजामती सेवामा लामो समयदेखि ६० वर्षको उमेरलाई नै अनिवार्य अवकाश पाउने उमेरका रूपमा निजामती सेवा ऐनमा तोकिएको थियो अथवा पञ्चायती शासनका समयमा सबै निजामती कर्मचारीले ६० वर्षको उमेरमा मात्र अवकाश पाउँथे। पञ्चायती व्यवस्थाको अवसान भई देशमा प्रजातन्त्र आएपछि २०४९ सालमा निजामती सेवा ऐनमा संशोधन भयो र यो अवकाशसम्बन्धी प्रावधानलाई दुई वर्ष घटाई ५८ वर्ष कायम गरिएको हो। यो उमेरको हद घटाउनुपर्ने कुनै आधार थिएन। यो उमेर हदलाई ६० वर्ष बनाउने सन्दर्भमा धेरैपटक प्रयास हुँदै आएका छन्। सरकारले धेरैपटक अनिवार्य अवकाश हुने उमेर ६० वर्ष बनाउन प्रस्ताव गर्दै लोकसेवा आयोगको परामर्श माग गरेकोमा आयोगले हरेकपटक सरकारलाई ६० वर्ष नै बनाउन उपयुक्त हुने भनी परामर्श दिँदै आएको छ। यस विषयले औपचारिक स्वरूप ग्रहण गर्न थाल्दा यसको पक्ष र विपक्षमा विशेषगरी कर्मचारीबाटै लबिङ प्रारम्भ हुन्छ। कानुन निर्माता दुविधामा छन्। यो अवस्थामा कुनै निर्णय नै नलिई छाडिदिँदा अवकाश उमेर यथावत् अथवा ५८ वर्ष नै कायम भइराखेको छ। यस वर्ष अर्थ मन्त्रालय पनि ६० वर्ष बनाउने पक्षमा उभिएको छ। अवकाश अनिवार्यरूपमा प्राप्त गर्ने उमेर कति उपयुक्त हुने हो ? यो कानुनमा नै उल्लेख गर्नु आवश्यक हुने हो वा होइन भन्ने सम्बन्धमा विश्लेषण गर्नु जरुरी छ। राज्य र सरकारको अवधारणाको विकास हुने क्रममा अनिवार्य अवकाश हुने उमेर कुनै पनि देशले प्रभावकारी रूपमा कार्यान्वयनमा ल्याएका थिएनन्। शारीरिक र मानसिक रूपमा तन्दुरुस्ती देखिएका व्यक्तिहरूबाट सेवा लिइरहने प्रचलन थियो। अठारौं शताब्दीको अन्त्य र उन्नाइसौं शताब्दीको प्रारम्भमा यो अवधारणाको विकास हुन थालेको हो। सबैभन्दा पहिला जर्मनीले सन् १८८९ मा सरकारी सेवामा अवकाश पाउने उमेरको हद तोकेको थियो। तत्पश्चात् यो प्रावधान विभिन्न देशमा राख्न थालिएको हो। सामाजिक सुरक्षाको व्यवस्था गर्ने मुख्य आधारका रूपमा यसलाई लिइँदै गएको हो। यसलाई निवृत्तिभरण प्राप्त गर्ने आधारसमेत बनाउँदै गएको छ। अवकाश उमेरलाई अनिवार्य भने गरिएन। पछि निवृत्तिभरणलगायतका प्रयोजनका लागि आधार बनाउँदै सम्बन्धित देशहरूले आआफ्ना संविधानमा समेत स्थान दिन थालेको देखिन्छ। यसबाट यसले कानुनी रूप लिँदै गयो। धेरेजसो देशहरूले अवकाश प्राप्त गर्ने उमेरलाई आधार मान्दै निवृत्तिभरण दिने व्यवस्था मिलाएका छन्। अवकाश हुने उमेर ५८ बाट बढाउनुपर्छ तर निहित स्वार्थी समूहले यसबाट शीघ्र फाइदा लिने परिस्थितिलाई निरुत्साहित गर्न कम्तीमा पनि तीन वर्षपछि मात्र लागू हुने गरी निर्णय लिनु उपयुक्त हुनेछ। उदाहरणका लागि विभिन्न देशमा भएका प्रावधानलाई अध्ययन गर्दा पुरुषको तुलनामा महिलाका लागि दुई वर्षदेखि पाँच वर्षसम्मको उमेर कमी रहेको देखिन्छ। अस्ट्रेलियामा अवकाश हुने उमेर सन् २०२३ सम्म ६७ वर्ष गराउने लक्ष्य राखेको देखिन्छ। अस्ट्रियाले पुरुष र महिलाका बीचको यस्तो विभेद अन्त्य गर्दै महिलाका लागि पनि पुरुषसरह अवकाश हुने उमेर सन् २०३३ सम्म ६५ वर्ष गर्दै छ। बेल्जियमले सन् २०३० सम्म यो हदलाई ६५ गराउँदै छ। ब्राजिलको अवस्था केही पृथक् छ। त्यहाँ अन्य सेवामा भन्दा शिक्षकलाई कम उमेरमा अवकाश गराइन्छ। डेनमार्कले सन् २०२२ सम्म यो हदलाई ६७ कायम गर्दै छ र यसलाई देशभित्रका जनताको सरदर आयुमा आउने परिवर्तनसँग मेल खाने गरी समायोजन गर्ने दिशामा अघि बढिराखेको देखिन्छ। हिन्दुस्तानमा स्वास्थ्य र शिक्षामा कार्यरत जनशक्तिलाई विशेष परिस्थितिमा ६५ वर्षसम्म सेवारत रहने व्यवस्था मिलाइएको छ। जापान विश्वमा नै बढी सरदर आयु भएको देश हो र यहाँ यो उमेर ६५ कायम गराउने सोच छ। संयुक्त अधिराज्यमा निवृत्तिभरण प्रयोजनका लागि उमेरको हद ६५ वर्ष निर्धारण गरिएको छ। तर उमेरका कारणले मात्र कार्यरत जनशक्तिलाई सेवाबाट अनिवार्य अवकाश दिनु हुँदैन भन्ने सोचाइका साथ काम भइराखेको छ। मलेसियामा यो प्रावधान ६० कायम भएको छ। फ्रान्समा ६५ वर्षको उमेरमा अवकाश पाउन सक्ने तर यो निवृत्तिभरण प्राप्त गर्ने प्रयोजनका लागि कार्यान्वयन गर्ने गरेको पाइन्छ। अवकाश लिनुपर्ने अनिवार्यता ६५ वर्ष पुगेपछि पनि गरिँदैन। ७० वर्षको उमेरसम्म काम गर्न पाउने व्यवस्था छ। तर लामो अवधि सेवा गरेका, कार्य सम्पादन सन्तोषजनक नभएका, शारीरिक र मानसिक रूपमा अशक्त, कठिन र खतरा मोलेर काम गर्नेलाई शीघ्र अवकाश दिने गरिएको छ। यूएन सिस्टममा यो हद ६० वर्ष भएकोमा सन् १९९२ देखि ६२ बनाइएको छ। आर्थिक सहयोग र विकाससम्बन्धी समूहमा रहेका ३४ राष्ट्रहरूको संगठनको सरदर अवकाश उमेर पुरुष र महिलाका लागि क्रमशः ६५ र ६३५ रहेको छ। यस समूहका २७ वटा देश यो उमेरलाई वृद्धि गर्नुपर्ने पक्षमा रही यसका लागि गृहकार्य गरिराखेका छन्। संयुक्त राज्य अमेरिकामा प्रहरी सेवामा २० वर्ष काम गरेपश्चात् खाइपाई आएको तलबको ५० प्रतिशत पेन्सन पाउने र यो अवधि ३० वर्ष पुगेमा ७५ प्रतिशत पेन्सन दिने गरिन्छ। यसैगरी सेनातर्फ २० वर्ष सेवा अवधि पुगेपश्चात् सेवा निवृत्त हुने तर आवश्यकताअनुसार जुनसुकै समय पनि काम गर्नुपर्ने गरिएको छ। यस्तो कार्य कति समय गरेको हो, त्यसैका आधारमा निवृत्तिभरण प्रतिशत निर्धारण गरिन्छ। क्यानडामा ६५ वर्ष निर्धारण गरिएको छ। तर यसलाई अनिवार्य गराइएन। उमेरलाई वृद्ध अवस्थाको सुरक्षाका रूपमा लिने गरिन्छ। श्रीलंकामा ५५, बंगलादेशमा ५९, इन्डोनेसियामा ५८, लिबियामा ७० छ भने विश्वभरका एक सय देशमा अवलम्बन भइराखेको अवकाश पाउने उमेरको गणना गर्दा यो उमेर सरदर ६५ देखिएको छ। सबै देशहरूले अवलम्बन गर्दै आएका आधार दृष्टिगत गर्दा कार्यसम्पादनको गुणस्तर र नतिजामा विश्वास गर्दै आधार तय भएको देखिन्छ। तर आर्थिक मन्दीको अवधिमा पदहरूमा कटौती भएको अवस्थाले कामको आयतन, परिमाण र गुणस्तर नै सबै प्रकारका संगठनका लागि मुख्य आधार मानिएको छ। नेपालमा जस्तो विभिन्न प्रकारका सेवाहरूमा पृथक् ढाँचाको अवकाश हुने उमेरको निर्धारण अन्यत्र मुलुकमा भएको पाइँदैन। महिला र पुरुषका बीचको अवकाश उमेरमा विभेद अन्य विकसित देशहरूमा जस्तो नेपालमा अवलम्बन गरिएको छैन। यसले यी प्रावधान अमूक देशको विद्यमान परिस्थितिले गर्दा पनि पृथक् हुन सक्छ। अब नेपालका निजामती कर्मचारीका लागि कति वर्षमा अवकाश दिनु उपयुक्त हुने हो त ? यो उमेरको निर्धारण हचुवाका भरमा गरिनु हुन्न। अन्तर्राष्ट्रिय क्षेत्रमा यसका लागि जनसंख्याको बनावट, राष्ट्रलाई पर्न पुगेको वित्तीय भार, स्वास्थ्य सेवाको अवस्था, सरदर आयु, सेवाको प्रकृति, श्रमिकको उपलब्धता आदिमा आधारित भएर निर्णयमा पुग्ने गरिन्छ। २०४९ सालमा आजको भन्दा जनसंख्याको आकार सानो थियो, सरदर आयु ५१ वर्ष मात्र थियो, श्रमिकको उपलब्धता वा बेरोजगारको समस्या पनि आजको जस्तो चर्को थिएन। स्वास्थ्य सुविधाको स्तर पनि कमजोर थियो। राष्ट्रिय ढुकुटीको आकार पनि सानो थियो। तर हचुवाका भरमा अवकाश हुने उमेर दुई वर्ष घटाई ५८ बनाइयो। यसमा बृहत् गृहकार्य गरी देशभित्रको अवस्था र अन्तर्राष्ट्रिय स्तरमा भएका अभ्यासको विश्लेषण जरुरी हुन्छ। अवकाश हुने उमेर यथावत् राख्दा र ६० वर्ष वा सोभन्दा माथि बनाउँदा हुने फाइदा र बेफाइदाको अध्ययन तथ्य र निश्चित मापदण्डका आधारमा हुनुपर्छ। यो प्रावधानलाई यथावत् राख्दा उल्लिखित सबै आधार प्रतिकूल देखिन्छ तर युवा र नयाँ जनशक्ति सेवाभित्र प्रवेश गर्छन्। यसले निजामती सेवा नयाँ ढंगले परिचालित भई जीवन्तता प्राप्त गर्छ। केही हदसम्म नेपाली युवालाई विदेश पलायन हुनबाट रोक्न सकिन्छ। नयाँ व्यवस्था गर्दै ६० वर्ष कायम गर्दा प्रतिवर्ष पाँच हजार कर्मचारीले अवकाश पाइराखेको आजको अवस्थामा कमी आई सेवाभित्र लामो अनुभव हासिल गरेका सीपयुक्त जनशक्ति उपयोग गरी सेवालाई चुस्त बनाउन केही सहयोग पुग्छ। राष्ट्रिय ढुकुटीमा व्ययभार कम हुन्छ। विश्वभर सरदर आयुका आधारमा अवकाश हुने उमेर तोक्ने प्रचलन भइराखेकोमा २०४९ सालमा ५१ वर्ष सरदर आयु भएकोमा सोमा सुधार आई वर्तमान समयमा आधिकारिक सरदर आयु नै ६८ वर्ष भएको छ भने यो अझै बढेर ७० पुगेको अनुमान गरिँदै छ। सर्वसञ्चित कोषको अवस्था कमजोर मात्र भइराखेको छैन। विकास बजेटलाई साधारण बजेटले धेरै पछाडि धकेलिदिएको छ। अवकाश हुने उमेर वृद्धि गर्दा यस अवस्थामा सुधार आउने छ। प्रशासकीय प्रतिवेदनहरूले पनि अवकाश हुने उमेर थप गर्नुपर्ने गरी उल्लेख गरेका छन्। अहिलेको विश्वको जनसंख्या प्रत्येक आठजनामा एकजना ६५ वर्ष पुगिसकेको देखिन्छ भने अब १५ वर्षमा यो अनुपात जम्मा जनसंख्याको २५ प्रतिशत यो उमेर समूहका जनसंख्या हुने छन्। यसले यस समूहमा पुगेका मानिसहरू शारीरिक र मानसिक हिसाबले तन्दुरुस्त देखिएका छन्। सबै परिस्थिति र आवश्यकता हेर्दा अवकाश हुने उमेर नेपालको सन्दर्भमा पनि थप गर्नुपर्ने अवस्था प्रस्ट नै छ। सरकार पटकपटक यसको पक्षमा हुँदा पनि यो सम्भव भएको छैन। यसको प्रमुख कारण हो व्यक्ति, समूह, वर्गहरूका आफ्ना आफ्नै निहित स्वार्थसँग यो विषय जोडिएकाले ती समूहले आफ्ना स्वार्थका पक्षमा निर्णय गराउन लबिङ, दबाब, पैरवी, घेराउ सबै प्रकारका वाधाअड्चन सृजना गर्छन्। कानुन निर्माताहरू दुविधामा पर्दै अनिर्णयको बन्दी भएका छन्। अब सरकार र संसद् यो अवस्थालाई सामना गर्न तयार हुनुपर्छ। निष्कर्षमा, यो अवकाश हुने उमेर ५८ बाट बढाउनुपर्छ तर निहित स्वार्थी समूहले यसबाट शीघ्र फाइदा लिने परिस्थितिलाई निरुत्साहित गर्न कम्तीमा पनि तीन वर्षपछि मात्र लागू हुने गरी निर्णय लिनु उपयुक्त हुनेछ। यो निर्णय नै उपयुक्त र समयसान्दर्भिक हुनेछ।"
युभेन्ट्सको दबदबा,"रोम : युभेन्ट्सले इटालियन सिरिए फुटबलमा लामो समयदेखिको आफ्नो एकाधिपत्य कायमै राखेको छ। साविक विजेता युभेन्ट्सले लगातार नवौं पटक सिरिएको उपाधिमाथि कब्जा जमायो। युभेन्ट्सले सोमबार बिहान खेलिएको खेलमा साम्पडोरियालाई २० गोलले हराउँदै उपाधि चुमेको हो। जारी सिजनमा दुई खेल खेल्न बाँकी रहँदै युभेन्ट्स च्याम्पियन बनेको हो। युभेन्ट्स सबैभन्दा बढी सिरिएको उपाधि जित्ने क्लब पनि हो। हालसम्म युभेन्ट्सले ३६ पटक सिरिएको उपाधि चुमिसकेको छ। सन् २०१११२ सिजनयता युभेन्ट्सले लगातार उपाधि जित्दै आएको छ। सिरिएमा सबै टोलीले अझै दुईदुई खेल खेल्न बाँकी छ। तुलनात्मक रूपमा कमजोर प्रतिद्वन्द्वी साम्पडोरियाविरुद्घ युभेन्ट्सले दुवै हाफमा एकएक गोल गर्यो। पहिलो हाफको अन्तिम समयमा आकर्षक गोल गर्दै पोर्चुगिज स्टार क्रिस्टियानो रोनाल्डोले घरेलु समर्थकलाई खुसी तुल्याए। रोनाल्डोले जारी सिजनको लिगमा गरेको यो ३१औं गोल हो। सन् २०१८ मा स्पेनिस पावर हाउस रियल म्याड्रिड छाडेर युभेन्ट्समा आबद्ध भएका ३५ वर्षीय रोनाल्डो युरोपका तीन चर्चित लिगमा ५०५० गोल गर्ने विश्वकै पहिलो खेलाडी पनि हुन्। उनले प्रिमियर लिगमा म्यानचेस्टर युनाइटेड, स्पेनिस ला लिगामा रियल म्याड्रिड र इटालियन सिरिएमा युभेन्ट्सबाट ५० गोल गरेका हुन्। प्रभावशाली पोर्चुगिज स्ट्राइकर रोनाल्डोले सिरिएमा भने अघिल्लो साता ५० गोलको कोशेढुंगा पार गरेका थिए। विश्वव्यापी रूपमा फैलिएको कोरोना भाइरसको महामारीका कारण स्थगित भएको सिरिए पुनः सुचारु भएयता रोनाल्डोले १० गोल गरिसकेका छन्। उनी सन् १९३३३४ सिजनपछि युभेन्ट्सका लागि एकै सिजनमा ३१ गोल गर्ने पहिलो खेलाडी पनि हुन्। सन् १९३३३४ सिजनमा फेलिस बोरेलले युभेन्ट्सका लागि ३१ गोल गरेका थिए। जारी सिजनको बाँकी दुई खेलमा थप गोल गर्न सके रोनाल्डोले बोरेलको कीर्तिमान पनि तोड्ने छन्। युभेन्ट्समा आबद्ध भएर लगातार दुई उपाधि जित्न पाउँदा निकै खुसी लागेको छ, खेलपछि रोनाल्डोले भने, विश्वकै उत्कृष्ट क्लबसँग जोडिएर इतिहास रच्न पाउनु कुनै पनि खेलाडीका लागि गौरवको विषय हो। निर्धारित समयको ६७औं मिनेटमा फेड्रिको बेनार्डेस्चीले युभेन्ट्सका लागि दोस्रो गोल थपे। खेलको ७७औं मिनेटमा साम्पडोरिया १० खेलाडीमा समेटिएको थियो। साम्पडोरियाका मोर्टेन थोर्सबी दोहोरो पहेँलो कार्ड पाउँदै मैदानबाट बाहिरिएका थिए। त्यसअघि पहिलो हाफको अन्तिम समयमा उनले पहिलो कार्ड पाएका थिए। युभेन्ट्सका प्रशिक्षक माउरिजियो सारीले आफूहरू उपाधिको वास्तविक हकदार भएको बताए। यो हाम्रा खेलाडीले मैदानमा गरेको परि श्रमको फल हो। हामी उपाधिको वास्तविक हकदार पनि थियौं, उनले भने। उनी प्रिमियर लिग क्लब चेल्सीका पूर्वप्रशिक्षक पनि हुन्। उनले प्रशिक्षकको भूमिकामा जितेको यो पहिलो लिग उपाधि हो। रोनाल्डोले यसपटकको उपाधि युभेन्ट्सको समर्थकका नाममा समर्पित गरेका छन्। कोरोना भाइरसको त्रासका कारण अहिले हामीले बन्द (दर्शकविहीन) रंगशालामा खेल्नुपर्ने बाध्यता छ। हामीले आफ्ना समर्थकसँग खुसीसम्म साट्न पाउने अवस्था छैन, उनले भनेका छन्, त्यसैले यो उपाधि युभेन्ट्सका समर्थकप्रति समर्पण गर्न चाहन्छु। युरोपका चर्चित पाँचवटा लिगमा यसअघि कुनै पनि क्लबले लगातार नौपटक घरेलु लिगको उपाधि जित्न सकेको थिएन। युरोपभर हालसम्म तीनवटा क्लबले मात्र लगातार नौपटक उपाधि जित्न सकेका छन्। युभेन्ट्सका अतिरिक्त स्कटल्यान्डको क्लब सेल्टिक र बुल्गेरियाको क्लब लुदोगोरेट्सले मात्र यस्तो सफलता हात पार्न सकेका छन्।"
राखेप सदस्यसचिवमा सिलवाल,काठमाडौं : राष्ट्रिय खेलकुद परिषद् (राखेप) को सदस्यसचिवमा रमेशकुमार सिलवाल नियुक्त भएका छन्। मन्त्रिपरिषद्को सोमबार बसेको बैठकले सिलवाललाई सदस्यसचिवमा नियुक्त गरेको हो। उनी दोस्रो पटक राखेपको सदस्यसचिवमा नियुक्त भएका हुन्। करिब एक वर्षअघि उनी पहिलो पटक राखेप सदस्यसचिवमा नियुक्त भएका थिए। राष्ट्रिय खेलकुद विकास ऐन२०७७ लागू भएपछि सदस्यसचिवमा नियुक्त हुने सिलवाल पहिलो ब्यक्ति हुन्। गत असार १८ गते नयाँ राष्ट्रिय खेलकुद विकास ऐन लागू भएपछि सिलवालसँगै राखेपका अन्य पदाधिकारीहरु पनि स्वतः पदमुक्त भएका थिए। सोही ऐन अनुसार सिलवाल पुनः सदस्यसचिवमा नियुक्त भएका हुन्। उनी मन्त्रिपरिषद्बाट सदस्यसचिवमा नियुक्त हुने पहिलो व्यक्ति पनि हुन्। नयाँ ऐन लागू हुनुअघि प्रचलनमा रहेको खेलकुद विकास ऐन२०४८ अनुसार सदस्यसचिवको नियुक्ति युवा तथा खेलकुदमन्त्रीले गर्ने प्रावधान थियो। यसैगरी खुला प्रतिस्पर्धाबाट सदस्यसचिव नियुक्त हुने पनि सिलवाल पहिलो ब्यक्ति हुन्। नयाँ ऐन अनुसार राखेपमा सदस्यसचिव नियुक्तिका लागि युवा तथा खेलकुद मन्त्रालयले तीन सदस्यीय सिफारिस समिति गठन गर्ने प्रावधान छ। यसरी गठित तीन सदस्यीय सिफारिस समितिले प्राप्त आवेदनमाथि छलफल गरी एक महिलासहित तीनजना सम्भावित आवेदकको नाम युवा तथा खेलकुदमन्त्रीमार्फत मन्त्रिपरिषद्मा पेस गर्ने प्रावधान छ। सोही प्रावधान अनुसार सिफारिस समितिले सदस्यसचिव नियुक्तिका लागि सिलवालसँगै लिलबहादुर थापा मगर र अञ्जु श्रेष्ठको नाम सिफारिस गरेको थियो। सोही सिफारिसका आधारमा सोमबार बसेको मन्त्रिपरिषद् बैठकले सिलवाललाई सदस्यसचिवमा नियुक्त गरेको हो। सिलवालले आफू पहिलो कार्यकालका लागि सदस्यसचिवमा नियुक्त भएको निकै छोटो समयमा १३औं दक्षिण एसियाली खेलकुद (साग) को सफल आयोजना गरेर सरकारको मन जितेका थिए। १३औं साग सफल आयोजनासँगै पदकीय दृष्टिकोणले पनि देशका लागि ऐतिहासिक बनेको थियो। १३औं सागमा नेपालले ५१ वटा स्वर्ण पदक जितेको थियो। प्रतियोगिता सुरु हुनुअघि नै सिलवालले १३औं सागमा नेपालले ५० स्वर्ण पदक जित्ने दाबी समेत गरेका थिए। पुनः सदस्यसचिव नियुक्त हुनुमा उनका लागि यो सफलताले पनि महत्वपूर्ण भूमिका निर्वाह गरेको हुनसक्छ। सदस्यसचिव पदका लागि २७ जनाले सिफारिस समितिमा आवेदन गरेका थिए। मन्त्रिपरिषद्को बैठकले राखेपको उपाध्यक्षमा शिव कोइरालालाई नियुक्त गरेको छ। कोइरालाले १३औं दक्षिण एसियाली खेलकुदमा प्रचारप्रसार तथा प्रकाशन समितिको संयोजकको भूमिका निर्वाह गरेका थिए।
