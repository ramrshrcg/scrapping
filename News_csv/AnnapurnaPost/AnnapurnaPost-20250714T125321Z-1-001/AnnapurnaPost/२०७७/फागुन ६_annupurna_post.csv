शीर्षक,विवरण
एउटा ढलेको रूख,"नयाँ पुस्ताले संसदीय व्यवस्था नेपालमा असफल भएको हो भन्ने स्वीकार गर्दै विकल्पका लागि आन्दोलन गर्नुपर्छ। स्याङ्जाको वालिङ नगरपालिकामा सिद्धार्थ राजमार्गबाट एक किलोमिटर मात्र भित्र एउटा ठाउँ छ; जहाँ ठाउँको नाम लेख्ने बोर्डमा लेखिएको छ ढलेको शमी। वालिङबाट चापाकोट जाने बाटोमा पर्ने त्यस ठाउँमा एउटा ठूलो शमीको रूखको चौपारी थियो; जुन केही वर्षअगाडि ढल्यो। यसै ठाउँमा आफ्ना पुख्र्याैली खेतबारीमा खेतीपातीमा अक्सर व्यस्त भेटिन्छन् सेतै कपाल फुलेका भोजराज अर्याल। उनी वालिङ गाउँ विकास समितिका प्रथम अध्यक्ष तथा वालिङ नपाका प्रथम मेयर हुनुहुुन्छ। हामी बीपीको सम्मोहनमा परेर राजनीतिमा आएका रहेछौं। त्यही निष्ठा छाड्न सकेनौं। तर अहिले कांग्रेस फेददेखि टुप्पासम्म गुन्डा र तस्करको रंगमञ्च बन्यो। हेर्दै दिक्कलाग्दो अवस्था छ, एक हातमा कोदालो बोकेका अर्यालले एकपटक मलाई यसरी आफ्नो तिक्तता व्यक्त गरेका थिए। यो पछुतो उनले कांग्रेसका लागि मात्र व्यक्त गरेको भए पनि सिद्धान्तमा निष्ठा राखेर राजनीति गर्ने त्यो समयको समाजका हरेक अगुवाको प्रतिनिधि सोच हो। अर्यालजस्तै धेरै युवाले समाजमा रूपान्तरणका लागि आन्दोलन र क्रान्तिको बाटो रोजेका थिए। पञ्चायतकालमा प्रजातान्त्रिक आन्दोलनमा सक्रिय रहेका कारण र ३६ सालमा पञ्चहरूलाई कालोमोसो दलेका कारण उनको टाउकाको मूल्यसमेत तोकिएको थियो। तर प्रजातन्त्रको यात्रा भने एउटा पछुतोमा गएर अडिएको अनुभव देशले गरिरहेको छ। गणेशमान सिंहको नेतृत्वमा ०४६ सालको आन्दोलनले प्रजातन्त्र ल्याएपछि कृष्णप्रसाद भट्टराईको नेतृत्वमा संविधान जारी भएपछि नेपाल प्रजातान्त्रिक संसदीय व्यवस्था र सवैधानिक राजतन्त्रमा प्रवेश गर्यो। पहिलो निर्वाचनमा कांग्रेसको बहुमत आयो र गिरिजाप्रसाद कोइरालाको नेतृत्वमा सरकार बन्यो। तर सत्ताका लागि लुछाचुँडीले तीन वर्षमै मध्यावधि निर्वाचन भयो। त्यसपछिको कम्युनिस्ट सरकारको पनि उस्तै हालत भयो पार्टी सत्ता संघर्षकै कारण विभाजनमा पुग्यो। चरम भ्रष्टाचारले प्रजातन्त्र लुटतन्त्रमा परिणत भयो र नेपालको राजनीतिले अस्थिरताको बाटो समायो। त्यसपछि नेपालको राजनीतिमा घातप्रतिघात, गुटउपगुट र टुटफुट सुरु भयो। नेताबीचको झगडा र सदनमा प्रतिपक्षको अवरोधले हिंसाको बाटो समाएको माओवादी पार्टीलाई मलजल प्राप्त भयो। देश हिंसामा फस्यो। माओवादी हिंसाका कारण धेरै नेपाली मारिए र विस्थापित भए। स्थानीयदेखि केन्द्रीय निर्वाचन हुन सकेनन्। राज्यका सबै अंग भताभुंग भए। विगतका सहयात्री पदको भागबन्डा लगाउँदै दरबारमा निवेदन चढाउन लामबद्ध मात्र भएनन्; आफ्नै पार्टीका नेताले आफ्नै सरकारलाई अल्पमतमा समेत पुर्याए। अर्कातिर भने द्वन्द्व झन्झन् चर्किंदै गयो। भारतको सक्रियतामा राजा ज्ञानेन्द्रलाई कमजोर बनाउँदै राजनीतिक दलहरू एक भएर हिंसाको अन्त्य त भयो; तर राजनीतिक अवस्था फेरिएन। पहिलो संविधानसभाको असफलता र संक्रमणकालमा पनि अस्थिरताउन्मुख संसदीय संस्कारको निरन्तरताले घोर निराशा थप्यो। प्रजातन्त्रको महŒवपूर्ण अंगका रूपमा रहेको सर्वोच्चका प्रधानन्यायाधीशलाई महाभियोग लगाउने घटनाले न्याय क्षेत्र नै कमजोर हुन पुग्यो। न्याय क्षेत्र राजनीतिक फोहोरको आहालमा डुब्यो। देशले नाकाबन्दीको मार खेप्दा पनि संंसद् छलफलको थलो बनेन। जसका कारण नेपालको भविष्यको निर्णायक शक्ति व्यवस्थापिकासंसद् बन्न सकेन। नेपालका न्यायपालिका, व्यवस्थापिका र कार्यपालिका भताभुंग भए। संवैधानिक निकायमा गरिने नियुक्ति संस्थालाई बलियो बनाउनभन्दा कमजोर बनाउन र आर्थिक लाभका लागि प्रयोग गरियो। राष्ट्रपति, प्रधानमन्त्री र सभामुखजस्तो गरिमामय संस्थालाई सुरक्षा, निवास, सुविधा र हुँदाहुँदा भाषा प्रयोगमा समेत विवादित बनाइयो। जब गणेशमान र कृष्णप्रसादहरू बाहिरिन बाध्य भए र मदन भण्डारीहरूलाई कुनै शक्तिले पन्छाइदियो तब आदर्श र नैतिकताको खडेरीको युग सुरु भयो। संविधानले सुनिश्चित गरेका जनताका दैनिकीसँग जोडिएका आधारभूत अधिकारका मुद्दाको सुनिश्चितता हुन सकेन। पिछडिएका वर्ग, समूह र व्यक्तिका लागि व्यवस्था गरिएको समानुपातिक र समावेशी प्रणाली परिवार, नजिकका नातेदार, गुट, टाठाबाठा र व्यापारभन्दा माथि जान सकेन। दुईतिहाइ बहुमत पाएको पार्टीमा देखिएको सत्ता संघर्ष र त्यसले नांगो पारेको अहिलेको अवस्थाले हाम्रो राज्यका संस्थाहरू तथा हरेक क्षेत्रका नेतृत्वको विश्वसनीयता धुलोमा मिसाएको छ। दोष कसको त ? बेलायत र भारतको जस्तै द्विसदनात्मक व्यवस्था हामीले अंगीकार गरेका हौं पहिलो जनआन्दोलनपछि। ३० वर्ष लामो पञ्चायत अन्त्य गरेर आएको थियो नेपालमा फेरि प्रजातन्त्र। सात सालले सम्झौता ल्यायो र राणाकांग्रेसको संयुक्त सरकार बन्यो। केही कांग्रेसी त्यो सम्झौतामा सहमत भएनन्। पूर्ण क्रान्ति खोजिरहे। युद्ध जारी रह्यो। मातृकाप्रसाद कोइरालासम्मिलित सरकारले भारतीय सेना बोलाएर विद्रोहीलाई ठेगान लगाए। राजाले प्रदान गरेको संविधानले प्रजातन्त्रको बाटो खोल्यो तर महेन्द्रले महत्वाकांक्षा बढाए। जननिर्वाचित संसद्लाई बर्खास्त गरे। नेताहरूलाई जेल हाले। व्यवस्था मुठीमा लिए। देश राजदण्डको इशारामा नाच्यो। विश्वबन्धु र तुलसी गिरीहरूले यु टर्न गरे। भ्रष्टाचारलाई मुख्य कारण देखाएर गरिएको उक्त कु ले कुनै पनि मन्त्रीलाई भ्रष्टाचार मुद्दामा अभियोग सिद्ध गरेर जेल चलान गर्न सकेन। राजाको नियत ठीक थिएन भन्ने त्यहींबाटै थाहा हुन्छ। पृथ्वीनारायणका सन्तानले देशलाई आफ्नै बाउको बिर्ता ठान्नु स्वाभाविक हो। ज्ञानेन्द्रलाई अझै पनि महेन्द्र सपनामा आएर तँ नालायकले गर्दा यो देश गुम्यो भनेर भन्छन् होला बेलाबेलामा। त्यसमा अचम्म मान्न पर्दैन। त्यो भूत काबुमा राख्न सकेको भए आज उनी नागार्जुनका बनमा सीमित हुनुपर्थेन। खोइ, राष्ट्रनिर्माण मा प्रभावकारी कथानक बनाउन सफल त भए महेन्द्र। तर राष्ट्ररूपी ओदानका तीन खुट्टा मूल मर्म धान्ने तीनवटा कुरा राष्ट्र वा महान् आदर्शप्रतिको समर्पणभाव समृद्धि, विकास र खुसी तथा यी प्रक्रियामा जनताको सम्मति र सहभागिता यी तीनैवटाको सन्तुलन बनाउनमा चुके महेन्द्र। दलहरूलाई दरकिनार गरेर त्यो सम्भव थिएन। सन्तुलन गुम्यो। तर अब फेरि राजतन्त्र फर्काउनुपर्छ भन्नेका लागि जवाफचाहिँ अझै पनि यो भएन। त्यसको जवाफ त यतिमा छ राजतन्त्रले वा राष्ट्रवादी महेन्द्रले नक्सा छाप्दा नै लिपुलेकको भाग छुटाएका थिए। अब बेनेफिट अफ डाउट दिन थाहा नभएर हो कि भन्ने सोच्नेहरूका लागि पनि त्यही जवाफ हुन्छ राजतन्त्रले थाहा नभएर हो कि भन्ने सुविधा पाउँछ र भोलि फेरि पारस वा अरू कोही राजा हुँदा पनि भक्तहरूले यस्ता अनेक बहाना निकालिहाल्छन्। हाम्रो तीसबर्से असफलताको एउटा खलपात्र त ज्ञानेन्द्र स्वयं नै हुन्। त्यसकारण लोकतन्त्रको विकल्प राजतन्त्र हुन सक्दैन। तर जुन प्रकारको ४७ सालमा परिवर्तन भयो; त्यहाँ पूर्ण क्रान्ति सम्भव थिएन। नेपालका तत्कालीन राजनीतिक शक्तिहरूले सात सालको बदला मात्र लिएका थिए राजालाई बेनेफिट अफ डाउट दिँदै। धेरै नेताहरू आफैं सात सालदेखि वा सत्र सालदेखि नै राजनीति गर्दै गरेका नेताहरू थिए। हुन पनि ३० वर्ष कति छिटो बितेर जाँदो रहेछ हामीले देखिसक्यौं ४७ सालबाट यता। द्विसदनात्मक यो प्रणालीमा खसीको टाउको देखाएर कुकुरको मासु बेच्ने ठाउँ भन्दै बाबुरामप्रचण्डहरूले सशस्त्र क्रान्ति गरे। के यो तीस वर्षको खलनायक उनीहरू हुन् ? मेरो परिवर्तन चाहने मन उनीहरूलाई खलनायक मान्दैन त्यो क्रान्तिका लागि। हो, हिंसाले नेपाली समाजलाई धेरै क्षति गर्यो र विकासक्रमलाई अस्तव्यस्त बनायो। कमसेकम पाँच दशकको घाटा देशलाई भयो। तर केही क्रान्तिकारी छलाङ चाहिएको थियो समाजलाई। त्यो क्रमिक विकासमा आउनुअघि नै सामन्ती संस्कारको राक्षसले समाज, राज्य र राष्ट्रलाई फेरि जकडेर पुरानै अवस्थामा फर्काउने अवस्था आउन सक्थ्यो। तर बाबुरामप्रचण्डहरू खुला राजनीतिमा आएपछि जे गरे; त्यसका लागि यो तीस वर्षका मुख्य खलपात्र हुन् ज्ञानेन्द्रपछिका। अधुरो क्रान्ति र सम्झौता त ठीकै थियो तर जसरी मूल्यमान्यतामा स्खलन भएर आयो। त्यो घोर विचलन क्रान्तिको मर्मप्रति घात थियो। एक छट्टु मदारी मात्र भएर बाँचेका छन् प्रचण्ड आज कुनै समय क्रान्तिका अगुवा युगपुरुष। अवसरवादी ढोंगीबाबाभन्दा कम लाग्दैनन् आज बाबुराम भट्टराईकुनै समयका आगो र आदर्शका पथप्रदर्शक। स्खलनको बीउ तर स्खलनको बीउ त्यो संसदीय व्यवस्थाको मूल चरित्रमा छ। त्यो व्यवस्था संवैधानिक राजा हुँदा उसलाई स्पेस दिँदै लोकतन्त्रको अभ्यास गर्ने व्यवस्था हो बेलायतको, जहाँ लोकतन्त्र संस्कारले धानिएको छ लिखित संविधान नहुँदा पनि। तर हामीकहाँ त्यो व्यवस्था टाउकाको किनबेचको खसीबजार मात्र भयो। जब गणेशमान, कृष्णप्रसादहरू बाहिरिन बाध्य भए र मदन भण्डारीहरूलाई कुनै शक्तिले पन्छाइदियो। आदर्श र नैतिकताको खडेरीको युग सुरु भयो। यहाँ नामै तोकेर गिरिजाप्रसाद, देउवा, केपी, वामदेव वा माधाव नेपाल आदि खलनायक खोज्न त सकिन्छ; तर यी सबै त्यो घुमाउरो ओरालो यात्राका पडावहरू मात्र हुन पुगेका हुन्। यी तीस वर्षका खलनायक यी सबै हुन् भनेर भन्नु त कसैको पनि दोष छैन भनेजस्तै हो। त्यसकारण नेपालमा संसदीय व्यवस्था असफल भएको हो र अब यसको विकल्प खोजिनुपर्छ। स्पष्ट छ समय पछाडि फर्कंदैन। गहिरिएर हेर्दा अर्को कुरा पनि देखिन्छ नेपालको राजनीतिक परिवर्तनको यात्रा क्रमिक रूपमा अगाडि बढिरहेको छ र हरेकपटक रुढिवादी सामन्ती शक्ति कमजोर हुँदै गइरहेको छ सुस्तसुस्त। के अब अर्को क्रान्तिकारी छलाङको समय भएको हो ? अहिलेको नेतृत्व र सम्भ्रान्तहरू यही यथास्थितिवादबाट फाइदा लिएकाहरूले त होइन भन्नेछन् पक्कै। तर सधैं युग छेडेर परिवर्तन ल्याउने समाजको तीखो अग्रगामी टुप्पोले हो। बहुमतको सम्मतिले इतिहासमा कुनै क्रान्ति भएको छैन। आजको अवस्थामा नयाँ पुस्ताले संसदीय व्यवस्था नेपालमा असफल भएको हो भन्ने स्वीकार गर्दै विकल्पका लागि आन्दोलन गर्न अत्यावश्यक छ।"
"केका लागि आन्दोलन, जनसभा र विरोधसभा ?","ओली पक्षको नेकपाले माघ २३ गते काठमाडौंमा जनसभा गर्यो। त्यसको काउन्टरमा दाहालनेपाल पक्षको नेकपाले पनि माघ २८ गते विरोधसभा गर्यो। त्यसको काउन्टरमा फेरि ओली पक्षको नेकपाले फागनु १ गते बुटवलमा जनसभा गर्यो। ती सभाहरू विशाल थिए र सभामा लाखौं मान्छेको उपस्थिति थियो। यसमा कुनै शंकै छैन। दुवै पक्षले आफ्नो सभामा लाखौं मान्छे उपस्थित भएको दाबी गरेका छन्। दाबी आफ्नै ठाउँमा थियो र छ। तर ती सभामा उपस्थित मान्छेको भीड डरलाग्दो थियो। त्यो डर सत्तापक्षी वा प्रतिपक्षी दलहरूलाई राजनीतिक डर थियो होला, तर एउटा आम नागरिकका लागि भने त्यो सामाजिक र स्वास्थ्यको डर थियो। अझ स्पष्ट भन्नुपर्दा कोरोनाको डर थियो। सामाजिक (भौतिक ?) दूरी कायम गर्न सरकारी सञ्चारमाध्यमले मिनेटमिनेटमा सन्देश प्रवाह गरिरहेको समयमा त्यो सन्देशको बेवास्ता गर्दै लाखौं मान्छे जनसभामा भेला भए एउटा मास्कका भरमा। दुई मिटरको त कुरै छाडौं, दुई इन्च पनि दूरी नराखी भेला भएका मान्छेको भीडमा कतिजना कोरोना संक्रमित थिए होलान् ? घन्टौंसम्म एकै ठाउँमा सँगै टाँसिएर बस्दा तिनले कतिलाई कोरोना सारे होलान् ? अहिले सम्झिँदा पनि आङ सिरिंङ हुन्छ। विश्व स्वास्थ्य संगठनका पदाधिकारीले त्यो भीडको दृश्य हेरेर नेपालप्रति कस्तो धारणा बनाए होलान् ? नेपाल सरकारलाई के भने होलान् ? अहिले भीड जम्मा गर्ने समय हुँदै होइन कोरोनाको कारणले। तर दलहरूलाई भीड जम्मा गर्न आवश्यकता पर्यो। प्रतिपक्षी दलको भीडको काउन्टरमा सरकारलाई पनि भीड जम्मा गर्नुपर्ने आवश्यकता पर्यो। प्रतिपक्षी दलजस्तै सरकार पनि सडकमा आयो। सरकार नै सडकमा आउनुपर्ने कस्तो समय आयो नेपालमा ? सरकारलाई पनि शक्ति प्रदर्शन गर्नुपर्ने समय आउनु पक्कै सुखद संकेत होइन र शुभसंकेत पनि होइन। प्रतिपक्षीले सरकारलाई चुनौती दिन सुहाउँछ। सरकारले त्यो चुनौतीको सामना गर्ने हो। तर सरकार स्वयंले प्रतिपक्षीलाई चुनौती दिन सडकमा ओर्लनु उचित होइन, शोभनीय होइन। सरकारले प्रतिपक्षीलाई चुनौती दिनु भनेको जनतालाई चुनौती दिनु हो। सरकारले आफ्नै जनतालाई चुनौती दिनु अशोभनीय काम हो। प्रतिपक्षीले जस्तै सरकारले पनि भीडको सहारा लिनु र भीडतन्त्रलाई प्रश्रय दिनु किमार्थ उचित होइन। यो त भय र उत्तेजनाको परिणाम हो। यस मानेमा यतिखेर सरकार आफ्नै कारणले भयभीत छ भनेर बुझ्न सकिन्छ। भयको साक्षी बस्न भीडमा उपस्थित भएका छन् राजनीतिक दलका कार्यकर्ता। त्यहाँ तटस्थ आम नागरिक छैनन्। भीडको सहारामा सन्तुष्टि लिन खोज्नु भ्रम मात्रै हो। किनभने भीड आफैंमा एउटा भ्रम मात्रै हो। यो भीड जता पनि बहकिन सक्छ, बरालिन सक्छ। भीडलाई निर्देशित गर्ने तत्व धेरै छन्। भीडलाई डोर्याउने उपाय धेरै छन्। अहिलेको भीड निर्देशित भीड हो, स्वतस्फूर्त होइन। स्वतस्फूर्त भीड त २०४६ सालको जनआन्दोलनमा भेला भएको थियो। २०६२६३ सालको दोस्रो जनआन्दोलनमा भेला भएको थियो। जुन भीडको उद्देश्य राजनीतिक परिवर्तन थियो। त्यो भीडले नेपालको व्यवस्था नै परिवर्तन गरेको थियो। राजाको नारायणहिटी दरबारबाट बहिर्गमन भयो। तर अहिलेको भीडको उद्देश्य के हो ? अधिनायकवादलाई लालमोहर लगाउनु ? भ्रष्ट र नालायकलाई पद दिलाउनु ? कुन उद्देश्यले जम्मा हुने गरेको छ मान्छेको भीड, त्यो प्रस्ट छ र प्रस्ट छैन पनि। शक्तिद्वारा निर्देशित र लोभले आकर्षित यो भीडले देशलाई कुनै निकास दिँदैन। न राजनीतिक। न सामाजिक। न आर्थिक। यो भीडले लोकतन्त्रको जगेर्ना गर्दैन, बरु थप संकटको खाडलमा धकेल्न मद्दत गर्छ। लोकतन्त्रको पर्याय भीडतन्त्र होइन र हुनु पनि हुँदैन। लोकतन्त्रको रक्षा गर्न विवेकशील नागरिकको भूमिका महत्वपूर्ण हुन्छ; अराजक भीडको होइन। तर अहिले अराजक भीडप्रतिको आकर्षण र आकांक्षा देखेर उदेक लाग्छ। केही नागरिक नागरिक नभएर राजनीतिक दलका कार्यकर्तामा सीमित बन्न पुगेका छन्। राजनीतिक दलको सदस्यमा सीमित बन्न पुगेका छन्। जो समग्र देश र जनताको होइन आफ्नो आस्थाको राजनीतिक दलको मात्रै भलो चाहन्छन् र आफ्ना नेतालाई महान् बनाउन उद्यत् छन्। आन्दोलन, शक्ति प्रदर्शन र जनसभाहरू अधिनायकवादी सरकार टिकाउन र त्यो ठाउँमा अमूक व्यक्तिलाई ल्याउनमा सीमित छ । आफ्नो आस्थाको राजनीतिक दलमात्रै सबैभन्दा ठीक, अरू सबै बेठीक भन्ने मानसिकताले ग्रस्त छ अहिलेको राजनीति। यही सोच र राजनीतिक दलका तल्लादेखि उपल्ला तहसम्म व्याप्त छ। यही सोचले आफ्नो आस्थाको राजनीतिक दलको नेता सबैभन्दा महान् र उसले बोलेको सबै ठीक, अरूले बोलेको सबै बेठीक र त्यो आलोच्य हुन्छ भन्ने मानसिकताले ग्रस्त कार्यकर्ताका कारण नेताहरू बढी नै स्वेच्छाचारी भएका हुन्। नेताको बोलीमा लगाम नलाग्नुको कारण जे बोले पनि कार्यकर्ताले बजाउने ताली नै हो। नेताहरू मर्यादा उल्लंघन गरेर निकृष्ट गालीमा उत्रनुको कारण पनि त्यही ताली नै हो। यस अर्थमा नेतालाई बिगार्ने कार्यकर्ता हुन्। अनि बिग्रेको नेताले देश बिगार्नु कुन अनौठो कुरा भयो र ? लोकतन्त्रको रक्षा र यसको जगेर्नामा नागरिककै भूमिका अहम् हुन्छ; दलका कार्यकर्ताको होइन। संविधानविद् भीमार्जुन आचार्यले विवेक बन्धक राखेका लम्पट कार्यकर्ता यो देशको प्रगतिका बाधक हुन् भनेका छन्। उनले भनेका छन्, लोकतन्त्रलाई चलायमान बनाउन नागरिकको भूमिका महत्वपूर्ण हुन्छ। त्यसका लागि मतदाताले सबैभन्दा पहिले आफूलाई नागरिक हुँ भन्ने सम्झिनुपर्छ। जुन देशमा नागरिकभन्दा अघि पार्टीको कार्यकर्ता हुन्छ; त्यो देशमा लोकतन्त्रको भविष्य उज्ज्वल हुँदैन। विवेकलाई बन्धक बनाएर एउटा विधि र संविधानका कुनै पनि मूल्य र मान्यता अनुसरण वा सम्मान गर्न नचाहने एक व्यक्तिका हर प्रकारका क्रियाकलापमा समर्थन गर्ने कार्यकर्ता भएसम्म प्रजातन्त्र फस्टाउन सक्दैन। उनीहरूले पहिला आफूलाई नागरिक हुँ भन्ने स्वीकार गर्न सक्नुपर्छ। यथार्थ यही नै हो, जुन संविधानविद् आचार्यको भनाइमा व्यक्त भएको छ। नेपालको राजनीतिमा विवेकशीलभन्दा लम्पट कार्यकर्ताको बिगबिगी छ। लोकतन्त्र संकटमा पर्नुको मूल कारण पनि यही हो। माघ २३ र २८ तथा फागुन १ गतेका जनसभा अथवा विरोधसभामा उपस्थित लाखौं कार्यकर्तालाई लम्पट भन्न हिच्किचाउनुपर्ला र ? आफ्ना नेताप्रति स्वार्थले जन्माएको अन्धभक्तिका कारण कार्यकर्ताले विवेक गुमाएका हुन् र लम्पट बनेका हुन्। लम्पट कार्यकर्ताले नेता बिगार्छन् र बिग्रेका नेताले देशै बिगार्छन्। अहिले हामी बिग्रेका नेताले बिगारेको देशमा छौं। राजनीतिक दलको झन्डा बोकेर निकै उत्साह र जोसका साथ लाखौंको संख्यामा शक्ति प्रदर्शन, जनसभा र विरोधसभामा उपस्थित भएर दलको नारा लगाएजस्तै देशको झन्डा बोकेर सुस्ता, कालापानी, लिपुलेक र लिम्पियाधुरामा पनि त्यसैगरी शक्ति प्रदर्शन गर्दै राष्ट्रियताको नारा लगाउन सकेको भए हामीलाई हाम्रो छिमेकी देशले हेप्ने, सीमा मिच्ने र हाम्रो भूमि हडप्ने हिम्मत गर्न सक्दैनथ्यो कि ? सत्तापक्षीय नेकपाले लाखौं मान्छेको भीड जम्मा पार्यो आफ्नो बचाउका लागि। प्रतिपक्षी नेकपाले पनि त्यस्तै भीड जम्मा पार्यो आफ्नो शक्ति प्रदर्शनका लागि र सत्तापक्षको स्वेच्छाचारी प्रवृत्तिको विरोधका लागि। जसले जति मान्छेको भीड जम्मा पारे पनि बहुमत जनता तटस्थ छन्। वास्तविक शक्ति भनेको पनि त्यही तटस्थ जनता नै हुन्। यो यथार्थलाई राजनीतिक दल र सरकारले पनि बुझ्न जरुरी छ। अहिलेको आन्दोलन, शक्ति प्रदर्शन अथवा जनसभाको उद्देश्य अधिनायकवादी सरकारलाई टिकाउनु अथवा त्यो ठाउँमा कुनै अमूक व्यक्तिलाई ल्याउनुमा सीमित छ; जुन उचित होइन। यस्तो आन्दोलन, शक्ति प्रदर्शन, जनसभा र विरोधसभा लोकतन्त्रको रक्षाका लागि हुनुपर्छ। आम नागरिक अपेक्षा यही हो। सत्ता र शक्तिको सट्टापट्टा आम नागरिकको अपेक्षा होइन। विवेकशील नागरिक बन्ने कि लम्पट कार्यकर्ता ? निर्णय आफ्नै हातमा छ।"
बलात्कारको शृंखला,"यो देशमा निर्मलाहरूलाई गुमाउनुपर्ने र उनीहरूका आमाबुबाले सधैं मानसिक तनावमा रहनुपर्ने अवस्था छ विश्वभर बलात्कारका अपराध भइराखेका छन्। विकसित देशमा अनुसन्धानात्मक निकायहरूको क्षमता र दक्षता अब्बल हुनु, शीघ्र अपराधीलाई कानुनको कठघरामा ल्याउनु, समाजमा चेतनाको विकास पर्याप्त हुनु, दण्डित गर्न कडा कानुनी व्यवस्था हुनुको कारण यस्ता घटनामा कमी आउँदै गएका छन्। विकासशील देशमा यो अपराधमा वृद्धि भइराखेको छ। व्याप्त गरिबी र धनीमानीहरूको गरिबमाथि हुने चरम शोषणकै एक पाटोका रूपमा बलात्कारका घटना भइराखेका छन्। यस्ता जघन्य अपराध उजागर गर्न सक्ने हैसियतमा विभिन्न कारणले पीडितहरू हुँदैनन्। यस अवस्थामा अन्यायलाई सहन गरेर बस्ने प्रवृत्तिलाई पनि खासै न्यूनीकरण गर्न सकेका हँुदैनन्। बलात्कारका घटनालाई आफ्ना अभिभावकसमक्ष खुलेर राख्न नसक्ने संस्कृति पनि बढ्नुको कारण हो। बलात्कारका लागि तत्पर हुनु भनेको विकृत मानसिकताको उपज हो, यौन उत्तेजनाका कारण मानसिक सन्तुलनमा देखिएको समस्या हो। त्यसैले बलात्कारीको मानसिक अवस्था स्वस्थ हँुदैन यस अवस्थामा सम्भावित परिणामको अनुमानसम्म नगरी बलात्कार गर्न उद्यत् रहने र बलात्कारपश्चात् पीडितको हत्या गर्ने प्रवृत्ति देखा परिराखेको छ। बलात्कार बढ्नुमा हाम्रो पितृसत्तात्मक शासनमा अभ्यस्त समाजले अहिले पनि लैंगिक समानताका पक्षमा आत्मादेखि उपस्थित दिन नसक्नु हो। महिलाप्रति विश्वका देशले मात्रामा घटीबढी भए पनि विभेदजन्य व्यवहार गरेका छन्। विश्वकै समृद्ध देश संयुक्त राज्य अमेरिकामा महिलालाई अधिकार धेरै पछि मात्र प्रदान गरेको हो। मध्यपूर्वी देशहरूलगायतका मुस्लिम समाज महिलाप्रति पूर्वाग्रही छ। तुलनात्मक रूपमा उदार देखिएको हिन्दु समाज पनि निरपेक्ष रूपमा महिलाप्रति सौहार्द बन्न केही दशक अझै प्रतीक्षा गर्नुपर्ने अवस्था छ। महिलाका लागि सुरक्षित स्थल कता छ ? उनीहरूलाई आफ्नै छोरी, आमा र दिदीबहिनीको सम्मान र स्नेह दिन समाज किन सकिराखेको छैन ? आफ्नो शरीरमा नै जोखिम बोकेर बाँच्न महिलालाई बाध्य पारिएको छ। समृद्ध, सामन्ती र विलासी जीवनशैली व्यतीत गर्नेको कुभावना र मीठा वचनबाट महिला दिनको कतिपटक आशययुक्त बलात्कृत भएका होलान् ? चिन्तन गरौं। आफ्ना मान्य गुरुजन, अवैध पत्नी राख्न अभ्यस्त भएका स्त्रीलम्पट, तथाकथित महात्मा, सन्तमहन्त, पुजारी, धर्मभीरुमाथि गरिएको विश्वासको सिकार कतिपयले बन्नु परिराखेको छ। सम्मानित संस्थाबाट विभूषित महाराजा, गुरु आफ्ना चेलीहरूलाई बन्द कोठामा लामो समयसम्म उनको सेवामा व्यस्त राख्छन्। पवित्र शिक्षा दिने नाममा बलात्कार गर्छन्, यस अवस्थामा सम्पूर्ण चेली जिउँदा लासका रूपमा आतंकित भएर बाँच्नु परिराखेको छ। समाजले तिनै ढोंगीलाई सम्मान दिन्छ। उनीहरूलाई विश्वास गर्छ। पीडितहरूको आवाज स्वतः दबिएर जान्छ। यस्तो समाजमा हुने भनेकै बलात्कार हो। नेपालमा आफन्त र शक्तिशाली मानिसबाट चेलीहरू बलात्कृत भएका घटना प्रशस्त छन्। पञ्चायती कालमा एक राष्ट्रसेवक कर्मचारीका दुई छोरी एकैपटक बलात्कृत भएर उनीहरूको हत्या हुन्छ। नमिता र सुनिता नाम गरेका कलिला मुनाको जीवन समाप्त हुन्छ। अनुसन्धानको नाटक हुन्छ। शक्तिशाली व्यक्तिबाट यो अपराध भएकोमा समाज विश्वस्त हुन्छ। अनुसन्धान निकाय अपराधीलाई कठघरामा उभ्याउन सक्दैन। चितवनको रामपुरकी दिप्सिला र दिपिका नाम भएका दुई ९ र ११ वर्षका अबोध बालिकाको शव पोखरीमा फेला पर्छ। उनीहरूको योनिबाट रगत बगिराखेको हुन्छ। यो देश सञ्चालन गर्ने जिम्मेवारीमा रहेका राष्ट्रिय राजनीतिक दलहरू अपराधी बचाउन हात धोएर लागिपर्छन्। परिणामस्वरूप २०७४ सालको यस घटनामा पोस्टमार्टम प्रतिवेदनमा पोखरीका खपटे किराले योनि टोकेर रक्तस्राव भएको हास्यास्पद र पीडादायक व्यहोरा उल्लेख हुन्छ। मृतकको शरीरमा किराले टोक्दा रक्तस्राव हुने रहेछ। आधिकारिक निकायले दिएको प्रतिवेदनलाई विश्वास गर्न सहज हुँदैन। दुवै अवला किशोरीको हत्या गर्ने किरा नै वास्तवमा अपराधी रहेछ। निर्मला हत्या प्रकरण नेपालीको मानसपटलमा ताजै छ। उनको लास भेटिनासाथ प्रहरीलाई लुगा धोइदिन हतारो हुन्छ। देशका सरकार चलाउनेहरू अपराधी पत्ता लागिसकेको गैरजिम्मेवार अभिव्यक्ति दिएर सस्तो लोकप्रियता आर्जन गर्न प्रतिस्पर्धा गर्छन्। न्याय माग गर्ने प्रदर्शनकारीबाट अनुसन्धान प्रभावित भएको भनाइका साथ निर्दोष नागरिकमाथि सरकार गोलीको वर्षा गर्छ। निर्मलाको शवको अन्तिम संस्कार शीघ्र गरी सुरक्षा निकायले ठूलो उपलब्धि हासिल गर्छ। त्रासपूर्ण वातावरणमा अनुसन्धान प्रभावित भएको दाबी प्रहरी गर्छ। उनै प्रहरीलाई निर्दोष साबित गर्न राज्यसंयन्त्र तल्लीन रहन्छ। सर्वसाधारण पीडितले अपराधी पत्ता लाग्नेमा विश्वस्त भएर बस्नुपर्ने धारणा सरकारको छ। विद्यालयबाट फर्केकी चेली भागरथी भट्टलाई बाटैमा बलात्कार गरी हत्या गरियो। यस्तो क्रूर निर्मम र अमानवीय हत्याजस्तो जघन्य अपराध भएको एक महिना पुग्न लाग्दा पनि प्रहरीले अपराधी पहिचान गरी गिरफ्तार गर्न सकेको छैन। निर्मला हत्या प्रकरणको सिलसिलासँग प्रायः मेल खाने स्थितिको महसुस भएको छ। निर्मलाकै नियति भागिरथीले व्यहोर्नुपर्ने अवस्था नजिकिँदै छ। किनकि त्यस क्षेत्रमा यसअघि पनि पटकपटक हत्याका घटना हुँदा प्रहरीले जाहेरी लिन आनाकानी गरिराखेको, गम्भीरतापूर्वक अनुसन्धान नगरेको र लामो समयसम्म अपराधीहरू खुलेआम सार्वजनिक हँुदै गर्दा पीडितहरू थप त्रसित बनेका छन्। भागरथीका पिता स्वर्गीय भएको आसोचको अवस्थामा उनका छोरा भारततर्फ रोजगारका लागि गएको र आमाछोरी मात्र घरमा भएको स्थिति छ। उनको दैनिकी अपराधीलाई राम्ररी थाहा छ गाउँमा आपराधिक प्रकृतिका मानिसको पहिचान सहजै गर्न सकिन्छ। प्रहरीसँग यस्ता अपराधीको अभिलेख रहन्छ। सरसर्ति हेर्दा यो अपराध परिचित व्यक्तिबाटै भएको देखिन्छ। लामो अवधिसम्म प्रहरी लाचार भइराखेको अवस्थामा स्थानीय प्रभावशाली व्यक्ति नै अपराधी भएको र उनलाई बचाउन राज्यसंयन्त्र लागेको आशंकासमेत भइराखेको छ। त्यसैले अपराधीमाथि कारबाही हुने सम्भावना न्यून छ। नमिता, सुनिता, रामपुरका बालिका, निर्मला र अहिले भागरथीको अनुसन्धान प्रक्रियाले समेत पीडकले न्याय पाउने अवस्था न्यून बन्दै गएको छ। आक्रोशित महिला अधिकारकर्मी पितृसत्तात्मक समाज भएकाले पुरुषहरूले महिलामाथि गरिने अन्यायपूर्ण संस्कारलाई दोष दिन थालेका छन्। उनीहरूले अपराधीलाई मृत्युदण्ड दिनुपर्ने धारणा राखी माग गरिराखेका छन्। नेपालमा कानुनी व्यवस्था अन्य देशहरूको तुलनामा कमजोर छ। १८ वर्षमुनिकालाई सहमति लिएर र यसभन्दा माथिकालाई विमतिमा गरिने यौन सम्बन्धलाई बलात्कार मानेको छ। ७० वर्षभन्दा माथिकालाई बलात्कार गर्दा आजन्म कैद र ६९ वर्षसम्मका लाई बलात्कार गर्दा सातदेखि १० वर्षसम्म कैद हुने व्यवस्था छ। बलात्कारीलाई मृत्युदण्ड दिनेमा बंगलादेश, १२ वर्षमुनिकालाई बलात्कार गरेकोमा भारत, सामूहिक बलात्कारीलाई पाकिस्तान र मध्यपूर्वी देशहरूलगायतका छन्। यी देशमा गरिएको अध्ययनबाट यस प्रकारको कडा दण्ड दिँदा पनि यो अपराधमा कमी आएको पाइएन। आफन्तबाट हुने बलात्कारका घटना उजागर नै हँुदैन। मृत्युदण्डमा परिने सन्त्रासको कारण बलात्कार गरी हत्या गर्दै प्रमाण नस्ट गराउने प्रचलन ज्यादा देखियो। विभिन्न तहका अदालतबाट हुने निर्णयमा समानता नपाइने हुँदा निर्दोष व्यक्तिले मृत्युदण्ड पाउँदा समाज ठूलो द्वन्द्वमा आक्रान्त र आक्रोशित हुने देखियो। प्रहरी र अदालतबाट गरिबहरू दण्डित भएका घटना प्रशस्त देखिए। बलात्कारीको पनि बाँच्ने अधिकार सुरक्षित हुनुपर्छ भन्ने मानव अधिकारकर्मीको धारणा रहिआएको छ। त्यसैले मृत्युदण्ड मात्र बलात्कार कम गर्ने सरल हुन सक्दैन। समस्या पीडितहरूले न्याय माग्ने वातावरण नहुनु, कानुनी समानताका आधारमा सबैलाई प्रभावकारी रूपमा दण्डित गर्न नसक्नुमा छ। ठूलो समस्या सामाजिक रूपान्तरण, विकृतिपूर्ण प्रवृत्तिको सुधारका प्रयास तीव्र गतिमा हुन नसक्नु पनि हो। समाजले आफ्नो चिन्तनमा परिवर्तन गर्न सक्दा सबै प्रकारका अपराधमा कमी आउन सक्दछ। नेपालमा बलात्कारका घटनाको आँकडा उल्लेख गर्नु सान्दर्भिक हुनेछ। सन् २०१७ मा चार वर्ष अवधिको अध्ययन इन्स्टिच्युट अफ मेडिसिन महाराजगन्जको फरेन्सिक डिपार्टमेन्ट र गण्डकी मेडिकल कलेजले गरेको थियो। ५५ जना बलात्कृत भएकोमा १३ देखि १५ वर्षका ४६ प्रतिशत, १० वर्षमुनिका २० प्रतिशत, १६ देखि २० का १६ प्रतिशत, २० वर्षमाथिका ११ प्रतिशत, १० देखि १२ का सात प्रतिशत देखिएका थिए। पीडितमा आफन्त र परिचितबाट ८७ प्रतिशत र अपरिचितबाट १३ प्रतिशत बलात्कार भएको थियो। यसले पनि आफन्तकै आश्रयमा बस्नुपर्ने अबला नारी घटना दबाएर राख्न विवश भएको अवस्था अनुमान गर्न सकिन्छ। यो नै यस अपराध वृद्धि हुनुको मुख्य कारण हो। २०१७ र २०१८ को तथ्यांक अध्ययन गर्दा १४८० जनालाई बलात्कार र ७२७ जनालाई बलात्कार प्रयास गरेकोमा मुद्दा दायर गरिँदा क्रमशः ३८७ र ११८ ले मात्र दण्डित हुनुपरेको स्थिति देखियो। २०७५ देखि २०७७ सम्मको एक अध्ययनले देखाएअनुसार ३३४७ जना बलात्कृत भई १७ जनाको बलात्कारपश्चात् हत्या भएको छ। नेपाल प्रहरीले सफलताको प्रतिशत ७० भएको दाबी गरिरहँदा यसलाई विश्वास गर्न सक्ने अवस्था देखिएन। जब अपराधी दण्डित हुँदैनन् र अपराधमा वृद्धि भइ नै रहन्छ। आर्थिक अभावका कारण आफ्नो अस्मिताको व्यापार गरी जीविका गर्ने संख्या र जाति पनि नेपालमा प्रस्ट देखिएका छन्। यस्ता समाज र परिवारले यसलाई सहजताका साथ लिने प्रवृत्ति छ। यी परिवारका सदस्यलाई कसैले बलात्कार गर्दा समाजले गम्भीरतापूर्वक लिँदैन। समग्रमा महिला सर्वत्र विलासिताका साधन, सन्तान उत्पादन गर्ने यन्त्र, पुरुषहरूको खेलौनाका रूपमा लिने चिन्तन अझै चेतनशील वर्गमा समेत देखिएकाले यो समस्या समाधानका लागि समाजको चिन्तनमै परिवर्तन आउन जरुरी छ। हालै अध्यागमन विभागले कार्यान्वयनमा ल्याएको महिला विदेश जानुपर्दा अभिभावक र वडा कार्यालयको सहमति जरुरी हुने नीतिले पनि महिला पुरुषहरूको तुलनामा कमजोर प्रमाणित सरकारले गरिदिएको छ। सक्षम नारीमाथि समेत विभेदपूर्ण अवस्था सरकारले सृजना गरेको छ, यद्यपि यसको उपादेयता उनीहरूकै सुरक्षाका लागि भएको तर्क सरकारको छ। यसैले वर्तमान अवस्थामा हाम्रो समाजमा शीघ्र मौलिक परिवर्तन नहुने, गरिब र असहाय बलात्कृत हँुदा राज्यसंयन्त्र इमानदारिताका साथ पीडक अपराधीलाई दण्डित गराउन लागिनपर्ने अवस्थाका कारण यसको सुधार तत्काल हुन सक्दैन। नमिता, सुनिता, रामपुरका बालिका, निर्मला र अहिले भागरथीको अनुसन्धान प्रक्रियाले समेत पीडकले न्याय पाउने अवस्था न्यून बन्दै गएको छ। सरकार र अन्य सम्बन्धित निकायको ध्यान पुग्नुपर्ने र नागरिक समाज एवं महिला अधिकारकर्मीको आवाज बुलन्द हुनुपर्छ, अन्यथा यस देशले धेरै निर्मलालाई गुमाउनुपर्ने र छोरीका आमाबुबा सधैं मानसिक तनावमा रहनुपर्ने हुन्छ।"
आगामी आइपिएलमा अटाएनन् सन्दीप,काठमाडौँ: नेपाली क्रिकेटर सन्दीप लामिछाने आइपिएलको आगामी सिजनका लागि खेल्न नपाउने भएका छन् । यसअघि २०१८ र २०१९ मा राम्रो खेल कौशल देखाएका सन्दीपमाथि यसपटक कुनै पनि टोलीले चासो देखाएनन् । ४० लाख भारु पारिश्रमिक तोकिएका सन्दीपले २०२० को सिजनमा भने टोलीमा परे पनि खेल भने खेल्न पाएका थिएनन् । यद्यपि २०२१ को सिजनमा उनी खेल्नसक्ने अपेक्षा धेरैले गरेका थिए । सामाजिक सञ्जालमा भने उनका प्रशंसक तथा क्रिकेट दर्शकहरुले मिश्रित प्रतिक्रिया दिएका छन् । उनीहरुमध्ये धेरैले सन्दीपको आगामी सिजनको खेल हेर्न नपाउने भएकोमा निराश देखिएका छन् । अघिल्ला दुई सिजनमा भने सन्दीपले ९ खेल खेल्न पाउँदा १३ विकेट लिएका थिए। विश्व क्रिकेटमै लोकप्रिय मानिएको आइपिएलमा खेल्ने सन्दीप पहिलो र हालसम्म एक्लो नेपाली खेलाडी हुन् । २०१८ मा सानो उमेरमै आइपिएलमा छिरेका सन्दीपले अब्बल खेल कौशल देखाएका थिए ।
क्रिस मोरिस आईपीएल इतिहासकै सार्वाधिक महँगा खेलाडी,"काठमाडौं : क्रिस मोरिस इन्डियन प्रिमियर लिग (आईपीएल) इतिहासकै सर्वाधिक महँगा खेलाडी बनेका छन् । दक्षिण अफ्रिकाका अलराउण्डर मोरिसलाई यो सिजनको आईपीएल टीट्वान्टी क्रिकेटको अक्सनमा इतिहासकै धेरै रकम खर्च गरेर राजस्थान रोयल्सले खरिद गरेको हो । बेस प्राइस ७५ लाख रहेका मोरिसलाई बिहीबार चेन्नईमा भएको अक्सनमा राजस्थान रोयल्सले १६ करोड २५ लाख भारुमा खरिद गरेको हो । अक्सनमा मोरिसमाथि मुम्बई इण्डियन्स, पञ्जाब, बैंग्लोरलेसमेत मोलमोलाई गरेका थिए । आईपीएल इतिहासमा यसअघि युवराज सिंहको नाममा महँगा खेलाडीको रेकर्ड थियो । उनको मूल्य १६ करोड भारु थियो । मोरिसलाई राजस्थनले १६ करोड २५ लाख भारु दिएसँगै उनको नामको रेकर्ड तोडिएको हो ।"
