शीर्षक,विवरण
कांग्रेसको पुस्तान्तरण,"पुरानो मन नपराउनु र नयाँ मन पराउनु वा पुरानो मन पराउनु र नयाँ मन नपराउनु स्वाभाविक मानवीय चरित्र हो। विशेषतः राजनीतिक क्षेत्रमा पुराना र नयाँ भन्ने शब्दलाई सर्वाधिक बहसको विषय बनाउने गरिएको छ। र, केवल नयाँ र पुरानो भन्ने एक्ला शब्द होइनन्, तिनका साथ गाँसिएर आउने पुस्ताशब्दमाथि निकै बहस चल्ने गरेको छ। देशका राजनीतिक पार्टीहरूमा अधिकांशतः पुराना पुस्ताको आधिपत्य छ। र, त्यो पुस्ता अभै पनि दाबी गरिरहेछ, हामीबिना पार्टी चल्दैन। जब पार्टी चल्दैन भने देशमा राजनीति कसले गर्छ ? शासनसत्ता कसले हाँक्छ ? केही वर्षअघि नै ७० नाघिसकेका शेरबहादुर देउवाले त मुख खोलेरै भनेका थिए, कसले भन्यो म बूढा भएँ भनेर ? भर्खर त ७० पुगें। मानौं, पार्टी चलाउन मात्रै होइन, राजनीति गर्नका लागि केश नै फुल्नुपर्ने क्राइटेरिया पूरा गर्नुपर्छ। त्यसका अलावा वर्षाैंवर्ष जेलको सजाय काटेकै हुनुपर्ने खालको विसंगतपूर्ण विशेषता (? ) लाई पार्टीहरूले अवलम्बन गर्ने गरेका छन्। तर जबजब पार्टीको महाधिवेशनको समय आउँछ, तब बहस सुरु हुन्छ। बहस मात्रै होइन, आरोप नै लगाउन थालिन्छ कि बूढा पुस्ताले पार्टी हाँक्न सकेन। यस्तो स्थितिमा त्यसको विकल्प के त ? जवाफ सहजै आइहाल्छ नयाँ पुस्ता। नयाँ पुस्ताका कुरा उठ्नासाथ वर्तमान परिप्रेक्षमा नेपाली कांग्रेसका गगन थापा, विश्वप्रकाश शर्मा, धनराज गुरुङ, प्रदीप पौडेल; नेकपाका घनश्याम भुसाल, योगेश भट्टराई, भानुभक्त ढकाल, रामकुमारी झाँक्री; राप्रपाकाका राजेन्द्र लिङ्देल, साझा पार्टीका रवीन्द्र मि श्रलगायत गैरराजनीतिक क्षेत्रबाट राष्ट्रियस्तरका मुद्दा उठाउने टेलिभिजनका सशक्त प्रस्तोता रवि लामिछाने, भ्रष्टाचारविरुद्धका अभियन्ता ज्ञानेन्द्र शाही, अर्का राष्ट्रवादी स्वरका धनी स्वागत नेपाल, म सचेत नेपालीका पुण्यप्रसाद प्रसाईंजस्ता नयाँ पुस्ताका युवाहरूको अनुहार स्वभावतः अगाडि आइपुग्छ। यहाँनिर युवाको अर्थ उमेरसँग सम्बन्धित छ। उमेरका हिसाबले युवा भन्नेबित्तिकै तन्दरुस्त, अर्थात् शारीरिक शक्तिले समेत बूढापुस्ताभन्दा निपुण हुन्छ भन्ने बुझ्नुपर्छ। तर त्यही बुझाइभित्र एउटा गहन प्रश्न भने उठ्न सक्छ, युवा हुँदैमा मानसिक रूपले समेत ऊ योग्य हुन सक्छ ? सोचौँ त, आजको राजनीतिक सन्दर्भमा कुनै युवाले सातसाले राजनीतिक सोच राख्यो भने के होला ? कांग्रेसको कुरा गर्दा, पार्टीका कुनै युवाले बीपीको समाजवादी नीतिअन्तर्गतको एउटा बस्ने छाप्रो, एउटा दुहुना गाई र घेरो नफाटेको टोपी को कल्पना गर्ने हो भने आजको सन्दर्भमा कति हास्यास्पद मानिएला ! यस दृष्टिकोणले, उसको त्यस्तो सोचाइलाई समसामयिक नमानिने कारण त्यस्तो युवालाई पक्कै पनि बूढो भनिनेछ। तर अर्कातर्प, यही कल्पनालाई कदाचित बूढा पुस्ताकै कुनै कांग्रेसीले विम्बका रूपमा लिएर नयाँ चिन्तनका साथ व्याख्या गरे भने ? जस्तो कि, बीपीको त्यो कल्पनामुताबिकको एउटा बस्ने छाप्रो भनेको एउटा आधुनिक घर हो, दुहुना गाई भनेको आपू र आफ्नो परिवारलाई मज्जासँग पाल्न सकिने कमाइ हो र घेरो नफाटेको टोपी भनेको लाज ढाक्ने वस्त्र मात्रै नभई समयअनुसारका आवश्यक लत्ताकपडा को व्यवस्थापन हो भन्ने अर्थमा तिनले बुझाउन सके भने तिनलाई कुन पुस्ताका रूपमा बुझ्ने ? यस अर्थमा, पुस्ताका विषयमा बहस गर्दा केवल मान्छेको उमेरलाई मात्रै ध्यान दिनु गलत हुन जान्छ। जब कि वृद्ध उमेरका मान्छेले पनि नयाँ सोच राख्न सक्छ। यसलाई एकैछिन मानेर हेर्दा, एउटा जिज्ञासा भने पैदा हुन्छ, त्यसो भए के आजको नेपाली राजनीतिक पार्टीहरूका पुराना पुस्ताका नेताहरूमा नयाँ सोच छ होला त ? कांग्रेसको आजको यही अवस्थामा पुस्ता हस्तान्तरणको रट लगाएर र कदाचित नयाँ पुस्ताका हातमा पार्टी आइहाल्यो भने पनि आखिर हुन्छचाहिँ के ? परिवर्तन के हुन्छ ? नयाँ रोडम्याप के छ ? केही छ भने कुन युवा कांग्रेससँग छ ? कांग्रेसकै कुरा गरौं। एकातिर, बीपीको विचारधारा भनिएको छ, तर नियालेर हेर्ने हो भने उनको विचारधाराको धरातल रसातलमा पुगिसकेको देखिन्छ। बीपी जयन्तीका नाममा उनको फोटोमा माल्यार्पण गर्नुबाहेक उनको सिद्धान्त, उनको दूरदर्शितालाई आजका कांग्रेसले पोलेको कलिलो मकै बनाएर दारिसकेका छन्। स्पष्ट छ उनका धारणाहरू केवल शाब्दिक रूपमा मात्रै बुझेका छन् उनीहरूले, तिनका अन्तर्य बुझ्न सकेका छैनन्। वास्तवमा बीपीका हरेक शब्दहरूको मर्म केलाएर तिनलाई नयाँ रूपमा परिभाषित गर्न सक्ने क्षमता कसैमा हुँदो हो त आज कांग्रेसको हालत पक्कै पनि यति दयनीय हुँदैनथ्यो। यसो हेर्ने हो भने, साँच्चै बीपी नहुँदा थिए त कांग्रेसको जन्म नै पो हुँदैनथ्यो कि ! सुवर्णशमशेरको तत्कालीन राष्ट्रिय कांग्रेससँग प्रजातान्त्रिक कांग्रेसले गठबन्धन गरेर सिंगो एउटा ठूलो कांग्रेस पार्टी बनाउने बीपीको प्रस्तावलाई गणेशमानजीले त ठाडै विरोध गर्दै प्रस्टसँग भनेकै थिए, जुन राणाका कारण एक सय चार वर्षसम्म नेपालीले शोषण र अत्याचारमा बाँच्नुपर्यो, त्यही राणाका सन्तानसँग मिल्ने ? यो त आकाश र धरती मिल्नेजत्तिकै कुरा हो। हुँदैन, यसो गर्नु कदापि हुँदै हुँदैन। तर भयो। कांग्रेस एक भयो। गणेशमानकिसुनजीको सहमतिमै बीपीले नेपाली कांग्रेसको स्थापना गरे। तर आज कांग्रेसले आफ्नो त्यो गौरवमय इतिहास बिर्सेको छ। कतिसम्म भने बीपीको त्यो व्यक्तिगत विरासतसमेत लागूपदार्थ सेवन गरेर ढुलमुलिएको अवस्थामा छ। दिवंगत गिरिजाप्रसादले केही हदसम्म सम्हाल्न खोजेका हुन्, तर पछिल्लो पुस्ताका सुजाता, शेखर, शशांकमा बीपीको कुनै प्रतिबिम्ब झल्किने अलिकति पनि संकेत देखिएन। बीपीको इतिहासमा लेखिने उनको वंशको यो एउटा दुःखद पक्ष हो। तर समय भट्किसकेको छैन। प्रदीप गिरिजस्ता थिंकट्यांकर कांग्रेसभित्र छन्। तर यतिचाहिँ भन्नैपर्छ कांग्रेसको अहिलेको अवस्था नाजुक छ। सही शब्द चयन गर्नुपर्दा, हारेको जुवाडे हो अहिलेको अवस्थाको कांग्रेस। त्यसैले प्रश्न पक्कै छ कांग्रेसको आजको यही अवस्थामा पुस्ता हस्तान्तरणको रट लगाएर र कदाचित नयाँ पुस्ताका हातमा पार्टी आइहाल्यो भने पनि आखिर हुन्छचाहिँ के ? परिवर्तन के हुन्छ ? नयाँ रोडम्याप के छ ? केही छ भने कुन युवा कांग्रेससँग छ ? अन्यथा, केवल चाउरी परेका अनुहारका ठाउँमा केही सफाचट अनुहारहरूका पदार्पण होला ? अरू हुन्छ के ? तर यसको आशय यो होइन कि पार्टी सधैं बूढापाकाकै हैकममा चल्नुपर्छ। मित्र विनोद न्यौपानेले यही पृष्ठमा केही दिनअघि लेखेका प्राइभेट कम्पनी होइन पार्टी। कुरो यो पनि होइन कि सधैं शेरबहादुर र रामचन्द्रबीच जुँगा लडाइँ चलेर जगहँसाइ भइरहनु हुन्न। साँच्चै कांग्रेसलाई अब बचाउने नै हो भने व्यक्तिको उमेरले कतै केही रोक्दैन। इतिहास पनि हेरिरहनु परेन, वर्तमानमै हेरौं, साढे सात दशक उमेरका डोनाल्ड ट्रम्पले महाशक्ति राष्ट्र अमेरिका हाँकिरहेका छन्। केवल आवश्यकता छ साहस र प्रतिबद्धताको। यति हो, व्यक्तिगत लाभ र स्वार्थ त्यागेर देश बनाउने संकल्प गर्न भने जरुरी छ। र, यहाँनिर एउटा बुँदाचाहिँ ख्याल राख्नैपर्छ आपूमा परिवर्तन नगरेसम्म अरूलाई परिवर्तन गर्न सकिन्न। त्यसैले भन्ने गरिएकै छ पहिले आफैंबाट सुधारको थालनी गर्नुपर्छ। बस्, यति भनिसकेपछि अब ढुक्कले यसो भन्न सकिन्छ शंकै छैन, यस्तो संकल्पित यात्रामा उक्लिँदै गरेको बाटो पनि स्वयं ओरालो लाग्छ।"
सुरक्षाका हातमा असुरक्षा,"चितवनको राप्ती नगरपालिका २, मिलनटोलका २४ वर्षीय राजकुमार चेपाङलाई चितवन राष्ट्रिय निकुञ्जबाट खटिएका सुरक्षाकर्मीले नियन्त्रणमा लिएर निर्मम तरिकाले कुटपिट गर्दा उपचारका क्रममा उनको मृत्यु भयो। चितवनकै माडी नगरपालिका ९, कुसुम खोला जंगलमा बसोबास गर्दै आएका चेपाङ बस्तीमा निकुञ्जबाट खटिएका सुरक्षाकर्मीको टोलीले बस्तीमा आगजनी गरेर उठिबास पारे। धनुषाको सबैला नगरपालिका १२, भरकुरुवाका २३ वर्षीय शम्भु सदा प्रहरी हिरासतमा मारिए। साउन १ गते राजकुमार चेपाङसहित दुई महिला र तीन पुरुष घुँगी टिप्न र माछा मार्न निकुञ्जमा छिरेका थिए। निकुञ्जको सुरक्षार्थ खटिएका सैनिक टोलीले पाँचैजनालाई कुटपिट गरेका थिए। तर, राजकुमारको स्वास्थ्य अवस्था बिग्रेपछि थप उपचारका लागि ७ साउनमा उनलाई भरतपुर अस्पताल ल्याएका थिए। उपचारका क्रममा राजकुमार चेपाङको मृत्यु भयो। शव परीक्षणका लागि काठमाडौंको त्रिवि शिक्षण अस्पताल लगे। परिवारले शव लिन मानेको थिएन। चौतर्फी आलोचना र दबाबपछि सरकारले कुटपिट गर्ने सैनिकलाई कानुनी कारबाही र पीडित परिवारको भरणपोषणका लागि १० लाख रुपैयाँ दिनेलगायतका सहमति भएपछि परिवारले लास बुझेर चेपाङ जातिको गड्यौली संस्कारअनुसार अन्त्येष्टि गरे। साउन ३ गते कुसुम खोलाको जंगलमा २५ वर्षदेखि बसोबास गर्दै आएका चेपाङ बस्तीमा निकुञ्जका अधिकारीले सुरक्षाकर्मी र हात्तीको टोली लिएर पुगे। चेपाङ बस्तीमा पूर्वसूचना र वैकल्पिक व्यवस्थाबिना आगजनी गरेर उठिबास पारे। हात्ती लगाएर खेतको बालीनालीसमेत नष्ट पारे। पीडित विरु चेपाङ भन्छन् घरमा आगो लगाएपछि घरभित्र रहेका खाद्यान्न, नगद र नागरिकतालगायतका सरसामानसमेत जले। वाडा अध्यक्ष शिवहरि सुवेदी भन्छन्, ०५२ सालदेखि चेपाङहरू कुसुम खोलाको जंगलमा बसोबास गर्दै आएका छन्। दुई सय घर चेपाङहरू थिए। सबैको व्यवस्थापन भइसकेको छ। १० घरको व्यवस्थापन गर्न मात्र बाँकी थियो। हामीलाई थाहै नभई घटना भएको छ। उहाँहरूकै व्यवस्थापनमा जुटेको छु, उनले थपे। प्रहरी हिरासतमा मारिएका शम्भु सदा ट्र्याक्टर चालक थिए। नौ महिनादेखि मासिक १६ हजार रुपैयाँमा सञ्जय साहको ट्र्याक्टर चलाउँदै आएका थिए। शम्भुले काम गरेको तलब र उनको लाइसेन्स पनि परिवारले फिर्ता पाएको छैन। १२ गते साँझ गोविन्द साहकी पत्नी ५० वर्षीया सुमित्रा साहको ठक्करबाट मृत्यु भएको थियो। ट्र्याक्टरको ठक्करबाट मृत्यु भएपछि उनी जेठ १२ मै आफ्नो चालक लाइसेन्स लिएर प्रहरी चौकीमा हाजिर भए। त्यसपछि प्रहरीले शम्भुलाई थुनामा राखे। थुनामा प्रहरीले प्रत्येक दिन अमानवीय यातना दिइरहेका थिए। शम्भुलाई थुनामा भेट्न आमा सियालीदेवी पटकपटक जान्थिन्, तर प्रहरीले छोरासँग भेट्न दिँदैनथे। शम्भुको १७ दिन थुनामा बसाइका क्रममा प्रहरीसँग सियालीले धेरैपटक अनुनयविनय गरेपछि उनले चारपटकसम्म छोरासँग भेट्न पाएकी थिइन्। त्यो भेटका क्रममा शम्भुले प्रहरीको डरले आमालाई धेरै कुरा बताउन चाहँदैन्थे। आमाले केही कुरा सोधियो कि उनी आँसु मात्र बगाउँथे। शम्भुले आमासँगको अन्तिम भेटमा भनेका थिए माई हमरा जल्दिसे पैसा तिरके थुनासे निकाल, नईतें पुलिस सब महरा माइर देतौ। ( आमा, मलाई पैसा तिरेर चाँडै थुनाबाट निकाल्नुस्, नत्र प्रहरीले मलाई मार्छ)। यो कुरा सियालीले सम्झेपछि उनका आँखाबाट आँसुका अ श्रुधारा बग्न थाल्छन्। जेठ २७ गते दुई बजे राति ट्र्याक्टर मालिक सञ्जय साह एकजना प्रहरीसँग शम्भुका घरमा पुगेका थिए। थुनामा शम्भु धेरै रोएकाले राति नै जान आग्रह गरेपछि सियालीदेवी सात महिनाकी नातिनी काखमा बोकेर बुहारीसँगै प्रहरी चौकी पुगे। त्यतिबेला बिहानको ३४ बजिसकेको थियो। प्रहरी चौकी पुगेपछि सियालीलाई थुनाछेउमा रहेको ट्वाइलेटतिर लगे। ट्वाइलेटमा शम्भु झुन्डिएको दृश्य देखेपछि सासूबुहारी मुर्छित भए। सियालीदेवी भन्छिन्, त्यसपछि हामीलाई केही थाहा भएन। काखमा बोकेकी सात महिनाकी नातिनी कहाँ उछिटिए त्यो पनि थाहा भएन। शम्भुको बुबा श्याम सदा घरमा थिएनन्। उनी मजदुरी गर्न भारतको मद्रासमा थिए। घटनाको खबर पाएपछि घर फर्केका थिए। सियालीले ट्र्याक्टर मालिकलाई दुर्घटनाको पैसा तिरेर शम्भुलाई छुटाएर ल्याउन पटकपटक आग्रह गरेका थिए। ट्र्याक्टर मालिक सञ्जय साहले तिम्रो छोरा छुटाउन आठ लाख तिरेको छु, छिटै छुटाएर ल्याउँछु, धेरै होहल्ला नगर भन्थे। सियाली छोरा शम्भुलाई भेट्न थुनामा पुग्दा प्रहरीले छोरालाई छुटाउन कति पैसा खर्च गरेको भन्थे रे। म त गरिब सुकुम्बासी छु। यति धेरै पैसा कसरी तिर्नु ? ट्र्याक्टर मालिकले तिर्छु भनेको छ। तर, ट्र्याक्टर मालिकले तिर्यो कि तिरेन थाहा छैन। दलित मुसहरको छोरो हो जसरी गाडीले मान्छे मारे त्यसरी नै मुसहरलाई थुनामै कुटीकुटी मार्नुपर्छ। हमर बेटाके साँझमे पुलिससब दारुपिके बहुत मारपिट करै छेलै। माइरपिटके ओजहसे मैर गेलै त ट्वाइलेटमे जाके लटका देलकै। ( साँझतिर प्रहरीहरू रक्सी खाएर आउँथे। छोरालाई सधैं कुटपिट गर्थे। कुटाइबाट मृत्यु भएपछि ट्वाइलेटमा गएर झुन्डिएको हो, सियालीले थपिन्। नागरिककै करबाट मुलुकको तीन तहको सुरक्षा निकाय पालिएको छ। तर, तीनै सुरक्षा निकायको नागरिकप्रति जिम्मेवारी छैन। लकडाउनको अवधिमा राज्यको सुरक्षा निकायबाट भएका यी प्रतिनिधिमूलक घटना मात्र हुन्। यसअघि विभिन्न कालखण्ड र समयमा यस्ता थुप्रै घटना राज्यको सुरक्षा निकायबाटै भएका छन्। जुन घटना सम्झँदा अहिले पनि हृदयविदारक लाग्छ। कोरोना महामारीको समयमा चितवन र धनुषाका तीनवटा हृदयविदारक घटनाले नेपालको सुरक्षा निकायमाथि ठूलो प्रश्नचिह्न खडा भएको छ। लोकतन्त्र र मानवअधिकारप्रति खिल्ली उडेको छ। मान्छे मार्ने अनि मरि त हाले, अब फर्केर आउँदैन भनेर गल्ती महसुस गर्ने, मान्छेको जीवनलाई सामान्यकरण गर्ने, मृत्युमाथि राजनीति गर्ने, पैसा र पावरमा निर्धनहरूको लास र न्याय किनबेच हुने प्रवृत्ति बढेको छ। यसबाट आपराधिक मनोबल बढ्दै गएको छ। त्यसैले यसखाले घटना दिनानुदिन बढ्दै गएको छ। मुलुकको समग्र सुरक्षाको जिम्मेवारी हातमा लिएर ड्युटीमा बसेका राज्यको सुरक्षा निकायबाटै नागरिकले समेत असुरक्षाको महसुस हुनु र भोग्नु दुर्भाग्यपूर्ण छ। नागरिककै करबाट मुलुकको तीन तहको सुरक्षा निकाय पालिएको छ। तर, तीनै सुरक्षा निकायको नागरिकप्रति जिम्मेवारी छैन। आफ्नो निजी स्वार्थका खातिर नागरिकको भविष्यमाथि खेलबाड गर्छन्। शासकहरूको चाकरी र चाप्लुसी गर्छन्। देश र जनताको सेवामा आफ्नो पद र फुलीको सदुपयोग गर्नुभन्दा शासकहरूका सेवामा रनभुल्ल हुँदा नागरिकको न्यायको गरिमामाथि प्रश्नचिह्न खडा भएको छ। राज्यको जेलनेल, हिरासत र प्रशासनिक घेरा भनेको सुधार गृह वा पाठशाला हो। तर, त्यही पाठशालामा दिनानुदिन नागरिकको मृत्यु, हत्या र बलात्कारका घटना सुनिनुपर्दा देशको सुरक्षा निकायमाथि अविश्वास बढ्दै गएको छ। सुरक्षा निकायले प्रहरी मेरो साथी लगायतका यस्ता थुप्रै नागरिकको मन र भावना तान्ने गरी कार्यक्रम सञ्चालन गरे। तर, ती सबै नारा राजनीतिक दलको नाराजस्तै सीमित हुन पुगे। यसबाट जनता कसलाई विश्वासमा लिने भने दोधार छन् ? प्रहरी हिरासत र कारागारमा पनि ठूलाठूला आपराधिक क्रियाकलाप हुन्छ र सञ्चालन गरिन्छ। सुरक्षा घेरामै मान्छे मार्ने र मर्ने क्रम रोकिएको छैन्। तीन वर्ष जेल जीवन बिताएर आएका अरुण साह भन्छन्, कारागारको एउटा नायक बन्ने लाखौंको चलखेल हुन्छ। कारागारभित्र पनि पहुँचका आधारमा व्यवहार हुन्छ। सोहीअनुसारको सुविधा भेट्छ। त्यहाँ पनि वर्ग विभेद छ। कारागारजस्तो छैन कारागार। एउटा सामान्य मुद्दामा प्रहरीले पद र पैसाका लागि यति ठूलो झूटो प्रतिवेदन तयार पार्छन् कि एउटा सामान्य नागरिकलाई जीवनभर हम्मेहम्मे पर्छ। कानुन व्यवसायी कमल यादव भन्छन्, संविधान र कानुनका घेराहरू अझै पनि जटिल छन्। पुरातन खालको छ। दोहोरो चरित्रको छ। प्रहरीलाई कानुनी अधिकार दिएपछि र राज्यको कानुन विखण्डित रूपमा प्रयोग गर्न दिएपछि सर्वसाधारण नागरिकको जीवन बाँच्न कुनैबेला निकै समस्या पर्छ। जसले गर्दा कैदीहरू आत्महत्यासमेत गर्न पुग्छन्। प्रशासनिक क्रियाकलाप हेर्दा कुनै बेला राज्यका तीन तहको सुरक्षाकर्मीको कुनै आवश्यकताको महसुस हुँदैन। राज्यले सबै नागरिकलाई सुरक्षा तालिम र कानुनी ज्ञानबाट सुसज्जित पार्नुपर्छ। कि त राज्यले नागरिकको सुरक्षाको व्यावहारिक प्रत्याभूति गराउनुपर्छ। यसमा अन्तरविरोध देखिँदै आएको छ। यसले मुलुक बनाउँदैन, व्यक्ति बनाउन सक्छ। यसखाले सुरक्षा व्यवस्थाभित्र एउटा व्यक्तिले सुरक्षा लिन सक्छ, तर समग्र नागरिकले सुरक्षा लिन सक्दैन। त्यसैले राज्यको सुरक्षा घेराभित्र कुनै पनि बहानामा मान्छेलाई यातना दिने र मार्ने काम गर्नु हुँदैन। अनाहकमा मान्छेलाई फसाउने र उम्काउने काम पनि गर्नु हँुदैन। आत्मसमानका साथ मान्छेलाई मान्छे भएर बाँच्न पाउने अधिकारको ग्यारेन्टी गर्नुपर्छ। पशुतुल्य व्यवहार बन्द गर्नुपर्छ। राज्यको सुरक्षा निकायबाट मारिएका राजकुमार चेपाङ र शम्भु सदाहरू फेरि पनि मारिनु र मर्नु हुँदैन भनेर ठोस प्रतिबद्धता जाहेर गर्नुपर्छ।"
सुशासनमा नागरिक समाज,"सुशासन र प्रजातान्त्रिक मूल्य मान्यताले महत्व पाउन छाडेकाले जनसमर्थन बटुलेर नागरिक समाज अग्रदस्तामा आउन ढिला भइसकेको छ समाज अत्यधिक शक्ति प्राप्त गर्ने, स्रोतसाधन संग्रह गर्ने, नयाँनयाँ प्रविधिको प्रयोगद्वारा प्रतिस्पर्धी समाजमा सफलता हासिल गर्ने अन्त्यहीन गन्तव्य यात्रामा व्यस्त छ। प्रतिस्पर्धाको दौडमा प्रजातान्त्रिक मूल्य र मान्यताले महत्व पाउन छाड्दै गएको छ। कमजोर वर्गलाई उचित सम्बोधन गर्न सकिराखेको छैन। भ्रष्टाचारलगायतका अनियमित कार्यको बढोत्तरी हुँदै गएको छ। यसले मुलुकको राजनीतिक र आर्थिक उन्नति मात्रले न्यायपूर्ण समाज सिर्जना सम्भव हुँदैन भन्ने प्रमाणित भएको छ। समाजमा विद्यमान विकृति र विसंगति सुधारका लागि कुनै पनि देशमा सरकारी प्रयास मात्र पर्याप्त हँुदैन। विश्व परिवेशको अध्ययन गर्दा सक्षम स्वतन्त्र संस्थाहरूसँग सरकारले हातेमालो गर्दै संयुक्त रूपमा कार्य गर्दा मात्र सफलता हात लाग्न सक्छ। यस्ता स्वतन्त्र संस्थाहरू जनताका जीवनशैलीसँग परिचित हुने, आपसी सहयोगको वातावरण तयार पार्ने, सम्पूर्ण तप्काका जनतालाई एकताबद्ध बनाउने, सामाजिक न्यायका लागि पैरवी गर्ने र राष्ट्रमा सुशासन कायम गर्न अनुकूल वातावरण सिर्जना गर्दै अघि बढ्ने गरी महत्वपूर्ण भूमिका निर्वाह गर्ने गरिआएका छन्। तसर्थ समाजको अग्रगामी सुधारका दिशामा नागरिक समाजको भूमिका र उपस्थिति सर्वस्वीकार्य बन्दै गएको छ। जुनसुकै सरकारका नीति, कार्यक्रम, तथा योजनाहरूको स्वामित्व जनताले लिएमा मात्र सफल हुन सक्छ। जनताले स्वीकार गरेन भने सरकारले पनि मान्यता पाउन सक्दैन। जनताका लागि ल्याइएका जुनसुकै कार्यक्रममा उनीहरूकोसक्रिय सहभागिता गराउने वैध र व्यावहारिक संयन्त्र खडा गर्नसकेमा मात्र जनविश्वास प्राप्त हुने गर्छ। जनताको शासन कानुनी राज्यमा स्थापित हुन पुग्छ र यसबाट जवाफदेहिताको अभिवृद्धि हुन्छ, शिक्षित, सभ्य र सुसंस्कृत समाजले सरकारका सबै क्रियाकलापको विश्लेषण गर्छ। तर कमजोर वर्गका लागि नागरिक समाजले विशेष गम्भीरताका साथ काम गर्नुपर्ने हुन्छ। यस अर्थमा नागरिक समाजको वैधता, मान्यता र सफलतामा पनि जनताले बनाएको दृष्टिकोणले निर्णायक भूमिका निर्वाह गरिराखेको हुन्छ। यस प्रकार सरकार र नागरिक समाज दुवैको लक्ष्य जनताको भलाइका लागि काम गर्नु हो। समाज सुधार एवं अनियमित कार्य नियन्त्रणका लागि सरकार, नागरिक समाज र निजी क्षेत्र साथसाथै काम गर्नुपर्ने हुन्छ। यसबाट दिगो सुधार सम्भव हुने गर्छ। संयुक्त प्रयासबाट समाजमा विद्यमान समस्याको पहिचान गर्ने र तत्पश्चात् ती समस्या निराकरणका लागि नीति र कार्यक्रम तय गर्न सकिन्छ। कतिपय समस्याको सम्बोधन सरकारले गर्न सकिराखेको हुँदैन। सैद्धान्तिक रूपमा सरकारले स्वीकार गरेका कार्यक्रम पनि व्यवहारमा कार्यान्वयन गर्न सकिराखेको हुँदैन। भ्रष्टाचार नियन्त्रणका लागि राजनीतिक दलहरूलगायत समाजका सबै वर्ग र तप्काको समर्थनमा बृहत् समझदारीका साथ अघि बढेमा लक्षित उद्देश्य हासिल हुन सक्छ। भ्रष्टाचारमा संलग्न विभिन्न व्यक्ति र निकायहरूको आर्थिक अवस्था र जीवन शैलीमा आएको असामान्य परिवर्तनको लेखाजोखा जनताको सहयोग र पृष्ठपोषणका आधारमा स्वतन्त्र र निष्पक्ष संस्थाहरूबाट सहजै गर्न सकिन्छ। भ्रष्टाचार र अनियमित कार्यबाट समाजका गरिब, अशिक्षित, निरक्षर, असंगठित, कमजोर र सीमान्तकृत वर्गहरू अत्यधिक प्रभावित हुने गर्छन्। यसविरुद्ध आवाज उठाउने क्षमता यो वर्गसँग हुँदैन जसलाई नागरिक समाजले सम्बोधन गरी सरकारलगायत सम्बन्धित समाजमा दबाब उत्पन्न गर्न सक्नुपर्छ। सबै देशहरूको अवस्था समान हुँदैन। परिस्थितिअनुसार नागरिक समाजलाई कुन हदसम्म स्वीकार गर्ने अथवा यसको प्रभावकारिता समाजअनुसार पृथक हुने गर्छ। देशमा प्रजातन्त्र सुदृढ भएको छ भने नागरिक समाज प्रभावकारी रूपमा अस्तित्वमा रहेको हुन्छ। बहुलवाद आत्मसात गरिँदा त्यस समाजको सबै स्तरका वर्गका जनताको आवाज बुलन्द गरिने संस्थागत प्रबन्ध मिलाइएको हुन्छ। सरकार स्वेच्छाचारी हुन सक्दैन, सरकारलाई ठीक हिसाबले अघि बढ्न बाध्य गराइन्छ। तर एकतन्त्रीय शासन भएको मुलुकमा नागरिक समाजले आफ्नो अस्तित्व जगेर्ना गर्न सक्दैन। यही कारणले साम्यवादमा विश्वास गर्नेहरू बहुलवादको विपक्षमा उभिन पुग्छन्। एकछत्र हुकुमी शासन लाद्ने अभीष्टको गन्तव्यतर्फ अघि बढ्छन्। विशेषगरी विकासशील मुलुकहरूमा राष्ट्रिय स्रोतसाधन निश्चित क्षेत्र विशेष र वर्गविशेषलाई फाइदा पुग्ने गरी बाँडफाँट गरिन्छ। यसरी विनियोजित रकम पनि राष्ट्रिय स्तर र स्थानीय स्तरको तथाकथित ठालुहरूको पक्कडमा रहने गर्छ। यो जटिलता तोड्ने कार्य सहज हुँदैन। नागरिक समाजको नेतृत्वमा जनदबाबबाट मात्रै वास्तविक लक्षित समूहसम्म स्रोत साधन पुर्याउन सकिने हुन्छ। राजनीतिज्ञहरू र केही सीमित नीतिनिर्माता एवं निर्णयकर्ताहरूको राष्ट्रिय स्रोतसाधनमा एकछत्र रजाइँ कायम हुने हुँदा यी वर्गका व्यक्ति एवं पदाधिकारीले जनताका पक्षमा गरिनुपर्ने काम इमानदारीसाथ नगरी धनार्जनतिर लाग्ने गर्छन्। यसरी आर्जित रकम विदेशी बैंकहरूमा जम्मा गरी मुद्रा निर्मलीकरणका माध्यमबाट वैध बनाउने कार्य गरिराखेका हुन्छन्। यस्ता भ्रष्ट पदाधिकारी समाजमा प्रतिष्ठित व्यक्तित्वका रूपमा स्थापित हुन पुग्छन्। यसको पछाडि सामाजिक चेतनाको अभाव प्रमुख कारणका रूपमा रहेको हुन्छ। भ्रष्टाचार निवारणका लागि कानुन बने पनि निष्प्रभावी बन्छ। भ्रष्टाचार यस्ता मुलुकमा सामाजिक विधि व्यवहार एवं संस्कृतिका रूपमा कायम भइसकेको हुन्छ। विश्व परिवेश अध्ययन गर्दा कतिपय शासक राष्ट्रिय ढुकुटीको एकछत्र दुरुपयोग गर्दै र अन्य प्रकारका भ्रष्टाचारमा निर्लिप्त भई आर्जित रकम विदेशी बैंकमा बचत गर्ने, देशभित्र आन्दोलन उग्र भएमा विदेश पलायन हुने गरेको थुप्रै यथार्थ हामीसामु छ। अन्तर्राष्ट्रिय र राष्ट्रिय स्तरका गैरसरकारी संस्थाहरूको संगठनको माध्यमबाट स्वतन्त्र संस्थाहरूले अन्तर्राष्ट्रिय क्षेत्रको सहयोग आफ्नो देशभित्रको भ्रष्टाचार निवारणका लागि लिन सक्छ, अर्को शब्दमा भन्नुपर्दा नागरिक समाजले स्थानीय, क्षेत्रीय र अन्तर्राष्ट्रिय क्षेत्रबीच भ्रष्टाचारविरुद्ध अभियान चलाउन समन्वय गर्ने र सहयोग प्राप्त गर्न सक्छ। यस प्रकारको महत्वपूर्ण भूमिका निर्वाह गर्न सक्ने भएकाले नागरिक समाजलाई सहयोग गर्ने क्रम बढ्दो छ, युरोपियन युनियन, अमेरिकी राज्यहरूको संगठन र दातृ समुदायहरू नागरिक समाजको प्रभावकारी परिचालनका पक्षमा देखिएका छन्। विश्वभर नागरिक मैत्री संगठनहरूको आन्दोलन अघि बढिराखेको छ र कुनै पनि देशले सफलतापूर्वक सञ्चालन गरेका असल कार्यक्रम आफ्ना देशमा पनि सञ्चालन गराउने वातावरण बनाउन लागिएको छ। कहाँसम्म भने सार्वजनिक खरिद र ठेक्कापट्टाका प्रतिस्पर्धीलाई एकै ठाउँमा ल्याई सम्झौता गराउने र त्यसको अनुगमन कार्य नागरिक समाजबाट गराउने प्रक्रियाको थालनी केही मुलुकमा ट्रान्सपरेन्सी इन्टरनेसनलले प्रारम्भ गरिराखेको पाइन्छ। नागरिक समाजको भूमिका अनियमित कार्यहरूको नियन्त्रणका लागि अपरिहार्य भएको महसुस सबैतर्फ हुन लागेको छ। विभिन्न देशले विभिन्न प्रकारका भूमिकामा यसलाई स्वीकार गरी उत्साहित गरिआएका छन्। सन् १९९० मा दक्षिण कोरियामा भ्रष्टाचार नियन्त्रणका लागि सशक्त दबाब उत्पन्न भएको थियो। सरकार र संसद्लाई भ्रष्टाचारविरुद्ध सशक्त नीति र कार्यक्रम ल्याउन सहमत गराइयो। परिणामस्वरूप वास्तविक नाममा मात्र आर्थिक कारोबार गर्न पाउने, सूचना प्राप्त गर्न पाउने जनताकोे अधिकार प्रत्याभूति गर्ने, प्रशासकीय कार्यविधि व्यवस्थित एवम् सुधार गर्ने, मुद्रा निर्मलीकरणविरुद्ध प्रभावकारी कार्यक्रम ल्याउने, भ्रष्टाचर नियन्त्रण गर्ने जस्ता महत्वपूर्ण ऐनहरू कार्यान्वयनमा ल्याउन सफल भए। दलहरूले गर्ने खर्च र प्राप्त गर्ने आर्थिक सहयोगको सीमा निर्धारण हुन पुग्यो। दुईजना राष्ट्रपतिलाई भ्रष्टाचार अभियोगमा कारबाही भयो। कालो सूचीमा रहेका उम्मेदवारमध्ये ७०५ आमनिर्वाचनमा पराजित भए। यी सबै विषयमा नागरिक समाजले सरकारसँग मिलेर काम गरेकाले पनि दक्षिण कोरियामा महत्वपूर्ण सफलता प्राप्त हुन सकेको हो। घानामा भ्रष्टाचारमा संलग्न दुईजना मन्त्रीहरूका विरुद्ध प्रमाणहरू जुटाई मानव अधिकार र प्रशासनिक न्याय नाम गरेको स्वतन्त्र आयोगमा मुद्दा दायर गरी नाटकीय शैलीमा राजीनामा गर्न बाध्य बनाएको थियो। अफ्रिकामा ट्रान्सपरेन्सी इन्टरनेसनलको सक्रियतामा राजनीतिक दलका लागि आचारसंहिता तयार पारी कार्यान्वयन भइराखेको छ। भ्रष्टाचार निवारण गर्ने निकाय सरकारका मातहतमा राखिँदा प्रभावकारी हुन नसकेको यथार्थ स्वीकार गरी नागरिक समाजले यस्तो संस्थालाई संसदीय समितिको मातहतमा राख्न सफलता प्राप्त गरेको इतिहास मलेसियामा छ। सुशासन कायम गराउन नागरिक समाजले विकृतिविरुद्ध अभियान छेड्दा सरकार र निजी क्षेत्रलाई पनि समेट्नुपर्छ। व्यक्तिगत र वर्गीय स्वार्थका कारण सबैलाई सँगै लिएर हिँड्न नागरिक समाजलाई कठिनाइ पर्न सक्छ त्यसैले जनताको विश्वास आर्जन गरी अघि बढेमा मात्र सफलता हात लाग्न सक्छ। सुशासन कायम गर्न र भ्रष्टाचार नियन्त्रण गर्ने क्रममा अद्वितीय सफलता नागरिक समाजलाई मिल्न सक्छ। जनतासँग मित्रवत् व्यवहार गर्दै सकारात्मक वातावरण बनाउने सत्पात्रका रूपमा नागरिक समाजका सदस्यलाई लिन सकिन्छ। यसले सरकारी नीति तथा कार्यक्रमहरूको स्वस्थ आलोचना गर्ने, स्पष्ट र पारदर्शी हिसाबले नेतृत्व प्रदान गर्ने, सामाजिक विकृति र विसंगतिविरुद्ध बहस चलाउने, सरकारी स्तरबाट सम्बोधन हुन नसकेका नयाँ चुनौती सामना गर्ने विषयमा सरकार उदासीन देखिएको, सरकारले मात्र एकलौटी काम गर्दा असफल भएको जस्ता विषयको विश्लेषण गरी सकारात्मक रूपमा अघि बढ्न परिवर्तन वाहकका रूपमा कार्य गर्न सक्नुपर्छ। अनियमित कार्यका विरुद्ध तथ्य एवं प्रमाण संकलन गरी नियन्त्रक निकायलाई उपलब्ध गराउनुपर्छ। जनताका उचित गुनासा सरकारसमक्ष पुर्याई सम्बोधन गराउने वातावरण निर्माण गर्न सक्नुपर्छ। यस कार्यमा संलग्न विशेषज्ञ र पीडितहरूको संरक्षण गर्ने प्रत्याभूति पनि दिन सक्नुपर्छ। अन्यथा, यी दुवै वर्गको विश्वास प्राप्त गर्न सकिँदैन। निर्णय लिने र नीति निर्माण गर्ने विषयमा जनताको कानुनी र अर्थपूर्ण सहभागिता गराइँदा निष्पक्षता र पारदर्शिता कायम हुने गर्छ। यसका लागि आधारशिला निर्माण जरुरी हुन्छ। जनताको सहभागिताबाट नीति निर्माता र निर्णयकर्ताका लागि उत्तम विकल्प पेस गर्न सक्नुपर्छ। हाम्रो परिवेशमा नागरिक समाजले जनआन्दोलनका समयमा निर्वाह गरेको भूमिका सराहनीय देखिएको छ। देशभित्र थुप्रै क्षेत्रमा अनियमितता बढ्दै गएको आम जनगुनासो छ। भ्रष्टाचार बढ्दै गएको प्रतिवेदनहरू सार्वजनिक भएका छन्। सर्वत्र असुरक्षा व्याप्त छ। हाम्रा नागरिक समाजहरू सुषुप्त भएको, राजनीतिक आस्थाका आधारमा परिचालित भएको आलोचना भइराखेको छ। देशका जल्दाबल्दा मुद्दामा नागरिक समाज, स्वतन्त्र निकायका पात्रहरूको व्याख्या निश्पक्ष हिसाबले आउँदैन। कानुनी व्याख्यासमेत राजनीतिक पूर्वाग्रहबाट प्रभावित भएर गर्ने गरिएको पाइन्छ। विभिन्न वर्गविशेषको एजेन्डा बोकेर नागरिक समाज हिँड्दा यसको अस्तित्वमा प्रश्नचिन्ह खडा हुन सक्छ। तसर्थ, हाम्रा नागरिक समाजले अन्तर्राष्ट्रिय जगत्मा यस समूहले आर्जन गरेको प्रतिष्ठाबाट पाठ सिकी अघि बढ्नुपर्छ। आवश्यकता पर्दा २४० वर्ष इतिहास भएको शक्तिशाली राजतन्त्रविरुद्ध जिहाद छाड्न सक्ने हाम्रा नागरिक समाजमा क्षमताको कमी छैन। जनताका पक्षमा काम गर्दा आवश्यकतानुसार राजनीतिक शक्तिविरुद्ध आवाज बुलन्द गर्न सक्नुपर्छ। यस सन्दर्भमा जिम्बावेमा संसद्ले तयार पारेको नयाँ संविधानमा थुप्रै त्रुटि भेटिएपश्चात् नागरिक समाजको नेतृत्वमा विभिन्न पेसागत र वर्गीय संगठनसमेतको सहयोगमा उक्त संविधान अस्वीकार गरी विशेषज्ञसम्मिलित समूहले पुनः संविधानको मस्यौदा तयार पार्न लागेको उदाहरण मननयोग्य छ। जहाँ राजनीतिज्ञसँग संविधान बनाउने विशेषज्ञता रहँदैन, उनीहरूको भूमिका संसद् चलाउने र सरकार चलाउनेमा सीमित गरिनुपर्ने तर्क राखिएको थियो। अन्तर्राष्ट्रिय लहर नागरिक समाजका पक्षमा छ। दातृ समुदायहरू सरकारको भूमिकामा भन्दा स्वतन्त्र निष्पक्ष निकायमार्फत कार्य गर्न आकर्षित भएको अवस्था छ। विश्वभर नागरिक समाजले आफ्नो सशक्त सञ्जाल स्थापित गरिसकेको अवस्था छ। गलत कार्यका विरुद्ध आवाज उठाउँदा सबै क्षेत्रको समर्थन प्राप्त हुनेमा सन्देह रहँदैन। तसर्थ, हाम्रा सन्दर्भमा नागरिक समाजका लागि काम गर्न महत्वपूर्ण क्षेत्रहरू सुरक्षित छन्। तर प्रश्न पेसागत मर्यादा, निप्पक्षता र इमानदारीको रहेको छ। नागरिक समाजले विकृतिविरुद्ध अभियान छेड्दा सरकार र निजी क्षेत्रलाई पनि समेट्नुपर्छ। व्यक्तिगत र वर्गीय स्वार्थका कारण यी सबैलाई सँगै लिएर हिँड्न सबै मुद्दामा नागरिक समाजलाई कठिनाइ पर्न सक्छ। यस अवस्थामा जनताको विश्वास आर्जन गरी अघि बढेमा मात्र सफलता हात लाग्न सक्छ। यी सबै विषयलाई दृष्टिगत गरी शीघ्र नागरिक समाज अघि बढेमा थुप्रै विकृति, विसंगति र अनियमित कार्यहरूमा मौलिक रूपमा सुधार गर्न सक्छ। साथै, नेपाली नागरिक समाजले अन्तर्राष्ट्रिय जगत्मै ख्याति प्राप्त गर्न सक्ने गुन्जायस पनि पर्याप्त देखिँदै छ।"
सरकारी कार्यालयमा सास्ती,"नेपाल त्यस्ता देशमध्येमा पर्छ, जहाँ पटकपटक धेरै खालका राजनीतिक परिवर्तन भएर विभिन्न शासन प्रणाली प्रयोग हुँदै आएका छन्। हरेकपटक देश विकास नहुनुमा शासन प्रणालीलाई दोषी ठान्दै नयाँनयाँ प्रयोग हुँदै आएका छन्। शासन प्रणाली जेजस्ता भए पनि मानिसहरूको मानसिकता परिवर्तन र आफ्नो कर्तव्य पालनामा इमानदार नभएसम्म परिवर्तन, सुशासन र विकास जादुको छडीले झैं एकै रातमा सम्पन्न हुने होइन। हरेक सरकारी कार्यालयको कर्मचारी संयन्त्र पुरानै ढर्रामा सञ्चालित छ। जनतालाई सर्वोपरि नठानेर दास ठान्ने र सेवा प्रवाह गर्दा अनेक दुःख दिने, कमिसन खोज्ने, ढिलासुस्ती गरी काम अल्झाउने प्रवृत्ति यी कार्यालयमा व्यापक छ। साँच्चै भन्नुपर्दा जनता अझै नागरिक बन्न पाएका छैनन्। नेतृत्व तह यस्ता गैरजिम्मेवार कार्यबाट परिचित भए पनि निराकरणको ठोस पहल कहिल्यै भएन। हिजोको पञ्चायत, बहुदलीय शासन, लोकतान्त्रिक प्रणालीभन्दा अहिलेको गणतन्त्रमा जनताले भोग्दै आएको सास्ती झन् बढ्दो छ। यहाँ शासन प्रणालीको दोष होइन, दोष त राजनीतिक संरक्षण र घुसखोरीमा जेलिएको कर्मचारीतन्त्रको देखिन्छ। यस्तै सास्तीको एउटा उदाहरण यातायात कार्यालय पनि हो। मोटरसाइकलको लाइसेन्स नवीकरण गर्न ललितपुरको एकान्तकुनाको मूल गेटबाट छिर्न नपाउँदै चारपाँचजना बिचौलिया मलाई घेर्न आइपुगे। नवीकरण शुल्कको डबल पैंसा लाग्छ तर आधा घन्टामै काम पूरा गरिदिन्छौं पो भन्न थाले। केही नबोली चुपचाप लाइनमा बसें। जसै आफ्नो पालो आयो, कागजात पेस गरें। कागजात सबै ठीक थिए। काम नहुनेमा कुनै शंका थिएन। कागजात पेस गरेलगत्तै कर्मचारीले जवाफ दिए तपाईंको नागरिकता उपत्यका बाहिरको रहेछ। त्यसैले यहाँबाट काम हुँदैन। कि त बसाइँसराइ चाहिन्छ वा निजामती कर्मचारी हुनुपर्छ भन्दै फिर्ता पठाए। यो सुनेर चकित परें। काम नबन्ने भन्ने प्रस्ट भएपछि म हाकिमका कक्षमा गएर सबै कुरा सुनाएँ। हाकिमले नियमानुसार गरिदिनू भन्दै तोक लगाए। फोटो खिच्न भन्दै सम्बन्धित ठाउँमा पुगें। त्यहाँका कर्मचारीले पनि ठाडै अस्वीकार गर्दै फिर्ता पठाए। दोस्रोपटक हाकिमकहाँ पुगेर सबै बताएपछि उहाँले अनुरोध गर्नुस् काम हुन्छ भनेर फर्काइदिए। फोटो खिच्ने ठाउँमा उही पारा दोहोरियो। काम नहुने देखियो। मैले अख्तियार कार्यालयको हटलाइन नम्बर १०७ मा फोन गरेर गुनासो टिपाएँ। ती कर्मचारीले सुनिरहे। एकैछिनमा सँगै रहेका एकजनाले फेरि हाकिम साबलाई भेट्न जानू भनी निर्देशन दिए। हाकिमलाई भेट्न जाँदा ती कर्मचारी मभन्दा पहिल्यै पुगिसकेछन्। म त्यहीं हुँदा अख्तियारबाट मेरो मोबाइलमा घन्टी बज्यो। त्यहींबाटै काम भएन भन्ने जवाफ अख्तियारलाई दिएँ। यो सबै सुनिरहेका ती कर्मचारीले मलाई एकैछिन बाहिर जानू भनी निर्देशन दिए। त्यसपछि हाकिमका कानमा के कुरा गरे कुन्नि हाकिमले तुरुन्तै काम गरिदिनू भन्ने अर्को तोक लगाए। त्यसपछि मैले पहिलेकै शाखामा पुगेर त्यही कागज पेस गरें। २० मिनेटभित्र सबै काम पूरा भयो। जनतालाई दैनिक सेवा प्रवाह गर्ने कार्यालयहरूमा निष्पक्ष अनुगमन र दोषीलाई नियमअनुसार सजाय हुने थिति नबसालेसम्म सरकारी कार्यालयबाट जनताले सहज सेवा पाउने कुरा सपना मात्र हुनेछ। घुस नदिइकन काम सम्पन्न भएकोमा मलाई खुसी लाग्यो। तर के सधैं सबै जनताले यसरी नै आफ्नो काम पूरा गर्न सम्भव छ त ? कर्मचारीको गुटबन्दीका कारण यस्तै भ्रष्टाचारविरोधी भनेर चिनिएका श्रम तथा रोजगार कार्यालय विराटनगरका प्रमुख प्रेमप्रसाद सञ्जेललाई उनकै कार्यालयका महिला कर्मचारीले दुव्र्यवहार गरेका छन्। केही असल व्यक्तिले आफ्नो कर्तव्य निर्वाह इमानदारीपूर्वक गरे पनि अधिकांश बेइमान कर्मचारीका कारण सरकारी कार्यालयहरू अस्तव्यस्त छन्। बैंकमा खाता बन्द गर्दा पनि राष्ट्रबैंकको नियम लत्याएर शुल्क लिने, ट्रान्सक्रिप्ट र लाइसेन्स बनाउन जाँदा लाग्ने समय र सास्ती पनि हामीले भोग्दै आएका केही समस्या हुन्। घुसखोरी, भ्रष्टाचार स्थानीय तहदेखि नै मौलाएको देखिन्छ। हालैको एक अध्ययनले स्थानीय तहमा मात्रै २६ प्रतिशत भ्रष्टाचार हुने गरेको देखाएको छ। स्वास्थ्य तथा जनसंख्या मन्त्रालयले ओम्नीसँग ४६२ मूल्य पर्ने रेस्पिरेटर मास्कलाई ८२९ मा किनेर तीन करोड घोटाला गरेको हालै लेखासमितिले निष्कर्ष निकालेको छ। निजी क्षेत्रले २५ सय हालेर ल्याएको इन्फ्रारेड थर्मोमिटर (गन) स्वास्थ्य सेवा विभागले ओम्नीसँग खरिद गर्दा सात हजार आठ सय रुपैयाँ हालेर किनेको बुझिएको छ। त्यसैगरी सेनाले ल्याएको ६ करोड मूल्यभन्दा बढीको २८ हजार थान पीसीआर किट पनि प्रयोगमा ल्याउन समस्या देखिँदा स्वास्थ्यले थन्काएर राखेको छ। बाढीपहिरो, कोरोना भाइरसजस्ता महामारीका बेला जनताका घाउमा मलम लगाउनुको सट्टा उच्च पदस्थ ठाउँमा बसेकाहरूले निजी स्वार्थपूर्तिका लागि जनताले रगत, पसिना बगाई तिरिरहेको कर चुस्नु विडम्बना हो। मूल धमिलो भएपछि सङ्लो पानीको आशा गर्नु बेकार हो। उच्च पदमा बसेकाहरूबाटै सजिलै घुसखोरी, भ्रष्टाचार हुने तर एकदमै गाह्रो गरी सजाय हुने वा सजाय नै नहुने हुँदा यसको असर अन्य ठाउँमा पनि परेको देखिन्छ। फितलो अनुसन्धान र कारबाही नहुँदा जनता लुट्ने र सरकारी ढुकुटी चुस्नेलाई प्रोत्साहन मिलेको छ। यहाँ दोष कसलाई दिने ? व्यवस्थालाई या मान्छेका मनोवृत्तिलाई ? देश विकासका कामले छलाङ मारेको महामहिमहरूले उद्घोष गरिरहँदा जनताले दैनिक भोग्ने यस्ता समस्याको निराकरणचाहिँ कसले र कहिले गर्ने ? यस्तै समस्या भारतले नाकाबन्दी लगाएका बेला भक्तपुर मालपोत कार्यालयमा पनि झेल्नुपरेको थियो। केही नखुवाएपछि काम बन्दैन अर्को दिन आउनुस् भनिसकेका थिए। त्यतिखेर अख्तियार गुहार्नु परेन। हिँड्ने बेला एकजना चिनेका कर्मचारी भेट हुँदा छिनमै काम भयो। प्रायः सरकारी कार्यालयमा सहजै गर्न सकिने जनताका नियमित काम घुस नखुवाई पूरा गर्न असम्भव जस्तै हुन्छन्। कार्यालयको मूल ढोकादेखि हाकिमका कक्षसम्म पाइलापाइलामा बिचौलिया पंक्तिबद्ध भएर बसिरहेका भेटिन्छन्। कार्यालयका कर्मचारीहरू भने अनेक बहाना झिकेर वा चिया, खाजाको समय भएको बताएर काम ढिला गरी सेवाग्राहीलाई सास्ती दिने र जसरी पनि घुस असुलेरै छाड्ने दैनिकी पूरा गर्दै आएका देखिन्छन्। मालपोत, नापी, यातायातजस्ता कार्यालयमा वर्षौंदेखि यस्ता अनियमितता र घुसखोरी चल्दै आएको देखिन्छ। कर्मचारी संगठनका नेताहरूदेखि बिचौलियाको मिलेमतोमा यस्ता आपराधिक कार्य भइरहेको सर्वविदितै छ। हरेक शासन, व्यवस्था परिवर्तनपछि पनि यस्ता गतिविधि हट्न किन कठिन भएको होला ? यसको एउटै कारण हो राजनीतिक हस्तक्षेप र खराब नेतृत्व। व्यवस्थालाई दोष दिएर अब कोही पनि उम्कन पाउँदैन। जनतालाई दैनिक सेवा प्रवाह गर्ने कार्यालयहरूमा निष्पक्ष अनुगमन र दोषीलाई नियमअनुसार सजाय हुने थिति नबसालेसम्म सरकारी कार्यालयबाट जनताले सहज सेवा पाउने कुरा सपना मात्र हुनेछ। अदालत तथा अख्तियारजस्ता संवैधानिक निकायमा स्वच्छ व्यक्तिहरू चयन गर्ने र आफ्नाहरूलाई जोगाउन राजनीतिक हस्तक्षेप बन्द गर्ने हो भने मात्र सुधार ल्याउन सकिन्छ। हरेक सरकारी कार्यालयसँगै अनुसन्धान र अख्तियार प्रतिनिधिहरू राखी गुनासो सुन्ने व्यवस्था मिलाउन सके घुसखोरी, ढिलासुस्तीलगायतका अवैध क्रियाकलाप बन्द भई जनताले राहतको अनुभूति गर्ने थिए।"
सालिक राख्ने कि ग्याङ गिरोह फैलाउने,"प्रधानमन्त्री केपी शर्मा ओलीलाई केन्द्र बनाएर लेखिएका सयौं लेख, आलेख, टिप्पणी र विश्लेषणका बीच फेरि उनैका बारे अर्को कोणबाट लेख्न मलाई स्वयं ओलीको एउटा प्रतिप्रश्नले उद्वेलित गरेको हो। अग्रज सञ्चारकर्मी भूषण दाहाललाई प्रधानमन्त्री ओलीले दिएको पछिल्लो अन्तर्वार्ताको कुनै शब्द, टिप्पणी, प्रतिबद्धता र प्रतिउत्तरले मलाई फिटिक्कै छोएन। तर पहिलोपटक जब उनले एउटा उत्तरमा जबर्जस्त नितान्त पारिवारिक टिप्पणी मिश्रित प्रतिप्रश्न गरे, म झस्किएँ। मैले त्यो टिप्पणीलाई १० पटक दोहोर्याएर सुनें, त्यसको गम्भीरतालाई मिहीन ढंगले विश्लेषण गरें। दक्षिण एसियाली राजनीतिक समाजमा यसको सन्देश चानचुने छैन, यो राजनीतिक सिद्धान्त, नीति र नियतिबीचको फरक कोण लाग्छ मलाई। त्यो उद्वेलन गर्ने टिप्पणी के थियो त ? फेरि भोलि मिडियाले छोराछोरीले गर्दा भनेर लेखिदेलान्, मेरो छोराछोरी छैनन्। सम्माननीय ओलीको यो अभिव्यक्तिको दक्षिण एसियाली राजनीतिमा जब्बर महत्व छ। ओलीको यो सन्दर्भलाई केन्द्र बनाएर ओलीको अनमोल यात्रा किन फिस्स हुनु हुँदैन भनेर लेखिरहँदा ईश्वर दाहिना भएका सम्धी को नयाँ नियुक्तिले सामाजिक सञ्जाल पहेंलपुर भइरहेको छ। कतिसम्म भन्ने स्वयं उपप्रधानमन्त्री पोखरेलले सामाजिक सञ्जालबाटै त्यसको प्रस्टीकरण दिनुपर्ने अवस्था उत्पन्न भयो। उनले सामाजिक सञ्जाल फेसबुकमा लेखे, मेरा कुनै नाता सम्बन्ध रहेका व्यक्तिद्वारा पद वा मसँगको सम्बन्धको दुरूपयोग गरी लाभ लिएको सत्य होइन। यहाँ नेपालको राजनीतिलाई वर्षौंदेखि विकृत बनाउने नातावादको सन्दर्भलाई एकपटक विगतबाटै फर्केर हेरौं। ओलीले मेरा सन्तान छैनन् भन्नुपर्ने अवस्थाको खास मर्म पारिवारिक र राजनीतिक रूपमा फरक छ तर विशिष्टताका हिसाबले म राजनीतिक रूपमा जोड्न चाहन्छु। गिरिजाबाबुको पुत्रीमोह कसरी प्रचण्डका लागि अनुकरणीय बन्यो ? नेपाली कांग्रेसमा लागेर सिंगो जीवन समर्पण गरेका सयौं कार्यकर्ता अहिले पनि पहुँच, पैसा, गुट र नेताको आशीर्वाद पाउन नसक्दा वडाध्यक्षको टिकट पाउनबाट वञ्चित छन्। किसुनजी, गणेशमान र गिरिजाबाबुकै सहयात्रीदेखि इमान र निष्ठावान् कांग्रेसीजनहरू कम्तीमा मरेपछि कांग्रेसको झन्डा ओढाइदिए पुग्छ भन्ने निस्प्रिय पात्रहरू, पार्टी सत्ताको जगजगी मच्चाइरहेका अर्काथरी कांग्रेसीजनबाट हेयजन बनिरहेका बेला गिरिजापुत्री सुजाता कोइराला उल्लेख्य योगदानविना कसरी एकैचोटि उपप्रधानमन्त्री बनिन् भन्ने कुरा फर्किएर विश्लेषण गर्नैपर्छ। लोकतान्त्रिक आन्दोलनको जगमा सर्वाधिक विशिष्ट परिचय बनाएका गिरिजाबाबुले सत्ता, शक्ति र पदीय दुरुपयोग गर्दै अचाक्ली पुत्रीमोह देखाएपछि कसरी आलोचनाको पात्र मात्रै बन्नुपरेन; जनयुद्ध को जगमा उदाएका प्रचण्डहरूका लागि एउटा प्रेरणादायी, अनुकरणीय नाताप्रेमी नेताका रूपमा सदा सम्मान, स्मरण गर्न अभ्यासमै उत्रनुपर्यो। कांग्रेससँग भागशान्ति जय नेपाल र मिलिभगत लालसलामको सम्झौता गरेर छोरी रेणु दाहाललाई भरतपुर महानगरको मेयर बनाउन जननेता को पगरी त्यागेर कसरी रेणु पितामा खस्न तयार भए कमरेड प्रचण्ड भन्ने कुरा अब विश्लेषणको विषय रहेन, राजनीतिमा नातावादका विषयमा गिरिजाबाबुको सपना साकार पार्ने एउटा कदम हो भनेर अन्तरवार्ता दिन मात्रै बाँकी छ। प्रधानमन्त्री ओली नेतृत्वको अहिलेसम्मको राजकाज शैली, नियुक्ति, निर्णय र अहंकार हेर्दा कतै पुत्रपुत्री मोह, नातावाद, गुटभन्दा पनि खराब ओली पृष्ठभूमिबाट विकसित दलाल राजनीतिको निकृष्ट ग्याङ गिरोह को फन्दा पो बढी घातक हो कि ? कांग्रेस र गिरिजाबाबुलाई नजिकबाट नियालिरहेका कतिपय विश्लेषक गिरिजाबाबु दुईचार वर्ष थप बाँचेका भए सुजाता नेपालमा पहिलो महिला प्रधानमन्त्रीको इतिहास बनाउन सफल हुन्थिन् प्रचण्डहरूकै सहयोगमा भनेर भन्न टाउको कनाउँदैनन्। सबैलाई थाहा छ इमान, क्षमता र योगदानको जगमा राजदूत बनाइएका प्राचोपलाल भुषालहरूलाई विपक्षीहरूका पालामा नियुक्त गरिएको भन्दै फिर्ता बोलाइन्छ तर प्रधानमन्त्री ओली प्रमुख प्रतिपक्ष दलका नेताको आग्रहमा उनकै सासू प्रतिभा राणालाई पूरा कार्यकालका लागि राजदूतमा कायम राखेर नाता सम्बन्ध, लेनादेनाको राजनीतिलाई जगेर्ना गरिदिन्छन्। मान राखिदिने क्या गजब समझदारी है ! थाहा आन्दोलनका नेता रूपचन्द्र विष्टले राजनीतिमा नातावादको कटाक्ष गर्दै पञ्चायतकालमै बाँडेको पर्चामा नाताभन्दा न्याय ठूलो, नातावाद मुर्दावाद ! शब्दले पञ्चहरूदेखि दरबारियाहरू नै थर्कमान बनेको कुराले गणतान्त्रिक शासन व्यवस्थालाई किन छुन सकेन बडो विडम्बनाको कुरा छ। नेपालमा शासन सत्तामा पुगेका अधिकांश नेताहरूले नातावादको फेरोलाई राम्रैसँग बाँधेर शासनप्रशासनमा रजगज गरेको कुरा अब लोकलाजको उत्तिसारो ठूलो विषय बन्न छाडिसक्यो। हुँदाहुँदा वातावरण यस्तो बन्दै गयो कि कुनै एक दलका नेताको परिवार, नाता र आफन्त मोहको आलोचना आउनासाथ अर्का दलकाले तिम्रो दलको फलाना नेताको हुँदाचाहिँ हुने, हाम्रो दलको नेताको भयो त के बिग्रियो भन्ने उँधो खोले उत्तर को जगजगी सामान्य हुन थाल्यो। जसरी कांग्रेसकाले भ्रष्टाचार गर्दा हुने हामीले मुख रसाएर बस्नुपर्ने भन्ने नेकपा शैलीले हैरान बनाएको छ। लाग्छ, राज्य दोहनको प्रतिस्पर्धामा कांग्रेसलाई उछिन्न सकिएन भने बर्बाद होइन्छ भन्ने मानसिकताले नेकपामा गहिरो घर गरेजस्तो छ। ओलीको अनमोल अवसर नेपालको अस्थिर राजनीतिको सबैभन्दा ठूलो असर विकास, सुशासन र समृद्धिले बेहोर्नुपरेको कुराको जनस्तरमा गहिरो रूपमा बोध भएरै ओली नेतृत्वको चुनावी मोर्चाले दुईतिहाइ नजिकको अपार जनमत पाएको हो भन्नेमा राजनीतिक विश्लेषकहरूले मतमतान्तर गरेनन्। जनयुद्ध समेत बुझाएर ओलीलाई सर्वेसर्वा बनाउन कमरेड प्रचण्ड तयार हुनु, आफ्नो उपचार खर्चमा सुरुदेखि नै राज्यको लगानी छ भन्ने चेत र दुईदुईवटा मिर्गौला फेरेर पनि राजकाजमा तन्गुरुस्त प्रस्तुत भइरहेका ओलीलाई संयोगवश गिरिजाबाबु र प्रचण्डलाई जस्तो सन्तानमोहको समस्या छैन। हो, फेरि एकपटक म अग्रज भूषण दाहालसँगको अन्तर्वार्तामा बढो मलिन तर व्यावहारिक तर्कको जगमा गह्रँुगो प्रतिक्रियात्मक टिप्पणी दिँदै आफू निःसन्तान भएको तर आलोचकहरूले, मिडियाहरूले त्यो नबुझी छोराछोरीले सत्ता दुरुपयोग गरेको, भ्रष्टाचार गरेको समाचार लेखेर तमासा देखाउलान् कि भन्ने कूटनीतिक प्रतिप्रश्न गरेर एकपटक सबैलाई झस्काइदिएका छन् र सम्झाइदिएका छन् गिरिजाबाबुलाई। राजनीतिशास्त्रको कुनै वाद, विचार र सिद्धान्तसँग उतिसारो खरो र प्रत्यक्ष सरोकार नराख्ने यो प्रसंग विगतदेखि नै सत्तारुढ दलका नेताका सन्तान, आफन्त र नाताहरूले राज्य दोहनमा कसरी हालिमुहाली गरिरहेका छन् भन्ने सन्दर्भसँग व्यावहारिक सम्बन्ध राख्छ। प्रधानमन्त्रीसँग अत्यन्त निकट हुँदा ७० करोडको भ्रष्टाचार आरोपलाई क्लिन चिट दिन अख्तियारकै पाता कस्न उद्यत् सरकारलाई ओम्नी, यती, ३३ किलो सुनजस्ता दर्जनौं प्रकरणलाई ओझेल पार्न केकस्ता जोडबल लगाइएको होला भन्ने प्रारम्भिक संकेत नेपाली मिडियाले सार्वजनिक गरिसकेका छन्। उपराष्ट्रपति, पूर्वसभामुख, गृहमन्त्रीलगायतका छोराहरू सत्ताको आडमा राज्यदोहनमा लिप्त भएको समाचार सार्वजनिक हुँदा छोराछोरी नभएका, कडा औषधिले बचाइरहेका प्रधानमन्त्रीबाट विकास, न्याय र सुशासनको अलि बढी नै आश गर्नु अलि फरक कोण हुन सक्छ। दुःखद ! जुन स्तरमा ओलीले गर्न सक्ने अनमोल अवसर थियो विडम्बना बिचौलिया, माफिया, तस्कर र कालोबजारीयाबाट उनी घेरिन छाडेनन्, कि त्यो मोहले उनलाई छाडेन। भ्रष्टाचार, ऐंठन र सालिक सपना फेरि पनि दोहोराएर भन्छु गिरिजाबाबु र प्रचण्डले राजनीतिमा जबर्जस्त स्थापित गर्न अभ्यास गरेको पुत्रीमोह, शेरबहादुर देउबाको जबर्जस्त उत्तराधिकारी स्थापित गराउन गरेको पत्नीमोह , पतिपत्नी आलोपालो सत्तारोहण अभ्यासको पृष्ठभूमिमा ओली त्यस्ता व्यक्ति हुन्, जसले कुनै छोराछोरीलाई राजनीतिमा जबर्जस्त स्थापित गर्नुपर्ने बाध्यता छैन, न प्रथम महिला राधिका शाक्यको त्यो चाह देखियो। अब प्रश्न उठ्छ त्यसो भए किन फेरि पनि प्रधानमन्त्री बिचौलियाको, माफियाको, भ्रष्टाचारीको र तस्कर र गुन्डाहरूको चौघेराबाट उठ्न सकेनन् ? हो, जुन पृष्ठभूमिबाट, जुन सहयोग र जुन गिरोहको चंगुलमा बसेर उनीहरूको वैशाखी टेक्दै, आपराधिक पृष्ठभूमिकाहरूलाई संरक्षण गर्दै जुन राजकीय सर्वोच्च निकायमा पुगे, अहिले त्यही संस्थागत ग्याङको संरचनात्मक जञ्जिर तोड्न उनले चाहेनन्। म किन सकेनन् भन्छु भने राजकीय संकल्प, इच्छा शक्ति र नाफाको जीवनको उत्तरार्धमा राजनेतालाई हुने ऐंठन पुगेन। सालिक राख्ने, इतिहास छाप्ने, जनमनमा बस्ने सपना देखिनै चाहेनन्, उनले चाहेको भए त्यो जञ्जिर तोड्न सक्ने ठाउँमा उनी छन्। ल विगत छाडौं। आन्तरिक कटाक्ष र बाहिरी असहयोग हुँदाहुँदै पनि सबैभन्दा शक्तिशाली देखिएका ओलीले अझै पनि धेरै काम गर्न सक्छन्। के जनमनमा छाप छाड्ने काम गरेर जान्छु भन्ने चिन्ताले रातभरि छटपटिँदै, जनआकांक्षाको ऐंठन पल्टिँदै, देशैभरि सालिकको सपना देखेर अर्बौं, खर्बौं भ्रष्टाचार गरेर नागरिकलाई लत्याउँदै हिँड्ने कम्तीमा तीन दर्जन भ्रष्टाचारीलाई जेल कोच्न उनलाई कुन ऐनले गाह्रो पारेको छ ? खर्बौंको बेरुजु सल्टाउन कुन कानुनले छेकेको छ ? २०४८ सालदेखि सत्तामा बसेकाहरू, राजनीतिक नियुक्ति लिएकाहरू र उच्च पदस्थ कर्मचारीको सम्पत्ति छानबिन गरेर सुशासनको अभ्यास गर्न कसले छेकेको छ ? संसद् कोषलाई खारेज गरी त्यो कोषमार्फत खर्च हुने अर्बौं रुपैयाँलाई दीर्घकालसम्म जनताले अनुभूत गर्न सक्ने सुविधासम्पन्न अस्पताल, स्कुलकलेज, राष्ट्रिय राजमार्ग निर्माण गर्ने महत्वाकांक्षी आयोजना सञ्चालन गर्न कहाँ कसले वाधा गरेको छ ? सुलभ र सुरक्षित सार्वजनिक यातायातको आयोजना सुरुवात गर्न कसले रोकेको छ ? कृषि र पर्यटनलाई पहिलो प्राथमिकतामा राखेर युवालाई जोड्ने राष्ट्रिय उद्यमशीलता आयोजना सञ्चालन गर्न कसले छेकेको छ ? राज्य लगानीको नाफाको जिन्दगी छ। दुईतिहाइ नजिकको जग छ, एक थान उपसभामुख बिन्ती माग्ने प्रतिपक्ष छ, राजनीतिमा पुत्रपुत्री स्थापित गर्नुपर्ने बाध्यता छैन तर किन उनीबाट काम हुँदैन ? भनिन्छ दुईतिहाइनिकट सरकारले संविधानको अपरिवर्तनीय भनेको धाराबाहेक सबै काम गर्न, नीति बनाउन सक्छ। विडम्बना बालुवाटार षड्यन्त्रको कस्तो अखडा बनेको रहेछ, ग्याङ मोहले संसद् छलेर कसरी दल विभाजनको अध्यादेश ल्याएर सक्कली मुहार देखायो भन्ने कुरा, इतिहासमै प्रधानमन्त्री, राष्ट्रपति र प्रधानन्यायाधीशबीच खराब साँठगाँठले शक्ति सन्तुलनको कसरी मजाक उडायो भन्ने कुरा दस्ताबेजीकरण भइसकेको छ। प्रधानमन्त्री ओली नेतृत्वको अहिलेसम्मको राजकाज शैली, नियुक्ति, निर्णय र अहंकार हेर्दा कतै पुत्रपुत्री मोह, नातावाद, गुटभन्दा पनि खराब ओली पृष्ठभूमिबाट विकसित दलाल राजनीतिको निकृष्ट ग्याङ गिरोह को फन्दा पो बढी घातक हो कि भन्नुपर्ने निचोडमा म पुगेको छु। बाँकी समय अब सालिक राख्ने काम गरेर जाने कि संरक्षित ग्याङ गिरोह लाई अझ फैलाएर जाने ? प्रधानमन्त्री ओलीले मृत्युबोध गरेर समय चेतलाई कसरी अभ्यास गर्छन् त्यसमै निर्भर हुनेछ।"
पोग्बालाई कोरोना संक्रमण,"पेरु : सेप्टेम्बरमा खेल्न लागेको फ्रान्सको फुटबल टोलीमा रहेका पउल पोग्बालाई कोरोना भाइरस संक्रमण पुष्टि भएको छ। उनलाई बुधबार संक्रमण पुष्टि भएको फ्रान्सका प्रमुख प्रशिक्षक डाडियर डेस्च्याम्प्सले बताएका छन्। यससँगै उनले स्वीडेन र क्रोएसियासँगको खेल गुमाउने भएका छन्। पोग्बालाई संक्रमण भएसँगै उनका ठाउँमा युवा खेलाडीलाई ल्याइने प्रशिक्षक डाडियरले बताएका छन्। उनले १७ वर्षीय एडुआर्डो कामाभिन्गालाई पोग्बाको ठाउँमा ल्याउन लागिएको बताएका छन्। मैले खेलाडीको सूची अन्तिम समयमा परिवर्तन गर्नैपर्यो, प्रशिक्षक डाडियरले भने, पउल पोग्बा यो सूचीमा रहने निधो भइसकेको थियो तर दुर्भाग्यवश उनलाई कोरोना संक्रमण भएको छ। त्यसैले उनलाई एडुआर्डो कामाभिन्गाले प्रतिस्थापन गर्नेछन्। पोग्बाले कम्तिमा १० दिन सेल्फ आइसोलेसन मा रहनुपर्ने छ। त्यसपछि उनको पीसीआर नेगेटिभ आएमा उनी फुटबल प्रशिक्षणमा फर्किन सक्नेछन्।"
