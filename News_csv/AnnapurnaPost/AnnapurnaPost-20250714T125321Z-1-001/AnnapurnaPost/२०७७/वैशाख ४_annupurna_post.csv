शीर्षक,विवरण
प्रधानमन्त्री ओलीलाई खुलापत्र : जनप्रिय हुने कि बाँसुरी बजाइरहने ?,"सम्माननीय प्रधानमन्त्रीज्यू विश्व नै अहिले कोरोना भाइरसको कहरमा छटपटाइरहेको छ। हामी नेपाली पनि त्यसैभित्र त्रासदीपूर्ण मनोभाव लिएर लकडाउनमा आफ्नै वासस्थानमा अररिएर बस्न विवश छौं। हिँड्डुलको स्वतन्त्रता गुमेको छ नै तथापि इटाली, स्पेन र अमेरिकाको जस्तो दर्दनाक अवस्था हामले भोग्नु नपरोस् भन्ने प्रार्थनामा हामीले स्वतन्त्रता गुमेको कुरालाई पनि बिर्सिएका छौं। यस्तो मानवसंहारी संक्रमणको भूमरीमा पर्दा मानिसलाई अहिले सहारा स्नेह दया माया र सद्भाव चाहिएको छ। यो चाहना कुनै व्यक्तिविशेषको मात्र नभएर भूमण्डलीय चाहना हो। त पाईं स्वयं पनि त्यसैभित्र पर्नुहुन्छ भन्ने हामीलाई लागेको छ। अझ तपाईं त दोस्रो पटक मिर्गौला प्रत्यारोपण गरेको व्यक्ति भएकाले त्यसको मात्रा हामीमा भन्दा अझ तपाईंमा बढी होला भन्ने ठानेको छु। फरक यत्तिा हो कि तपाईं सबै सुविधा र सामग्रीले सुसम्पन्न र सुसज्जित हुनुहुन्छ। आफू सुसज्जित भएको कारणले सबैलाई आफूजस्तै देख्नुहुन्छ कि अरूले खान नपाएको सातदश दिनको समय लगाएर खाली खुट्टा हिँड्दै भोको पेट र तिर्खाको चरम प्रताडना सहेर जिउने आशामा भारी बोक्दै लस्करका लस्कर मानिसहरू जन्मभूमितिर हिँडिरहेको पनि देख्नु भएको छ। आफ्नो मातृभूमि आफ्नो गाउँघर र आफ्ना परिवारको स्नेहले डोर्याएका भारतबाट फर्किएका नेपाली सिमाना पारी नै तपार्इंको सरकारको आदेशले गर्दा नेपाल छिर्न नपाई भारतकै क्वारेन्टाइनमा रहेर बसेको थाहा पाउनु भएकै छ। उनीहरू त्यहाँ कसरी बसेका छन् क्वारेन्टाइनमा रहनु पर्दाका मानवीय व्यवहारको मापदण्डबमोजिम व्यवहार गरिएको छ छैन भन्ने हेर्नबुझ्न त फुर्सद नरहला पनि। आफ्नो फुर्सद नभए पनि तपाईंले विश्वास गरेकामध्ये कसैलाई बुझ्न लगाउन सक्नुहुन्थ्यो। नेपालभित्र बनाइएको क्वारेन्टाइनको अवस्था र तिनमा राखिएका मानिसको अवस्थाबारे बुझ्न सक्नुहुन्थ्यो। अहोरात्र उपचारमा खटिरहेका चिकित्सक र अन्य स्वास्थ्यकर्मीलाई अभिभावकत्व स्नेह र ढाडस दिन पनि सक्नुहुन्थ्यो। लकडाउनको अनुशासन पालना गराउन र अन्य शान्ति सुरक्षामा खटिएका सुरक्षाकर्मीको मनोबल बढाउन सक्नुहुन्थ्यो। खैर यी सब कुरा त तपाईंसँग गरिएका अपेक्षाका कुरामात्र हुन्। इतिहास रच्नेहरूले यस्तो हर्दम साना र झिना मसिना लाग्ने कुराहरू गरेर मानिसको मन जित्दै जाने हो। तपाईंलाई आम नेपाली जनताको मन जित्नुभन्दा पनि तपाईंका कथित आफ्ना हरूको मन जित्नु परेको होला। त्यसै बारेमा तपाईंलाई यो खुलापत्र लेख्न कुत्कुत्यायो आजको यो पानी परेपछिको आल्हादित चिसो बिहानीले। तपाईंका अहिले दुइटा अस्तित्व छन्। एउटा खड्गप्रसाद ओली (केपी ओली केपी शर्मा ओली खड्ग ओली आदि पनि भनिन्छ) को व्यक्तित्व र अर्को प्रधानमन्त्रीको व्यक्तित्व। पहिलो व्यक्तित्वसँग तपाईंको ओली परिवार जोडिन्छ तेह्रथुम र झापा जोडिन्छ। तपाईंको निर्वाचन क्षेत्रका मानिसहरू जोडिन्छन्। तपाईंको पार्टी नेकपा र त्यसका नेताकार्यकर्ता जोडिन्छन्। तपाईंका नातागोता जोडिन्छन्। तपाईंका बाल्यकालदेखि अहिलेसम्म कमाएका साथी जोडिन्छन्। तपाईंको व्यक्तिगत खानपान आहारव्यवहार जोडिन्छन्। जुन कुरा स्वाभाविक पनि हो। तर प्रधानमन्त्रीको व्यक्तित्वमा तपाईंका ती निजी व्यक्तित्वका कुनै कुरा जोडिनु हँुदैन। किनभने तपाईंलाई प्रधानमन्त्री ओलीले मात्र बनाएको होइन। तेह्रथुम र झापाका जनताले मात्र बनाएको पनि होइन। न नेकपा नामको तपाईंसमेत भएर जन्माएको पार्टीले र त्यसका नेता कार्यकर्ताले मात्र बनाएको हो न त तपाईंका साथीहरूले मात्र बनाएको हो। न तपाईंका वरिपरि घुम्ने चिप्ले चाटुककारहरूले मात्र बनाएका हुन्। तपाईंलाई राम्रो हेक्का हुनुपर्ने कुरा के हो भने नेपाली जनताको वालिग मताधिकारबाट निर्वाचित जनप्रतिनिधिले वा घुमाउरो रूपमा भन्दा नेपाली जनताले तपाईंलाई प्रधानमन्त्री बनाएका हुन्। यो व्यक्तिगत हैसियत र प्रधानमन्त्रीको हैसियत अलग अलग भएको कुरालाई तपाईंले बुझ्नुभएको छछैन ? नेपाली जनताको नासोको रूपमा पाएको प्रधानमन्त्री पद तपाईंको विर्ता वा वपौती हुन सक्दैन। त्यो नासो आज तपाईंसँग छ भोलि अन्य कुनै व्यक्तिमा सरेर जानेछ। नेपाली जनताबाट प्राप्त भएको पद तलाईंले नेपाली जनताकै लागि प्रयोग गर्नुपर्ने हुन्छ। जनताबाट प्राप्त गरेको सार्वजनिक जवाफदेहिताको पदमा बसेर तपाईंले खड्गप्रसाद ओलीका इच्छाआकांक्षा र स्वार्थहरूलाई लागू गर्न मिल्दैन। खड्गप्रसाद ओलीका इच्छा आकांक्षा र स्वार्थहरू प्रधानमन्त्री मात्र होइन अन्य कुनै पदमा नरहेका बेला पनि कायमै रहन्छन्। ती तपाईंका निजी कुरा हुन्। त्यसबारे तपाईंलाई प्रश्न उठाउन खोजेको पनि होइन। आफू सुसज्जित भएकाले सबैलाई आफूजस्तै देख्नुहुन्छ कि अरूले खान नपाएको भोको पेट र तिर्खाको चरम प्रताडना सहेर जिउने आशामा भारी बोक्दै लस्करका लस्कर मानिसहरू दस दिन लगाएर जन्मभूमितिर हिँडिरहेको पनि देख्नु भएको छ। अहिले तपाईंका काम कारबाहीमा प्रधानमन्त्रीको हैसियत होइन खड्गप्रसाद ओलीको हैसियत बढी देखिन लागेको छ। तपाईं संवैधानिक परिषद्को अध्यक्ष पनि हुनुहुन्छ। त्यो पनि राज्यकै पद हो। प्रधानमन्त्रीको पदेन हैसियतबाट पाएका पद थुप्रै छन्। ती सबैको नाम यहाँ उल्लेख गरिरहनु परेन। ती सबै हैसियत जनताबाट प्राप्त भएका हुन्। त्यसैले ती पदको हैसियतमा बसेर तपाईंले निर्णय गर्दा नेपाली जनताप्रति उत्तारदायी भएर निर्णय गर्नुपर्ने हो। खड्गप्रसाद ओली भएर होइन। प्रधानमन्त्री र त्यससँग जोडिएका अन्य पदेन पदहरूका नातागोता इष्टमित्र आफन्त भन्ने हुँदैन। तर, तपाईंले खासगरी प्रधानमन्त्रीको दोस्रो कार्यकाल सुरू भएदेखि जनताको भावनाअनुसार काम गर्नु भएको नभएर खड्गप्रसाद ओलीको भावनाबमोजिम काम गरिरहनु भएको छ। तपाईंले गरेका सिफारिसहरू नियुक्तिहरू छुट्याएका बजेट सबैमा प्रधानमन्त्रीको हैसियत होइन खड्गप्रसाद ओलीको हैसियत देखिएका छन्। अझ यो कोरोना भाइरसको संक्रमणको महामारी बढेयता तपाईंले गरेका काम एकदमै विवादास्पद देखिँदै आएका छन्। तपाईंका हरेक निर्णय र कामकारबाहीमा भ्रष्टाचार अनियमितता र व्यक्तिगत स्वार्थका गन्ध आउन थालेका छन्। तपाईंले नसुन्ने गरी टोलछिमेक, चोक र चिया पसल अनि पत्रिका पसलमा जम्मा भएर कुरा गर्ने मानिसले तपाईंको पहिलो कार्यकालको सरहाना गर्थे तर तिनै व्यक्ति अहिले तपाईंको आलोचना गरिरहेका छन्। आलोचना भनेको तपाईंलाई सुधार्नका लागि गरिएको हो। तपाईंमाथि राखेको भरोसामा तुसारापात हुन लागेपछि तपाईंलाई आलोचना गर्न लागेका हुन्। तर तपाईंमा आलोचना सुन्ने धैर्यता सारै कम भएको देखिँदैछ। तपाईं पत्रकारलाई कटाक्ष गर्नुहुन्छ। जाइलाग्नु हुन्छ। हप्काउनु हुन्छ। सबै पत्रकारले तपाईंको जयगान मात्र गाइरहुन् भन्ने मनोभाव प्रकट गर्नु हुन्छ। विरोधीप्रति असहिष्णु देखिनुहुन्छ। विरोधी सतबाटोमा हिँडाउने पात्र भएकाले नै राज्य व्यवस्थामा पनि संसद्मा विपक्षी दलको व्यवस्था गरिएको कुरा तपाईंले सत्ताामा सवार भएपछि बिर्सेजस्तो देखिँदैछ। पत्रकारले स्वतन्त्र भएर लेखुन्भनुन् भनेर उनीहरूलाई चौथो अंगको उपाधि दिएको कुरा पनि तपाईंले बिर्सेजस्तो गर्नुहुन्छ। राज्यका पदहरूमा तपाईंका चाटुकार नन्दीभृंगीहरूलाई भर्दै जानुभएको छ। उनीहरूले सम्पादन गर्ने काममा निष्पक्षता नदेखिएकाले उनीहरूप्रतिको विश्वास पनि तपाईंसँगको विश्वाससँगै स्खलित हुँदै गएको छ। आफ्नो गुट र स्वार्थका व्यक्तिले जे गरे पनि मौन भएर हेरेर बस्ने अरूले खुसुक्क केही गरे भने गलहत्याएर निकाल्ने प्रवृत्तिाका दृष्टान्त धेरै भएका छन्। ती सबैको हिसाब मानिसले राखेका छन्। शेरबहादुर तामाङ उपेन्द्र यादव कृष्णबहादुर महरा किन र कसरी सिकार भए सबैलाई थाहा छ। गोकर्ण विष्ट र लालबाबु पण्डितलाई किन गलहत्याइयो त्यसको कारण पनि बुझेकै छन्। भानुभत्ता ढकाल र ईश्वर पोखरेल किन अझै टिकिरहेका छन् त्यो पनि थाहा छ। तपाईंको साँठगाँठ कुन कुन व्यापारी घरानाहरूसँग जोडिएका छन् र तिनीहरूसँग मिलेर तपाईंले कति राष्ट्रिय सम्पत्तिाको अपचलन गर्नु भएको छ भन्ने पनि धेरैले राम्रोसँग बुझेका छन्। तपाईंको पार्टी र त्यसका नेताकार्यकर्ता नै तपाईंसँग सन्तुष्ट छैनन्। तपाईंको कार्यशैलीप्रति असन्तुष्टि जाहेर गरिरहेका छन्। तपाईं कसरी गम्भीर विषयवस्तु र सन्दर्भलाई बंग्याएर निष्प्रयोजित बनाएर आफ्नो सत्ताा लम्ब्याइरहनु भएको छ भन्ने आमजनताले बुझिरहेका छन्। लुगा नलगाएको राजालाई सुहाउने लुगा लगाएको भनेर तारिफ गरिएको कथाको झलक तपाईंको शासनशैलीले देखाइरहेको छ। भ्रष्टाचारका घटना एकपछि अर्को गर्दै कसरी छोपिँदै छन् ? संवैधानिक निकायलाई कसरी पंगु बनाइँदैछन् सबै देखिइरहेको छ। जनआन्दोलन चर्कंदै गरेको बेला तपाईंले दिएको गोरूगाडा चढेर अमेरिका पुगिँदैन भन्ने तपाईंको भनाइलाई स्मरण गर्दै र गाँस्दै तपाईंकै कारणबाट क्रमशः नेपाली सेना सक्रिय हुँदै गएर राजालाई पुनः शासन सत्ताामा ल्याउने चर्चा चल्न थालेका छन्। यी सबै कुराले कार्यकालभरि तपाईंले काम गर्न पाउने सम्भावना घट्दै गएको छ। राजनीतिको एउटा पाटो राजासहितको राज्यप्रणाली स्थापना गर्नुको औचित्य सावित गर्न खोज्दैछ। कोरोना संक्रमणको महामारीले ल्याउने मन्दी अनिकाल डामाडोलपूर्ण आर्थिक अवस्था र बेरोजगारीको डरलाग्दो चित्र निकट भविष्यमा आउँदैछ। यी सबै कुरालाई सम्बोधन गर्न तपाईं नेपाली जनताको प्रधानमन्त्री भएर अगाडि बढ्ने कि खड्गप्रसाद ओली नै भएर निरोले जस्तै बाँसुरी बजाइरहने, विकल्प रोज्ने तपाईंले नै हो। तपाईंलाई चेतना भया। उप्रेती वरिष्ठ अधिवक्ता हुन्।"
लकडाउन अर्थतन्त्र र राहत प्याकेज,"इन्डक्सन चुल्होमा भन्सार माफी गर्नु र सुन आयातको कोटा घटाउनु पनि राहत हुन्छ ? खर्चै नहुने पुनर्कर्जा कोष ६० अर्ब रुपैयाँ पुर्याएर के अर्थ ? मुलुकलाई नै लकडाउन गरिएपछि अर्थतन्त्र स्वतः सुस्ताउने नै भयो। अर्थतन्त्रका विभिन्न क्षेत्रमा यो लकडाउनको असर भिन्नभिन्न रूपमा परेको देखिन्छ। बजारसँग धेरै नजोडिएका ग्रामीण र कृषि क्षेत्र सामान्य रूपमा मात्र प्रभावित भएका छन् भने बढी जोडिएका क्षेत्र बढी नै प्रभावित भएका छन्। त्यही प्रभावको आधारमा राज्यले सहयोग र राहतको मात्रा निर्धारण गर्नुपर्छ। बजारसँग जोडिएका क्षेत्रमध्ये पनि लकडाउनको अन्त्य हुनासाथ कुनै क्षेत्र तत्कालै सक्रिय हुन्छन् भने कुनै क्षेत्रलाई सक्रिय हुन केही समय लाग्छ। सहयोग र राहत दिँदा यो पक्षको पनि हेक्का राख्नुपर्ने हुन्छ। कुन क्षेत्रमा कस्तो असर १ सहर तथा बजारमा दिनभर काम गरेर धेरैथोर आम्दानी गरी गुजारा चलाउँदै आएका असंगठित क्षेत्रका मजदुर लकडाउनको सुरुमै प्रभावित भए। उनीहरूमध्ये केहीले अलिकति पैसा बचत हुनासाथ गाउँमा परिवारलाई पठाउँथे भने केहीले थोरै बचत मापसे गरेर सक्दथे। जतिसुकै सस्तो डेरामा बसेको भए पनि यस्ता मजदुरले भाडा त तिर्नैपर्ने भयो। काम नपाउने भएपछि डेरामा खाने गरेकाहरूको चुल्हो बल्न छोड्यो, बाहिर खानेको गोजी पनि रित्तिायो र पसल पनि बन्द भए। त्यस्ता मजदुरका सहरमा ऋण सापटी दिन सक्ने न कोही नातेदार हुन्छन् न त साथीभाई नै। गाउँ फर्कन न गाडी पाइन्छ, कदाचित पाइए पनि भाडा तिर्ने पैसा हुँदैन। भाडा पनि अरू बेलाभन्दा चर्को छ। यस्तो हविगतमा परेकाहरूमध्ये कति पैदलै घरतर्फ लागे। घर नगएकाहरू कहाँ गए र के भयो जानकारी छैन। २ टाढाबाट आएर ठेकेदारको काम गरिरहेका मिस्त्री र मजदुरमध्ये विवेक भएका ठेकेदारले आफ्ना मजदुरहरूलाई केही पैसा दिएर समयमै बिदा गरे भने अविवेकी ठेकेदारले कामदार, मजदुरलाई पैसै नदिई आफू पहुँचबाहिर भए। त्यस्ता मजदुरहरूलाई यतै बसौं, खाने पैसा छैन, घर जाउँ गाडी पनि पाइँदैन र पैसा पनि छैन भयो। त्यस्तामध्ये केही भोकभोकै पैदलै घरको बाटो लागे। त्यस्ता मजदुरहरूलाई कसैले केहि सहयोग गरेको जानकारी छैन। साहुका गाडी चलाउने सवारी चालक र तिनका सहयोगी लकडाउन भएपछि साहुलाई गाडी बुझाएर घरतिर लागे। ३ सबैभन्दा चर्को समस्या दुध किसान (व्यवसायी) मा परेको छ। आँतमै दुध सुकाउन भएन, दुह्यो दुध बिक्री हुँदैन, खाएर सकिँदैन, दही बनाएर घिउ पार्न धेरै झमेला छ। गाई भैंसीलाई भोकै राख्न भएन, खुवाउँदा खर्च हुन्छ। दाना र खाना घटाउँदा दुध पनि घट्दै जान्छ र त्यसबाट चालु बेतबाट गर्न सकिने आम्दानी हुँदैन, घाटा लाग्छ। त्यसैले केही किसानले दुध दुहेर फाल्ने वा गाईलाई खुवाउने पनि गरेका खबर आएका छन्। यस्ता किसानको दुध सरकारले पहिलेझंै डीडीसीलाई संकलन गर्न लगाउनुपर्ने थियो। राज्यले यस्ता किसानको ब्याज मिनाहा गर्नुपर्छ। ४ हरियो ताजा तरकारी बजार पुर्याउन सम्भव भइरहेको छैन। बजारमा पुर्याउन सके बिक्रीको चिन्ता छैन। तर, बजार पुर्याउनै नसकिएको अवस्था छ। अर्कोतर्फ भारतबाट ट्रकका ट्रक तरकारी भित्रिइरहेको कुरा सार्वजनिक भइरहेको छ। व्यावसायिक रूपमा तरकारी खेती गरिरहेका यस्ता किसानलाई पनि सरकारले ब्याज मिनाहा गर्र्नुपर्छ। फलफूलमा सबैभन्दा बढी मर्का व्यावसायिक रूपमा केरा खेती गर्ने र यतिखेर पाक्न लागेका केरा भएका किसानलाई भएको छ। केरा पाकेपछि धेरै दिन राख्न नहुने र शीतभण्डारमा राख्न पनि नहुने फलफूल भएकोले पाकेपछि तत्काल बिक्री हुन सकेन भने केरा खान नहुने गरी बिग्रिन्छ। त्यसैले व्यावसायिक रूपमा केरा खेती गर्ने किसानलाई पनि सरकारले राहतस्वरूप ब्याज मिनाहा गरिदिनुपर्छ। ५ कुखुरापालक किसान (व्यवसायी) हरूलाई यतिखेर उपभोत्ताा सीमित भएकाले कुखुरा बिक्री नभइरहेको समस्या भएको छ। उनीहरूलाई दानाको अभाव सबैभन्दा ठूलो समस्या भएको छ। यिनीहरूलाई कुखुरा जोगाउन पनि समस्या भएको छ। यतिबेला कुखुरा जोगाउन सकेमा पछि पनि बिक्री हुन सक्ने भएकाले आम्दानी रिकभर हुन सक्छ। कुखुरा बचाएर राख्नु र दानाको अभाव यी व्यवसायीको खास समस्या हो। सरकारले दाना आपूर्तिमा तत्काल पहल गर्नुपर्छ। माछापालक किसानको समस्या पनि ठीक यस्तै छ। उनीहरूलाई पनि दाना र खाना आपूर्तिमा राज्यले सहयोग गर्नुपर्छ। खाद्यान्नमा आपूर्ति र मूल्य नियन्त्रणबाहेक तत्काल अरू समस्या देखिँदैन। लकडाउन भएपछि एकाधलाई छोढेर बाँकी सबै आर्थिक गतिविधि ठप्प भए पनि पर्यटन व्यवसाय सबैभन्दा पहिले प्रभावित भयो र लकडाउन खुलेपछि पनि साना रेस्टुराँबाहेक यो व्यवसाय सबैभन्दा पछि मात्र सुचारु हुनेछ। आगन्तुक र त्यसमा पनि धेरैजसो विदेशी आगन्तुकबाट चल्ने यो व्यवसाय आगन्तुक आउन छोडेपछि ठप्प हुने नै भयो। पर्यटक होटेलका कामदार मजदुरलाई सरकारले रोजगारदाताको जिम्मा लगाई दिएकाले त्यस्ता मजदुरको बारेमा सरकारले अरू केही गर्नै परेन। साहुहरूले तिर्नुपर्ने ऋण तथा करको किस्ता तिर्ने म्याद थपेर सरकारले उनीहरूलाई केही राहत दिएको छ। उनीहरूलाई कर्मचारीलाई काम नभएको (आम्दानी नभएको) अवधिको पनि पारि श्रमिक तिर्नु परेको र आफ्नो व्यवसायबाट आम्दानी हुन नपाएको मर्का मात्र हो। हवाई सेवा कम्पनी, टुर्स तथा ट्राभल्स, पदयात्रा आदिको पनि राहत र मर्का ठीक होटेलको जस्तै हो। सार्वजनिक यातायात व्यवसायीको अवस्था पनि यस्तै हो। लकडाउनमा आर्थिक गतिविधि ठप्प हुनुको सँगसँगै बैंकिङ सेवा पनि झण्डै ठप्प भएको छ भन्नुपर्छ। त्यसैले नयाँ निक्षेप संकलन र कर्जा लगानी दुवै ठप्प भएका छन्। पुराना कर्जाको चैतको किस्ता अब असारमा मात्र आउने भएको छ। त्यतिखेरसम्म आर्थिक गतिविधि पूर्ववत रूपमा सक्रिय भएन भने ऋणीहरूले दुई किस्ता एकैपटक तिर्न गाह्रो हुनेछ। त्यसैले व्यवसायीले असारताका फेरि पनि गनगन गर्नेछन्। तर बैंकहरूले तिर्नुपर्ने करको किस्ता पनि एक महिनापछि सारिएकाले बैंकहरूलाई केही राहत भएको छ। यो क्षेत्रमा पनि कर्मचारीलाई पारिश्रमिक र कार्यालयको घरभाडा बिनाआम्दानी खर्च गर्नुपर्ने हुँदा केही मर्का अवश्य नै पर्नेछ। राहत प्याकेजबारे घरदेखि टाढा दैनिक ज्यालादारी गरेर पेट पालिरहेका असंगठित क्षेत्रका लाखौं मजदुरहरू, जो सरकारी राहतका पहिलो हकदार हुनुपर्ने हो, त्यसतर्फ राज्यले ध्यान दिन आवश्यक ठानेन। उनीहरूलाई स्थानीय सरकारहरूको जिम्मा लगाइयो। बैंकबाट कर्जा लिएर व्यवसाय गर्नेहरूलाई कर्जाको किस्ता तिर्ने म्याद तीन महिना थपिएको छ। करदाताहरूलाई कर तिर्ने म्याद एक महिना जति थपिएको छ। दुध किसान (व्यवसायी) हरूलाई विशेष राहत प्याकेज ल्याउनु जरुरी थियो। किनभने उनीहरूलाई अपुरणीय क्षति भएको छ। निजी विद्यालय र घरपतिलाई एक महिनाको शुल्क र भाडा छुट दिन भनेर पन्छाइयो। त्यही पनि निजी विद्यालयहरूले चैत महिनाको शुल्क उठाइसकेका छन्। कति घरपतिले पनि भाडा लिइसकेका हुन सक्छन्। नलिएको भए पनि लिने छन्। भाडा नतिर्ने भए घर (कोठा) खाली गर भन्नेछन्, त्यो स्थितिमा यो राहत निरर्थक हुनेछ। मरिच, केराउ, छोकडा, मदिरा र ६० लाख रुपैयाँमाथिका गाडी आयातमा प्रतिबन्ध लगाउनु कसरी राहत भयो ? त्यसैगरी इन्डक्सन चुल्होको भन्सार माफी गर्नु र सुन आयातको कोटा घटाउनु पनि राहत हुन्छ ? त्यसैगरी खर्चै नहुने पुनर्कर्जा कोष ६० अर्ब रुपैयाँ पुर्याएर के अर्थ ? बजेट नै खर्च नहुने राहत प्याकेज ल्याएर राज्यले राहतमा संवेदनशीलता देखाएन। उपचारमा खटिएका चिकित्साकर्मी, एम्बुलेन्स चालक र सफाइ कर्मचारीलाई विशेष सुविधाको प्याकेज ल्याइनु पर्दथ्यो। अन्त्यमा, लकडाउनको अर्थतन्त्र भूकम्पपछिको अर्थतन्त्र जस्तो होइन, जसमा मानिसहरूको ध्यान व्यवसाय सञ्चालन गर्नमा भन्दा अरू नै कुरामा जान्छ। यसमा त व्यवसायीहरू कहिले लकडाउन खुल्ला र कारोबार सुरु गरौंला भनेर कुरेर बसेका हुनाले लकडाउन खुल्नासाथ कारोबारहरू सुरु हुन्छन्। र, केही दिनभित्रै अवस्था सामान्य बन्छ। अहिलेको अवस्थालाई यही दृष्टिले हेर्न सकियो भने कारोबारहरूलाई लयमा ल्याउन सहज हुनेछ।"
युरोप नछाड्ने काभानीको अडान,"पेरिस : फ्रान्सेली क्लब पेरिस सेन्ट जर्मन (पीएसजी) का स्ट्राइकर एडिन्सन काभानीले आफू तत्काल युरोप छाड्ने पक्षमा नरहेको बताएका छन्। युरोप बाहिरका विभिन्न क्लबबाट गतिलो प्रस्ताव आए पनि अझै केही समय युरोपेली क्लबबाटै व्यावसायिक फुटबल खेल्ने उनको योजना छ। उरुग्वेको राष्ट्रिय टोलीका अनुभवी स्ट्राइकर काभानीले कम्तीमा सन् २०२२ को विश्वकपसम्म आफू युरोपभन्दा बाहिर जाने योजनामा नरहेको स्पष्ट पारे। पछिल्लो समय ३३ वर्षीय काभानीलाई चर्चित ब्राजिलियन क्लब फ्लेमिङ्गोबाट आकर्षक प्रस्ताव आएको समाचारमा जनाइएको छ। तर, काभानी अहिले पनि युरोप नछाड्ने आफ्नो अडानमा कायमै छन्। ब्राजिलियन क्लबसँग पनि उनले आफ्नो सोही अडान दोहोयाएका छन्। कीर्तिमानी गोलकर्ता काभानीको पीएसजीसँगको सम्झौता यही सिजनको अन्त्यमा समाप्त हुँदैछ। त्यसैले विश्व फुटबलमा उनको आगामी गन्तव्यको विषयलाई लिएर विभिन्न चर्चा, परिचर्चा सुरु भएको छ। पीएसजीसँग सम्झौता सकिएपछि काभानीले फ्रान्स छाड्न सक्ने अनुमान पनि गरिएको छ। पीएसजी छाडेपछि उनको आगामी गन्तव्य स्पेन बन्न सक्ने प्रबल सम्भावना छ। स्पेनिस ला लिगा क्लब एट्लेटिको म्याड्रिडले काभानीलाई भित्र्याउन विशेष चासो देखाउँदै आएको छ। काभानी सन् २०१३ मा इटालियन क्लब नापोलीबाट पीएसजीमा आबद्ध भएका थिए। काभानीकी आमा बेर्टा गोमेजले पनि छोराको आगामी गन्तव्य स्पेन नै हुने दाबी गरेकी थिइन्। 'एडिन्सनलाई विभिन्न क्लबबाट गतिलो प्रस्ताव आएको छ तर, उनी तत्काल युरोप नछाड्ने योजनामा छन्। स्पेनिस क्लबबाट पनि प्रस्ताव आएको छ। सम्भवतः आगामी गन्तव्य स्पेन नै हुन सक्छ', काभानीकी आमाले भनेकी छन्। काभानीकी आमाले आफ्नो छोरा प्रशिक्षक डिएगो सिमोनको नेतृत्वमा खेल्न इच्छुक रहेको पनि बताएकी छन्। ४९ वर्षीय सिमोन हाल एट्लेटिको म्याड्रिडका प्रशिक्षक हुन्। यसअघि चर्चित अर्जेन्टिनी क्लब बोका जुनियर्सले पनि काभानीलाई भित्र्याउन आकर्षक प्रस्ताव राखेको थियो। काभानीलाई भित्र्याउन बोका जुनियर्सका वरिष्ठ पदाधिकारीसमेत सक्रिय भएर लागेको समाचार आएको थियो।"
ईकार्डीलाई भित्र्याउन सिमोनको सुझाव,"रोम : इटालीको राष्ट्रिय फुटबल टोलीका पूर्वस्ट्राइकर मार्को सिमोनले खेलाडी अनुबन्धनको विषयमा एसी मिलानलाई सुझाव दिएका छन्। ५१ वर्षीय सिमोनले अर्जेन्टिनी स्ट्राइकर माउरो ईकार्डीलाई भित्राउन इटालियन सिरिए क्लब एसी मिलानलाई सुझाव दिएका हुन्। सिमोन एसी मिलानकै पूर्वखेलाडी हुन्। उनले २७ वर्षीय ईकार्डीको फुटबल खेल्ने आक्रामक शैलीबाट आफू निकै प्रभावित भएको बताउँदै एसी मिलानका लागि उनी उपयुक्त खेलाडी भएको प्रतिक्रिया दिए। 'एसी मिलानका लागि ईकार्डी उपयुक्त खेलाडी हुन्। उनको आगमनले क्लबलाई थप उचाइमा पुर्याउनेछ', सिमोनले भनेका छन्। अर्जेन्टिनाको राष्ट्रिय टोलीको सदस्यसमेत रहेका ईकार्डी हाल अर्को इटालियन क्लब इन्टर मिलानमा आबद्ध छन्। उनी सन् २०१३ मा साम्पडोरियाबाट इन्टर मिलानमा आबद्ध भएका थिए। यसबीचमा उनले लोन (ऋण) मा फ्रान्सेली क्लब पेरिस सेन्ट जर्मन (पीएसजी) बाट पनि खेलेका थिए। सन् २०१९ मा एन्टोनियो कोन्टे इन्टर मिलानको प्रशिक्षक बनेपछि ईकार्डीले टोलीमा खासै स्थान बनाउन सकेका छैनन्। यही अवधिमा उनी ऋणमा पीएसजीमा पुगेका थिए। पीएसजीमा रहँदा उनले क्लबका लागि ३१ खेल खेल्दै २० गोल गरेका थिए। प्रशिक्षक कोन्टेले बरु इङ्लिस क्लब म्यानचेस्टर युनाइटेडबाट २६ वर्षीय बेल्जियन स्ट्राइकर रोमेलु लुकाकुलाई इन्टर मिलान भित्र्याएका थिए। प्रशिक्षक कोन्टेले ईकार्डीभन्दा लुकाकु र सन् २०१८ देखि नै क्लबमा रहेका अर्का अर्जेन्टिनी स्ट्राइकर लाउटारो मार्टिनेजमाथि आफ्नो बढी भरोसा रहेको संकेत दिएका थिए। एसी मिलानले नयाँ स्ट्राइकर भित्र्याउन ढिलो गर्न नहुने धारणा पनि सिमोनले व्यक्त गरेका छन्। उनले ईकार्डीका अतिरिक्त एडिन्सन काभानी पनि एसी मिलानका लागि उपयुक्त विकल्प हुन सक्ने बताए। पीएसजीमा रहँदा ईकार्डी र काभानीबीच गतिलो तालमेल देखिएकाले पनि सिमोनले काभानीलाई अर्को विकल्पका रूपमा प्रस्तुत गरेका हुन्। जारी सिजनको समाप्तिसँगै आफ्ना स्विडिस स्ट्राइकर ज्लाटन इब्राहिमोभिचको सम्झौता नवीकरण नगर्ने संकेत दिइसकेको अवस्थामा यतिबेला एसी मिलान प्रभावशाली स्ट्राइकरको खोजीमा छ। 'मैले ईकार्डी र काभानीको विषयमा एसी मिलानको व्यवस्थापनसँग कुराकानी गरेको छु। यी दुवै खेलाडी क्लबका लागि उपयुक्त पात्र बन्न सक्छन्', सिमोनले भनेका छन्।"
रामोसलाई सम्झौताको चिन्ता,म्याड्रिड : सर्जियो रामोस उमेरले ३४ वर्ष भए। फुटबल जीवनको महत्वपूर्ण समय उनले स्पेनिस पावर हाउस रियल म्याड्रिडमै बिताए। सन् २००५ देखि रियलबाट लगातार खेलिरहेका रामोस टोलीका कप्तानसमेत हुन्। उनले रियलबाट फुटबलका सबै खाले उपाधि जितेका छन्। सेभिल्लाको जुनियर क्याम्पका उत्पादन रामोसले सन् २००४ सम्म सेभिल्लाको जुनियर टोलीबाट खेले। सन् २००४ देखि २००५ सम्म एक सिजन सेभिल्लाकै सिनियर टोलीमा बिताएपछि रोमोसको यात्रा रियल म्याड्रिडमा तय भएको थियो। आक्रामक रक्षक रामोसको रियलसँगको सम्झौता अब एक वर्ष बाँकी छ। अहिले विश्वका चर्चित क्लबहरू समर ट्रान्सफरको गृहकार्यमा लागेका छन्। कतिपय क्लबहरूले पुराना खेलाडीको सम्झौता नवीकरणसमेत गरिरहेका छन्। यस्तो बेला रियलले रामोससँग सम्झौताको विषयमा चासो नदिँदा रामोस चिन्तित बनेका छन्। अर्को सिजन सम्झौता सकिँन लाग्दा रामोससँग रियलले नवीकरणको विषयमा कुनै छलफल गरेको छैन। कोरोना भाइरसको महामारीका कारण क्लब फुटबलका आएको संकटले पनि पाका खेलाडी रामोसको चिन्ता बढेको छ। रियलले प्रायः ३० वर्षभन्दा माथिका खेलाडीको सम्झौता नवीकरण एक वर्षभन्दा बढी गर्दैन। त्यसैले पनि रामोसलाई थप शंका भएको उनका एजेन्टले बताएका छन्। रियलमा रमाइरहेका रामोसलाई पछिल्लो पटक सन् २०१६ मा इङ्लिस क्लब म्यानचेस्टर युनाइटेडले लैजाने चर्चा चलाएको थियो। त्यतिबेला उनलाई रियलले जान दिएन। अहिले पनि रामोसको प्रदर्शनमा कुनै कमी आएको छैन। तर पनि उमेरले पाका भइसकेका रामोसलाई अहिले अन्य क्लबले मोटो रकम तिर्न सक्ने अवस्था छैन। कोरोना भाइरसको संक्रमणसँगै युरोपियन फुटबलमा पारेको आर्थिक संकटले पनि रामोसजस्ता खेलाडीलाई घातक हुने देखिएको छ। रामोसले यसअघि पटकपटक रियलमै आफ्नो खेल जीवन अन्त्य गर्ने बताउँदै आएका छन्। रियलको १५ वर्षे यात्रामा रामोसले ६ सय ४० खेल खेलेका छन्। २००५ देखि नै स्पेनिस राष्ट्रिय टोलीका नियमित सदस्य रामोसले देशका लागि एक सय ७० खेल खेल्दै २१ गोल गरेका छन्।
