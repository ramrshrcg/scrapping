शीर्षक,विवरण
प्रधानमन्त्री कप महिला क्रिकेट : लुम्बिनी र एपीएफकोे जित,"दाङ : दाङको लमहीमा शनिबारदेखि प्रधानमन्त्री कप महिला क्रिकेट प्रतियोगिता सुरु भएको छ । लमहीमा रहेको अन्तर्राष्ट्रिय क्रिकेट मैदानमा प्रतियोगिता सञ्चालन भएको हो । पहिलो खेलबाट नै लुम्बिनी प्रदेश र विभागीय टोली एपीएफले विजयी सुरुवात गरेका छन् । लुम्बिनीले पहिलो खेलमा प्रदेश नम्बर २ लाई ९ विकेटले हराउँदै उत्कृष्ट सुरुवात गरेको हो । पहिलो ब्याटिङ गरेको प्रदेश नम्बर २ ले पुरै ओभर खेलेर ७७ रन जोडेको थियो । ७८ रनको विजयी लक्ष्य पछ्याएको लुम्बिनीले १६ दशमलव १ ओभरमा १ विकेट गुमाउँदै लक्ष्य पूरा गरेको हो । लुम्बिनीकी गीता गोसाई ४२ बलमा २ चौकासहित २३ रनमा अविजित रहिन् । कप्तान नेरी थापा १३ बलमा २ चौकासहित १५ रनमा अविजित रहिन् । पहिलो विकेटका लागि गीता गोसाई र सरस्वती घर्ती मगरले १२ ओभरमा ५३ रनको साझेदारी गरेका थिए । सरस्वतीलाई कविता गौतमले २२ रनमा आउट गर्दै पहिलो सफलता दिलाएकी थिइन् । उनले ४२ बलमा १ चौका प्रहार गरिन् । प्रदेश२ की बलर कविता गौतमले १ विकेट लिइन् । त्यसअघि लमहीको देउखुरी क्रिकेट मैदानमा टस हारेर ब्याटिङ थालेको प्रदेश नम्बर २ ले निर्धारित २० ओभरमा ७ विकेट गुमाउँदै ७७ रन बनाएको थियो । प्रदेश २ का लागि ओपनर सना प्रविन र अनु चौधरीले सर्वाधिक २१२१ रनको योगदान दिए । लुम्बिनीकी सुस्मिता भुषालले ४ ओभरमा १० रन खर्चेर ३ विकेट लिइन् । स्वस्तिका बजागाईंले ४ ओभरमा १७ रन खर्चेर १ विकेट लिइन् । दोस्रो खेल लुम्बिनीले आइतबार कर्णाली प्रदेशविरुद्ध खेल्नेछ । आइतबार प्रदेश नम्बर २ ले एपीएफसँग खेल्नेछ । शनिबार भएको दोस्रो खेल भने एपीएफले जितेको छ । सशस्त्र प्रहरीको एपीएफ क्लबले कर्णाली प्रदेशलाई २ सय ४ रनले पराजित गरेको हो । एपीएफले दिएको २ सय ३६ रनको विशाल लक्ष्य पछ्याएको कर्णालीले १४ ओभर १ बलमा अलआउट हुँदै जम्मा ३१ रनमात्रै जोडेको थियो । कर्णालीका लागि कुनै पनि खेलाडीले दोहोरो अंकमा रन बनाउन सकेनन् । एपीएफकी करुणा भण्डारी एक्लैले ५ विकेट लिइन् भने राजमती भण्डारीले २, सोनु खड्का र रेखा रावलले ११ विकेट लिए । पहिले ब्याटिङ गरेको एपीएफले २० ओभरमा ४ विकेट गुमाएर २ सय ३५ रन बनाएको थियो । उसका लागि सीता रानामगरले सर्वाधिक ६८ रन बनाइन् भने सरिता मगरले ४४, ज्योति पाण्डेले ३२ र इन्दु बर्माले २२ रन बनाए ।"
भीमेश्वर रंगशाला निर्माणमा जग्गा विवाद,"दोलखा : राष्ट्रियस्तरका खेलहरू सञ्चालन गर्न सकिने १५ हजार दर्शक क्षमताको आरसीसी प्यारापिटसहितको भीमेश्वर रंगशाला स्तरोन्नति योजना जग्गा विवादले अन्योलमा परेको छ। भीमेश्वर नगरपालिका३, चरीकोटस्थित १५ हजार दर्शक क्षमताको भीमेश्वर रंगशाला कृषि सामग्री कम्पनी लिमिटेडको जग्गा उपभोग विवादले अन्योलमा परेको हो। भीमेश्वर नगरपालिकाले विभिन्न स्रोत जुटाएर चालू आर्थिक वर्षबाट निर्माण सुरु गरेको भीमेश्वर रंगशालाको विस्तृत परियोजना प्रतिवदेन (डीपीआर)का कारण विवादमा परेको छ। नगरपालिकाले गत आर्थिक वर्षमा स्वीकृत गरेको डीपीआरमा कृषि सामग्री कम्पनी लिमिटेडको सवा दुई रोपनी जग्गा प्रयोग गर्नुपर्ने उल्लेख छ। तर, कृषि सामग्री कम्पनी लिमिटेडको नाममा दर्ता कायम रहेको जग्गा भीमेश्वर रंगशालाको नाममा उपभोग गर्न विवाद सुरु भएको हो। स्वीकृत डीपीआरको नापअनुसार कम्पनीको सवा दुई रोपनी जग्गामा भूमिगत पार्किङ, टिकट काउन्टर, क्यान्टिन, शौचालय र विभिन्न विधाका खेलका कार्यालयहरू राख्ने कोठा निर्माण हुनुपर्ने उल्लेख छ। नगर गौरवको योजनाका रूपमा अघि बढाइएको ११० मिटर लम्बाइ र ६५ मिटर चौडाइको भीमेश्वर रंगशाला निर्माणपछि राष्ट्रियस्तरका फुटबल खेलहरू सञ्चालन गर्न सकिनेछ। डीपीआरअनुसार कम्पनीको जग्गा प्रयोग गर्नुपर्ने उल्लेख भएको भीमेश्वर नगरपालिकाका प्रमुख प्रशासकीय अधिकृत मानबहादुर खड्काले बताए। तत्काल सो क्षेत्रमा काम नहुने भएका कारण जग्गा प्राप्तिका लागि प्रक्रिया सुरु गरिएको छैन, उनले भने। हामीले जग्गा भाडामा लगाएका छौं, कसैलाई निर्माण कार्यका लागि दिएका छैनौं र दिन पनि मिल्दैन, कृषि सामग्री कम्पनी लिमिटेडका सूचना अधिकारी प्रबन्धक राजेन्द्रबहादुर कार्कीले भने। नेपालको प्रचलित कानुनअनुसार अर्काको जग्गा नापेर डीपीआर बनाउने तथा निर्माण कार्य गर्ने छुट जग्गाधनीबाहेक कसैलाई नभएको सूचना अधिकारी प्रबन्धक कार्कीले बताए। किरातेश्वरसीमपानी जेभीले २०७९ असार मसान्तभित्र निर्माण सम्पन्न गर्ने गरी २०७७ साउन २५ गते सम्झौता गरेको थियो। पहिलो चरणमा दक्षिण र पूर्वतिरको दुईतले भवनसहितको अत्याधुनिक आरसीसी प्यारापिट निर्माण गरिने भीमेश्वर नगरपालिकाका योजना तथा पूर्वाधार शाखा प्रमुख इन्जिनियर सुरेश राउतले बताए। करबाहेक ११ करोड १६ लाख रुपैयाँको लागतमा निर्माण सुरु गरिएको भीमेश्वर रंगशाला फिफाको मापदण्डअनुसार अन्तर्राष्ट्रियस्तरको हुने इन्जिनियर राउतले बताए। तीन दिशाबाट गौरीशंकर हिमालसहितका रोल्वालिङ हिमशृंखलाको मनमोहक दृश्यावलोकनसहित खेलको मज्जा लिन सकिने भीमेश्वर रंगशालामा दशरथ रंगशालाकै तहको सेवासुविधा उपलब्ध हुने बताइएको छ।"
गौरिकाले बढाएको गौरव,"काठमाडौं : म नेपाली नै हुँ, म नेपालकै लागि खेल्छु। गौरिका सिंहले भावविह्वल भएर यस्तै यस्तै भनेकी थिइन, एक वर्ष अगाडि काठमाडौंमा १३औं दक्षिण एसियाली खेलकुद (साग) चलिरहेका बेला। यस्तो किन पो भन्नु परेको थियो होला त ? सार खिच्दा यसले नेपाली खेलकुदमा नयाँ मानक भने तयार हुन्छ। विदेशी भूमिमा प्रशिक्षण लिँदै, अभ्यास गर्दै कोही अब्बल हुन्छ र उसले नेपालको प्रतिष्ठा बढाउने काम गर्छ भने त्यसलाई स्वागत गर्न किन कन्ज्युस्याइँ ? कसैले तिनलाई कहाँ नेपाली होइन भन्न पाइन्छ र ? बरु उनले पाएको उपलब्धिमा खुसी भएर मन ठूलो पार्दा राम्रो। धन्य, गौरिकाले यस्तो फरक बाटो त खोलिदिएकी छन्। लन्डनमा बस्छिन्, पौडी खेल्छिन्, अनि नेपालको प्रतिधिनित्व गर्छिन्, त्यो पनि गौरवले। २०७६ मा नेपाली खेलकुदको इतिहासमा सबैभन्दा ठूलो अवसर केही हो भने त्यो १३औं साग नै हो। सागको सबैभन्दा ठूलो केही नेपाली उपलब्धि छ भने त्यो गौरिकाले जितेको चार स्वर्ण नै हो। उनले नेपाली खेलकुद इतिहासकै सबैभन्दा ठूलो खेल महोत्सवमा चार स्वर्ण मात्र जितिनन्, दुई रजत र तीन कांस्य पनि जितिन्। अनि सबैको मन पनि। त्यसो त उनको यही प्रदर्शनमा खोट लगाउने पनि रहे। अनि त्यसैकै उत्तरमा त हो, गौरिकाले भनेकी, म नेपाली नै हुँ, म नेपालकै लागि खेल्छु। अब कसैले औंला भाँचेर नेपाली खेलकुदका सबैभन्दा सफल खेलाडीको सूची बनाउँछ भने त्यसमा पक्कै गौरिकाको नाम पक्कै हुनेछ। त्यसैले त नेपाल खेलकुद पत्रकार मञ्चको आयोजनामा हुन लागेको पल्सर स्पोर्ट्स अवार्डको लोकप्रिय खेलाडी विधामा उनको नाम पनि मनोनयन भएको छ। उनी यसका लागि हकदार त छिन् नै, अवार्ड जित्नका लागि बलिया प्रत्यासी पनि छिन्। हुन पनि पछिल्लो समय नेपाली खेलकुदबाट धेरैले चिनेको अनुहारमा पर्छिन्, गौरिका। यसको पृष्ठभूमि तयार हुन सुरु भएको भने चार वर्ष अगाडिदेखि नै हो। हुन त त्यसको पनि अगाडि फुच्ची गौरिकाले नेपाली घरेलु पौडीमा तहल्का मच्चाइसकेकी थिइन्। तर उनको सबैभन्दा पहिले बलियो उल्लेखनीय प्रदर्शन सन् २०१६ मा भएको थियो, भारतमा भएको १२औं दक्षिण एसियाली खेलकुदमा। गोवाहटीमा उनले नेपालका लागि एक रजत र तीन कांस्य जितिन्। उनले जितेको त्यो रजत नेपाली पौडीमा पहिलो ठूलो उपलब्धि रह्यो। त्यसपछि त्यही वर्ष ब्राजिलको रियो दी जेनेरियोमा उनले तहल्का नै मच्चाइन्। विश्व खेलकुदको महाकुम्भमा गौरिका नै सहभागी हुने सबैभन्दा कान्छी खेलाडी थिइन्। उनको चर्चा चारैतर्फ रह्यो।यत्तिको विश्वव्यापी चर्चा यसअघि अरू कोही नेपाली खेलाडीले कहिले पनि हासिल गरेकै थिएन्। पछिल्लो दक्षिण एसियाली खेलकुदमा त उनले झन् गज्जब गरिन्, चार स्वर्णको उपलब्धिसँगै। अब त गौरिकाबारे मज्जाले भन्न सकिन्छ, उनी फगत चर्चामा मात्र रहिनन्, उनले आफूलाई सिद्ध पनि गरेकी छिन्।"
लयमा फर्किंदै फुटबल,"काठमाडौं : अखिल नेपाल फुटबल संघ (एन्फा) कोरोना महामारीका कारण लामो समय रोकिएको फुटबल गतिविधि सञ्चालन गर्ने तयारी गरेको छ। एन्फा अहिले कोरोनाको कारण रोकिएको सन् २०२२ को विश्वकप छनोट खेल, सहिद स्मारक बी, सी डिभिजन लिग, महिला लिग, प्रदेश लिग र पुरुषको राष्ट्रिय लिगलगायत प्रतियोगिता आयोजना गर्ने तयारीमा जुटेको हो। एन्फाले बी र सी डिभिजन लिगको मितिसमेत घोषणा गरेर तयारी थालेको छ। एन्फाले बी डिभिजन लिग आगामी फागुन ११ गतेदेखि सञ्चालन गर्ने निर्णय गरेको छ। नौ महिनाअघि बीचमै रोकिएको लिगलाई पुनः सञ्चालन गर्ने निर्णय गरिएको र लिगका लागि आवश्यक तयारीसमेत सुरु भएको एन्फा अध्यक्ष कर्माछिरिङ शेर्पाले जानकारी दिए। एन्फाको लिग कमिटीले क्लबहरूको छलफलपछि लिग पुनः सञ्चालन गर्ने तयारी गरेको हो। फुटबललाई लयमा फर्काउन र नयाँ माहोल सिर्जना गर्न विस्तारै प्रतियोगिता र अन्य गतिविधि सञ्चालन गर्दै जानेछौं। एन्फाले विश्व फुटबल महासंघ (फिफा) र नेपाल सरकारले तय गरेको स्वास्थ्य सुरक्षाको मापदण्डलाई पालना गरेर सबैखाले गतिविधि सञ्चालन गर्नेछ, शेर्पाले भने। गत वर्ष चैतमा जारी बी डिभिजन लिग कोरोनाका कारण बीचमै रोकिएको थियो। एन्फाले बी डिभिजन लिगको तयारीका लागि प्रत्येक क्लबलाई दुई लाख रुपैयाँसमेत उपलब्ध गराउने भएको छ। यसैगरी एन्फाले गत वर्ष स्थगित भएको सी डिभिजन लिग चैत १ गतेदेखि सञ्चालन गर्ने निर्णय गरेको छ। यसपटक एन्फाले सी डिभिजन क्लबलाई नौ लाख रुपैयाँ लिग तयारी खर्च उपलब्ध गराउने भएको छ। महिला लिग र राष्ट्रिय लिगका विषयमा पनि छिट्टै निर्णय गर्ने एन्फाको तयारी छ। एन्फाले प्रदेश लिग माघ पहिलो सातादेखि सञ्चालन गर्ने तयारी पनि गरेको छ। घरेलु प्रतियोगितासँगै एन्फाले विश्वकप छनोट खेलको तयारीसमेत सुरु गरिसकेको छ। विश्वकप छनोटका लागि बालगोपाल महर्जनको प्रशिक्षणका खेलाडीको बन्द प्रशिक्षणसमेत सुरु भएको छ। प्रशिक्षक महर्जनले प्रारम्भिक चरणमा ५८ खेलाडी समावेश गरेर खेलाडीलाई प्रशिक्षण दिएका छन्। सन् २०२२ मा कतारमा आयोजना हुने फिफा विश्वकप छनोटअन्तर्गत नेपालले अब तीन खेल खेल्न बाँकी छ। कोरोनाकै कारण स्थगित भएको विश्वकप खेलको नयाँ खेलतालिकासमेत सार्वजनिक भइसकेको छ। तालिकाअनुसार नेपालले चैत १२ गते चाइनिज ताइपेई, चैत १७ गते अस्ट्रेलिया र चैत २४ गते जोर्डनसँग दशरथ रंगशालामा खेल्नेछ। विश्वकप छनोटअन्तर्गत एसियाली देशको समूह बी मा रहेको नेपालले यसअघि पाँच खेल खेलिसकेको छ। नेपालले यसअघिका चाइनिज ताइपेईलाई मात्र २० गोलले हराएको थियो। नेपाल आफ्नो पहिलो खेलमा कुवेतसँग ७० र दोस्रो खेलमा १० गोलले पराजित भएको थियो।"
प्रशिक्षक रिमालको निधन,"काठमाडौं : वरिष्ठ भलिबल प्रशिक्षक तथा राष्ट्रिय खेलकुद परिषद्अन्तर्गत खेलकुद विज्ञान प्रतिष्ठान (सान) का निर्देशक सुदेशकुमार रिमालको ५६ वर्षको उमेरमा निधन भएको छ। ब्रेन स्टोक भई गत सोमबार बाँसबारीस्थित न्युरो अस्पतालमा भर्ना भएका उनको शुक्रबार साँझ निधन भएको हो। उनको टाउकाको शल्यक्रिया गर्ने तयारी हुँदाहुँदै निधन भएको बुझिएको छ। रिमाल नेपालका उत्कृष्ट प्रशिक्षकमध्येमा गनिन्छन्। उनले विभिन्न समयमा राष्ट्रिय टोलीसँगै विभागीय टोलीको समेत प्रशिक्षकको जिम्मेवारी सम्हालेका थिए। उनकै प्रशिक्षणमा गत मंसिरमा नेपालमा आयोजना भएको १३औं दक्षिण एसियाली खेलकुदअन्तर्गत महिला बिच भलिबलमा नेपालले कांस्य पदक जितेको थियो। त्यसअघि सन् २०१४ मा नेपालमै आयोजना भएको दक्षिण एसियाली आमन्त्रण महिला भलिबल प्रतियोगितामा नेपालले ऐतिहासिक रजत पदक जित्दा पनि रिमाल नै मुख्य प्रशिक्षक थिए। उनले सन् १९९९ मा नेपालमै आयोजना भएको आठौं दक्षिण एसियाली खेलकुद प्रतियोगिताबाट राष्ट्रिय टोलीको प्रशिक्षण सम्हाल्दै आएका थिए। लामो समयदेखि भलिबलमा क्रियाशील रिमालको निधनले नेपाली भलिबललाई ठूलो क्षति पुगेको वरिष्ठ भलिबल प्रशिक्षक कपिलकिशोर श्रेष्ठले बताए। निकै अनुभवी प्रशिक्षकको निधनले नेपाली भलिबललाई ठूलो क्षति पुगेको छ, श्रेष्ठले भने, उनको अभाव नेपाली भलिबलमा लामो समयसम्म खड्किरहने छ। यसैगरी नेपाल भलिबल संघका महासचिव जितेन्द्रबहादुर चन्दले पनि रिमालको निधनबाट नेपाली खेलकुद र भलिबललाई अपूरणीय क्षति पुगेको बताए। शुक्रबार नेपाली भलिबलका लागि दुःखद् दिन रह्यो। रिमालको निधनले नेपाली भलिबललाई अपूरणीय क्षति पुगेको छ, उनले भने। रिमालले अर्को वर्ष चीनमा आयोजना हुन लागेको एसियन बिच गेम्समा पनि नेपाली भलिबल टोलीको प्रशिक्षकको जिम्मेवारी सम्हाल्ने तयारीमा रहेको चन्दले जानकारी दिए। पर्साका स्थायी बासिन्दा रिमाल खेलाडीका रूपमा सन् १९८६ को एसियाली खेलकुदमा सहभागी भएका थिए। दक्षिण कोरियाको सियोलमा भएको १०औं एसियाली खेलकुदमा उनी राष्ट्रिय टोलीको सदस्य थिए। उनी भलिबलको प्रमुख प्रशिक्षक हुँदै सानको निर्देशक बनेका थिए। उनले खेलाडी जीवन टुंग्याउँदै पटियाला कोर्स गरेर प्रशिक्षक जीवन सुरु गरेका थिए। उनको श्रीमती, एक छोरा र एक छोरी छन्।"
