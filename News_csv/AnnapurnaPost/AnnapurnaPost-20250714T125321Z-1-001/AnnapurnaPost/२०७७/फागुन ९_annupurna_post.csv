शीर्षक,विवरण
उद्योग क्षेत्रमा असर,"आर्थिक गतिविधि विस्तार भए पनि कोरोनाका कारण थलिएको मुलुकको अर्थतन्त्र तंग्रिहाल्ने अवस्था छैन नेपालमा आर्थिक वर्ष २०७६७७ मा करिब २२८ प्रतिशत मात्र आर्थिक वृद्धि हासिल हुने अनुमान गरिएको थियो; तर कोरोनाका कारण आर्थिक क्रियाकलाप प्रभावित भए। २०७६ चैत १ गते सुरु भएको लकडाउन २०७७ असार १ गते खुकुलो भए पनि आर्थिक क्रियाकलाप पूर्णरूपमा सञ्चालन हुन सकेको छैन। कारोनाका कारण रोजगारका अवसर पनि गुमे। लकडाउनमा ६१ प्रतिशत उद्योग पूर्णरूपमा बन्द थिए। उद्योग क्षेत्रमा आव २०७५७६ मा २० खर्ब ३३ अर्ब रुपैयाँ लगानी भएको थियो। यस वर्ष दर्ता भएका कूल तीन लाख ४५ हजार तीन सय ९३ उद्योगमा भएको २० खर्ब ३३ अर्ब लगानीमध्ये ५५ प्रतिशत बढी रकम ऊर्जाजन्य उद्योगमा लगानी रहेको देखिन्छ। नेपालका एक हजार ३० ठूला उद्योगमा १४ खर्ब ५२ अर्ब, एक हजार ६४० मझौला उद्योगमा एक खर्ब ४९ अर्ब र ४२ हजार ७२३ लघुघरेलु तथा साना उद्योगमा चार खर्ब ३२ अर्ब लगानी रहेको देखिन्छ। दर्ता भएका उद्योगका लगानीका अवस्था हेर्दा उत्पादनमूलक र सेवामूलक पर्यटन मुख्य देखिन्छन्। चार हजार ५ सय उद्योगमा कूल २ खर्ब ६८ अर्ब विदेशी लगानी रहेको छ। विदेशी लगानीमध्ये दुई सय ८९ ठूला उद्योगमा एक खर्ब ९० अर्ब; चार सय मझौला उद्योगमा २६ अर्ब र तीन हजार सात सय ९० उद्योगमा ११ अर्ब रुपैयाँ लगानी रहेको देखिन्छ। नीतिले औद्योगिक क्षेत्र असरमा अहिलेसम्मको उच्च विन्दु १२ खर्ब रुपैयाँको व्यापार घाटा देशको वार्षिक बजेटको हाराहारीमा देखिएको छ। प्रजातन्त्र पुनर्बहालीपश्चात् आएका निजीकरण नीति र ऐनले ६७ वटा संस्थानमा ३० वटा निजीकरण भए भने बाँकी ३७ वटामा आधाजसो मात्र नाफामा छन्। दुई अंकको आर्थिक वृद्धि गर्न ऊर्जा क्षेत्रमा एक खर्ब ३३ अर्ब रुपैयाँ, ७५ अंकको वृद्धि गर्न एक खर्ब २२ अर्ब रुपैयाँ र पाँच प्रतिशतको वृद्धि हासिल गर्न एक खर्ब १३ अर्ब लगानी आवश्यक छ। आव २०७१७२ मा ६ खर्ब ७५ अर्ब रुपैयाँबराबरको आयात भयो भने आव २०७२७३ मा सात खर्ब ७४ अर्ब र २०७३७४ मा नौ खर्ब ४८ अर्बको आयात भयो भने २०७४७५ मा आयात झन् बढेर ११ खर्ब ६२ अर्ब रुपैयाँ भयो। यस्तैगरी २०७५७६ र २०७६७७ मा पनि व्यापार घाटा बढ्दै गयो। सेफ गार्ड्स ऐन स्वदेशी उद्योग प्रवद्र्धन गर्न सेफ गार्ड्स, एन्टी डम्पिङ तथा काउन्टरभेलिड ऐन २०७६ कार्यान्वयनमा आएको छ। कम मूल्यका सामान बाहिरी देशबाट आयात भई स्वदेशी वस्तुलाई प्रत्यक्ष असर पारेपछि यसलाई नियन्त्रण गर्न यो ऐन ल्याइएको भनिएको छ। नेपालमा वस्तुका आयात अस्वाभाविक तवरले अत्यधिक वृद्धि हुँदै गएकाले सहुलियत प्राप्त वस्तु बढी आयातका कारण आफ्नो देशका उद्योगमा भएका हानि कम गर्न ऐन ल्याइएको भनिएको छ। आयातीत वस्तुमा थप भन्सार महाशुल्कसमेत अरू एन्टी डम्पिङ र काउन्टरभेलिड महसुललगाउन सक्ने ऐनमा व्यवस्था गरिएको छ। त्यसैले स्वदेशी उद्योगलाई नोक्सानी भए वा पुग्ने भएमा सरकारले बढीमा पाँच वर्षसम्म एन्टीडम्पिङ महसुल राख्न सक्ने प्रावधान रहेको छ। बाह्य बजारबाट आयातीत सामानले स्वदेशी वस्तुले प्रतिस्पर्धा गर्न सकेन भने सेफगार्ड्स लगाउन सक्ने प्रावधान रहेको छ। बढी आयात भए आयातमा पूर्ण वा आंशिक परिमाणात्मक बन्देज लगाइने छ भनिएको छ। समरूपका माल वा प्रत्यक्ष स्वरूपमा प्रतिस्पर्धी मालका कूल आयातका तीन प्रतिशतभन्दा कम परिमाणमा विकासोन्मुख देशबाट आयात भएका मालमा सेफ गार्ड्स उपाय लगाइने छैन भनिएको छ। सेफ गाडर््स बढीमा अनुसन्धान अधिकारीको सिफारिसअनुसार बढीमा चार वर्ष थप गर्न सकिन्छ। यस अवधिमा महसुल लगाउन सुरु गरेको मितिले बढीमा पाँच वर्षसम्म कायम रहन्छ। सरकारले आन्तरिक एन्टीडम्पिड महसुल लगाउन पनि सक्छ। ऐनमा जे लेखे पनि निर्यात प्रयोजनका लागि विशेष आर्थिक क्षेत्र वा निर्यात प्रशोधन क्षेत्रमा मात्र प्रयोग रहने गरी आयातीत कच्चा पदार्थसँग सम्बन्धित मालको सन्दर्भमा सरकारले सेफगाडर्स एन्टीडम्पिड तथा काउन्टरभेलिङ महसुल नलाउने गरी माफ दिन सक्ने व्यवस्था गरेको छ। उपाय के त ? दोहोरो अंकको अर्थात् १० प्रतिशतभन्दा बढीको उच्च आशा गरिएको आर्थिक वृद्धिदरको लक्ष्य प्राप्त गर्न पूर्वाधार क्षेत्रमा सन् २०३० सम्म करिब ३५ अर्ब ९९ अर्ब रुपैयाँ लगानी गर्नुपर्ने औंल्याइएको छ। नेपालको दोहोरो अंकको उच्च आर्थिक वृद्धिदर हासिल गर्न करिब ४४३४ बिलियन अमेरिकी डलर आवश्यक पर्ने देखिन्छ। गरिबी हटाउँदै जीवनस्तर उकास्ने र सहस्राब्दी विकास लक्ष्य प्राप्त गर्दै सन् २०३० सम्म अति कम विकसित देशको सूचीबाट मध्यम आयस्तर देशका रूपमा स्तरोन्नति हुन २०७७७८ देखि नेपालका लागि त्यति मात्रामा लगानी आवश्यक हुने देखिएको छ। खासगरी १५ औं पञ्चवर्षीय योजनादेखि सरकारले लिएका समृद्ध नेपाल सुखी नेपालीको लक्ष्य प्राप्तिका लागि उक्त परिमाणको लगानी पूर्वाधार क्षेत्रमा गरी दोहोरो अंकको आर्थिक वृद्धिदरलाई केही वर्ष निरन्तरता दिनुपर्ने देखिन्छ। देशको जीडिपीको १० देखि १५ प्रतिशत आउने दशभर पूर्वाधारमा लगानी गर्न नसके नेपाल सन् २०२२ मा अल्पविकसितबाट विकासशील देशबाट स्तरोन्नति हुने र र सन् २०३० मा मध्यम आय भएका देशमा पुग्ने लक्ष्य पूरा गर्न कठिन हुन जाने हुन्छ। समग्रमा हेर्दा आर्थिक गतिविधि विस्तार भए पनि कोरोनाका कारण थलिएको मुलुकको अर्थतन्त्र तंग्रिहाल्ने अवस्था छैन। लगानी भिœयाउन गर्नुपर्ने सुधारमा कानुनी नियमनकारी र संस्थागत प्रारूप लक्ष झनै बलियो बनाउनुपर्ने, सरकारले आयोजना कार्यान्वयनमा लैजानका लागि योजना निर्माण, प्राथमिकीकरण निर्धारण र स्रोत रकमको बाँडफाँट र सुनिश्चित गर्ने विषयमा सुधार ल्याउनुपर्ने, वैदेशिक लगानीको सहज वातावरण बनाउनुपर्ने, ऊर्जामा लामो समयसम्म पनि निश्चित ब्याजदरमा कर्जा उपलब्ध हुने वातावरण सिर्जनामा लाग्नुपर्ने, दीर्घकालीन वित्तीय सहायता उपलब्ध वृद्धि गनुपर्ने र ऊर्जा क्षेत्रको वित्तीय सम्भाव्यता बलियो बनाउनुपर्ने र साथै विद्युत् खेर जानबाट न्यून गर्नुपर्ने देखिएको छ। सामान्यतः पाँच प्रतिशत मात्रको आर्थिक वृद्धि टिकाइराख्न पनि १० वर्षभित्र पूर्वाधार क्षेत्रमा करिब २३ खर्ब ५३ अर्ब रुपैयाँ लगानी गर्नुपर्ने देखिन्छ। त्यस्तै ७५ प्रतिशतको उच्च आर्थिक वृद्धिदर प्राप्त गर्न करिब २९ खर्ब २६ अर्ब रुपैयाँ पूर्वाधारमा लगानी गर्नुपर्ने औंल्याइआएको छ। न्यूनतम १० प्रतिशतको वार्षिक आर्थिक वृद्धिदर कायम गर्न यातायात क्षेत्रमा मात्रै १० वर्षमा करिब २८ खर्ब ३६ रुपैयाँ आवश्यक हुने देखाइएको छ। त्यस्तै साढे सात प्रतिशतको क्षेत्रमा २२ खर्ब २३ अर्ब रुपैयाँ र पाँच प्रतिशतको वृद्धि हासिल गर्न करिब १६ खर्ब ९४ अर्ब रुपैयाँ लगानी आवश्यक पर्छ। त्यस्तै १० अंकको आर्थिक वृद्धि गर्न ऊर्जा क्षेत्रमा एक खर्ब ३३ अर्ब रुपैयाँ, ७५ अंकको वृद्धि गर्न एक खर्ब २२ अर्ब रुपैयाँ र पाँच प्रतिशतको वृद्धि हासिल गर्न एक खर्ब १३ अर्ब लगानी आवश्यक छ।"
संविधानको अपूर्णता,"जनसम्प्रभुताको आधिकारिक एवम् संवैधानिक वारिसे प्रधानमन्त्री होइन भने को हो त ? संविधानसभाद्वारा निर्मित संविधानले बढीभन्दा बढी नेपाली जनताको अपनत्व र स्वामित्व प्राप्त गर्ने पूर्वानुमान संविधान जारी हुँदाताका भएको व्यापक विरोधले गलत साबित गरेको थियो नै; सत्तारुढ नेकपाका अध्यक्षद्वय केपी शर्मा ओली र पुष्पकमल दाहालबीचको व्यक्तित्वको टक्कर र पौंठेजोरीबाट उत्पन्न राजनीतिक संकट तथा अन्योल समाधानमा यो संविधान अपर्याप्त, असक्षम र कमजोर देखा परेको छ। विगतका शासकले तत्कालीन समग्र परिस्थितिलाई आफूअनुकूल तुल्याउने गरी तयार गरेर जारी गरिएका संविधानले कम से कम एक दशक पर्यन्तका राजनीतिक समस्यालाई सम्बोधन गर्दै आएको पृष्ठभूमिमा संविधानसभाले तयार गरेर जारी गरेको वर्तमान संविधान आधा दशकको आयुमै मरणासन्न हालतको रोगीजस्तो देखिनु चिन्ताको विषय हो। मूलतः विशुद्ध राजनीतिक कारण अर्थात् सत्तारुढ नेकपाभित्रको घर झगडाबाट राज्यका तीन अंग व्यवस्थापिका, कार्यपालिका र न्यायपालिकाबीच टकराव र भिडन्तको जुन विचित्र स्थिति उत्पन्न भएको छ; राज्यका तीन अंगबीच कायम रहनुपर्ने शक्ति सन्तुलन र नियन्त्रणको अवस्था जति नाजुक र निष्प्रभावी साबित भएको छ; वर्तमान संविधानमा यसको निकास र उपचारको प्रावधान कतै दृष्टिगोचर हुँदैन। यसले संविधानलाई संकटमा मात्र पारेको नभई यो संविधानको जन्मदाता संविधानसभाको औचित्य र उपादेयतामाथि नै गम्भीर प्रश्न उठाएको छ। अर्थात् देशमा आजका दिनमा जत्रो आयतन र स्वरूपको राजनीतिक जटिलता उत्पन्न भएको छ; यो संविधानमा त्यो जटिलताको भार बहन गर्ने सामथ्र्य र हैसियत भएको प्रतीत हुँदैन। संविधानको चस्माबाट हेर्दा सामान्य समस्या पनि जटिलतम अवस्थामा देखिन थालेका छन्। नेकपाभित्रको पद र प्रतिष्ठाको रडाको र छिनाझप्टीका कारण आफ्नो राजनीतिक जीवन संकटग्रस्त हुन पुगेको धरातलीय यथार्थको मध्यनजर सोको प्रतिरक्षार्थ प्रधानमन्त्री ओलीले प्रतिनिधिसभा विघटन गरेर मध्यावधि निर्वाचनको घोषणा गर्नुभएपछि वर्तमान संविधानको वास्तविक अग्निपरीक्षा सुरु भएको छ। अग्निपरीक्षामा एक्लो संविधान मात्र छैन; यसको जगमा उभिएका राष्ट्रपति, उपराष्ट्रपति, राष्ट्रियसभाका अध्यक्ष, प्रतिनिधिसभाका सभामुख र प्रधानन्यायाधीश तथा नेकपाका शीर्ष नेतासमेत सामेल भएको विचित्रको अवस्था छ। प्रधानमन्त्रीमाथि त संविधान मिचेर प्रतिगामी कार्य गरेको आरोप लगाउँदै विरोधस्वरूप आन्दोलन चलेकै छ। एउटै संस्थाका जिम्मेवार पदाधिकारी एकअर्काको विरोधमा आआफ्नो संवैधानिक दायित्व र कर्तव्यप्रतिकूल राजनीतिक र संवैधानिक रूपमा आमनेसामने भएको अवस्थाले वर्तमान संविधानलाई मूर्छितसरह तुल्याएको छ; निष्प्रभावी र भूमिकाहीनजस्तो देखिएको छ। संविधानसभाले निर्माण गरेको संविधान प्रयोगका क्रममा ऊँटजस्तो देखियो। नेपालले अवलम्बन गरेको राजनीतिक प्रणाली राष्ट्रपतीय नभई प्रधानमन्त्रीय प्रणाली हो; जुन प्रणालीमा जनतामा निहित सम्प्रभुताको प्रयोग प्रधानमन्त्रीमार्फत हुने आम प्रचलन छ। तर संविधानले प्रतिनिधिसभा विघटनदेखि कैयन् राजनीतिक विषयमा प्रधानमन्त्रीका हातखुट्टा बाँधिदिएको तथ्यको उजागर प्रतिनिधिसभा विघटनविरुद्धको मुद्दाको बहस पैरबीका क्रममा विद्वान् अधिवक्ताहरूबाटै भइसकेको छ। राष्ट्रपति आलंकारिक हुने, प्रधानमन्त्रीले संसद्को बन्धक भएर जागिरेका रूपमा रहनुपर्ने संवैधानिक प्रावधान र व्यवस्थाका कारण जनसम्प्रभुता नै वारेसविहीन रहेको प्रतीत हुन्छ। सम्भावित परिस्थितिको आकलन गरेर तत्तत् अवस्था र परिस्थितिको निवारण योयो पद्धति, विधि र प्रक्रियाबाट हुन्छ भनेर प्रस्ट व्यवस्था उल्लेख हुनुपर्नेमा संविधान निर्माणको नेतृत्वकर्ताको ध्यान यतापट्टि नपुगेको वा पुर्याउन नचाहेको आभाष हुन्छ। संविधानले दलका विकृति र विसंगति तथा नेताका महत्त्वाकांक्षा र व्यक्तिगत एवम् गुटगत स्वार्थबाट उत्पन्न राजनीतिक तथा संवैधानिक समस्याको चाप, राप र ताप बहन र सहन गर्न नसक्ने प्रस्ट भइसकेको छ। समयसमयमा आइपर्ने राजनीतिक र संवैधानिक समस्याको न्यायोचित वैकल्पिक निकासको व्यवस्था कतै नगरेका कारण अन्य कतिपय विषय वा प्रावधानका अतिरिक्त जनसम्प्रभुताको आधिकारिक एवम् संवैधानिक वारिसे प्रधानमन्त्री होइन भने को हो त ? यसको प्रयोग परिआएको अवस्थामा कुन संवैधानिक पात्रले कुन हद र दायरासम्ममा सीमित रहेर गर्छ भन्ने जटिल यक्षप्रश्नसमेत उपस्थित भएको छ। देशको मूल कानुन संविधानमा यी र यस्तै यावत् समस्या समाधानका विधि, पद्धति र तौरतरिका उल्लेख स्पष्टरूपमा भएको हुनुपर्नेमा प्रयोगका क्रममा ती कुरामा कमीकमजोरी देखिन थालेको छ; परिस्थितिजन्य प्रयोगका क्रममा थप अरू देखिएलान्। व्यवहार र अभ्यासका क्रममा कमी र कमजोरी देखिँदा संविधानमा संशोधन गरेर आवश्यक प्रावधानलाई समाविष्ट गर्न नसकिने होइन। सुधार र परिमार्जन प्रयोग र व्यवहारकै क्रममा हुने हो। जन्मजात पूर्णता कोही, केही र कसैमा हुँदैन। तर हाम्रो सन्दर्भमा दलहरूबीच एकअर्काप्रतिको अविश्वास र आशंकाका कारण संविधानमा संशोधन र परिमार्जन गर्ने कार्यलाई पाण्डोराको बाकस खोल्नुसरह मानिने गरेको छ। संसारमा सबैलाई ढाँट्न सकिन्छ तर आफ्नो आत्मालाई ढाँट्न सकिँदैन। सहमति र समावेशिताको जगमा संविधान निर्माण हुँदो हो त विश्वासको संकटले घर गर्ने परिस्थिति आउँदैनथ्यो तर त्यसो भएन। निषेध मानसिकताको जगमा संविधान लेखियो। संविधान निर्माणताका निर्माताहरू नै एकले अर्कालाई छल्ने, ढाँट्ने र झुक्याउने रणनीतिक मानसिकताबाट निर्देशित रहेकाले त्यो अवस्थाको उत्पादन भनेको विश्वासको संकट नै हो र विश्वासको संकटका बेलामा संविधान चलाउँदा अन्य विषयवस्तुले पनि प्रवेश पाउने हुन् कि भन्ने मानसिकताका कारण हुने यस्तै नै हो। यो कारण त्यही हो कि संवैधानिक निकाय र अंगबीच भिडन्त तथा एकार्कामा टकरावको जुन स्थिति विद्यमान छ, वर्तमान संविधानका कुनै पंक्ति र पन्नामा यस्ता विकृति र विसंगतिको औषधि फेला पर्दैन। संविधानले समस्याको समाधान दिन असमर्थता देखाएपछि निर्माणअघिको निर्माताको मनसाय बुझ्नुपर्ने जिरह प्रस्तुत भएको छ। पहिलो कुरा, यो सरासर बइमानी र कपटपूर्ण चलाकी हो। किनकि प्रधानमन्त्रीबाट भएको प्रतिनिधिसभा विघटन कार्य र व्यवस्थापिका, कार्यपालिका तथा न्यायपालिकाबीचको शक्ति सन्तुलन एवम् नियन्त्रण गुमेको अवस्थाको परिकल्पनासमेत गर्न असमर्थ पात्रहरूले त्यतिबेलाका उनीहरूको मनसायतर्फ ध्यानाकर्षण गराउनु अग्रगमन होइन अपितु पश्चगमनको द्योतक हो। दोस्रो कुरा, समस्या र घटनाको स्वरूप मौजुदा संविधानभन्दा बाहिरको छ; जसलाई अदालत र सडक रोइलोको माध्यमबाट बलजफ्तीपूर्वक संविधानभित्र छिराउन खोजिरहिएको छ; भारी बोकाइँदै छ। अर्थात् एक अश्व शक्तिको संविधानलाई दसवटा हात्तीको भारी बोकाउने धृष्टता भइरहेको छ; जुन न्यायसम्मत र विवेकसंगत होइन। समष्टिगत रूपमा भन्नुपर्दा वर्तमान संविधानले दलहरूका विकृति र विसंगति तथा नेताहरूका अति उच्च महŒवाकांक्षा र चरम व्यक्तिगत एवम् गुटगत स्वार्थबाट उत्पन्न राजनीतिक तथा संवैधानिक समस्याको चाप, राप र ताप बहन र सहन गर्न नसक्ने प्रस्ट भइसकेको छ। राजनीतिक चेपुवामा परेर घाइते बनेको संविधानको उपचार न्यायालयमा गएर खोज्नु भनेको टाउको दुःखेको औषधि नाइटोमा लगाउनुसरह हो। राजनीतिक कारणबाट प्रतिनिधिसभा विघटन गरिएको कुरा प्रधानमन्त्रीले सार्वजनिक रूपमा भन्दाभन्दै संविधानका दफा र उपदफामा त्यसको औचित्य र वैधानिकता खोजिँंदै गरेको अवस्था छ। यसो गर्नु भनेको गोरुको दूध खोज्नुजस्तै हो। संविधानमाथि अवाञ्छित चाप र दबाब थप गर्नु हो। संविधान निर्माणताका अहिले सृजित राजनीतिक समस्याजस्ता समस्याको परिकल्पना गरेर उपचारको प्रावधान राखिएको भए सम्भवतः परिस्थिति यति गम्भीर र अन्योलपूर्ण हुने थिएन। पात्र र प्रवृत्ति पनि संयमित, मर्यादित एवम् नियन्त्रित हुन्थे होलान् अनि कानुनविद् र संविधानविद्हरूले सही उपचार भेट्थे होलान्। स्थिति यति भयावह र विकराल बन्दै जाँदो छ कि रहनीकहाँ गएर टुंगिने हो भन्ने अनुमान लगाउन गाह्रो छ। नेकपाका अध्यक्षद्वयबीचको नितान्त व्यक्तिगत टकराबको डढेलोमा समग्र परिस्थिति झुल्सिएको छ। यही द्वन्द्वमा सत्तरीबर्से इतिहास बोकेको कम्युनिस्ट आन्दोलनले अकल्पनीय धक्का भोगिरहेको छ। समाजवादी प्रणालीको मार्गप्रशस्त गराउने लक्ष र उद्देश्य बोकाइएको संविधानको जगमा स्थापित राष्ट्रपतीय संस्था जसले वर्तमान संविधानको संरक्षण एवम् पालनाको संवैधानिक दायित्व बहन गरेको छ,लाई नै एकातिर संविधान उल्लंघनका लागि हौस्याइने गरिएको छ भने अर्कातिर संस्थाका प्रतीक (पात्र) स्वयंहरूबीच चरम द्वन्द्वको अवस्था छ। सम्माननीय राष्ट्रपतिमार्फत प्रतिनिधिसभा विघटन भएकोमा उपराष्ट्रपति महोदयले सो कार्यलाई संविधानमाथि प्रहार भन्दै कडा आपत्ति जनाउनुभएको छ। राष्ट्रपति र उपराष्ट्रपतिबीच यति तिक्ततापूर्ण सम्बन्धको आभास हुन्छ कि मानौं नेपाली गणतन्त्रको प्रतीक शीतलनिवासमा समेत राष्ट्रपति र उपराष्ट्रपति सत्तापक्ष र प्रतिपक्षको भूमिकामा आमनेसामने छन्। यही मानसिकताका कारणले राष्ट्रपति कार्यालयमा आयोजित शपथग्रहण कार्यक्रम उपराष्ट्रपति महोदयबाट बहिष्कार गरिएको होला। संविधानले कार्यपालिका र विधायिकाबीच असहयोग र द्वन्द्वको परिकल्पना कतै गरेको छैन तर प्रतिनिधिसभाका सभामुख सरकार अर्थात् प्रधानमन्त्रीप्रति सधैं असहयोगी र असहिष्णु रहिआएको तथ्य घटनाक्रमले बोलेका छन्। वर्तमान सभामुख प्रधानमन्त्रीविरुद्ध लामो फेहरिस्त बोकेर मुद्दा खेल्न अदालत दौडिनुभएको छ। अदालतले यो मुद्दामा पनि संविधानका धारा टटोल्नुपर्नेछ; जुन कुरा संविधानमा कतै उल्लेख छैन। कार्यपालिका भर्सेज व्यवस्थापिका हुँदा सरकारले चाहेरै पनि कैयन् संवेदनशील विषयमा लाचारी व्यक्त गर्दै आफैं तमासे बनेर बसेको र परिणामतः राजनीतिका अतिरिक्त आर्थिक र वैदेशिक मामिलामा असफल र सर्मिन्दा हुनुपरेका उदाहरण धेरै छन्। शक्ति सन्तुलन र नियन्त्रणको गहनतम जिम्मेवारी बहन गरेका राज्यका प्रमुख अंगहरू आपसमा टकराउँदाको स्थितिमा आवश्यक पर्ने उपचार वा निकासबारे पनि संविधान मौन देखा परेको छ। यति ठूला विषय संविधानमा समाविष्ट नहुनु भनेको निर्मातामा विद्यमान अल्पदृष्टिको परिचायक हो। राजनीतिक रूपमा नेकपा विभाजित भएको छैन र प्रदेशसभामा नेकपा संसदीय दल एउटै छ तर प्रदेश १ र बागमती प्रदेशमा प्रमुख प्रतिपक्षी दलबाट नभई स्वयं सत्तारुढ नेकपाबाटै मुख्यमन्त्रीविरुद्ध अविश्वास प्रस्ताव दर्ता भएको अवस्थालाई यो संविधानका कुन दफा र उपदफामा टटोल्ने ? सभामुख सीधै प्रधानमन्त्री र राष्ट्रपतिलाई चुनौती दिँंदै अवज्ञामा उत्रिन्छन्; संविधानको कुन धारामा यसको उपचार खोज्ने ? सर्वोच्च अदालतका न्यायमूर्तिहरूलाई आफ्नो स्वार्थअनुकूलको फैसला नदिए जे पनि हुन सक्ने धम्की पस्किएर आतंकित तुल्याउने अधिकार संविधानको कुुन धारामा उल्लेख छ ? के सम्माननीय प्रधानन्यायाधीश महोदयले संविधानको प्रावधानअनुरूप संवैधानिक परिषद्को बैठकमा बस्नु र परिषद्को सिफारिसमा नियुक्त व्यक्तिहरूलाई शपथ ग्रहण गराउनु गैरसंवैधानिक कार्य थियो र उहाँविरुद्ध नै सर्वोच्च अदालतमा मुद्दा दर्ता गरिएको हो ? संविधानममा यो पनि कतै उल्लेख छ कि ? सरल उत्तर दिनेले भन्लान् संविधानले यति गह्रौं राजनीतिक भारी बोक्तैन र बोकाउनु पनि हुँदैन। संविधान बालकै जो छ। यो उत्तरको गर्भबाट अर्को प्रतिप्रश्न पनि जन्मिन्छ उसो भए प्रतिनिधिसभा विघटन राजनीतिक कारणबाट भएको कुरा प्रधानमन्त्रीले भन्दाभन्दै संविधानको कुन धारामा यसको वैधता खोज्ने ?"
बर्ड फ्लु : फैलनुअघि सचेत बनौं,"कोभिड १९ को असर सेलाउन नपाउँदै अर्थात् लथालिंग भएर विस्तारै लय समाउँदै गर्दा बर्ड फ्लु संक्रमण नेपालमा भित्रिएको छ। ह्याचरी व्यवसाय त्राहिमाम छन्। मानव स्वास्थ्यमा जोखिम उत्पन्न छ। असर किसानको खोर, गोठदेखि हरेक उपभोक्ताको भान्सासम्म पर्दै छ। २०७७ माघ १६ गते काठमाडौं तारेकेस्वर ७, साङ्लेखोला, फुटुङका किसानले पालेका हास तथा टर्कीमा रियल टाइम पीसीआर विधिबाट बर्ड फ्लु देखिएको थियो; जहा पुनः माघ २८ मा देखिएको छ। त्यसो त भारतका उत्तरप्रदेश, राजस्थानलगायत नौभन्दा बढी राज्यमा एभियन इन्फ्लुएन्जा फैलिँदा खुला सीमा र चोरीपैठारीले संक्रमणको जोखिमलाई ख्याल गर्दै नेपाल सरकारले रोग भित्रिन नदिन पन्छी र पन्छीजन्य वस्तु आयातमा रोक र उच्च सर्तकता अपनाए पनि व्यावहारिक रूपमा हुन नसकेको विभिन्न नाकामा महसुस गरिन्छ। नेपालमा पहिलोपटक सन् २००९ मा घरेलु पक्षीमा र सन् २०१९ मा मानिसमा बर्डफ्लु देखिएको हो। यसअघि देखा परेको बर्डफ्लुले काभ्रेका २१ वर्षीय युवकको २०७५ चैत १० गते मृत्यु भएको थियो। ८० अर्ब बढीको लगानी रहेको पोल्ट्री ब्यवसायले ग्राहस्थ उत्पादनमा ४ प्रतिशतको योगदान छ भने डेढलाख बढीले प्रत्यक्ष रोजगारी पाएका छन।बिश्व स्वास्थ्य संगठनका अनुसार प्रयोगशाला प्रमाणित एभियन इन्फ्लुएन्जाले विश्वका १८ वटा मुलुकमा सन् २०२० सम्ममा ८६२ संक्रमण र ४५५ मृत्यु भएको छ। बर्ड फ्लु बर्ड फ्लु खासगरी कुखुरा, हास, परेवा, टर्कीजस्ता घरपालुवा, चराचुरुंगी तथा जंगली चराचुरुंगीमा टाइप ए एन्फ्लुएन्जा अर्थोमिक्सो भाइरस विषाणुद्वारा लाग्ने श्वासप्रश्वासजन्य जुनोटिक सरुवा रोग हो। कहिलेकहीं सुंगुर, बंगुर, घोडा, सिल, ह्वेल, गधा, खच्चर र मानिसमा पनि लाग्ने गर्छ। चरामा अति घातक र कम घातक गरी १५ किसिमका इन्फ्लुइन्जा भाइरस विचरण गरिरहेका हुन्छन्। कुनैले लक्षण देखाउन नसक्ने तथा धेरैले साधारण लक्षण देखाउन सक्छन्। चराचुरुंगीमा यो रोग पहिलोपटक सन् १८७८ र मानिसमा सन् १९९७ हङकङमा पहिचान भएको थियो। कसरी सर्छ ? बिरामी कुखुरा वा चराले विषाणुलाई विष्टा, याल म्युकसमार्फत छाडेकोसँग संसर्ग हुँदा प्रदूषित भाडा, आहारा, माटो, सुली वा मिसिएको खाना खाँदा, हावाको माध्यमबाट, फोहार जुत्ताका माध्यमबाट अन्य कुखुरामा सर्छ। रोगी कुखुराको चर्केको फुलबाट पनि सर्न सक्छ। कुखुरा ओसारपसार गर्ने क्रममा जैविक सुरक्षाको उचित व्यवस्था नभएमा तथा प्रवासी पक्षीका आन्द्रामा प्राकृतिक रूपमै रहेका विषाणुबाट सर्छ। प्रवासी पन्छीमा बर्डफ्लु भाइरस आन्द्रामा रहे पनि बलियो प्रतिरोधात्मक शक्तिका कारण लक्षण देखिँदैन तर मासु, परिकार बनाउदा, काँचै खादा सर्न सक्ने सम्भावना रहन्छ। जहाँसम्म कुखुराबाट मानिसमा रोग लागेका फार्ममा काम गर्ने मानिस, उपचार गर्ने तथा खोप लगाउने प्राविधिकलाई संक्रमित जिउँदो र मरेका कुखुरा तथा चराचुरुंगीको प्रत्यक्ष सम्पर्क (हातबाट), सिँगान, दिसा, थुक, याल, सुली तथा मासु अन्डाजस्ता परोक्ष र वातावरणीय स्रोतबाट सर्न सक्छ। रोग पन्छीपन्छीबीच, पशुपशुबीच छिटै सर्न सक्ने भए पनि मानिसमा सर्न केही समय लाग्ने गर्छ। रोगीबाट स्वस्थ मानिसमा आपसमा लसपस, जुठो खानेकुरा खाएमा, सँगै सुतेमा, रोगीका लुगा ओछ्यान प्रयोग गरेमा, भीडभाडमा हिँडेमा रोग महामारीका रूपमा फैलन सक्छ। त्यसकारण टेबलमा बसी तयारी खानेलाई कुनै जोखिम छैन र जोखिम छ त तयार पार्नेलाई मात्र। लक्षण कस्ता कुखुराजस्ता जिउँदा पक्षी चलाउँदा, ओसारपसार र काटमार गर्दा सुरक्षा सावधानी अपनाई बर्डफ्लुबाट बच्नुपर्छ। चराचुरुंगीमा मन्ददेखि गम्भीर लक्षण देखा पर्छन्। कुखुरामा बर्ड फ्लु लाग्दा अकस्मात धेरै कुखुरा मर्नु, ज्वरो आउनु, झोक्राउनु, दाना नखाने, तिर्खाउने, सेतो छेर्ने, अन्डा उत्पादन कम वा बन्द हुनु, दुब्लाउनु, स्वास्वा तथा छिःछिः गर्नु, सास फेर्न गाह्रो हुने, घाटी बटारिने र स्नायु प्रणालीमा समेत असर पर्छ। घातक रूपमा रोग पैलियो भने हरियो छेर्ने, टाउको, सिउँर, आँखाको लोती सुन्निने, ठाउठाउँमा नीलडाम हुने, वैजनी रातो धब्बा हुने, खुट्टाका जोर्नी रातो भई सुन्निने गर्छ। रोगको लक्षण फवल कलेरा र रानीखेतसग मिल्दोजुल्दो हुने भएकाले प्रयोगशाला परीक्षणको परिणाम नै अन्तिम हुन्छ। मानिसमा संक्रमणको १८७२ घन्टामा सामान्य रुघाखोकीका लक्षण देखिन्छ। मुख्य लक्षणमा ज्वरो आउने, सुक्खा खोकी लाग्ने, जिउ दुख्ने, चल्न मन नलाग्ने, कमजोरी महसुस हुने, थकाइ लाग्ने, टाउको र घाटी दुख्ने, घाँटी बस्ने, मांसपेसी दुख्ने, कसैलाई पातलो दिसा तारन्तार लाग्ने, बान्ता गर्ने, आँखा पाक्ने, चाँडो सास फेर्नु, सास फेर्न गाह्रो हुन्छ। नाकबाट पानी अबिरल बगिरहने तर रुघाखोकीमा जस्तै सिँगान बग्दैन। त्यस्तै मुटु, कलेजो तथा मस्तिष्कको संक्रमण भई क्रमशः मायो कार्डाइटिस, हेपाटाइटिस, मेनेन्जाइटिस र इन्सेफलाइटिसका लक्षण देखा पर्छन्। रिँगटा लाग्ने, मिर्गौलामा क्षति, बेहोस हुने र फोक्सोमा असर पर्न गई निमोनिया भएर अन्त्यमा मृत्यु हुने गर्छ। बर्ड फ्लुले शरीरमा आक्रमण गरेको ४८ घन्टाभित्र मानिस मर्न सक्ने भएकाले यसलाई डरलाग्दो रोगका रूपमा लिइन्छ। मासु र अन्डा ? कुखुराको मासु तथा अन्डामा वर्ड फ्लु रोगका विषाणु पाइने भए पनि नेपालमा प्रायः मासु पकाएर अझ प्रेसर कुकरमा पकाउने भएकाले तापक्रम सयभन्दा माथि पुग्छ र अन्डा पकाउँदा भित्री तापक्रम ७०० पुग्छ। यसरी पकाउँदा विषाणु जीवित रहन सक्दैनन् र विषाणु नभएको मासु खाएर रोग सर्ने र लाग्ने सम्भावना रहँदैन। तर जिउँदो पक्षी चलाउँदा, ओसारपसार गर्दा, काटमार गर्दा सुरक्षा सावधानी अपनाउनै पर्छ। केही स्थान जातिविशेषमा काँचो, आधा पाकेको मासु र अन्डा खाने चलनलाई भने बन्द गर्नुपर्छ। व्यवस्थापन सन् १९९७ यता २२ अर्ब पक्षी तथा दुई सय अर्ब डलर क्षति गराइसकेको बर्ड फ्लुको कुनै रामवाण उपचार नभए पनि राम्रो रेखदेख, खोर र फार्ममा निसंक्रमण, आवश्यक पोषकतत्वयुक्त दाना, ब्रोड एन्टिबायोटिकद्वारा केही हदसम्म कुखुरा बचाउन सकिन्छ। मानिसमा भने कम्तीमा एक साता छुट्टै राखी लक्षणअनुसार सहयोगात्मक उपचार गर्नुपर्छ। एमान्टीडीन हाइड्रोक्लोराइड, रिमान्टिडिन, झानीमिभिर, ओसेल्ट्रामिभिर र केपी फ्लु, टेमिफ्लु प्रयोग गरी मृत्युदर कम गर्न सकिन्छ। शंकास्पद कुखुराको दानापानी, सुली, मासु तथा अन्डा छँुदा सुरक्षित पोसाक तथा उपकरण प्रयोग गर्ने र छोएमा हात धुनुपर्छ। कुखुरा झोक्राएमा वा रोगको शंका लागेमा तुरुन्त सम्बन्धित निकायमा खबर गर्नुपर्छ। संक्रमणकालीन कार्ययोजना, उच्च जोखिम र जोखिम क्षेत्रमा सम्भावित संक्रमणबाट बचाउन रणनीति, १५ वर्षमुनिका बालबालिकालाई खोप, जनचेतना अभिवृद्धि गर्न स्वास्थ्य शिक्षा सम्प्रेषण गर्नुपर्छ। कुखुरा फार्म, ह्याचरीमा जैविक सुरक्षा तथा व्यक्तिगत सरसफाइको व्यवस्था, ७० डिग्री सेन्टिगे्रडभन्दा बढी तापक्रममा खाना पकाएर खानु नै यसको रोकथाम हो। अन्त्यमा लोककल्याणकारी राज्यमा उपभोक्तावादलाई सर्वोत्तम अधिकार तथा मानवअधिकार मान्ने गरिन्छ। उपभोक्तावादलाई बढावा दिन उपभोक्ता संरक्षण ऐन २०५४, नियमावली २०५६, खाद्य ऐन २०२३, पशु बधशाला तथा मासु जाच ऐन २०५५, पशु स्वास्थ्य तथा पशु सेवा ऐन २०५५, नियमावली २०५६ अनगिन्ती ऐन, नियमावली र निर्देशिकाको निर्माणले उपभोक्तावादलाई कानुनतः संरक्षण गरिएको कागजमा देखिन्छ, तर व्यवहारमा कहिले ?"
के हो कार्यसम्पादन मूल्यांकन ?,"कुनै पनि संस्थाको लक्ष्य प्राप्तिका लागि संलग्न सहकर्मीलाई सुम्पिएको जिम्मेवारी आशा गरेअनुरूप पूरा हुन सक्यो वा सकेन भनी पूर्वनिर्धारित समयको अन्तरालमा छलफल गर्ने र अन्यथाको अवस्थामा केकति कारणले फरक पर्न गएको हो भनी समय छँदै सुधारात्मक पहलकदमीको पहिचान गरी आवश्यकताअनुरूप दुवै पक्षको सहमतिमा नयाँ मार्गप्रशस्त गर्ने गरी विनविन सिद्धान्तअनुरूप सौहार्द वातावरणमा गरिने सकारात्मक अनि संरचनात्मक छलफल प्रक्रियालाई नै सही अर्थमा एक प्रभावकारी कार्यसम्पादन मूल्यांकन भनिन्छ। अन्त्यमा वा कार्यसम्पादन भइसकेपछि भन्दा पनि कार्यको थालनीदेखि नै कार्य सम्पादन मूल्यांकनको सही प्रक्रियामा ध्यान पुर्याउन सके एकातिर संस्थाको अपेक्षा गरेभन्दा पनि बढी नतिजा हासिल हुन सक्ने प्रबल सम्भावना रहन्छ भने अर्कातिर मेहनत गर्ने सहकर्मीमा पनि अझै थप मेहनत गर्ने हौसला जागृत हुन्छ। कार्य सम्पादन मूल्यांकन नै दण्डपुरस्कारको सही आधार पनि हो भन्दा कुनै अतिशयोक्ति नहोला। नेतृत्वलगायत सबै विभागका सहकर्मीलाई कार्य सम्पादन मूल्यांकनको सही उद्देश्य र प्रयोजनबारे स्पष्ट पार्न जरुरी छ। जति गरे पनि यहाँ केही हुनेवाला छैन। कामको कदर नै हुँदो रहेन छ। यहाँ त मैले अहोरात्र काम गर्दा पनि के नै पाएँ र ? मसँगै काम गर्ने सहकर्मीले सिन्को नभाँच्दा पनि केचाहिँ पाएनन् ? अब म पनि किन मरीमरी काम गर्नु ? भोलिदेखि आफू पनि विन्दास टाइम पास मात्र गरूँ कि क्या हो ? सही कार्य सम्पादन मूल्यांकन प्रक्रिया स्थापित हुन नसक्दाको अवस्थामा यस्तै व्यक्तअव्यक्त वितृष्णायुक्त भाव हामीले सुन्ने अनि महसुस गर्ने गरेका छौं। यस्तो परिवेशमा कर्मचारीको मनोबल मात्र नभई अन्ततोगत्वा संस्थाको पनि साख घट्ने निश्चितप्रायः हुन्छ। न्यून मनोबल भएका कर्मचारीले उत्पादनमुखी संस्थामा उत्पादकत्व सुनिश्चित गर्न नसक्ने र सेवामुखी संस्थामा ग्राहकलाई चाहेअनुसारको सेवा प्रवाह गर्न नसक्ने हुन्छन्। त्यसैले स्वस्थ कार्य सम्पादन मूल्यांकनको अभ्यासबाट मात्रै उपरोक्त समस्या निरूपण गर्न सकिन्छ। व्यवस्थापन सामान्यतः एक नरम र व्यावहारिक विषय हो। अझै भन्ने हो भने यो एक सामाजिक विज्ञानजस्तै हो। फिजिक्स वा केमेस्ट्रीजस्तो हार्ड साइन्स होइन, व्यवस्थापन विधा कार्बन एक भाग अनि अक्सिजन दुई भागको सम्मिश्रणले मात्रै पानि बन्दछ भन्नेजस्तो हुँदैन। व्यवस्थापनमा एक परिस्थितिमा प्रभावकारी भएको सूत्र अर्को परिस्थितिमा पनि प्रभावकारी हुन्छ नै भन्ने हुँदैन। किनकि व्यवस्थापनमा कारण र परिणामको अन्तरसम्बन्धका लागि विशेष वा परिस्थितिजन्य हुन्छ। संस्थाको उद्देश्यमा स्पष्टता सर्वप्रथम संस्था स्थापनाको उद्देश्य, अल्पकालीन अनि दीर्घकालीन लक्ष्यका साथै रणनीतिक कार्ययोजना प्हिचान गरी सोबारे सम्पूर्ण सहकर्मीलाई बुझ्ने गरी स्पष्ट पार्नुपर्छ। सहभागितामूलक व्यवस्थापनको सिद्धान्तअनुरूप सम्बद्ध सबैबाट पृष्ठपोषण लिने अभ्यास गर्दा संस्थाको हरेक पहलकदमीप्रति सबैको अपनत्व भाव रहन्छ। म यो काम किन गर्दैछु ? मैले गर्ने कामले संस्थाको मूल उद्देश्य प्राप्तिमा कहाँ र कसरी योगदान पुग्न जान्छ ? मैले लापरबाही गर्दा सम्पूर्ण कार्यप्रणालीमा कस्तो प्रकारको नकारात्मक असर पर्न सक्छ ? म जबाफदेही कहाँनेर हुन जरुरी छ ? भन्ने विविध प्रश्नको जवाफ संस्थाको पूर्वनिर्धारित उद्देश्य र सोबारे सबैको स्पष्ट बुझाइबाटै छर्लंग हुने भएकाले कार्य सम्पादन मूल्यांकनको पहिलो चरणको रूपमा यसको महŒव रहन्छ। विभागीय एवं व्यक्तिगत लक्ष्य निर्धारण संस्थाको मूल उद्देश्य प्राप्तिमा टेवा पुग्ने गरी विभागीय लक्ष्य र सोहीअनुरूप सबै तहका सहकर्मीहरूको व्यक्तिगत लक्ष्य तोकिनु कार्य सम्पादन मूल्यांकनको अर्को महŒवपूर्ण चरण हो। स्मार्ट (एसएमए आरटी) लक्ष्यविना कर्मचारीलाई सही अर्थमा जबाफदेही बनाउन सकिँदैन। न त कामको यथोचित मूल्यांकन नै गर्न सकिन्छ। लक्ष्य निर्धारण भनेकै कामको न्यूनतम मापदण्ड निर्धारण हुनु हो, जसका आधारमा कार्यसम्पादन अपेक्षा गरेअनुसार भएनभए सजिलैसँग तुलना गर्न सकिन्छ। आआफ्नो लक्ष्य र जिम्मेवारी स्पष्ट हँुदा हेडलेसचिकन झैं बेतुकको अनि बेमतलबको काम गर्नेभन्दा पनि सबैले आआफ्नो जिम्मेवारी पूर्ण कुशलताका साथ समयमै सम्पन्न गर्ने परिपाटी विकास हुन्छ। अझै भन्नुपर्दा यसले कर्मचारीलाई आफूले अर्थपूर्ण काम गरिरहेको र नगर्दाको असरसमेतको बोध गराउँछ। आवधिक समीक्षा लक्ष्यअनुरूप काम भइरहेको छ कि छैन ? छ भने अझै राम्रो गर्न सक्ने केही ठाउँ छ कि ? राम्रो काम गर्दै आएकालाई थप हौसला दिन केही गर्नुपर्ने पो हो कि ? लक्ष्यअनुरूप काम नभएको अवस्थामा पनि केकति कारणले काम नभएको हो ? काम गर्न कुनै थप तालिमको आवश्यकता पो छ कि ? काम गर्नका खातिर चाहिने औजार उपकरणको उपलब्धता छ कि छैन ? सामूहिक प्रयासबाट हुने काममा कर्मचारीको समूहमा काम गर्ने वातावरणको सहजता केकस्तो छ ? कतै निर्धारित लक्ष्य नै आफैंमा अस्वाभाविक वा अलिबढी नै महŒवाकांक्षी पो हो कि ? सबै अनुकूल हुँदाहुँदै पनि काम नहुनु कतै कर्मचारीको मनोबल पो कम छ कि ? वा कारण केही नभई लापरबाही मात्र एक कारण हो कि ? यस्तो हो भने सुधारात्मक पहलकदमी के त ? जस्ता विविध सबालको सत्यनिरूपण र समयमै समस्या समाधान गरी फेरि पनि लक्ष्यउन्मुख प्रयासको सहजीकरण आवधिक समीक्षाको मूल उद्देश्य हुनुपर्छ। मात्र वर्षको अन्त्यमा एकपटक गरिने समीक्षा पद्धतिले भविष्यका लागि पाठ सिकाइ त होला तर समय छँदै सच्चिने अवसरबाट वञ्चित गराउँछ। आवधिक समीक्षाको सही उद्देश्य हासिल गर्ने हो भने समीक्षा गर्ने माथिल्लो तहले आफ्नो मातहतकालाई छलफलका लागि सहज, मैत्रीपूर्ण एवं सौहार्द वातावरणको सुनिश्चितता गर्नु जरुरी हुन्छ। दण्ड र पुरस्कार राम्रो काम गर्ने कर्मचारीलाई पुरस्कृत गर्ने संस्कारले आगामी दिनमा पनि सहकर्मीलाई अझै योगदान गर्न प्रोत्साहित बनाउँछ। उच्च मनोबल भएका जनशक्ति नै सही अर्थमा कुनै पनि संस्थाका अमूल्य सम्पत्ति हुन्। पुरस्कारको व्यवस्थाले कर्मचारीलाई आफ्नो योगदानको कदर भएको अनुभूति हुन्छ। यसबाट उनीहरूलाई थप हौसला प्राप्त भई सधैं ऊर्जा बनिरहेर संस्थाको जस्तोसुकै पनि जटिल र कठिन लक्ष्य प्राप्त गर्न तत्पर गराउँछ। मानिसका आआफ्नै आवश्यकता हुने र एउटै कुराले सबैलाई समान उत्प्रेरणा दिन सक्दैन भन्ने सर्वव्यापी मानवीय मनोविज्ञानलाई मध्यनजर गर्दै पुरस्कारको प्रकार र प्राप्तिको मापदण्ड जिम्मेवारी सुम्पिने समयमै तय गर्नु प्रभावकारी हुन्छ। काम गर्न सक्ने पर्याप्त आधार र सपोर्ट हुँदाहँुदै पनि व्यक्तिगत लापरबाही मात्रका कारण लक्ष्य प्राप्तिमा उदासीनता आएको परिस्थिति हो भने त्यस्ता सहकर्मीलाई पुनः त्यस्तो नगर्न सचेत गराउनु वा त्यस्ता लापरबाहीलाई निरुत्साहित गर्नु नेतृत्व वर्गको दायित्व हो। अन्त्यमा, सही र स्वस्थ कार्य सम्पादन मूल्यांकनको अभ्यासले अनेकन अवसर सिर्जना गर्छ चाहे हामी संस्थाको तर्फबाट हेरौं वा व्यक्तिगत सहकर्मीको तर्फबाटै उद्देश्य नबुझी हचुवाका भरमा मात्र गर्नका लागि गरिने कार्य सम्पादन मूल्यांकन प्रणाली आफैंमा चुनौती नै चुनौतीको भण्डार हो।"
कल्याणकारी कोषको औचित्य ?,"मुलुकमा अस्थिरता उत्पन्न हुने परिस्थिति निर्माणको खतरा बढ्नेबित्तिकै सबैको दृष्टि नेपाली सेनामा केन्द्रित हुन्छ। संघीय संसद् विघटन मुद्दाको फैसला नजिकिँदै गर्दा संकटकालका अड्कलबाजीले त्यसैको संकेत गर्छ। त्यसो त सर्वोच्च अदालतबाट जस्तो फैसला आयो भने पनि उत्पन्न हुनसक्ने अस्थिरताको आकलन सेनाले गरेको हुनुपर्छ। कुनै दल वा व्यक्तिगत इच्छाकांक्षा परिपूर्ति गर्नेतिरभन्दा मुलुक र नागरिकका पक्षमा उभिनुपर्ने उसको जिम्मेवारी र दायित्व हुन्छ। बेलाबेलामा सेनालाई राजनीतिसँग साइनो गाँस्ने प्रयास गरिए पनि राष्ट्रिय सुरक्षा र स्वार्थको संरक्षण गर्ने जिम्मेवारीबाट विचलित भएको छैन। आशा गरौं सर्वोच्चको फैसलापछि मुलुकले स्थिरताको नयाँ बाटो समात्नेछ। नेपाली सेनाको विषयले प्रवेश पाउनेबित्तिकै सैनिक कल्याणकारी कोष सँगसँगै जोडिएर आउँछ। यो पनि उसको मौलिक पहिचान बनिसकेको छ; जसले बहालवाला र अवकाशप्राप्त सैनिक तथा तिनका आश्रित परिवारको बृहत्तर हित र सुनिश्चित भविष्यका निम्ति कोषको चार खम्बाका रूपमा स्वास्थ्य, शिक्षा, सीप तथा स्वरोजगार र सुविधा तथा सहुलियत अभियान सञ्चालन गर्दै आएको बताइन्छ। २०३२ सालमा एक करोड २४ लाख एक हजार रुपैयाँबाट स्थापना गरिएको सैनिक कल्याणकारी कोषमा २०७७ असार मसान्तसम्म ४५ अर्ब ८६ करोड ८० लाख पुर्याइएको छ। पाँच अर्ब ७४ करोड २४ लाख विभिन्न सेवा तथा आयमूलक क्षेत्रमा लगानी गरिएको कोषले जनाएको छ। लगानीको रकम जोड्दा कोषको सम्पत्ति ५१ अर्ब ६१ करोड चार लाख रुपैयाँ रहेको देखिन्छ। कोष सैनिक ऐन २०६३ र सैनिक कल्याणकारी कोष नियमावली २०६५ अनुसार सञ्चालित छ। राष्ट्रसंघीय आह्वानमा विश्वको कुनै पनि भागमा शान्ति स्थापना गर्ने कार्यमा खटिएका नेपाली सेनाले सेवा गरेवापत प्राप्त हुने रकमबाट तोकिएबमोजिमको प्रतिशतले कट्टा गरेर जम्मा भएको रकमबाटै कल्याणकारी कोष स्थापना भएको हो। संसारका हरेकजसो मुलुकले आफ्ना सैनिक र उनीहरूमाथि आश्रित परिवारको स्वास्थ्य, शिक्षा र आवास सुविधाको जिम्मेवारी लिएका हुन्छन्। त्यसैले सेनाको जागिरलाई आकर्षक मानिन्छ। तर नेपालमा यस्तो सुविधा राज्यले उपलब्ध गराउँदैन। सेनामा बहालवाला हुन् वा निवृत्त, स्वास्थ्य, शिक्षा र आवासको सुविधा आफैंले बेहोर्नुपर्छ। सैनिक कल्याणकारी कोष त्यसैको उपज हो। राज्यले गरिदिनुपर्ने काम कल्याणकारी कोषमार्फत सेना आफैंले गरेर पूर्व वा बहालवाला सैनिक र तिनको परिवारको भरणपोषणमा ठूलो टेवा पुर्याएको छ। यही अवधारणाअन्तर्गत कोषले उपलब्ध स्रोत र साधनको उच्चतम प्रयोग गरी बहालवाला तथा अवकाशप्राप्त सैनिक तथा तिनका आश्रित परिवारको बृहत्तर हितमा काम गर्दै आएको छ। शिक्षा, औषधोपचार, बिमा, परिवार आवास, आर्थिक सहायतालगायत सीप तथा व्यवसायमूलक तालिम कोषको सहयोगमा सञ्चालन हुँदै आएका छन्। कतिपयले यसलाई सेनाले व्यापारव्यवसाय गर्यो भन्ने गरे पनि यसले राज्यलाई नै टेवा पुर्याएको छ। सामाजिक र सेवामूलक कार्य गरेर पनि कोष सञ्चालनबाटै सेनाले राज्यलाई वार्षिक ४५ करोड ३७ लाख रुपैयाँ राजस्वमा योगदान पुर्याउँदै आएको छ। बृहत् र बहुउद्देश्यमूलक कोषको सञ्चालन तथा व्यवस्थापन प्रधानसेनापतिको अध्यक्षतामा हुँदै आएको छ; जुन समिति बहालवाला र अवकाशप्राप्त सैनिक नेतृत्व तहबाट पाँचजना, अर्थ तथा रक्षामन्त्रालका एकएक गरी आठ सदस्यीय छ। कोषको आकार बृहत् बन्दै गएकाले बाहिरबाट यदाकदा यसको विश्वसनीयतामा प्रश्न उठाउने गरिएको छ। बहालवाला र अवकाशप्राप्त सैनिकबाट आजका मितिसम्म यसबारेमा कुनै प्रश्न उठेको छैन। हुन त यदाकदा कल्याणकारी कार्य र योजनाबारे नकारात्मक टीकाटिप्पणी गरी संगठनको छविमा नकारात्मक सोच उत्पन्न गराउने कसरत नभएका होइनन् तर यसले कोषमा भएका कमजोरी सच्याउन सहयोग पुग्छ। यसबारे कल्याणकारी निर्देशनालय, सैनिक नेतृत्व र कोष व्यवस्थापन समिति सजग र सचेत हुनुपर्छ। किनकि कोष सैनिकको रगतपसिनाबाट आर्जित भएको छ। निश्चित मूल्यमान्यता, प्रणाली र मापदण्डका साथ सञ्चालित तथा प्रधानमन्त्री र रक्षामन्त्रीसमेत कोषको संरक्षक रहेकाले यसको विश्वसनीयतामा आजसम्म प्रश्न उठेको पाइएको छैन। तर कोषलाई अझै व्यवस्थित, प्रभावकारी र पारदर्शी बनाउन सैनिक नेतृत्व उदार र दृढ हुनुपर्छ। सरकारले पनि कोषको औचित्य पुष्टि गराउन भूमिका खेल्नुपर्छ। सैनिक नेतृत्वले कल्याणकारी कोषलाई राष्ट्रिय विकासको मूलधारमा समाहित गर्न चाहेको देखिन्छ। ससाना लगानीभन्दा मुलुक विकासमा टेवा पुर्याउन सघाउने शिक्षा र स्वास्थ्य क्षेत्रमा लगानी गर्न सके त्यसले अवकाशप्राप्त सैनिकलाई मात्र नभई आम नागरिकलाई सहयोग पुग्नेछ। यसका लागि क्षेत्रीय रूपमा अस्पताल र विद्यालय खोल्ने अवधारणा ल्याउनुपर्छ। यसका अलावा कल्याणकारी कोष विस्तारै हाइड्रोपावर क्षेत्रमा अघि बढ्नुपर्छ। यसले क्षणिक लाभहानिभन्दा विकास, वेलफेयर र संगठनको इमेजमा प्रत्यक्ष र दीर्घकालीन प्रभाव पार्ने छ। हाइड्रोपावरमा प्रवेशले लगानीको ग्यारेन्टी हुने, मुलुकको विकासमा पनि टेवा पुग्ने, हजारौंले रोजगार पनि पाउने र संस्थागत स्वार्थको पनि रक्षा हुने भएकाले यो क्षेत्रलाई प्रभावकारी मानिएको हो। यसले राजस्वमा पुर्याएको योगदानको वास्ता नगरी बैंकमा पैसा राखेर ब्याज खायो भन्नेलाई पनि दरो जबाफ दिनेछ। कोषलाई अझै व्यवस्थित, प्रभावकारी र पारदर्शी बनाउन सैनिक नेतृत्व उदार र दृढ हुनुपर्छ। सरकारले पनि कोषको औचित्य पुष्टि गराउन सघाउनुपर्छ। विकासमा कोषबाट भएगरिएका लगानीले बहालवाला तथा पूर्वसैनिक र तिनका परिवारमा केन्द्रित देखिए पनि परोक्षरूपमा त्यसले धेरै नेपालीलाई सहयोग भने पुर्याएको छ। विदेशी संस्थालाई लगानीको वातावरण बनाउन तछाडमँछाड गर्ने राजनीतिक नेतृत्व सेनाको यो पहलकदमीलाई व्यापारको संज्ञा दिन्छ। विभिन्न आरोपप्रत्यारोप खेपेर पनि सेना मानवीय सेवाका निरन्तर खटिरहेको कल्याणकारी गतिविधिबाट स्पष्ट हुन्छ। सेना देश विकासको अभियानमा हिस्सेदारी बन्न इच्छुक देखिन्छ तर सरकार सेनालाई खुम्च्याएर राख्न चाहन्छ। कल्याणकारी कोषमार्फत मुलुक निर्माणमा सहयोगी बन्न चाहने सेनालाई बन्देज लगाएर विदेशी लगानीलाई प्रोत्साहन गर्न आतुर देखिन्छ। स्वदेशको रकम स्वदेशमै लगानी गरेर सेनाले पनि कोषलाई ठूलो बनाउन चाहन्छ भने त्यसमा आपत्ति मान्नुपर्ने कारण के छ ? सरकारले कोषको विकास अवधारणाको प्रशंसा गर्नुपर्ने होइन र ? विदेशीलाई ल्याउन तयार हुने तर सेनाको विकासको चाहनाबारेको विषयलाई बहसमा ल्याउन किन हिच्किचाउने ? कुनचाहिँ विदेशी कम्पनी मुनाफा आर्जन नहुने क्षेत्रमा लगानीका लागि नेपाल आउन तयार हुन्छ ? यसतर्फ राज्यको ध्यान केन्द्रित हुनुपर्छ। आज शान्ति सेनाको अवधारणा कायम रहेकाले कोषमा पैसा जम्मा भएको छ। यही अवस्था सधैं नरहन सक्छ। त्यसैले भएको मूलधन बढाउन पनि विनासंकोच लगानीको वातावरण बढाउन आवश्यक छ। राजनीतिक नेतृत्वले आफू पनि केही नगर्ने र केही गर्न चाहने सेनालाई पनि गर्न नदिने शैली र संस्कार छाड्न आवश्यक छ। सेना देश विकास अभियानमा जोडिँदा सुरक्षामा असर पुग्छ भन्ने मान्यता राख्नेहरू पनि नभएका होइनन्, तर प्राविधिक काममा खटिने छुट्टै जनशक्ति रहेकाले सुरक्षामा कुनै असर नपुग्ने सैनिक स्रोत बताउँछ। कोषको पारदर्शितामा प्रश्न उठ्न थालेपछि वर्तमान प्रधानसेनापति पूर्णचन्द्र थापा सैनिक कल्याणकारी योजना निर्देशनालयको निर्देशक भएदेखि कोषको हिसाबकिताब प्रत्येक वर्ष सार्वजनिक हुँदै आएको छ; जसले कोषप्रति हुँदै आएका नकारात्मक टिप्पणी कमजोर बन्दै गएका छन्। कोषले नेपाल सरकारको समृद्ध नेपाल सुखी नेपाली को अभियान सार्थक बनाउन महŒवपूर्ण भूमिका निर्वाह गरेको छ। सैनिक कल्याणकारी कोषद्वारा सञ्चालित विद्यालय, महाविद्यालय, अस्पताल र अन्य निकायमा धेरैले रोजगारका अवसर मात्र पाएका छैनन्; दक्ष जनशक्ति उत्पादन पनि भएको छ। कोषकै लगानीमा उत्पादित विस्फोटक पदार्थमा मुलुक आत्मनिर्भर छ। शिक्षा र स्वास्थ्यमार्फत् दक्ष जनशक्ति उत्पादनमा कोषको भूमिका प्रशंसनीय छ। नाफामूलक नभई सेवामूलक काममा क्रियाशील कोषको सकारात्मक पक्षको उजागर हुनुपर्छ। हरेक विषयको नकारात्मक टिप्पणी गर्ने प्रवृत्ति अन्त्य हुनुपर्छ। मुलुकको एक मात्र भरपर्दो संगठनका गतिविधिप्रति प्रश्न उठाउन थाल्ने हो भने त्यसले राष्ट्रिय अस्मितामा चोट पुर्याउँदैन र ?"
राउतलाई खेलकुद पत्रकारिता सम्मान,"काठमाडौं : अन्नपूर्ण पोस्ट् राष्ट्रिय दैनिकका समाचार संयोजक रोशन राउतलाई खेलकुद पत्रकारिता सम्मान प्रदान गरिएको छ। तीन दशकदेखि पत्रकारितामा सक्रिय राउतलाई स्पोर्टस अवार्डको १५ औं संस्करणको अवसरमा सम्मान प्रदान गरेको हो। राष्ट्रिय तथा अन्तर्राष्ट्रिय खेलाडी संघ (एनएनआइपीए)ले राउतलाई नगद २५ हजार रुपैयाँसहित सम्मान गरेको हो। २०४८ सालमा सगरमाथा आवाजमा सप्तरी जिल्ला संवाददाताका रुपमा पत्रकारिता सुरु गरेका राउतले २०५२ देखि २०५४ सम्म श्री सगरमाथा र एभरेष्ट हेराल्र्ड राष्ट्रिय दैनिकमा काम गरे। २०५३ देखि २०५४ मा रेडियो नेपालमा संवाददाताका रुपमा काम गरेका राउतसँग चार वर्षसम्म राष्ट्रिय समाचार समितिमा काम गरेको अनुभव छ। २०५५ सालदेखि २०५९ सालसम्म स्पेश टाइम राष्ट्रिय दैनिकमा खेलकुद ब्यूरो प्रमुखका रुपमा काम गरेका राउत २०५९ सालपछि अन्नपूर्ण पोस्ट् दैनिकमा आवद्ध छन्। अन्नपूर्णमा लामो समय खेलकुद ब्यूरो प्रमुख बनेका राउत विगत एक वर्षदेखि समाचार संयोजकको रुपमा कार्यरत छन्। खेलकुद पत्रकारितामा मात्र दुई दशक बढी कलम चलाएका राउतसँग एसियाली खेलकुद, दक्षिण एसियाली खेलकुद (साग), यू१९ क्रिकेट विश्वकप, एसीसी ट्रफी, अष्ट्रेलियामा भएको विश्वकप छनोट फुटबलको नेपाल र अष्ट्रेलियाबीचको खेललगायतका अन्तर्राष्ट्रियस्तरमा भएका खेलककुद प्रतियोगिताको समाचार संकलन गरेको अनुभव छ। आम सञ्चार तथा पत्रकारितामा स्नातकोत्तर गरेका राउत खेलकुद पत्रकारको छाता संगठन नेपाल खेलकुद पत्रकार मञ्चका सल्लाहकारसमेत हुन्।"
गौरिका र मन्डेकाजी उत्कृष्ट,"काठमाडौं : पौडीकी गौरिका सिंह र करातेका मन्डेकाजी श्रेष्ठ २०७६ सालका उत्कृष्ट खेलाडी घोषित भएका छन्। नेपाल राष्ट्रिय तथा अन्तर्राष्ट्रिय खेलाडी संघले आयोजना गरेको एनएनआईपीए अवार्डमा गौरिका र मन्डेकाजी उत्कृष्ट खेलाडी बनेका हुन्। उनीहरूले जनही एक लाख रुपैयाँ पुरस्कार प्राप्त गरे। गत वर्ष नेपालमै आयोजना भएको १३औं दक्षिण एसियाली खेलकुद (साग)मा गौरिकाले चार र मन्डेकाजीले दुई स्वर्ण जितेका थिए। गल्फका सुवास तामाङ र कुस्तीकी संगीता धामीले उदीयमान खेलाडीको अवार्ड प्राप्त गरे। उनीहरूले जनही ५० हजार रुपैयाँ पुरस्कार पाए। प्रतिभावान् खेलाडीको अवार्ड तेक्वान्दोकी आयशा शाक्य र फुटबलका सुजल श्रेष्ठले पाए। भक्तपुरको मध्यपुर थिमीमा भएको विशेष कार्यक्रममा विभिन्न खेलका २६ जना खेलाडीलाई सम्मान गरिएको थियो। २०७६ सालमा खेलाडीले गरेको प्रदर्शनका आधारमा उनीहरूलाई संघले सम्मान गरेको हो। संघले सम्बन्धित खेल संघको सिफारिसका आधारमा खेलाडीलाई सम्मानित गरेको हो। सम्मानित हुनेमा १३औं सागका पदक विजेता खेलाडी छन्। एनएनआईपीए स्पोर्ट्स अवार्ड पाउने खेलाडीमा आर्चरीका सनातन मल्ल, एथलेटिक्सकी सन्तोषी श्रेष्ठ, ब्याडमिन्टनका रत्नजित तामाङ, बास्केटबलकी अनुषा मल्ल, बक्सिङकी मीनु गुरुङ, क्रिकेटकी अञ्जली चन्द, साइक्लिङका बुद्धिबहादुर तामाङ छन्। यसैगरी फेन्सिङकी रविना थापा, फुटबलका सुजल श्रेष्ठ, गल्फका सुवास तामाङ, ह्यान्डबलकी कल्पना वली, जुडोकी देविका खड्का, कबड्डीकी मेनुकाकुमारी राजवंशी, करातेका मन्डेकाजी श्रेष्ठ, खोखोका श्याम बुढाथोकी, लनटेनिसका प्रदीप खड्का, सुटिङकी कल्पना परियार, पौडीकी गौरिका सिंह, टेबुल टेनिसका पुरुषोत्तम वज्राचार्य, स्क्वासकी विपना ब्लोन, तेक्वान्दोकी आयशा शाक्य, ट्रायथलनकी सोनी गुरुङ, भलिबलका कुलबहादुर थापा, भारोत्तोलनका विकास थापा, कुस्तीकी संगीता धामी, उसुकी जुनी राई र पारा टेबुल टेनिसका केशव थापा छन्। उत्कृष्ट सबैले जनही १० हजार रुपैयाँ पुरस्कार पाए। संघले एनएनआईपीए पत्रकारिता पुरस्कार अन्नपूर्ण पोस्ट्का रोशन राउतलाई प्रदान गरेको छ। कराते प्रशिक्षक अकबर शाहलाई गजराज जोशी आदर्श खेलाडी अवार्डबाट सम्मान गरियो। उनीहरू दुवैले जनही २५ हजार रुपैयाँ पाए।"
