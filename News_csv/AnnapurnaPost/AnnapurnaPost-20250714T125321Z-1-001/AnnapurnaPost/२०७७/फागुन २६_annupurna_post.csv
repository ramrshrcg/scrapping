शीर्षक,विवरण
उस्तै छ महिलामाथि भेदभाव,"संसारमा मानवको उत्पत्ति भएदेखि नै नर र नारीको उत्पत्ति भएको इतिहासले प्रमाणित गरिसकेको छ। महिला र पुरुष एक सिक्काका दुई पाटा हुन्। कुनै रथ चल्नका लागि जसरी दुई पांग्राको आवश्यकता छ, त्यसरी नै समाज चल्नका लागि महिला र पुरुषको सहयोग अपरिहार्य छ। महिला दिवस ग्रामीण महिलाका आँखामा छारो हाल्ने काम मात्र भएको छ। महिलाको हकहित गर्ने भनी खोलिएका थुप्रै गैरसरकारी संघसंस्था मूकदर्शक भएर बसेका छन्। विश्व एक्काइसौं शताब्दीमा पुगे पनि पितृसत्तात्मक हाम्रो समाजमा भने महिलाप्रति गरिने भेदभाव र त्यसबाट उत्पन्न समस्या गम्भीर चिन्ताको विषय हो। हाम्रो समाजमा चेतनाको अभाव छ। जबकि राष्ट्र उत्थानका लागि महिलाको योगदान पुरुषको भन्दा कम देखिँदैन। नेपोलियन बोनापार्टले भनेका पनि छन् एउटी असल आमाबाटै असल राष्ट्र निर्मित हुन्छ। यो भनाइ कति सान्दर्भिक छ। हाम्रो देशमा मात्र हैन; संसारकै आधाभन्दा बढी खाद्यान्न मागको पूर्ति महिलाले नै गर्छन्। महिला परिवारको सृष्टिकर्ता मात्र नभएर पालनकर्ता पनि हुन्। महिला समानताका जति कुरा गरे पनि व्यवहारमा नारी वर्गमाथि देखिने भेदभाव, शोषण र अन्यायअत्याचार जारी छन्। सन् १९१० मार्च ८ मा महिलाले पनि पुरुषसरह शैक्षिक, सामाजिक, आर्थिक र राजनीतिक अधिकार पाउनुपर्छ भनी सर्वप्रथम आवाज उठाएको सन्दर्भमा सोही दिनलाई अन्तर्राष्ट्रिय महिला दिवसका रूपमा विश्वभर मनाउन थालिएको हो। संसारका धेरैजसो देशमा महिला र पुरुषको संख्या बराबर भए पनि महिलाप्रति असमान व्यवहार भएको र प्रत्येक क्षेत्रमा महिला पछि परेकाले आजभन्दा १११ वर्षअधि चीन, ब्राजिल, डोमिनिकन गणतन्त्र र संयुक्त राज्य अमेरिकाका केही महिलाले सर्वप्रथम संगठित भएर महिलामाथि भएको व्यवहारप्रति चिन्तन गरेका थिए। त्यसैगरी सन् १९४५ मा संयुक्त राष्ट्रसंघले सिद्धान्तका आधारमा महिला र पुरुषमा समानता कायम हुनुपर्छ भनी स्पष्ट गरिएको बडापत्र पारित गरेको थियो। सोहीअनुसार सन् १९४६ मा महिलाको स्थितिसम्बन्धी आयोगको गठन, सन् १९५१ मा समान ज्यालासम्बन्धी महासन्धि, सन् १९५२ मा मत दिन पाउने राजनीतिक अधिकारसम्बन्धी महासन्धि, सन् १९५७ मा महिलाको नागरिकतासम्बन्धी महासन्धि, सन् १९६० मा पेसागत भेदभाव उन्मूलन, सन् १९६७ मा महिलामाथि हुने सबै प्रकारको भेदभाव उन्मूलनजस्ता अन्तर्राष्ट्रिय निर्णय भए। हाम्रा वेद, धर्मग्रन्थ र विभिन्न विद्वान्ले नारी उथानमा जोड दिएको पाइन्छ। त्यसैगरी हिन्दु संस्कृतिमा पनि यत्र नार्यस्तु पूज्यन्ते रमन्ते तत्र देवताः अर्थात् जहाँ नारीको पूजा हुन्छ त्यहाँ ईश्वर रमाउँछन् भनी नारी वर्गलाई उच्च स्थानमा राखिएको छ। यसै परिप्रेक्ष्यमा विकासको अग्रणी भूमिका निर्वाह गरी महिला तथा पुरुषको समान योगदान हुनुपर्ने कुरा महसुस गरिएको छ। नेपालका अधिकांश ग्रामीण नारी निरक्षरताको अँध्यारोमा पूर्वाग्रह पीडित धारणाहरूको धुवाँमा आफूले आफैंलाई भेट्टाउन नसकी परिचयहीन जिन्दगी बाँचिरहेका यथार्थ हामी कसैबाट लुकेको छैन। कति नारीले त भान्छा, पधेँरा र गोठ र दाउराभन्दा पर पनि संसार छ भन्ने चालै पाएका छैनन्। आज हामी एक्काइसौं शताब्दीको सँघारमा आएर पनि कति नारी वर्ग त दासीपूर्ण जीवनयापनमै बाध्य हुन्छन्। वास्तवमा भन्ने हो भने समाज, संस्कार, संस्कृति र धर्म सबै पक्षले नेपाली नारीलाई यस्तै जीवन बाँच्न सिकाइरहेछ। आज मुलुकमा विद्यमान महिला समस्याको सरसर्ति अध्ययन गर्ने हो भने पनि सन्तोष गर्ने ठाउँ कतै नभएको नेपाली नारीले आभास गरिरहेका छन्। परिवार, समाज र राष्ट्र सबैले नारीलाई गौण स्थान दिएको देखिन्छ। घरपरिवारमा मात्र होइन; देशको कृषि, उद्योग, शिक्षा, स्वास्थ्यजस्ता हर क्षेत्रमा नारी वर्गको देन छरिएको कसैबाट छिपेको छैन तर पनि यसको सही मूल्यांकन कतै गरिएको पाइँदैन। नेपाली नारीको सामान्य परिर्वतन ल्याउन, नारीप्रति पुरुष र समाजको धारणा, सोचाइ, मनोभावना, दृष्टिकोण अथवा वैचारिक परिवर्तन जरुरी छ। यसरी विभिन्न तहमा कार्यमूलक योजनाका प्रभावकारी कार्यान्वयन आवश्यक छ। योविना खालि भाषण नारा र प्रस्तावमा मात्र सीमित रहेर पुग्दैन; यसमा योजना कार्यान्वयनका लागि ठोस कार्य गरिनुपर्ने आवश्यकता देखिन्छ। विश्वमा एक्काइसौं शताब्दीको चपेटामा हुदाँ पनि महिलाको दयनीय स्थिति हुनु सबैका लागि लाजमर्दो हो। यसरी महिलाको पछौटेपन र उनीहरूको शोषणका लागि मुख्यतः हाम्रो सामाजिक, आर्थिक र पारिवारिक संरचना नै जिम्मेवार भए पनि समाधानका लागि हालसम्म अपनाएका प्रतिरोधात्मक र उपचारात्मक दुवै किसिमका उपाय परिमाणमुखी हुन सकेका छैनन्। विगत केही वर्षयता नेपाली महिलाको हक, हित तथा अधिकारका लागि नेपाली विधायकले पनि जनताको ध्यान बहसमा सीमित गर्न थालेका छन्। यसबेला महिला मुक्तिका अभियान पनि प्रशस्तै चलाइरहेका छन्। भनिन्छ एउटा पुरुषलाई शिक्षित बनाउनु भनेको केवल एक व्यक्तिलाई मात्र शिक्षित गराउनु हो। तर एउटी नारीलाई शिक्षित बनाउनु भनेको पूरै परिवार नै शिक्षित बनाउनु हो। समान हक र समान अधिकारका नाराले मात्र चेतना विकास हुँदैन। नेपालमा त्यस्ता थुप्रै गाउँ बस्ती छन्; जहाँ बालबालिका र महिलाको दैनिक जीवन दाउरा र घाँस काट्ने, स्याउला बोक्ने, गाईभैंसी चराउने योभन्दा बाहिरी धारमा आउन सकेको छैन। त्यहाँ स्कुल, शिक्षा, कुन चराको नाम भनेर भनिदिने कसले ? एक गाग्री पानी लिन चार घन्टा हिँड्नुपर्ने त्यस्तो दुर्भाग्यपूर्ण जीवन बाँचिरहेका ग्रामीणवासी पनि नेपालकै एक परिवेश हो। त्यस्ता ठाउँमा न सरकार पुग्छ, न त एनजीओ, आईएनजीओ नै पुग्छन्। महिला दिवसका नाममा ठूलाठूला व्यक्तिले ठूलाठूला पाँचतारे होटलमा गएर तीनचार लाइन बोलेका भाषणले मात्र महिला समस्याको समाधान हुँदैन। यसका लागि त महिला चेतनाको विकास जरुरी छ। त्यसकारण हरेकका लागि शिक्षाको किरण प्रखर पार्नुपयो। संसारमा लैंगिक समानता एउटा अभियान केवल लमतन्न नारा मात्र भएको छ। निकै विकसित भनिएका देश पनि महिला उत्पीडन अनि असमानताका मुद्दा लुकाएर बसिरहेका छन्। अतः नेपाली नारीमा सामान्य परिर्वतन ल्याउन, नारीप्रति पुरुष र समाजको धारणा, सोचाइ, मनोभावना, दृष्टिकोेण अथवा वैचारिक परिवर्तन जरुरी छ। मूलतः शक्तिराष्ट्र अनि प्रजातान्त्रिक अभ्यासको अद्वितीय देश अमेरिकाले समेत आजको दिनसम्म महिला राष्ट्रप्रमुखको स्वागत गर्न नसकेको इतिहासमा नेपालले महिला लैंगिक समानताबीचको एउटा गज्जब उदाहरण बनाएकै हो। यसका साथसाथै संसारले यस अर्थमा महिला दिवसको यो दिन नेपालीले राष्ट्रको महŒवपूर्ण नेतृत्व तहमा मातृत्वलाई गरेको छनोटलाई बेवास्ता गर्न सक्दैन। महिला एक गृहिणी मात्र नभएर समाजको आधा बोझ थाम्ने दरिलो आधार पनि हो। तसर्थ नारीका सम्पूर्ण समस्याको निराकरणका लागि नारी वर्ग नै शिक्षित एवं जागृत हुन एकातिर आवश्यक छ भने अर्कातिर महिला समानताका जति कुरा गरे पनि व्यवहारमा नारी वर्गमाथि देखिने भेदभाव, शोषण र अन्यायअत्याचार भइरहेका छन्। औपचारिक पक्ष हेर्दा पनि समानताका लागि सरकारले कानुनसमेत ल्याउन सकेको छैन। यसैले जनसंख्याको यो आधा भागलाई समानता र मुक्ति दिलाउन विश्वव्यापी रूपमै संघर्षको एउटा लहरको अझै आवश्यकता छ।"
मिडियाका समकालीन चुनौती,"नेपालको संविधानले पूर्ण प्रेस स्वतन्त्रता, वाक् तथा प्रकाशन स्वतन्त्रता, सञ्चार र सूचनाको हकलाई मौलिक हकका रूपमा उल्लेख गरेको छ। नेपालमा २०४६ सालको परिवर्तनपश्चात् मिडियाको विकासले गति लिएको देखिन्छ भने २०६३ को परिवर्तनपश्चात् मिडियामा क्रान्ति नै आएको र मिडियामा आएको क्रान्तिले समाजमा पनि क्रान्ति र परिवर्तन ल्याएको देखिन्छ। मिडिया राज्यको जिम्मेवार चौथो निकाय पनि हो। यसले सरकार र जनताका बीचमा पुलका रूपमा रही काम गर्ने र सही सूचना जनतालाई प्रवाह गर्ने साथै सरकारका नीति र कार्यक्रम जनतासमक्ष ल्याउने काम गर्ने जिम्मेवारी रहेको अवस्थामा हालका दिनमा नेपाली मिडियामा विचलन आएको देखिन्छ। सही सूचना दिनेभन्दा पनि दिग्भ्रमित पार्ने साथै मिडियाकर्मीमा जसरी भए पनि नाम र दाम कमाउने होड चलेको साथै आफ्नो सबलता र सक्षमता अभिवृद्वि गर्नेभन्दा पनि अरूको आलोचनामै रमाउने गरेको अवस्थामा बढ्दै गएको देखिन्छ। नेपाली मिडियामा समकालीन चुनौती केके रहेका छन् भन्नेबारेमा यहाँ उल्लेख गरेको छु सूचना विभागका अनुसार नेपालमा ७,५०० भन्दा बढी पत्रपत्रिका दर्ता छन्। तीमध्ये करिब नौ सय नियमित प्रकाशित छन्। हालका दिनमा करिब ११ सय रेडियो र २१० टेलिभिजनले प्रसारणको अनुमतिपत्र प्राप्त गरिसकेका छन्। मिडियासम्बन्धी नीति बनाउने नियमनकारी निकाय नेपाली मिडिया क्षेत्र गुणस्तरीय होस् भन्दा पनि संख्या वृद्वि गर्न लाइसेन्स बाँड्न लागिपरेको देखिन्छ। समाचारको विश्वसनीयता, कन्टेन्टको स्तर र मिडिया पेसाप्रतिको आकर्षण कम हुँदै गएको बुझ्न सकिन्छ। लोककल्याणकारी विज्ञापनका लागि खुल्ने र केही महिनामै बन्द हुने अनलाइन न्युजपोर्टलहरूले पत्रकारिता क्षेत्रमा पेसागत भविष्य असुरक्षित बनाएका छन्। पत्रकारिता क्षेत्रमा नाम र दाम कमाउने माध्यम बनाउन लागिपरेका छन् यस्ता न्युज पोर्टल। न्युजपोर्टलको भीड कति बढ्न थालेको छ भने एक घर एक पत्रकार अनि एक अनलाइनको दिन आउने अवस्था देखिँदै छ। यसले राम्रो सन्देश दिएको देखिँदैन। यसले मिडियाको संस्थागत विकासका साथै गुणस्तरमा असर गर्ने देखिन्छ। निश्चय पनि प्रेस स्वतन्त्रताको उपभोग हुनुपर्छ। मिडिया खुल्नुपर्छ र फस्टाउनुपर्छ। तर त्यसको पाइला व्यावसायिकतातिर बढ्न सके मात्रै त्यो सार्थक हुनेछ। अबको विकल्प भनेको मिडियाको लाइसेन्स वितरणभन्दा पनि अनुगमन र मिडिया मर्जर नै हुनुपर्छ; जसले मिडियाको संस्थागत विकास र पेसागत भविष्य सुनिश्चित हुन सकोस्। मिडिया भनेको सरकारको सधैं प्रतिपक्षमै रहनुपर्छ। सरकारलाई सधैं खबरदारी गर्दै नागरिकसमक्ष निष्पक्ष सूचना पुर्याउने गर्नुपर्नेमा यो हुन सकेको देखिँदैन। पत्रकारितामा आचार संहिता हुन्छ। त्यसमा जिम्मेवारीसहित सत्यतथ्य सूचना बाहिर ल्याउनुपर्ने उनीहरूको दायित्व हुन्छ; जसलाई पत्रकारिताको मूल आधार स्तभ्भका रूपमा पनि लिने गरिन्छ। तर के नेपालमा सञ्चालित मिडियाहरू पारदर्शी भएका छन् त तिनीहरूले सही सूचना बाहिर ल्याउने काम गरेका छन् त ? नेपालमा धेरैजसो मिडिया पत्रकारिताको मूल धर्मबाट बाहिरै रहेको देखिन्छ। अझ त्यसमा पनि सूचना विभागमा दर्ता भएमा अनलाइन न्युज पोर्टलहरूको लगानीदेखि आचार संहिता खोतल्ने हो भने यसले नेपाली मिडिया कता जाँदै छ भन्ने र यसले आगामी दिनमा समाजमा कस्तो असर पर्छ भनेर हामीले कल्पना गरेभन्दा डरलाग्दो चित्र देखिन सक्छ। नेपालका अधिकांश कर्मचारी मध्यमवर्गीय परिवारबाट आएका त्यसमा पनि गुल्मी, पाल्पा, स्याङजाजस्ता पहाडी जिल्लाका चप्पल लगाएर लोकसेवा पास भएर आएका कर्मचारी एउटा पदमा पुगेपछि जसरी भए पनि काठमाडौंमा घर बनाउनुपर्छ भनेर लागिपरेका र बनाएका देखिन्छन् भनेर मिडियाकर्मीहरू अझ त्यसमा मिडियाका लगानीकर्ता र माथिल्लो ओहोदाका पदाधिकारीको धेरैले सुविधासम्पन्न जीवन बिताएको देखिन्छ र अधिकांश मिडियाकर्मी जसरी भए पनि पैसा कमाउनुपर्छ भन्ने ध्याउन्नमा लागेको देखिन्छ। यातायात मालपोतजस्ता कार्यालय सरकारी कर्मचारीका लागि मात्रै राम्रो होइन; त्यहाँबाट रिपोर्टिङ गर्ने र कर्मचारीलाई डर र धम्की दिएर असुल गर्न पल्किएका पत्रकारहरूका लागि पनि राम्रो कमाइ हुने स्थानमा रूपमा चिनिन्छ। आजका दिनमा मिडियामा लगानी कसले र किन गरिरहेको छ र यो विषय खोज्न जरुरी देखिन्छ। सधैं सरकारलाई पारदर्शिताको पाठ पठाउने र सरकारतिर क्यामेरा तेर्साउने मिडियाकर्मीले अब आफ्ना लगानीकर्ताको लगानी स्रोत र पारदर्शिताबारेमा सत्यतथ्य बाहिर ल्याउनुपर्ने देखिन्छ। यो अहिलेको सबैभन्दा ठूलो चुनौती हो। मिडियामार्फत आवाजविहीनहरूको आवाज बाहिर आउनुपर्ने हो तर नेपालमा मिडिया आवाजविहीनहरूको आवाजको सारथि बन्न सकेको देखिँदैन। समाजमा दलित र शोषित भनेर हेपिएका, बोक्सीको आरोपमा मानवोचित व्यवहार नगरिएका महिला, छुवाछूतको आरोपमा मारिएदेखि छाउपडीका नाममा बलात्कारमा परेका महिलादेखि भूमिविहीन गरिब किसान र मजदुरलगायत समाजमा थुप्रै वर्ग र समुदायका आवाज मिडियामा जुन रूपमा र जसरी आउनुपर्नेमा त्यो हुन सकेको देखिँदैन। यसको सट्टा मिडियामा सधैं नेता र सत्ताका साथै दल र गुटका समाचारले मात्रै स्थान पाएको देखिन्छ। के मिडिया भनेको आवाजविहीनका लागि नभएर दल र नेताका लागि हुन् वा समाजमा भएका विभेद र वञ्चितीकरणको खोज पत्रकारिता गर्नुपर्नेमा नेपालमा मिडियाहरू नायिका र नायकहरूको अफेयर्सलाई प्रमुख प्राथमिकताका साथै विवाह र ब्रेकअपमा समाचारमा बढी चासो दिएको देखिन्छ। मिडियाले खोजमूलक पत्रकारिता भनेको सही अर्थमा बुझ्न सकेको देखिँदैन। खोजमूलक पत्रकारिता अहिलेको अर्को चुनौतीका रूपमा देखा परेको छ। नेपालमा मिडियाहरू संख्यात्मक रूपमा वृद्वि भए पनि तिनीहरूले पस्किने कार्यक्रम र कार्यक्रमको प्रस्तुति र शैलीमा कुनै नवीनता देखिँदैन। सबैजसो मिडियामा एकै खालमा कार्यक्रम मात्रै बाढी आउने गरेको एउटा मिडियामा आएको समाचार अर्काले नपढ्नेदेखि उपत्यकाबाहिरका मिडियामा उपत्यकाका मिडियाले पस्केका समाचार र सामग्री हुबहु कपी गरे पुनः प्रकाशन र प्रसारण गर्ने गरेको देखिन्छ। उपत्यकाबाहिरका मिडियामा पनि काठमाडौंकेन्द्रित समाचारले नै प्राथमिकता पाएको देखिन्छ। टेलिभिजनतिर हेर्ने हो भने टक सोदेखि कमेडी सिरियल र फ्रेन्चाइज कार्यक्रमको बाहुल्य देखिन्छ भने अनलाइन मिडियामा प्रायः हुबहु कपी गरेका समाचार देखिन्छ। यसैगरी रेडियोमा आफ्नै सिर्जनशील उत्पादित कार्यक्रमभन्दा पनि काठमाडौंमा नेटवर्क रेडियोहरूको कार्यक्रम प्रसारण गरेको देखिन्छ भने केबल टेलिभिजनहरूमा युट्युबमा भेटिने गीत प्रसारण गरेको देखिन्छ। अब मिडियाहरूको सक्षमता अभिवृद्वि गर्नु अर्को चुनौती देखिन्छ। भन्नलाई के भनिन्छ भने मानिस स्वतन्त्र हुनै सक्दैन उसको कुनै न कुनै विचार र दर्शनप्रति झुकाव हुन्छ। नेपालमा मिडियाकर्मी पनि यही समाजका उत्पादन भएका कारण उनीहरूमा पनि राजनीतिक प्रभाव देखिनु स्वाभाविक भए पनि आफ्नो पेसागत धर्म र नैतिकता छाडेर राजनीतिक दलको विचार र झोला बोकेर हिँड्ने अनि फरक आस्था र विचारप्रति वैरभाव राख्ने गरेको देखिन्छ। नेपालमा प्रायः सबैजसो मिडिया कुनै न कुनै राजनीतिक विचारप्रति लोयल देखिन्छ। नेपालमा संसद् विघटन हुँदा होस् वा कोरोना खोप ल्याउँदा नै किन नहोस् वा सरकारले भ्रष्टाचारीलाई कारबाही गर्ने कुरा गर्दा होस्, मिडियाकर्मीमा दोहोरी परेको देखिन्छ। सरकारले गरेको राम्रो होस् वा नराम्रो जुनसुकै कामप्रति साथै जुन सरकार आए पनि मिडिया या त लोयल हुन्छन् वा प्रतिपक्षी नै। तर वास्तवमा मिडिया भनेको सरकारको सधैं प्रतिपक्षमै रहने गर्नुपर्छ। सरकारलाई सधैं खबरदारी गर्दै नागरिकसमक्ष निष्पक्ष सूचना पुर्याउने गर्नुपर्नेमा यो हुन सकेको देखिँदैन। मिडियालाई राजनीतिक दुष्चक्रको प्रभावबाट मुक्त गर्नु अर्को चुनौती देखिन्छ। मिडिया त व्यावसायिक भएनन् नै; मिडियाको अनुगमन गर्ने प्रेस काउन्सिल, न्यूनतम पारिश्रमिक कार्यान्वयन अनुगमन कार्यालय र पत्रकार महासंघजस्ता निकायमा समेत भागबन्डामै पदाधिकारी नियुक्ति हुने गरेको अवस्थामा मिडियाकर्मीको गलत क्रियाकलाप नियन्त्रण गर्दै व्यावसायिक पाठ पढाउने निकाय त व्यावसायिक र राजनीतिक छायाबाट मुक्त हुन सकेको देखिँदैन। देशमा लामो समयको लकडाउनका साथै उद्योगलगायत कर्पोरेट क्षेत्रको विकास हुन नसकेको अवस्थामा नेपाली मिडिया आर्थिक संकटमा परेको देखिन्छ। एकातिर क्लिनफिडपछि पनि विज्ञापन बजार सोचेअनुरूप बढ्न नसक्नु अर्कातिर सरकाले न्यूनतम पारिश्रमिकको व्यवस्था गरेको साथै आमसञ्चारका साधनमा मात्रै डबिङ गरेका विज्ञापन प्रसारण गर्न रोक लगाएको तर दूरसञ्चारका साधन र सामाजिक सञ्जालमा विज्ञापन भइरहेको अवस्थामा मिडियाहरू आर्थिक संकटमा परेको देखिन्छ भने अर्कातिर मिडियामा लगानीको स्रोत नै अपारदर्शी भएको साथै आम्दानी र हिसाबका लेखा विवरण वास्तविक नभएको अवस्थामा यसले मिडियाले धमाधम कोरोना र लकडाउनलाई कारण देखाउँदै मिडिया बन्द गर्ने साथै कर्मचारी र पत्रकारको जागिर खोस्ने गरेको देखिन्छ; जसले गर्दा देशमा गरिबी बढेको देखिन्छ भने अर्कातिर वर्षौं नाफा कमाएमा मिडियाहरू पनि एकदुई महिनाको अवधिको लकडाउनमा पनि लामो समयदेखि काम गरिरहेका कर्मचारीलाई जागिरबाट निकाल्ने कार्य र यसको उचित व्यवस्थापन अर्को चुनौती देखिन्छ।"
बस्ती अधिग्रहणका समस्या,"मानिस चेतनशील प्राणी हो। मानिसको अधिकतम अधिकारको सवाल उठ्छ भने अधिकारको सँगसँगै कर्तव्य पनि निर्वाह गर्नुपर्छ। व्यक्तिबाट परिवार, परिवारबाट समाज अनि समाजबाट नै देशको निर्माण हुन्छ। समाजमा सबैको अधिकार सुरक्षित रहोस् र कसैले कसैको अधिकारमा थिचोमिचो नगरोस् भनेर कानुन निर्माण भएको हुन्छ; जुन मानव सभ्यतासँगै कानुनको विकास हुँदै आएको छ। प्राचीनकालमा मानवनिर्मित कानुन नभए पनि प्राकृतिक कानुनका आधारमा मानिसको व्यवहार नियन्त्रण हुन्थ्यो भने अधिकारको संरक्षण हुन्थ्यो। पछिपछि प्राकृतिक कानुनको आलोचना भई मानवनिर्मित कानुन बन्न थाले। मानवनिर्मित कानुनले महत्त्वपूर्ण स्थान ओगटे पनि आधुनिक कालमा पनि प्राकृतिक कानुनको सिद्धान्तलाई कसैले हटाउन सकेको छैन। आज पनि मानवनिर्मित कानुनमा प्राकृति कानुनको सिद्धान्तको ठूलो महत्त्व छ। आधुनिक कानुनको विकाससँगै मानव अधिकारको मानवतासम्बन्धी कानुनको तथा विधिशास्त्रका विकास भयो। विधिशास्त्रीय मान्यता हेयो भने प्राकृतिक कानुनले धार्मिक मान्यता तथा दैवी कानुनलाई महत्त्व दिएको हुन्छ। विधिशास्त्रीहरूले त कानुन बनाउने होइन; कानुन समाजमा पथा परम्पराका रूपमा पहिलादेखि नै छ। त्यसको खोजी गर्नुपर्छ। व्यवस्थित गर्नुपर्छ। जर्मनमा नेपोलियन कोर्ड लागु गर्नलाई थिबटलाई जिम्मेवारी दिँदा ऐतिहासिक विधिशास्त्रका जन्मदाता सेभिगनीले विरोध मात्र गरेनन् र ४१ वटा टेरिटोरीमा विभक्त जर्मनको आआफ्नै मान्यता छ। आआफ्नै चाहना छ। सबैमा एउटा कानुन किमार्थ लानु हुँदैन। सेभिगनीले आफ्नो वल्क जिस्ट थ्वोरीमा त जनताको चाहनाअनुसारको कानुन हुनुपर्छ भने। अहिलेसम्म सातवटा संविधानको अभ्यास गरे पनि २०४७ को संविधानबाट हामीले अधिकांश अधिकार उपभोग गर्दै आएका छौं। मौलिक हकमा अधिकार मौलिक हक राज्यले दिने गरेको छ। अहिलेको संघीय गणतन्त्रात्मक संविधानले धेरै हकको व्यवस्था गरेको छ, जसमा गाँस, बास र कपासको पनि एउटा मौलिक हक छ। हाम्रो समाजका अधिकार एकात्मक राज्यबाट संरक्षित नहुँदा हामीले अनेकौं बलिदान दिई संघात्मक गणतन्त्र ल्याएका छौं, जसमा समाजको हरेक मौलिकता संरक्षित हुनैपर्छ। राज्यले चाहेर पनि कुनै समाजको एकता, पहिचान, भाषा, संस्कृति, धर्म र सद्भावलाई विलय गर्न सक्दैन। अहिले सन्दर्भ छ बस्ती अधिग्रहणको। भूमि जहिले पनि राज्यको हुन्छ र राज्यले सामाजिक काम एवं विकासका लागि भूमि अधिग्रहण गर्न सक्छ उचित मुआब्जा दिएर। जग्गा अधिग्रहणसम्बन्धी कानुनले पनि मान्यता दिएको छ। यसको पालना सबैले गरेका छन्। विकासका लागि यो गर्नुपर्छ। कसैले रोक्नु हुँदैन तर विकासभन्दा पहिलो कुरा हो समाजको चाहना, उसको भाषा, संस्कृति, पहिचान, समाजिक सद्भाव, एकता, गाँस, बास अनि कपास। यसलाई राज्यले संरक्षण गर्नुपर्छ। समाजको चाहनाअनुसार व्यवस्थित गर्नुपर्छ। राज्यले भूमि वा बस्ती अधिगहण गर्दा समाजको उपरोक्त अधिकार एवं पहिचानको ज्यूँका त्यूँ संरक्षण गर्नुपर्ने राज्यको दायित्व हो। कुनै बस्ती अधिग्रहण गरियो र बस्तीवालालाई मुआब्जा रकम मात्र दियो भने एउटा गाउँमा बसेका हजारौं परिवार र लाखौं व्यक्ति हजारौं नयाँ ठाउँमा बास बस्न बाध्य हुन्छ, जुन उनीहरूका लागि नयाँ हुन्छ। त्यहाँको भाषा, संस्कृति, रहनसहन, सामाजिक सद्भाव एकता, सहयोग, धार्मिक, सामाजिक, सांस्कृतिक कार्यव्यवहारमा घुलमिल गर्न गाह्रो मात्र हुँदैन। ऊ आफ्नो जन्म हुँदाको बखतमा पाएको मान्यता छाडी अरू भाषासंस्कृतिमा आफूलाई बिल गर्न बाध्य हुन्छ। मानिसका लागि आफ्नो आमा जस्तै प्यारो उसको जन्मभूमि हुन्छ। जसरी आमाको काखबाट बाचा हटाउँदा जति कष्ट हुन्छ त्यत्तिकै एउटा मानिसको आफ्नो जन्मभूमिबाट उसको सहमतिबेगर हटाउन पीडा हुन्छ। जुन पीडा आर्थिक सहयोगले पूर्ति हुने अवस्था हुँदैन। यसैले संविधानले नागरिकको बासको संरक्षण गरेको हुन्छ। कुनै व्यक्तिलाई बाहिरबाट कुनै किसिमको आपत्विपत् पयो भने ऊ आफ्नो बचाउका लागि पहिलो सहारा समाजलाई बनाउँछ। कुनै अन्य गाउँको व्यक्ति वा राज्यसँग नै कुनै विवाद भयो भने उसले आफ्नो सुरक्षा कबच समाजलाई हेर्छ। मानिस समाजभन्दा बाहिर जान सक्ैन र कसैले समाजविहीन बनाउन पनि सक्दैन। कसैले प्रयास गरे पनि समाजले हुन दिँदैन। तर विडम्बना भनौं, हामीकहाँ जुन बेला पनि राज्यले सिंगो गाउँलाई नै अधिगहण गरी केही आर्थिक सहयोग गरी समाजलाई वासविहीन बनाउने गरेको छ। जुन निर्णय गर्दा उक्त गाउँ बस्तीसँग एकपटक सलाह पनि गरिएको हुँदैन। उक्त समाजको अधिकारको चतेना नभएर विरोध पनि गर्दैन पीडा सहेर भए पनि निर्णय मान्छ। उक्त समाजका अगुवा पनि त्यसतर्फ ध्यान दिँदैनन्। यसले एउटा सिंगो गाउँ नै आफ्नो पहिचान, शक्ति र मौलिकता मात्र गुमाउँदैन; वासविहीन एवं शक्तिहीन पनि हुन्छ। राज्यले दिएको मुआब्जा अपुग भएपछि घरविहीन हुन पुग्छ। यदि सरकारले तीन लाखको दरले मुआब्जा दियो भने गरिबले पाउने डेढ लाख रुपैयाँ हो। डेढ लाख रुपैयाँबाट न उसले घडरी किन्न सक्छ न त घर बनाउन नै सक्छ। पैसा विस्तारैविस्तारै खर्च भएर जान्छ। अनि ऊ वासविहीन हुने अवस्था छैन। जहाँ राज्यले वा दिने प्रावधान छ, त्यहाँ राज्यको कारणबाट कोही वासविहीन हुनु कम दुर्भाग्य होइन। हजारौं गाउँले दाजुभाइ तथा दिदीबहिनीसँग बसेका एउटा परिवार अन्य कुनै नयाँ समाजमा गएर बस्यो भने उसले पहिलाको समाजमा पाएको शक्ति र प्रतिष्ठा त्यहाँ पाउन सक्दैन। यसबाट ऊ शक्तिहीन भएर बाध्यतावश आफ्नो जीवन मात्र बिताउँछ, जुन मर्यादित बन्न सक्दैन। बस्ती विस्थापित गर्दा मानिस एवं समाजका प्रायः सबै प्रजातान्त्रिक अधिकार समाप्त हुने निश्चित भए पनि हामीले विकास कार्य पनि रोक्नु हुँदैन। किनभने विकास पनि तिनै जनताका लागि हो। यसर्थ राज्यले विकाससँगै जनताका अधिकार संरक्षणको ख्याल पनि गर्नैपर्छ। जस्तै गाउँबस्ती अधिग्रहण गर्दा ती घरको मुआब्जा रकममा नदिई सबैको एकै ठाउँमा वास व्यवस्था हुने गरी घडेरी उपलब्ध गराउँदा उचित हुन्छ। यसबाट सबै एउटै ठाउँमा पहिला जस्तै आफ्नो सम्पूर्ण अधिकार संरक्षण गर्न पाउँछन् भने कसैले वासविहीनताको पीडा भोग्न पाउँदैन। मुआब्जा दर कम भयो भने विरोध पनि हुँदैन। विकास कार्य पनि सुचारु हुन्छ।"
खुवालुङमाथि धावा,"यस्ता कैयन् सांस्कृतिक विम्ब र प्रतीकहरूको राज्यले खोजी गर्नुपर्छ र संरक्षणमा जुट्दै समुदायको भावनालाई उँचो बनाउन सक्नुपर्छ । पूर्वको धार्मिक तथा सांस्कृतिक महŒव बोकेको सुनसरीको बराह क्षेत्र हुँदै चतराबाट त्रिवेणी सिम्लेपछि भोजपुरको हसनपुर कोप्चेसम्म आवतजावत गर्ने गरी हाल जेट बोट सञ्चालनमा छ। व्यावसायिक रूपमा चलिरहेको जेट बोटका कारण त्यस क्षेत्रका बासिन्दाका लागि आवतजावत गर्न त सहज छ नै; पूर्वको सांस्कृतिक, प्राकृतिक बनावट हेर्न बुझ्न र केही समयका लागि रमाइलो अनुभूति गर्नेका लागि अहिले जेट बोट आकर्षणको केन्द्र बनेको छ। जेट बोटले आन्तरिक तथा बाह्य पर्यटकलाई त्यस क्षेत्रमा आकर्षित गरेको छ। हाल सञ्चालनमा रहेको जेट बोटमा एकोहोरो यात्राको समय १५ मिनेट हो। तर थप लामो दूरीमा सञ्चालन गर्न सकिने सम्भावना छ। हाल जेट बोट चलिरहेको नदी बीच अरुण र तमोरको संगमस्थलमा एउटा ठूलो ढुंगो छ। यसलाई किराती समुदायले खुवालुङ नामले चिन्छन्। किराती समुदायको ऐतिहासिक सांस्कृतिक प्रतीकका रूपमा मान्ने खुवालुङ पछिल्लो पटक एकाएक चर्चामा छ। जेट बोटलाई सहज र बृहत्तर रूपमा सञ्चालन गर्न खुवालुङ (नदी किनारबीचको ढुंगो) पन्छाउनुपर्ने कुरा उठेको छ। सोही खुवालुङ फुटाउन प्रदेश सरकारबाट बजेटसमेत विनियोजन भएको छ। हाल जेट बोट चलिरहेको नदी बीच अरुण र तमोरको संगमस्थलमा एउटा ठूलो ढुंगो छ। यसलाई किराती समुदायले खुवालुङ नामले चिन्छन्। तर केही हप्ताअघि विराटनगरमा भएको सभामा प्रधानमन्त्री केपी शर्मा ओलीले जेट बोट प्रसंगलाई जोडेर सप्तकोसी बगरको अवरोध सफाइ गर्ने बताएपछि आफूहरूको सांस्कृतिक विम्ब मेटिने भयले स्थानीय र किराती समुदायका अगुवाहरू संरक्षणमा जुटेका छन्। खुवालुङको कथन किरात संस्कृतिका जानकारहरू खुवालुङको कथनलाई यसरी बताउँछन् किरात (हाल राई, लिम्बू, याक्खा, सुनुवार) समुदायका आदिम पुर्खाअन्तर्गत तीन भाइ सप्तकोसीको किनारैै किनार पहाडतिर उक्लँदै गर्दा जब खुवालुङ पुगे, त्यहाँ ठूलो ढुंगोले बाटो छेक्यो। जेठा भाइ मुकुलुङले सोचविचार गरी चराको भोग दिएपछि ढोका खुल्यो। मुकुलुङ किनारैकिनार उकालो लागे। माइला भाइ हर्कबुङले दाइको सिको गर्दै साथमा भएको चेलीको कान्छी औंला काटेर रगत चढाएपछि बाटो खुल्यो र हर्कबुङसमेत किनारको बाटो हुँदै उकालो पहाडतिर चढे। हर्कबुङले चेलीको औंलाबाट रगत निकालेको चोटबाट थप रगत बगी नै रह्यो। अन्ततः त्यही कारण चेलीले ज्यान गुमाए। चेलीको रगत लागेको केराको पात सोही बेला बाख्राले खाएकाले किरात राईहरूले बाख्रालाई कुलपूजामा नचलाउने परम्परा हालसम्म कायम छ। तर कान्छो भाइ रिव्लबुङ अलमलमा परे, खुवालुङको ढोका नखुलेपछि उनी पहाड उक्लन सकेनन् त्यही पेरिफेरीमा तराईतिर नै बसोबास गर्न थाले। जेठा मुकुबुङ हिमाली भेगसम्म पुगे र हिमाल आसपास बसोबास गरे। माइला हर्कबुङले किनार आसपास अलि माथि पहाडसम्म पुगेर थातथलो त्यतै निर्माण गरे। कान्छा रिव्लबुङले उसरी नै खुवालुङ तलतिर नै बसोबास बनाए। यसरी तीन भाइले खुवालुङ साँध बनाएर आफ्नो बसोबास थातथलो निर्माण गरे। आज उनै तीन भाइका सन्तान विभिन्न थरउपथरमा छरिएर रहेका छन्। किराती समुदायले यसै खुवालुङलाई उद्गम थलो मान्दै विभिन्न नाममा पुकार्ने गर्छन्। किराती मुन्दुमी नक्छोङ (धामी)हरूले खुवालुङको कथनलाई पटकपटक विभिन्न संस्कार गर्दा पुकार्ने गर्छन्। नक्छोङहरूमार्फत किरात समुदायले यसै खुवालुङमार्फत शक्ति आर्जन गर्ने, सिद्धि गर्ने भएकाले यसलाई किराती समुदायले आज पनि आस्थाको प्रतीक सांस्कृतिक विम्बका रूपमा लिने गर्छन्। त्यसैले पछिल्लो पटक किराती दाजुभाइहरू छुट्टिएको बिन्दु खुवालुङ भएकाले किराती मिथक र मुन्दुमको प्रसंगमा बारम्बार आउने गर्छ। खुवालुङसँग जोडिएको आस्था किराती समुदायको सांस्कृतिक विम्ब प्रतीकसँग गाँसिएको खुवालुङको कथाले उनीहरूको हालको जीवन पद्धति बोल्छ। उनीहरूको संस्कारसँग जोडिएर आउने खुवालुङको मिथकले भाषा, संस्कार, संस्कृति, रहनसहन र चालचलन संकेत गर्छ। किरात राई समुदायमा हाल रहेका थुप्रै भाषा, थर, पाछामा देखिने विविधतालाई खुवालुङकै मिथकले सम्बोधन गरेकाले समेत उनीहरूको आत्मिक सम्बन्ध खुवालुङसँग छ। खास समुदायको खास आस्था र भरोषा भन्नु नै कुनै अमूर्त चिजसँग जोडिएको हुन्छ। जसले उनीहरूलाई कसिलो गरी बाँधेको छ, उनीहरूको भावनात्मक एकता कायम भएको छ। प्रकृतिपूजक किराती समुदायको हजारौं वर्षदेखिको आत्मिक सम्बन्ध त्यही खुवालुङसँग छ। सुनकोसी, दूधकोसी, अरुण, तमोर क्षेत्रवरिपरि छरिएर रहेका समुदायले बारम्बार पुकार्ने गरेको खुवालुङसँग उनीहरूको वास्तविक भावना जोडिएको देखिन्छ। पुर्खाहरूलाई उभौली र उधौलीको अवसरमा सम्झिने, पूजा गर्ने किराती समुदायले खुवालुङलाई नै साक्षी राख्छन्। यसर्थ यसमा उनीहरूको खास भावना, मन, आस्था र विश्वास जोडिएको छ। सांस्कृतिक प्रतीक तथा विम्बका रूपमा रहेको खुवालुङ (नदीबीचमा रहेको ढुंगा) उनीहरूको आस्थाको केन्द्रबिन्दु हो। तर अहिले मुन्दुमी लयमा बारम्बार आइरहने खुवालुङ भत्काउनुपर्ने, सप्तकोसी किनारमा जेट बोटलाई व्यवस्थित रूपमा सञ्चालन गर्न ढुंगा पन्छाउनुपर्ने भन्दै प्रदेश सरकारले बजेट नै विनियोजन गरेको छ। राज्य तहबाट स्थानीयवासीको आस्था, भावना र सांस्कृतिक सम्बन्धको अध्ययन नगरी एकाएक बजेट विनियोजन भएपछि स्थानीयवासीसँगै सरोकार राख्नेहरू असन्तुष्ट छन्। त्यसैले खुवालुङ संरक्षणमा जुटेका अभियन्ताहरूले हाल खुवालुङ भत्काउने काममा रोक लगाएका छन्। त्यहाँ चर्चा छ सरकार पशुपतिमा करोडौंको गजुर थप्ने निर्णायमा पुग्छ तर किराती समुदायको आस्थासँग जोडिएको विशाल भावना भत्काउन उद्यत हुन्छ। भिन्न समुदाय, पृथक् जाति र खास बसोबास रहेको नेपालमा राज्य संरचनाले ठोस रूपमा यथास्थिति र परिस्थिति साथै स्थानीय समुदायको भावना बुझ्न सकेन भने त्यसले विद्रोहलाई जन्म दिन्छ। भावनामा ठेस पुग्छ, त्यसबाट क्रोध उत्पन्न हुन्छ। किनकि समुदायसँग जोडिएको भावनाको उचाइ र गहिराइको कल्पना निकै गहुँ्रगो गरी मनमस्तिष्कमा रहेको हुन्छ। नयाँ भौतिक संरचना निर्माण गर्न पुराना चिज भत्किनु र भत्काउनु स्वाभाविक होला। साथै, भत्काएर निर्माण गरिने चिजले मानिसको जीवनयापनलाई सहज त पुर्याउँछ नै तर उनीहरूको विश्वास र आस्था नै भत्काउन उद्यत भइयो भनेचाहिँ मानिसहरूबीचको सद्भाव र युगौंदेखिको आत्मिक सम्बन्धमा पहिरो आउँछ। यसर्र्थ प्रशस्त विकल्पका बाटाहरूमार्फत सहजताका पाटाहरू अवलम्बन गर्न सकिने आधार पहिल्याएर सांस्कृतिक आधार र विरासतलाई जोगाउनु कम चुनौती हैन। त्यो चुनौती मोल्न र सहज व्यवस्थापनमा जुट्न प्रशस्त छलफल र समुदायसँगको अन्तक्र्रिया आवश्यक छ। समुदाय सशक्त र समृद्ध भएमात्र समृद्ध मुलुकको कल्पना गर्न सकिन्छ। जग भनेको समुदाय हो। समुदायको धरातल नै कमजोर बनाएर कसरी मुलुक बलियो बन्न सक्छ ? यस्ता कैयन् सांस्कृतिक विम्ब र प्रतीकहरूको राज्यले खोजी गर्नुपर्छ र संरक्षणमा जुट्दै समुदायको भावनालाई उँचो बनाउन सक्नुपर्छ।"
मेलम्चीको इतिवृत्त,"मेलम्चीको पानी मुनाफा आर्जनको साधन नबनाई आम सर्वसाधारणलाई सहजरूपमा उपलब्ध गराइनुपर्छ राजधानीवासीको लामो प्रतीक्षापछि मेलम्चीको पानी काठमाडौंमा भित्रिइएको छ। यही फागुन २ गते मेलम्चीबाट छाडिएको पानी फागुन २२ गते सुरुङको ढोका खोली सुन्दरीजलमा छाडिएको छ। निर्माण थालिएको दुई दशकपछि सम्पन्न भएको मेलम्ची खानेपानी आयोजनाको पानी परीक्षणको चरणमा छ। मुलुककै ठूलो खानेपानी आयोजना मेलम्चीले विगतमा दिनमा बेहोरेका कथाव्यथा थुप्रै छन्। आयोजनाको छनोट र दाताहरूका शर्तका कारण मेलम्ची सुरुवातीदेखि नै विवादमा तानिएको थियो। आयोजना ढिलासुस्ती, लागतमा वृद्धि, आर्थिक अनियमितता, भ्रष्टाचार, ठेकेदारको बदमासी आदिका कारण मेलम्ची थप विवादित बनेको थियो। पाइलापाइलामा किचलो बेहोर्दै वर्तमान अवस्थामा आइपुग्न मेलम्चीले राजनीतिक धक्कामुक्की पनि खपेको थियो। बहुप्रतीक्षित मेलम्चीले वर्तमान अवस्थामा आइपुग्न केकस्ता परिस्थिति सामना गर्नुपयो, प्रस्तुत लेखमा संक्षेपमा चित्रण गर्ने प्रयास गरिएको छ। पृष्ठभूमि राजधानीवासी शदीयौंदेखि स्थानीय नदीनाला, परम्परागत ढुंगेधारा, इनार, हिटीको पानी उपभोग गर्दै आएका थिए। सन् १८९१ मा प्रधानमन्त्री वीरशमशेरले वीरधारा प्रणाली निर्माण गरेपछि उपत्यकावासीले पहिलोपटक कलधाराको पानी प्रयोग गर्न पाएका थिए। राणाकालमै सुन्दरीजल परियोजना बनेपछि खानेपानी प्रणालीको आधुनिकीकरणमा थप विस्तार भएको थियो। २००७ सालमा राणाशासनको अन्त्यपछि राजधानीको जनसंख्या वृद्धि हुँदै गयो। पछि पञ्चायतकालमा बढ्दो जनसंख्यालाई मध्यनजर गर्दै राजधानीको खानेपानीको दीर्घकालीन विकल्प खोज्न थालिएको थियो। आयोजनाका महँगा गाडी सरकारका प्रधानमन्त्री, मन्त्री र उच्चपदस्थहरूले दुरुपयोग गरेका समाचार निरन्तर आउँदा पनि कुनै कारबाही भएन। पञ्चायतकालको उत्तराद्र्धतिर यूएनडीपीको सहयोगमा बेलायती परामर्शदाता कम्पनी बिन्नी एन्ड पाटनर्सले उपत्यकाको खानेपानीको विकल्पबारे अध्ययन गरेको थियो। खानेपानी समस्याका २२ वटा वैकल्पिक स्रोतलाई सुझाएको बिन्नी एन्ड पाटनर्सले वितरण प्रणालीमा रहेको चुहावट नियन्त्रण र स्थानीय स्रोतहरूको उपयोगमा जोड दिएको थियो। सन् १९८८ पछि उपत्यकाभित्रका हिटीधारा, भूमिगत पानी, शिवपुरी, गोदावरी, फुल्चोकी कोड्कुलगायतका स्रोतबारे अध्ययन भएको थियो। अध्ययनले मेलम्ची, इन्द्रावती, त्रिशूली, रोशी नदीको पानी राजधानी भिœयाउन सकिने सुझाव पेस गरेका थिए। अस्ट्रेलियन कम्पनी स्नोई माउन्टेन्स इन्जिनियरिङ कर्पोरेसनस्मेकले सन् १९९२ मा गरेको अध्ययनले भने मेलम्ची, यांग्री र लार्केखोलाबाट दैनिक ५१ करोड लिटर पानी राजधानी भिœयाउन सकिने सुझाव पेस गरेको थियो। अन्ततः स्मेकको सुझावका आधारमा सरकारले मेलम्चीलाई अघि बढाउने निर्णय गरेको थियो। त्यसका लागि २०५३ सालमा मेलम्ची खानेपानी लिमिटेड गठन गरिएको थियो। आयोजनामा निर्माणका लागि आवश्यक लगानी जुटाउन एसिएन डिभलपमेन्ट बैंक (एडीबी), जापान बैंक फर इन्टरन्यासनल कोअपरेसन (जेबिक), नर्वेको नोराड, स्वीडेनको सीडा, विश्वबैंकजस्ता दातृ निकाय गुहारिएको थियो। दाताहरूले मेलम्चीमा चासो देखाएपछि २०५५ सालमा मेलम्ची खानेपानी विकास समिति गठन भएको थियो। आयोजनाको विस्तृत सम्भाव्यता अध्ययन एडीबीको ऋण र नोराडको अनुदानमा पूरा भएको हो। आयोजनाको स्वरूप विस्तृत सम्भाव्यता अध्ययन प्रतिवेदनअनुसार सिन्धुपाल्चोक जिल्लाको पश्चिमी भेगमा बग्ने मेलम्ची, यांग्री र लार्के खोलाबाट छुट्टाछुट्टै तीन चरणमा दैनिक ५१ करोड लिटर पानी राजधानी भिœयाउने परियोजना नै मेलम्ची खानेपानी आयोजना हो। मेलम्ची नदीको पानी सिन्धुपाल्चोकको रिबर्मामा बाँध बाँधी २६ किमि लामो सुरुङमार्फत दैनिक १७ करोड लिटर काठमाडौं खसालिने पहिलो चरणको योजना सम्पन्न भएको छ। दोस्रो र तेस्रो चरणमा लार्के र यांग्रीबाट क्रमशः १७१७ करोड लिटर थप पानी मेलम्चीमै मिसाएर राजधानी भिœयाइने छ। हाल निर्माण सम्पन्न मेलम्चीको पहिलो चरणअन्तर्गत डाइभर्सन स्किम, सुरुङसम्म पुग्ने चारवटा पहुँच मार्ग, सुन्दरीजलमा पानी प्रशोधन केन्द्र, थोक वितरण प्रणाली, वितरण सञ्जाल सुधार, फोहोर पानी प्रशोधन केन्द्र र मेलम्चीवासीका लागि सामाजिक उत्थान कार्यक्रम रहेका छन्। आयोजनाको परीक्षण सम्पन्न भएपश्चात् सुन्दरीजलमा रहेका दुईवटा प्रशोधन केन्द्रबाट प्रशोधित पानी वितरणका लागि पठाइनेछ। महांकाल, बाँसबारी, बालाजु, मनमैजु, अनामनगर र भक्तपुर थप पानी पोखरी निर्माण गरिएका छन्। तिनै पोखरीमार्फत राजधानीवासीका धारामा पानी वितरण गरिनेछ। यसका लागि राजधानीभित्र पाइपलाइन विस्तार भइसकेको छ। लागत आयोजनाको सुरुको घोषित लागत ४६ करोड ४० लाख अमेरिकी डलर रहने भनिए पनि सो लागत ५३ करोड १० लाख डलर (६१ अर्ब ५९ करोड रुपैयाँ) भन्दा माथि पुगेको छ। आयोजनामा सुरुमा एडीबी, विश्व बैंक, जेबिक, नोराड, सीडा, नर्डिक र नेपाल सरकारको लगानी रहेको थियो। तर आयोजना महँगो हुने भन्दै विश्व बैंक सन् २००१ मा आयोजनाबाट बाहिरिएको थियो। सन् २००५ मा नोराड र सीडाले आयोजनाबाट हात झिकेका थिए। नोराड र सीडा उपत्यकाको खानेपानी निजीकरण हुन नहुने अडानमा थिए। काठमाडौं उपत्यकाको खानेपानी निजीकरण गरिनुपर्ने एडीबीको शर्त र आयोजनामा व्याप्त भ्रष्टाचारका कारण नोराड र सीडा आयोजनाबाट बाहिरिएका थिए। दाताका शर्त सन् २००१ को सम्झौताअनुसार उपत्यकाको खानेपानी व्यवस्थापन गर्न निजी क्षेत्रलाई दिनुपर्ने एडीबीको शर्त नेपाल सरकारले स्वीकारेको थियो। २०६२६३ को राजनीतिक परिवर्तनपछि एडीबीको दबाबमा खानेपानी निजीकरण अध्यादेश तत्कालीन पुनःस्थापित संसद्मा पेस भएको थियो। अध्यादेश पारित गराउन एडीबीका प्रतिनिधिहरूले सांसदहरूको घरदैलो गरेका थिए, जुन कार्यको तीव्र विरोध भएको थियो। अन्ततः एडीबीकै योजनाअनुसार तत्कालीन पुनःस्थापित संसद्ले जनहितविपरीत खानेपानी निजीकरण अध्ययादेश पारित गरेको थियो। नेपाल मजदुर किसान पार्टीबाहेकका सबै राजनीतिक दलहरूले खानेपानी निजीकरणका पक्षमा मतदान गरेका थिए। खानेपानी निजीकरण अध्यादेश पारित भएसँगै एडीबीले एकल बिडिङबाट आएको बेलायतको सेभर्न ट्रेन्ट वाटर इन्टरनेसनललाई काठमाडौं उपत्यकाको व्यवस्थापनको जिम्मा दिन नेपाल सरकारलाई दबाब दिएको थियो। दक्षिण अमेरिकी मुलुक गुयनामा खानेपानीको गलत व्यवस्थापनका कारण बदनाम सेभर्न ट्रेन्टलाई एडीबीले एक मात्र दाबेदारका रूपमा अघि सारेको थियो। उपत्यकाको खानेपानी व्यवस्थापनको जिम्मा निजी क्षेत्रलाई नदिए आफू आयोजनाबाट बाहिरिने चेतावनी एडीबीको थियो। तर खानेपानी निजीकरणविरुद्ध सवत्र विरोध भएपछि सरकारले करार सम्झौताको निर्धारित मिति गुजारेको थियो। अन्ततः ०६४ जेठ ६ गते सेभर्न टेन्ट आफैं पछि हटेको थियो। त्यतिबेला सेभर्न टेन्टलाई उपत्यका खानेपानी व्यवस्थापनको जिम्मा नदिएका कारण मेलम्ची आयोजनाको भविष्यमाथि प्रश्न उठाउने राजनीतिक दल र बुद्धिजीवीहरूको लामै सूची थियो। एडीबीले भने आफ्नो स्वार्थअनुसार खानेपानी सेवालाई निजीकरण गरी सेभर्न टेन्टलाई मुनाफाका आर्जनका लागि अघि सारेको मात्रै थियो। उपत्यकाको खानेपानी व्यवस्थापन सेभर्न ट्रेन्टले नपाए पनि राजधानीको खानेपानी निजीकरण भइसकेको छ। उपत्यकाको खानेपानी निजीकरणका लागि एडीबीको शर्तअनुसार नेपाल खानेपानी संस्थान लाई विघटन गरी पब्लिक प्राइभेट पार्टनरसिप मोडेलमा काठमाडौं उपत्यका खानेपानी लिमिटेड (केयूकेएल) नामक कम्पनी गठन गरिएको छ, जुन कम्पनीलाई उपत्यकाको खानेपानी वितरणको जिम्मा लगाइएको छ। आर्थिक अनियमितता प्रायः ठूला आयोजना आर्थिक अनियमितता र भ्रष्टाचारका कारण बदनाम हुने नियति मेलम्चीले पनि बेहोरेको हो। भ्रष्टाचारका कारण मेलम्ची सधैं चर्चामा रह्यो। तर आयोजनामा केकति भ्रष्टाचार भयो; सरोकारवाला निकायबाट कहिल्यै छानबिन भएन। विगतमा आयोजनाका महँगा गाडी सरकारका प्रधानमन्त्री, मन्त्री र उच्चपदस्थहरूले दुरुपयोग गरेका समाचार निरन्तर आउँदा पनि कुनै कारबाही भएन। भ्रष्टाचारको आरोप लागेपछि मेलम्ची खानेपानी आयोजनाका पूर्वकार्यकारी निर्देशक दिनेशचन्द्र प्याकुरेलले २०६२ जेठ २६ आत्महत्या नै गरेको दृष्टान्त छ। अन्त्यमा, अनेकौं विवाद र बाधाअड्चनका बीच लामो प्रतीक्षापछि अन्ततः मेलम्चीको पानी काठमाडौं पुगेको छ। तर उपत्यकामा खानेपानी सेवा राज्यमातहतको नेपाल खानेपानी संस्थानको हातबाट बाहिरिएर केयूकेएलनामक कम्पनीका हातमा पुगेको छ। लोककल्याणकारी तथा जनउत्तरदायी राज्यव्यवस्थामा सरकारको मुख्य उद्देश्य आफ्ना नागरिकलाई सर्वसुलभरूपमा स्वच्छ सफा खानेपानी, स्वास्थ्य, शिक्षालगायतका सेवा दिलाउनु हुन्छ, तर कम्पनीले त्यो दायित्व बहन गर्नुपर्ने बाध्यता हुँदैन। उसको ध्येय मुनाफा आर्जन हुन्छ। मेलम्चीको पानीको शुल्क सरकारले निर्धारण नगरी केयूकेएलले गर्नेछ। तर संवैधानिक व्यवस्थाअनुसार राजधानीवासी सबैलाई सर्वसुलभ किसिमले मेलम्चीको पानी उपलब्ध गराइनुपर्छ। मेलम्चीको पानी मुनाफा आर्जनको साधन नबनाई आम सर्वसाधारणलाई सहजरूपमा उपलब्ध गराइनुपर्छ।"
पुलिसले काठमाडौं मेयर ११ लाई दियो १९८ रनको चुनौती,काठमाडौं : जारी काठमाडौं मेयर कप क्रिकेट अन्तर्गत अहिले भइरहेको खेलमा काठमाडौं मेयर ११ सामु विभागीय टोली नेपाल पुलिस क्लबले १९८ रनको लक्ष्य प्रस्तुत गरेको छ । त्रिवि क्रिकेट मैदानमा भइरहेको खेलमा टस हारेर पहिलो ब्याटिङ गरेको पुलिसले ४७४ ओभरमा सबै विकेट गुमाउँदै १९७ रन बनाएको हो । पुलिसका लागि योगेन्द्रसिंह कार्कीले ४० रन बनाए । त्यस्तै ओपनर कुशल भुर्तेलले ३४ रन जोडे । क्रिजमा टिकेर खेलेका पवन सर्राफले २८ रन जोडे । काठमाडौंका लागि कप्तान सन्दीप लामिछाने र विपिन कार्कीले समान ३३ विकेट हात पारे । त्यस्तै हरिशंकर शाह ३ विकेट लिँदा अनिल खरेलको नाममा १ विकेट रह्यो । यसअघि तीन खेल खेलिसकेको पुलिसले दुई खेलमा जित हात पारेको छ । त्यस्तै दुई खेल खेलेको काठमाडौँ मेयर ११ ले एकमा जित र अर्कोमा हार व्यहोरेको छ ।
श्रीकुमारीलाई सफलता,काठमाडौं : सहिद स्मारक बी डिभिजन लिग फुटबलको आफ्नो अन्तिम लिग खेलमा श्रीकुमारी क्लबले फराकिलो जित निकालेको छ। सातदोबाटो मैदानमा मंगलबार भएको खेलमा श्रीकुमारीले टुसाल क्लबलाई ४० गोलले हरायो। श्रीकुमारीलाई जित दिलाउन आशिष राईले दुई गोल गरे। सन्तोषकुमार सिंह र विवेक पुनले एकएक गोल थपे। जितसँगै श्रीकुमारीले ११ खेलमा १४ अंक जोडेको छ। श्रीकुमारी छैटौं स्थानमा छ। नौ अंक बनाएको टुसाल दशौं स्थानमा छ। अर्को खेलमा श्रीभगवतीले ब्वाइज युनियन क्लबलाई २१ गोलले हरायो। श्रीभगवतीलाई जिताउन नवराज गुरुङ र प्रज्ज्वल थापामगरले एकएक गोल गरे। ब्वाइज युनियनका टंकबहादुर स्याङतानले एक गोल फर्काए। अखिल नेपाल फुटबल संघ (एन्फा) ले आयोजना गरेको लिगमा १२ टोली सहभागी छन्। सातदोबाटो युवा क्लबले दुई खेल अगावै लिगको उपाधि जितिसकेको छ। विजेता सातदोबाटो ए डिभिजनमा बढुवा भएको छ। अन्तिममा रहने टोली सी डिभिजनमा घटुवा हुनेछ।
