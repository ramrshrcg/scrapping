शीर्षक,विवरण
होमियोप्याथीमा मानसिक समस्याको उपचार,"महामारीका रूपमा फैलिएको कोभिड १९ को परिवर्तनशील हुने लक्षण, संक्रमणता, भयावह स्थिति हेर्दा हालसम्म औषधोपचार तथा भ्याक्सिनको ठोस विकास हुन सकेको छैन। यस अवस्थामा व्यक्ति, परिवार एवं समाजमा मानसिक स्वास्थ्य सम्भावना बढ्नु स्वाभाविक हो। कोरोना कालमा मानिसले स्वाभाविक जीवनबाट फरक परिस्थितिको सामना गर्नु परिरहेको छ। यसले जनमानसमा डर, त्रास भय र चिन्ता बढाउनुका साथै हाम्रो शरीरमा रहेको इन्डोक्राइन्ड ग्लान्डको हर्मोन्सको सेक्रसनमा घटबढ हुन जान्छ। व्यक्तिको मानसिक तथा शारीरिक स्वास्थ्यमा प्रत्यक्षरूपले प्रभाव पार्छ। व्यक्तिको बानी तथा व्यवहारमा परिवर्तन आउन सक्छ। वास्तवमा कोरोना महामारीले नेपाल मात्र होइन, विश्वका मानिसको मानसिक स्वास्थ्य बिगारिदिएको छ। एंगजायटी :सबैलाई आफ्नो तथा आफन्तको स्वास्थ्य चिन्ता बढी छ। व्यापारीलाई व्यापारको चिन्ता छ। कर्मचारीलार्य अफिस, मिल, कलकारखानाबाट जागिर छुट्ने चिन्ता छ। बालबालिका, वृद्धवृद्धा एवं दीर्घरोगीहरू पनि चिन्तित देखिन्छन्। कतिपयमा शरीरमा कम्पन आउनु, मुटुको धड्कन बढ्नु, हृदयघात, मस्तिष्कघात हुनु, निद्रा नलाग्नु आदि समस्या देखिएका छन्। अवसाद : कतिपयमा अवसाद या डिप्रेसन देखा परेको छ। मुड खराब रहनु, निद्रा नलाग्नु, रिस उठ्नु, झर्को लाग्नु, दुःखी हुनु, एकान्तमा बस्नु, भोकप्यासको क्रमभंग हुनु या भोक लाग्नु, जीवनप्रति हतास हुनु, अपराध बोध हुनु, जिन्दगी नै बोझ लाग्नु, काममा रुचि नहुनु, निद्रा नलाग्नु या बढी निद्रा लाग्नु आदि समस्या देखा परेका छन्। अबेसिस कम्पलसिभ डिसअर्डर :शंकालु हुनु, काल्पनिक भयले बारम्बार हात धुनु, लुगा धुनु, नुहाउनु, बाहिरबाट आउने सदस्यलाई नुहाउन लगाउनु, सोच्ने र सम्झिने क्षमतामा कमी महसुस गर्नु आदि यसका लक्षण हुन्। चिन्ताजनक अवस्थाले सामान्य दिनचर्यामा परिवर्तन ल्याउँछ। व्यक्तिको रक्तचाप या डायबिटिज एक्कासि बढ्न सक्छ। बोली, भाषा र व्यवहारमा उग्रता या अधिरता देखिन सक्छ। कहिलेकाहीं त रोगीमा नकारात्मक विचार अति प्रबल हुन थाल्छ। यस अवस्थामा केहीले त आत्महत्या पनि गर्न सक्छन्। कुनै पनि रोगीको उपचार गर्दा शारीरिकका अलावा मानसिक लक्षणलाई प्राथमिकता दिइने भएकाले होमियोप्याथी पद्धतिबाट कोरोना कहरका कारण उत्पन्न मानसिक समस्याको सफलतापूर्वक उपचार हुन्छ। यस्तो परिवर्तन देखा परेको छ भने डराउनुपर्ने छैन। यसलाई नियन्त्रण गर्न सकिन्छ। मिडियामा कोरोना भाइरसबारे पाइने जानकारी एवं सूचनामा ध्यान दिनु हुँदैन, बरु घरपरिवारका सदस्यसँग बसेर सकारात्मक विषयमा छलफल गर्नुस्। एलोप्याथिक, आयुर्वेदिक, होमियोप्याथिक डाक्टरसँग सल्लाह लिनुस्। फेसबुक, ह्वाट्सएपजस्ता सञ्जालमा पोस्ट् भएका अप्रामाणिक हल्लालाई सत्य नठान्नुहोस्। संयमित भई अनुशासनमा बस्नुस् र बस्न लगाउनुस्। आफन्तसँग फोनबाट सकारात्मक संवाद गर्नुस्। सके हिँडडुल गर्ने र समय नहँुदा फोन, मोबाइल तथा इन्टरनेट (अनलाइन) को माध्यमले परिवार तथा साथीभाइसँग भलाकुसारी गर्ने गर्नुस्। यसले जीवनप्रतिको विश्वास जगाउँछ। सद्भाव बढ्छ। रुचिअनुसारका क्रियाकलाप जस्तै गीत गाउनु, पेन्टिङ गर्नु, खाना बनाउनु, डायरी लेख्नु, मन पर्ने गीत सुन्नु, लेखनकार्य, सेवा कार्य, सरसफाइ आदिमा मन लगाउनुस्। एक्लोपनलाई हाबी हुन दिनु हुँदैन। नियमित रूपले योग, व्यायाम, प्राणायाम तथा ध्यान गर्ने गर्नाले पनि धेरै लाभ मिल्छ। बिहानबेलुका समयअनुसार घरको छतमा टहलिने गर्नुपर्छ। अध्ययनअध्यापन, चित्रकारी वा मनपर्ने कार्यमा व्यस्त रहनुपर्छ। यति गर्ने हो भने पनि अधिकांश समस्या सजिलै सुल्झिन सक्छन्। सल्लाह र सुझाव :कोरोना महामारीले जनमानसको दैनिकी नै परिवर्तन भएको छ। सामान्य मानिसमा पनि डर, त्रास र तनाव तथा डिप्रेसनजस्तो मनोसामाजिक समस्या बढेको देखिन्छ। अर्कातिर कोरोनाबाट पीडितका घरपरिवारमा पनि तनाव बढेको देखिन्छ। लगातार उदास रहिरहनु, बेचैनी महसुस गर्नु, मुड खराब भइरहनु, चाहेको काम गर्न नपाउनु आदि समस्या देखिँदा बिरामी थप निराश हुन पुग्छन्। यस अवस्थामा मनोविद् वा मनोपरामर्शदाता (काउन्सलर) सँग फोन र अनलाइनमार्फत परामर्श लिनुपर्छ। समयमै उपचार गरे भविष्यमा जटिल मानसिक अवस्थाको सामना गर्नुपर्दैन। होमियोप्याथी चिकित्सकबाट मानसिक समस्याबाट पीडितको सफलतापूर्वक उपचार हुन्छ। होमियोप्याथीमा कुनै पनि रोगीको उपचार गर्दा शारीरिकका अलावा मानसिक लक्षणलाई प्राथमिकता दिइन्छ। होमियोप्याथी फिलोसफीअनुसार उपरोक्त सायकोटिक परिस्थितिले व्यक्तिको शारीरिक क्रियामा अवरोध गरी अस्वाभाविक मानसिक एंव शारीरिक लक्षण उत्पन्न गर्छ। माथि उल्लेख गरिएका मानिसक रोगलाई सायिकोसोमेटिक डिसअर्डर भनिन्छ। यस्ता समस्यामा ऐन्टिकसोरिक रेमिडिज (होमियोप्याथिक औषधि) जस्तै आर्जेन्टम नाइट्रिकम, पल्साटिला, एकोनाइट, जेल्समियम, कालिफोस, आराम मेटालिकम, कलकेरिया कार्ब, ब्रायोनिया, हिपरसल्पर, सल्फर, सिफिलिनम, रसटाक्स आदिलाई रोगीको मानसिक लक्षणका आधारमा प्रयोग गर्न सकिन्छ। यी औषधि योग्य तथा अनुभवी होमियोप्याथिक चिकित्सकसँग परामर्श गरी उपयोग गर्नु उचित हुनेछ। मिश्र होमियोप्याथिक चिकित्सक हुन्।"
अमेरिकी निर्वाचनमा चीन बहस,"निर्वाचन नतिजा वाइडेनका पक्षमा गएमा सबैभन्दा बढी खुसी अमेरिकी गठबन्धनका युरोपेली राष्ट्रहरू हुनेछन्। प्राकृतिक र राजनीतिक हिसाबले अमेरिकीहरूका लागि शरद ऋतु खास हुने गर्छ। उच्च तापमय ग्रीष्म ऋतुको अन्त्यसँगै सेप्टेम्बर २२ बाट मध्यम तापक्रमको शरद ऋतुको सुरुवात हुन्छ। विस्तारै रूखका पातहरूले रङ बदल्छन्, प्राकृतिक दृश्यहरू मनमोहक र रंगीन बन्छन्। मानिसहरू प्राकृतिक सुन्दरताको अद्भुत आनन्द लिन्छन्। मौसमको तामक्रम विस्तारै तल झर्दै गर्दा राजनीतिक तापक्रम भने बढ्दै जान्छ र नोभेम्बर ३ मा गएर रोकिन्छ। नोभेम्बर ३ मा हुने राष्ट्रपतीय निर्वाचनले चार वर्षका लागि शक्तिशाली राष्ट्रको कमान्डर इन चिफको टुंगो लगाउँछ। यस वर्षको नोभेम्बर ३ ले रिपब्लिकन पार्टीका उम्मेदवार वर्तमान राष्ट्रपति डोनाल्ड ट्रम्पको विरासत जोगाउँछ या डेमोक्र्याट पार्टीका उम्मेदवार जोसेफ (जो) वाइडेनलाई ह्वाइट हाउस पुर्याउँछ, विश्वकै कूतुहलताको विषय बनेको छ। कोरोना महामारीका बीचमा हुँदै गरेको यसपटकको निर्वाचन सदाको भन्दा फरक छ। यसपटकको निर्वाचन परिणामले अमेरिकाको आन्तरिक राजनीतिमा मात्रै नभई विश्व भूराजनीतिमा दूरगामी असर पार्नेछ। निर्वाचन नजिकिँदै गर्दा ९० लाखभन्दा बढी जनता कोरोनाले संक्रमित भएका छन् भने दुई लाख ३० हजारभन्दा बढीले ज्यान गुमाएका छन्। जर्ज फ्लोयडको हत्यापछि विकसित घटनाक्रम, विरोध प्रदर्शन र विभेदका सम्बन्धमा व्यक्त गरिएका अभिव्यक्तिले अमेरिकी समाज चरम ध्रुवीकरणमा बाँडिएको छ। उग्र दक्षिणपन्थी न फाँसीवादी पुरुष समूह प्राउड वोइज र एन्टिफा नामक फाँसीवादविरोधी समूहहरूले सडकमा हतियारसहित गर्ने गरेको प्रदर्शनले स्थितिलाई त्यत्तिकै तनावपूर्ण बनाएको छ। एकाथरी ल एन्ड अर्डरका कुरा गरिरहेका छन् भने अर्कातिर डिफन्ड द पुलिस भनिरहेका छन्। दक्षिणपन्थी कन्जरभेटिभ धारको नेतृत्व गर्ने रिपब्लिकन पार्टी र मध्यमार्गी लिबरल धारको नेतृत्व गर्ने डेमोक्र्याटिक पार्टीबीच हरेक चार वर्षमा हुने चुनावी प्रतिस्पर्धामा आप्रवासी नीति, स्वास्थ्य सेवा, अर्थतन्त्र र वैदेशिक नीतिहरू बहसका प्रमुख मुद्दा मानिन्छन्। गर्भपतनविरुद्धको कानुन, संविधानको दोस्रो संशोधनले प्रत्याभूत गरेको नागरिकले हतियार राख्न पाउने अधिकार, धार्मिक स्वतन्त्रताको अधिकार, सेनाको मजबुतीकरण र खुला बजार पुँजीवादमा आधारित अर्थतन्त्र रिपब्लिकनहरूका आधारभूत कन्जरभेटिभ एजेन्डा हुन्। नागरिक स्वतन्त्रता, सामाजिक समानता, मिश्रित अर्थतन्त्र, हतियार नियन्त्रण, गर्भपतनको अधिकार, मजबुत संघीय सरकार र संगठित श्रम डेमोक्र्याटिक पार्टीका आधरभूत लिबरल एजेन्डा हुन्। डेमोक्र्याटिक पार्टीभित्र पछिल्ला दिनमा वर्नी स्यान्डर र इलिजावेथ वारेनलगायतका केही नेताहरूले वामपन्थी प्रगतिशील धारको वकालत गरिरहेका छन्। सन् २०१६ मा मेक अमेरिका ग्रेट अगेन को नारा लिएर अप्रत्यसित रूपमा उदाएका डोनाल्ड ट्रम्पको चारवर्षीय कार्यकाल उतारचढावका बीच सकिँदै छ। गैरराजनीतिक पृष्ठभूमिबाट उदाएका ट्रम्प अनकन्भेन्सनल र अनपे्रडिक्टेवल राष्ट्रपतिका रूपमा चिनिन्छन्। निर्वाचनअघिदेखि नै नजमेको मिडियासँगको उनको सम्बन्ध निर्वाचनपछिको चार वर्षसम्म पनि सुध्रन सकेन। सीएनएन, वासिंटन पोस्ट्, न्युयोर्क टाइम्सलगायतका मूलधारका मिडियालाई उनी फेक न्युज भन्ने गर्छन् र ती मिडियाले पनि उनलाई प्रजातन्त्रको खलपात्रका रूपमा प्रस्तुत गर्ने गर्छन्। डेमोक्र्याटिक पार्टीले उनको वैधानिकतामाथि नै प्रश्न उठायो। रसियाले निर्वाचनमा हस्तक्षेप गरेका कारण ट्रम्पले जितेको भनेर निर्वाचनमा रसियाको संलग्नताका सम्बन्धमा जाँचबुझ आयोग गठन गरेर छनबिन पनि गरियो। तर उक्त जाँचबुझ आयोगले रसियाको संलग्नताबारे पुष्टि गर्न सकेन। युक्रेनलाई पठाउनुपर्ने सुरक्षा सहयोग स्थगित गरी शक्ति दुरुपयोग गरेको ठहर गर्दै डेमोक्र्याटिक पार्टीले सदनमा महाभियोग प्रस्ताव ल्याएको थियो। डेमोक्र्याटिक पार्टीको बहुमत रहेको तल्लो सदन कंंग्रेसले महाभियोग प्रस्ताव पारित त गर्यो तर रिपब्लिकनहरूको बहुमत रहेको माथिल्लो सदन सिनेटले खारेज गरिदियो। बलियो अर्थतन्त्र र इतिहासमै न्युन बेरोजगार, ट्रम्पले पुनः निर्वाचित हुने बलियो आधार मानेका थिए, तर कोभिड १९ ले उनको यो आधार भत्काइदियो। खुम्चिँदो अर्थतन्त्र, बढ्दो बेरोजगार र अनियन्त्रित कोरोना संक्रमण ट्रम्पका लागि सबैभन्दा टाउको दुखाइको विषय भएको छ। कोरोना व्यवस्थापनका सुरुवाती दिनमा हेलचक्र्याइँ गरेको, विज्ञहरूका सुझावलाई गम्भीरतापूर्वक नलिएको र नागरिकमा गलत सन्देश प्रवाह गरेको आरोप लगाउँदै वाइडेनले कोरोना महामारी व्यवस्थापन कमजोरीलाई ट्रम्पमाथि आक्रमण गर्ने प्रमुख हतियार बनाएका छन्। माइक पम्पेओको एसियाली दौडाहा, ट्रम्प र वाइडेनको चीनकेन्द्रित चुनावी बहस र चिनियाँ राष्ट्रपति सीले युद्धका लागि तयार रहन सेनालाई गरेको आह्वानले चीनअमेरिकी सम्बन्धका अफ्ठ्यारा दिनतर्फ संकेत गर्छ। यसैबीच सर्वोच्च अदालतकी न्यायाधीश रुथ वेटर गिन्सवर्गको निधन र उनको स्थानमा प्रस्ताव गरिएकी यमी कोनी वेरेटको नियुक्तिले निर्वाचनलाई थप पेचिलो बनाएको छ। नोभेम्बर ३ पछि निर्वाचित हुने राष्ट्रपतिले नयाँ न्यायाधीश नियुक्त गर्नुपर्ने अडान डेमोक्र्याटहरूले राखे पनि रिपब्लिकनहरूको बहुमत रहेको सिनेटले कन्जरभेटिभ न्यायाधीश यमी कोनी वेरेटको नियुक्तिलाई पक्का गरिदियो। वेरेटको नियुक्तिले ओबामा केयर खारेज हुने र लाखौं विपन्न, गरिब र दीर्घरोगी जनता स्वास्थ्य बिमाविहीन हुने हुँदा वाइडेनलाई मतदान गर्नुपर्ने तर्क उनका समर्थकले राखेका छन्। अर्कातर्फ वेरेटको नियुक्तिले सर्वोच्च अदालतका नौजना न्यायाधीशमध्ये ६ जना कन्जरभेटिभ न्यायाधीश हुने, सेकेन्ड एमेन्डमेन्टले प्रत्याभूत गरेको अधिकार, गर्भपतनसम्बन्धी कानुन, धार्मिक स्वतन्त्रताजस्ता कन्जरभेटिभ एजेन्डाको सुरक्षा हुने भन्दै ट्रम्प समर्थकहरू ट्रम्पलाई मतदान गर्न आह्वान गरिरहेका छन्। एकपटक नियुक्ति पाएपछि आजीवन न्यायाधीश रहिरहने व्यवस्थाले पनि सर्वोच्च अदालतको न्यायाधीश नियुक्ति चुनावी मुद्दा बन्ने गर्छ। निर्वाचनको दिन नजिकिँदै गर्दा जो वाइडेनलाई द न्युयोर्क पोस्ट्ले सार्वजनिक गरेको एउटा ईमेलले अफ्ठ्यारोमा पारेको छ। १७ अप्रिल २०१५ मा युक्रेनको ऊर्जा कम्पनी वरिज्माको उच्च अधिकारीले जो वाइडेनका छोरा हन्टरलाई पठाएको भनिएको उक्त ईमेलमा ती अधिकारीले तिम्रा पितासँग भेट गराइदिएकोमा धन्यवाद भनेका छन्। उक्त भेटपछिको एक वर्षमै विनाअनुभवका हन्टरले उक्त ऊर्जा कम्पनीमा ननएक्जिक्युटिभ बोर्ड अफ डिरेक्टर रही मासिक ५० हजार डलर आर्जन गरेको समाचार न्युयोर्क पोस्ट्ले छापेको थियो। ट्रम्पले उक्त समाचारलाई वाइडेनमाथि आक्रमण गर्ने बलियो हतियार बनाएका छन्। चीन र रसियाबाट पनि हन्टरले व्यापारिक कारोबारका नाममा रकम आर्जन गरेको दस्ताबेज पनि सार्वजनिक भएका छन्। यसपटक उल्लेख्य संख्यामा अग्रिम मतदान भएका छन्। यो आलेख तयार गरिरहँदा ६ करोडभन्दा बढीले मतदान गरिसकेका छन्। सञ्चारमाध्यमले गरेको राष्ट्रिय मत सर्वेक्षणले वाइडेन ट्रम्पभन्दा आठ अंकले अघि छन्। मत सर्वेक्षणका आधारमा वाइडेनले जित्ने आकलन गरिए पनि ट्रम्पले २०१६ को परिणाम दोहोर्याउन सक्ने सम्भावना पनि त्यत्तिकै छ। २०१६ मा हिलारीले मत सर्वेक्षणमा अग्रता लिए पनि निर्वाचन परिणाम ट्रम्पका पक्षमा गएको थियो। अमेरिकी राष्ट्रपतीय निर्वाचन अमेरिकाभित्र मात्र नभई बाँकी विश्वलाई पनि चासोको विषय बन्ने गर्छ। किनकि निर्वाचित नयाँ राष्ट्रपति र उनको नेतृत्वको प्रशासनले लिने नीति र रणनीतिको असर बाँकी विश्वमा पर्छ। मध्यपूर्व जहिले पनि अमेरिकी विदेश नीतिको केन्द्रविन्दुमा रहने गर्छ। सन् २०१६ को निर्वाचनमा इरान र उत्तर कोरिया विशेष बहसमा थिए। यसपटक साविकमध्ये पूर्वभन्दा पनि चीनसम्बन्धी मुद्दा बढी बहसको केन्द्रमा छ। चीनसँगको व्यापार युद्ध गरेर होस् या कोरोना भाइरसलाई चाइना भाइरस भनेर ट्रम्पले चीनसँगको अमेरिकी सम्बन्ध अहिलेसम्मको सबैभन्दा निम्नविन्दुमा पुर्याएका छन्। दोस्रो कार्यकालका लागि निर्वाचित भएमा उनको चीन नीति नरमभन्दा गरमै हुनेछ। उनले चीनले कोरोना भाइरससम्बन्धी सूचना लुकाएको मूल्य चुकाउनुपर्ने बताइरहेका छन्। वाइडेनले पनि आफू निर्वाचित भएमा चीनसँगको सम्बन्ध रिसेट गर्ने र आफ्नो प्रशासन अझ कडा रूपमा प्रस्तुत हुने बताएका छन्। कतिपयले वाइडेनको चीन नीति पुरानो साथी र सम्भावित दुस्मन हुने बताएका छन्। ट्रम्पको अमेरिका पहिलो नीतिले अमेरिकाले आफ्नो ग्लोबल लिडरसिपको पोजिसनबाट हटेको र त्यसको रिक्ततामा चीनले खेल्ने मौका पाएको थियो तर वाइडेनले जितेमा अमेरिका पुरानो भूमिकामा नै फर्कने आकलन पनि गरिएको छ। निर्वाचन नतिजा वाइडेनका पक्षमा गएमा सबैभन्दा बढी खुसी अमेरिकी गठबन्धनका युरोपेली राष्ट्रहरू हुनेछन्। ट्रम्पलाई निरंकुश शासकसँग अँगालो मारेर आफ्ना मित्रहरूलाई घोच्ने गरेको आरोप लगाएका वाइडेनले अमेरिकी गठबन्धनका राष्ट्रहरूसँगको सम्बन्धलाई प्रमुख प्राथमिकतामा राख्नेछन्। जलवायु परिवर्तनसम्बन्धी पेरिस सम्झौता र इरानसँगको आणविक सम्झौतामा विश्व स्वास्थ्य संगठनबाट बाहिरिएको अमेरिकाको पुनर्बापसी हुनेछ। उनको विजयले ट्रम्पको राष्ट्रवादले कमजोर बनेको विश्व उदार व्यवस्थालाई त्राण मिल्नेछ। ट्रम्पले जितेमा लोकप्रितावादको जगमा उभिएको राष्ट्रवाद संस्थागत हुनेछ। अक्टोबरको पहिलो हप्ता टोकियोमा सम्पन्न क्वार्ड समूहका राष्ट्रहरू अमेरिका, भारत, जापान र अस्ट्रेलियाका विदेशमन्त्रीहरूको बैठकमा चीनको आक्रामक गतिविधिविरुद्ध लोकतान्त्रिक राष्ट्रहरू एक भएर अघि बढ्न आह्वान गरेर घर फर्केका अमेरिकी विदेशमन्त्री माइक पम्पेओ फेरि दक्षिण एसियाली राष्ट्रहरूको भ्रमणमा फर्किए। भ्रमणको दौरान भारत र अमेरिकाबीच भूउपग्रहमार्फत प्राप्त हुने संवेदनशील डेटा एकआपसमा उपलब्ध गराउने महŒवपूर्ण सैन्य सम्झौता गरेका छन्। चीनको प्रभाव रोक्न भारतले संघर्ष गरिरहेका राष्ट्रहरू माल्दिभ्स र श्रीलंकाको पनि भ्रमण गरेका छन्। माइक पम्पेओको एसियाली दौडाहा, ट्रम्प र वाइडेनको चीनकेन्द्रित चुनावी बहस र चिनियाँ राष्ट्रपति सीले युद्धका लागि तयार रहन सेनालाई गरेको आह्वानले चीनअमेरिकी सम्बन्धका अफ्ठ्यारा दिनतर्फ संकेत गर्छ। चीनको छिमेकी र अमेरिकाको मित्र भएका कारण नेपालमा पनि त्यसको प्रत्यक्ष प्रभाव पर्नेछ।"
"राजस्थानविरुद्ध कोलकाता ६० रनले विजयी, प्ले अफ फैसला मुम्बई र हैदराबादको खेलले गर्ने",दुबई : जारी इन्डियन प्रिमियर लिग (आईपीएल) को लिग चरणको अन्तिम खेलमा राजजस्थान रोयल्स कोलकाता नाइट राइडर्ससँग पराजित भएको छ। दुबई अन्तर्राष्ट्रिय क्रिकेट मैदानमा आइतबार राति सम्पन्न खेलमा कोलकाता ६० रनले विजयी भएको हो। टस हारेर ब्याटिङको निम्तो पाएको कोलकाताले निर्धारित २० ओभरमा ७ विकेट गुमाउँदै १९१ रन जोडेको थियो। जवाफमा १९२ रनको लक्ष्य पछ्याएको राजस्थान ९ विकेटको क्षतिमा १३१ रनमै सीमित भयो। राजस्थानका कुनै पनि ब्याट्समेन खुलेर खेल्न सकेनन्। उसका लागि जोश बटलरले सर्वाधिक ३५ रन जोडे। त्यस्तै राहुल तेवासियाले ३१ तथा श्रेयस गोपालले २३ रन बनाए। यसैगरी बेन स्टोक्सले १८ रन बनाउँदा अन्य ब्याटसमेनले दोहोरो अंकको स्कोर बनाउन सकेनन्। कोलकातालाई जिताउन प्याट क्यूमिन्सले राजस्थानका ४ विकेट झारे। त्यस्तै शिवम मावि र वरुण चक्रवर्तीले समान २२ विकेट हात पारे। यसअघि ब्याटिङ गरेको कोलकाताका इओन मोर्गानले नटआउट ६८ रन बनाए। त्यस्तै राहुल त्रिपाठीले ३९ र शुबमन गिलले ३६ रन जोडे भने आन्द्रे रशेलले २५ रनको योगदान गरे। राजस्थानका राहुल तेवासियाले ३ तथा कार्तिक त्यागीले २ विकेट लिए। त्यस्तै जोफ्रा आर्चरले १ विकेट आफ्नो नाममा पारे। प्ले अफ पुग्ने सम्भावना जिवित राख्न जित्नैपर्ने दबाबमा दुबै टिम थिए। यसमा कोलकाताले आफ्नो सम्भावना जिवित राखेको छ। तर कोलकाताको प्ले अफ पुग्ने निश्चित भने मुम्बई इन्डियन्स र सनराइजर्स हैदराबादबीचको मंगलबार हुने खेलले निर्धारण गर्नेछ। हैदराबादको १३ खेलबाट १२ अंक रहेको छ। उसले मुम्बईलाई हराएमा नेट रनरेटका आधारमा प्ले अफ पुग्ने सम्भावना धेरै हुन्छ। तर उसको हारले भने बाहिरिनुका साथै कोलकातालाई प्ले अफमा पुयाउने छ। उता दिल्ली क्यापिटल्स र रोयल च्यालेन्जर्स बैंगलोरबीच आज हुने खेलले प्ले अफमा पुग्ने दोस्रो टिमको टुङ्गो लाग्नेछ। यी दुईमध्ये हार व्यहोर्ने टिमको नेट रनरेट खस्किएर कोलकाताको भन्दा कम भए प्ले अफ पुग्ने सम्भावनालाई हैदराबादको जितले फरक पार्ने छैन।
