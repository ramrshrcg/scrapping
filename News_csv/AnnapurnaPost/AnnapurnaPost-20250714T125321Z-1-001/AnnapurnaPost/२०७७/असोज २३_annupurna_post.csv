शीर्षक,विवरण
दलीय दलदलमा देशदुनियाँ,"यथास्थितिमा चलिरहेको समाजलाई अशिक्षा, अभाव र अन्धविश्वास मुक्त गर्दै समृद्ध बनाउने दलहरूले हो कथा धेरै पुरानो होइन, चार वर्षअघिको हो। चलनचल्तीका पुराना राजनीतिक दलहरूबाट वाक्क जनताको संवेदनालाई उपयोग गर्ने भूत सवार भएछ, एकजना ठूलै पार्टीका ठूलै नेतालाई। अनि नयाँ स्वादको पार्टी बनाउन कस्सिएछन्। कहलिएका विज्ञविशेषज्ञहरूसमेत पार्टी निर्माणमा सक्रिय भए। विशेष खालको कम्पोजिसन बन्यो। परम्परागत शैलीले पार्टी नचल्ने र नयाँ शैली विकास गर्ने उद्घोषले धेरैको ध्यान खिच्यो। विभिन्न पेसाव्यवसायीदेखि फरकफरक पार्टी चाहार्ने बानी परेकासम्म र लामो समय योगदान गरिएको पुरानो पार्टीमा अवसर नपाएकादेखि राजनीतिको नयाँ रङ चढेका बेरोजगारसम्मले खुट्टा उचाल्दै थिए। देशभरबाट आएका हजारौं समर्थक, कार्यकर्ता र नेताहरूको उपस्थितिमा २०७३ साल जेठको अन्तिम हप्ता धुमधामका साथ नयाँ पार्टीको भव्य उद्घाटन पनि भयो। नयाँ पार्टीका पुराना नेताले हरेक कुरामा नयाँ प्रयोग गर्ने भन्दै आमनेपालीले खासै नचिनेको नामधारी खानेकुराको तयारी गरे, बिरयानी। सामाजिक सञ्जालदेखि समाचार पत्रसम्ममा नेताज्यूले बिरयानी खुवाउने कुराले खुब चर्चा पायो। धेरैले केके न होला भनेको वीरयानी, खाँदा त भुटेको बासी भात पो रहेछ। कार्यकर्तामध्ये सक्नेले त्यसलाई छाडेर बाहिर होटलमा गएर खाए भने नसक्नेले त्यसैमा व्यंग्य गर्दै चित्त बुझाएर बसे। भुटेको भातमा दुई टुक्रा मासु उपयुक्त नभएको कुरा आएपछि अर्को दिन पुरानै खानातर्फ फर्किइयो। भोजमा दाल, भात, तरकारी र गाजरको सलाद राखियो। त्यहींबाट देखियो बडो तामझामका साथ खोलिएको नयाँ पार्टीको मति र गति। तुफान बनेर आयो, अनि आफैं हावा खाएर गयो। अहिले त्यो पार्टी निर्माणमा सक्रियहरू तितरवितर छन्। वैकल्पिक राजनीतिका अवधारणाकारहरूले अझै कति हो कति विकल्पको अभ्यास गरिसके। मूल नेता भने अर्कै पार्टीमा सपरिवार समाहित छन्। आज पनि अनेकानेक विषय र सन्दर्भ भने उठाइरहन्छन्। नेपालमा सर्वप्रथम विसं १९९३ साल जेठ २० मा प्रजापरिषद्को जन्म भएसँगै औपचारिक रूपमा राजनीतिक दलको इतिहास प्रारम्भ भएको मानिन्छ। यसबाटै यहाँ लोकतन्त्रको सिरसिरे हावा चल्न थालेको हो। त्यसपछिका दिनमा हजारौं दलहरू पलाउँदै र ओइलाउँदै गए। विसं २००५०६ सालतिर स्थापित कांग्रेस र कम्युनिस्ट मूलधारमा अझै टिकिरहेका छन्। यी दलहरू आम सर्वसाधारणको साथले कठोर मेहनत, संघर्ष र बलिदानबाटै स्थापित र विस्तार भएका हुन्। देशदुनियाँ रूपान्तरणको सपना देखाएर शक्ति आर्जन गरेपछि भने दलहरूका शैली नेताका थैली भर्न लाग्दा र सपनाको नाम नयाँ तर परिणाम पुरानै हुँदा भने जमाना हैरान भो। अनि फेरि यस्तै उपाय गर्दै पुरानाको ठाउँमा नयाँ नारा वा नयाँ शक्तिको बजार केही क्षण चल्दै परिणाम दोहारिइरहे। यसले नेपालमा भएका भनिएका कुनै पनि क्रान्ति वा परिवर्तन सार्थक भएनन्। व्यवस्था वा सत्ता फेरिएपछि सीमित व्यक्तिहरूको वर्ग मात्र रूपान्तरण हुँदा परिवर्तनको व्यवस्थापन र उपलब्धिहरूको संरक्षण हुन सकेन। नीति र सिद्धान्तका नाममा हुने बहस सहमति, सहकार्य र एकताका नाममा आपसी लेनदेन र भागबन्डासहित हवस् मा पुगेर टुंगिए। ठूला दलका कार्यसूची सत्तारुढ नेकपामा विवादको पराकाष्ठा छ। दिनहुँ आउने फुट्योफुट्यो र मिल्योमिल्यो का समानान्तर समाचारले दुनियाँ आजित छ। पार्टी कार्यकर्ता र समर्थकहरूको शुभेच्छा केवल नेताहरू मिलिदिए हुन्थ्यो, पार्टी नटुक्रिए हुन्थ्यो भन्नेमा छ। नेताहरू केका लागि लडिरहेका छन्, के आधारमा मिल्ने हुन्, धेरैलाई थाहा छैन वा चासो छैन। संसारभरका कम्युनिस्ट पार्टीहरूमा विवाद र फुटको आवरणीय कारण नीति, कार्यनीतिहरूमा हुने बेमेललाई देखाइने परम्परा छ। तर यहाँ त आवरणमा समेत वैचारिक वा सैद्धान्तिक विषयमा छलफल भइरहेको पाइँदैन। करिब दुईतिहाइको मतसहित सरकारमा रहँदा पनि चुनावी घोषणापत्रको कार्यान्वयन, मुलुकको समृद्धि र समग्र पार्टीको सांगठनिक सुदृढीकरणका एजेन्डा कार्यसूचीबाहिर छन्। आपसी लेनदेनमा विवाद र छलफल केन्द्रित छन्। कामरेडहरूको दामरेट मिलाउने झगडाले पार्टी र सरकार हायलकायल छन्। अख्तियार दुरुपयोग अनुसन्धान आयोगले भ्रष्टाचारी लुकाउँछ, अदालतले घुस खान्छ र प्रहरीले अपराधीको संरक्षण गर्छ भने शासन प्रणाली कस्तो रहला ? देशदुनियाँ कोभिड १९ ले आहत बनिरहेको समयमा जनतालाई राहत दिने र भ्रष्टाचारका शृंखला रोक्ने विषयमा अग्रमोर्चाका झगडियाको दाबी जिकिर छैन। पदीय भागबन्डा र राज्यस्रोतमाथिको दोहनमा साझेदारीको सौदा गरी मुलुकलाई भ्रष्टाचारमा चुर्लुम्म डुबाउने खेलमा उद्यत् छन्। सचिवालय र स्थायी कमिटीको बैठकका लुकामारीमै दिनरात कटिरहेका छन्। छिटोछिटो महाधिवेशनमागई कार्यकर्ताबाट अनुमोदन भई आउनुपर्नेमा आपसी बलमिच्याइँ, घुक्र्याइँ र छलछामबाट नेतृत्व लिने र त्यसमा टिकिरहने दाउमा छन् कामरेडहरू। यसका लागि वाञ्छितअवाञ्छित गतिविधि र पवित्रअपवित्र गठबन्धनमा एकसेएक प्रतिस्पर्धा छ। प्रमुख प्रतिपक्षका रूपमा रहेको लोकतान्त्रिक आन्दोलनको मियो नेपाली कांग्रेस अहिले इतिहासकै कठिन मोडमा छ। उसले स्थापनाकालका आफ्ना मौलिकता गुमाउँदै गइरहेको छ। आफैंभित्र दन्केको अलोकतन्त्रीकरणको आगोको राप ताप्नेहरूको अगेनो घेराइ र पोलाइको पीडा सहन नसक्नेहरूको पानी फेराइबीच आगो र कांग्रेसमध्ये कुन पहिले निभ्ने हो, अनिश्चित छ। सरकारको अकर्मण्यताले स्वतः आफ्नो पालो आउँछ भन्ने आशा भने निभेको छैन। कुनै विशेष अफ्ठेरो परिस्थिति उत्पन्न नभई कार्यकाल लम्ब्याएको कांग्रेसको महाधिवेशन आगामी फागुनका लागि तोकिएको छ। पार्टीका जिम्वालहरू महाधिवेशनको सुनिश्चितताभन्दा गुट प्रवद्र्धन र उम्मेदवारी घोषणामा व्यस्त रहँदा समयमै सम्पन्न हुने सम्भावना क्षीण छ। भ्रातृसंस्थाहरूमा बन्ध्याकरण गराई, स्वार्थको ओथारोमा एनजीओ कोरलेर गुट विस्तारमा गुटाधीशहरू व्यस्त छन्। संस्थापन पक्षले सत्तासँग सौदाबाजी र कार्यकर्ताको भावनासँग घपलाबाजीमा आफ्नो जित सम्झिन्छ। सत्तास्वादका छिटा चाख्न घुटुक्क थुक निल्दै सुटुक्क बालुवाटार छिर्ने मूल नेता आफ्ना आलोचक र कार्यकर्तालाई सत्ताको विरोध गर्न अह्राउँदा लाजसमेत लज्जित छ। मधेसमाथिको विभेद र उत्पीडनविरुद्ध उभिएर उदाएको मधेसकेन्द्रित दल जनता समाजवादी पार्टी तेस्रो राष्ट्रिय दलका रूपमा रहेको छ। उसले हतारमा गरेको एकीकरणलाई व्यवस्थित गर्न सकिरहेको छैन। विविध पृष्ठभूमि बोकेका सत्तानुरागीहरूको जमघटले पार्टी त बनेको छ, तर सत्तारोहणको सम्भावना अगाडि आएमा आफ्ना मूल मुद्दा अलपत्र पारी एकता भत्काएर को कता लाग्ने हो यसै भन्न सकिँदैन। अन्यका दाउ विद्रोहमार्गी कम्युनिस्टहरू हाल देखिएको विकृति र विसंगतिबीच विगतको सशस्त्र संघर्षको जगमा क्रान्तिको महल बनाउने सोचमा छन्। संघर्षको पुरानो जग र त्यसका मूल मिस्त्रीले निर्माण गरेको विरूप संरचनाले घरेलु जोडबलबाट तत्काललाई यसको सम्भावना टरेको छ। पुराना राजनीतिक शक्तिलाई सत्तोसराप गर्दै उदाएका स्वघोषित वैकल्पिक राजनीतिको लय समातेका सहरी उच्चमध्यम वर्गका केही पठित मानिस यसैबेला पुराना दलहरूप्रतिको जनआकर्षण घट्न गई सजिलै सत्ता मिल्ने आशामा तरंगित छन्। उकालीओरालीको यात्रा र निम्नवर्गीय समाजसँग त्यति संगत नगरेका तथा अनुकूलताको तेर्सो र चिल्लो बाटो मात्र हिँड्न सक्ने यिनीहरूबाट आफूलाई पूर्ण लोकतन्त्रका पक्षमा उभ्याउने र प्रतिकूलतामा वैयक्तिक स्वतन्त्रताको रक्षार्थ उभिनेमा विश्वसनीयता देखिन्न। राजनीतिको कठिन यात्रामा यी शनिश्चरेहरूको रहर दुईचार दिन रंगिने, शनिबार माइतीघरमा जंगिने अनि टुटफुटमै टुंगिने खालको छ। सीधासाधा राजभक्तहरूको सहानुभूतिमा आफ्नो अभीष्ट पूरा गर्न राजतन्त्रको मुद्दा बोकेका, आफूलाई सच्चा देशभक्त ठान्नेहरू स्वयं राजाप्रति इमानदार छैनन्। अहिले पुनस्र्थापना गर्न खोजिएका व्यक्ति राजाभन्दा पनि वैश्य प्रवृत्तिका देखिन्छन्। २००७ सालपछि राजाको भोगविलास र दलहरूको अनुभवहीनताले शासन नचल्ने र आफैं फर्कने सपना राणाहरूले पनि देख्थे। २०१७ मा महेन्द्रले दलहरूबाटै शासन सत्ता खोस्दा उनीहरू ब्युँझिए र आफ्नो पुनरुत्थानको आशा छाडी आफैंले बनाएको गोरखा परिषद् विनाशर्त कांग्रेसमा मिलाए। हल्का खुजमुजिएको नयाँ लुगामा दोष देखाई फाटेको पुरानो चलाउने निरर्थक आत्मरति राजावादीमा छ। गुटको गजाइँ दलहरूमा गुटका पसलहरू भने राम्रै चलेका छन्। गुटाधीशहरूको चुरीफुरीले दल स्थिर छन्, गुट चलायमान छन्। कुनै पनि जीवन्त लोकतान्त्रिक दलमा गुटहरू रहनुलाई त्यति अस्वाभाविक मानिँदैन। संस्थापनलाई सैद्धान्तिक विचलन र स्वेच्छाचारिताबाट रोक्न हरेक पार्टीमा वैकल्पिक धार आवश्यक पनि छ। संस्थापन पक्षले प्रस्तुत गरेका तात्कालिक वा दीर्घकालीन कार्यक्रमिक, सांगठनिक तथा सैद्धान्तिक प्रस्तावहरूमा रहेका त्रुटि औंल्याई उपयुक्त परिमार्जनमा योगदान गर्ने, आवश्यक परे फरक प्रस्ताव पेस गर्ने, संस्थापनलाई पथ भ्रष्टीकरणबाट रोक्ने र पार्टीलाई जनभावनाअनुरूप चल्न आम कार्यकर्ताप्रति जवाफदेही बनाउने काम पार्टीभित्रको प्रतिपक्षी गुटको हुनुपर्छ। नेतैपिच्छेका गुट र गुटैपिच्छेका अभीष्ट पूरा गर्न छलकपटका पर्याय बन्दैछन् दलहरू। पार्टी निर्माणका लागि देश, गुट निर्माणका लागि पार्टी र व्यक्तिगत स्वार्थपूर्तिका लागि गुटलाई उपयोग गर्दैछन्। गुटको आकार बढाउन सिंगो पार्टीको आकार घटाउँदै छन्। संस्थापनले स्वेच्छाचारिताको निर्बाध अभ्यासलाई दलीय अनुशासन ठान्दछन्। प्रतिपक्षी गुटहरूको भूमिका संस्थापनले नसमेटेका मुद्दा र विषयवस्तुमा होइन, अवसरले अतृप्त स्वार्थीहरूको झुन्डमा सीमित छन्। आफ्नो गुटको आकार बढाई बार्गेनिङ पावर बढाउन तथा दलभित्र आफ्ना विरोधीमाथि हावी हुन डन, तस्कर र माफियाहरूसँगको सान्निध्यको प्रतिस्पर्धाले दलहरू गाँजिएका छन्। कार्यकर्ताको कर्तव्य र दैनिकी पार्टी सुधारभन्दा विवेकहीन गुटाधिपतिहरूको पक्षपोषणमा सीमित छ। गुटहरू गिरोहमा परिणत हुँदैछन्। पदहरूको खरिदबिक्रीले दलहरूमा डन र व्यापारीहरूको प्रवेश र आधिपत्य बढ्दै छ। यसबाट दलीय मौलिक अस्तित्वसमेत संकटोन्मुख छ। तात्कालिक लाभ र निहित स्वार्थभन्दा माथि उठ्न दलहरूमा निश्चित दृष्टिकोण र सिद्धान्त हुन आवश्यक छ। दीर्घकालीन राष्ट्रिय हितका लागि काम गर्नका लागि स्थायी, समावेशी र विस्तृत सञ्जाल हुनुपर्छ। लोकतन्त्रको सफलता राजनीतिक संस्था र तिनीहरूले प्रतिनिधित्व गर्ने नागरिकबीचको दैनिक अन्तरक्रियाले निर्धारण गर्छ। नागरिकको सहभागिता र नियमित अन्तरक्रियाले राजनीतिक दलहरू र व्यक्तिहरूको जीवनलाई असर गर्ने प्रक्रियामा भाग लिन अनुपम अवसर जुटाउँछ। नागरिक समाज तथा सरकार र संसद्जस्ता निर्णय गर्ने निकायबीच मध्यस्तकर्ता पनि दल नै हुन्। प्रभावकारी दलहरूले नागरिकसँग संवाद गर्न र उनीहरूको आवश्यकता सुन्न सक्षम सञ्जाल समाजका सबै भागमा संगठित सञ्जाल निर्माण गर्नुपर्ने हो। तर गुटले गाँजिएका हाम्रा दलहरूको नागरिकसँग संवाद र अन्तरक्रियामा संलग्नता शून्यजस्तै छ। अन्त्यमा, माटोले बीउ पचायो र मान्छेले बुझ पचायो भने कहिल्यै उन्नति हुँदैन। बुटवलभैरहवा चल्ने एउटा लोकल बसका भित्रीभित्तामा भेटिएको यो भनाइको अर्थ खोजौं। अख्तियार दुरुपयोग अनुसन्धान आयोगले भ्रष्टाचारी लुकाउँछ, अदालतले घुस खान्छ र प्रहरीले अपराधीको संरक्षण गर्छ भने शासन प्रणाली कस्तो रहला ? देशदुनियाँको हालत के होला ? यस प्रवृत्तिको प्रवद्र्धकका रूपमा दलहरू देखा पर्दैछन्। देशको समग्र समृद्धिको नाराले सत्तामा पुगेकाहरूबाट डन, तस्कर र माफियालाई पोस्ने कामकारबाहीले सबैभन्दा उत्तम भनिएको प्रणाली लोकतन्त्र नै बदनाम गरिँदै छ। लोकतान्त्रिक प्रणालीका जीवनआधार दलहरू नै हुन्। यिनको अनुपस्थितिमा लोकतन्त्रले श्वास फेर्दैन। समुन्नत लोकतन्त्रले दलीय अस्तित्वलाई स्वीकार र संवद्र्धन गर्छ। यथास्थितिमा जेनतेन चलिरहेको समाजलाई अशिक्षा, अभाव र अन्धविश्वासको भुमरीबाट मुक्त गर्दै समृद्ध बनाउने दलहरूले हो। लोकतन्त्रको हावाले समाजलाई उचित गन्तव्यसहितको नयाँ दिशा दिनुपर्छ। दलको व्यवहारले नै लोकतन्त्र र देशको भविष्य निर्धारण गर्छ। तसर्थ, दलहरूलाई नयाँ नाममा उही बासी भात चलाउने होइन, साँच्चिकै स्वस्थ संगठन, स्पष्ट विचार र स्वच्छ व्यवहारसहितको नयाँ स्वरूप दिन जुटौं।"
डेंगुका बिरामी ओझेलमा,"कोरोना महामारीका बेला स्क्रब टाइफस र डेंगुका बिरामी बढेका छन्। भरतपुर अस्पतालमा विगत दुई महिनामा ६९ स्क्रब टाइफस र २४ डेंगुका बिरामी पुष्टि भए। गण्डकी प्रदेशका ११ जिल्लामा सबैभन्दा बढी म्याग्दीमा डेंगुका ६४ र स्क्रब टाइफसका ४३ बिरामी फेला परेका छन्। के सुदूरपूर्व के सुदूरपश्चिम चारैतिर डेंगुका बिरामीमा बढोत्तरी छ। एउटा भनाइ छ, लन्डन नजलेसम्म बाँकी बेलायत पूरै डढे पनि कसैले वास्ता गर्दैन। हाम्रो नेपालमा पनि काठमाडौंलाई नदुखुञ्जेल बाँकी मुलुकको पीडा कसैले महसुस गर्दैन। त्यसैले काठमाडौंमा डेंगुको महामारी नदेखिँदासम्म उपत्यका बाहिर संक्रमण हँुदा पनि काठमाडौं तात्दैन, जुन हरेक रोगमा देखिँदै आएको छ। जहाँ पिउने पानी अभाव छ, त्यहाँ फोहोरमैलाको उचित व्यवस्थापन छैन, पानी नछोपेर सञ्चित गर्नाले लामखुट्टे र डेंगुका बिरामी बढेका छन्। डेंगु : एक भाइरल रोग डेंगु विषाणुको टाइप १, टाइप २, टाइप ३ र ४ भाइरसको तीव्र संक्रमणले डेंगु रोग लाग्छ। लोकभाषामा हाडतोड ज्वरो भनिने डेंगु रोग तीन दिनमै नरम हुने भएकाले तीनदिने ज्वरो पनि भनिन्न्छ। चिकित्साशास्त्रका अनुसार जीवनकालमा यसको संक्रमण एकपटक मात्र हुन्छ। विषाणुको संक्रमणपश्चात् लक्षण नदेखाउने वा छुट्ट्याउन नसकिने ज्वरो, डेंगु ज्वरो (डीएफ), डेंगु हेमोरेजिक ज्वरो (डीएचएफ) वा रगतको प्लाज्मा बाहिरिएर डेंगु शक सिन्ड्रोम (डीएसएस) प्रकारको हुन्छ। भाइरसले प्लेटलेटलाई आक्रमण गरी रगत जम्ने प्रक्रिया अव्यस्थित गराई बाह्य तथा आन्तरिक रक्तस्राव बनाउँछ। क्लासिक डेंगु सामान्य प्रकारको हो र आफंै निको हुन्छ भने डेंगु हेमोरेजिक ज्वरो वा डेंगु शक सिन्ड्रोममा उचित उपचार नगरे मृत्यु हुन्छ। डेंगु ज्वरो सबैभन्दा पहिले सन् १७८५ मा दक्षिण अफ्रिकामा पाइएको थियो। बितेको ५० वर्षमा रोगको संक्रमण ३० गुणाले बढेको छ। नेपालमा पनि विगत पाँच वर्षमा १३ गुणाले संक्रमण बढेको छ। संसारका १२८ बढी देशका ३९ अर्ब मानिस रोगको जोखिममा छन्। हरेक वर्ष झनडै ३९ करोडमा रोगको संक्रमण हुन्छ र २० हजार बढीको मृत्यु हुने गर्छ। सार्ने माध्यम : भीआईपी लामखुट्टे डेंगु विषाणुबाट संक्रमित पोथी लामखुट्टे एडिस एजिप्टी र एडिज अल्वोपिक्टसको टोकाइबाट डेंगु लाग्छ। कृत्रिम स्थानमा पाइने एडिज एजेप्टाइको टोकाइ नै प्रमख कारक, कृत्रिम र प्राकृतिक दुवै स्थानमा पाइने एडिस अल्वोपिकटस लामखुट्टेको टोकाइबाट पनि कहींकतै सरेको पाइन्छ। सफा पानीमा बस्ने भएकाले यस लामखुट्टेलाई भीआईपी लामखुट्टे भनिन्छ। लामखुट्टेबिना मानिसबाट मानिसमा डेंगु रोग सर्दैन र सबै लामखुट्टेले टोक्दैमा पनि रोग लाग्दैन। बाघजस्तै टाटेपाटे देखिने भएकाले एसियन टाइगर पनि भनिने यस लामखुट्टेले सूर्योदय भएको दुई घन्टापछि मध्यान्तरसम्म वा दिउँसो टोक्छ। डेगुं फैलाउने लामखुट्टेले जिका, चिकनगुनिया, यलो फिवरसमेत सार्छ। लामखुट्टेले टोकेपछि मानिसलाई टोकेको स्थानमा चिलाउँछ। संक्रमित मच्छरको आयु ३० दिनको हुन्छ भने जमेको सङ्लो पानीमा अन्डा, लार्भा र प्युपा हुन १० दिन लाग्छ। पानी सुके पनि अन्डा वर्ष दिनसम्म रहिरहने भएकाले रोग नियन्त्रण गर्न मुस्किल पर्छ। जापनिज इन्सेफलाइटिस गराउने लामखुट्टेले कसैलाई टोके मर्छ भने डेगुं सार्ने लामखुट्टेले धेरै कम्तीमा १० जनालाई टोकेपछि अघाउँछ। लक्षण आर्थिक, सामाजिक र शैक्षिक रूपले विपन्न वर्ग अत्यधिक पीडित हुने यस रोगमा लामखट्टेले टोकेको अर्थात् भाइरस पसेको पाँचदेखि आठ दिनमा अल्छी लाग्ने, टाउको दुख्ने, आँखा पाक्ने, रुघाखोकी लाग्ने लक्षण देखिन्छन्। ज्वरो, बिमिरा र टाउको वा शरीर दुख्ने डेंगुका त्रिभूज हुन्। बढी पीडित हुनेमा बालबालिका र वृद्धवृद्धा हुन्। एक्कासि चिसोको अनुभूतिका साथ कम्पन हुने, उच्च ज्वरो आउने, तीव्र टाउको दुख्ने, आँखाको पछाडिको भाग, खुट्टा, मांसपेसी र जोर्नी दुख्न थाल्छ। टाउको र आँखा दुख्ने, टाउको तथा आँखाका नानीको चालले सुरु गराउने तथा बढाउने गर्छ। आँसु आउने, निद्रा नलाग्ने, भोक नलाग्ने, मुख नमीठो हुने, स्वाद हराउने, तीतो स्वाद आउने, वाकवाकी लाग्ने, बान्ता हुने, चक्कर लाग्ने र कमजोरी महसुस हुन्छ। मुटुको चाल कम, मानिस चिन्तित, छालामा राता दाना, बिमिरा, फोका र डाबर देखिन्छ र क्रमशः हराउँछ। नाक, गिँजा, योनि र आन्द्राबाट रक्तस्राव हुने गर्छ। डेंगु रोग सार्ने प्रमुख कारण संक्रमित लामखुट्टेको टोकाइ भएकाले यसको टोकाइबाटै जोगिन तथा लामखुट्टे निर्मूल गर्न जरुरी छ। संक्रमणको कडारूपमा ज्वरो आएको एक सातासम्म निको नभई रक्तस्रावका लक्षण देखा पर्छन्, जसलाई डीएचएफ भनिन्छ। रक्तस्राव भई रक्तस्रावका धब्बा देखिने रगतको कमी भई अनुहार फुस्रो देखिने, पेट असाध्यै दुख्ने, पसिना आउने, पेट दुख्ने, ढाड दुख्ने, मुख नीलो हुने, शरीरमा पानी जम्मा हुने, रगतमा अल्बुमिनको मात्रा घट्ने, दिसा कालो हुने र कलेजोमा असर पर्न सक्छ। जीवन्त अंगमा असर परी डीएसएस हुन सक्छ। प्लाज्मा लिकेजका कारणले यस फेजमा पेट, छातीमा पानी जम्ने, कडा रक्तस्राब हुने, कलेजो, मिर्गौला, मुटु, स्नायु प्रणालीजस्ता अंगमा नकारात्मक प्रभाव पार्छ। तीनदेखि सात दिनमा देखिने पहिलो २४ देखि ४८ घन्टाको अवधि डेगुं संक्रमितका लागि सबैभन्दा उच्च जोखिमको समय भएकाले यसलाई क्रिटिकल फेज भनिन्छ। यस फेजमा बिरामीको उपचार नभए मृत्युसमेत हुन सक्छ। समयमै उपचार पाएमा मृत्युदर एक प्रतिशतभन्दा कम हुन्छ। उपचार स्वास्थ्यलाभ गरिरहेका सामान्य डेगुंका बिरामीले हरेक चार घन्टामा पिसाब लाग्ने गरी पानीलगायत झोल पदार्थ सेवन गर्दा रोगको लक्षणमा धेरै राहत मिल्छ। उपचारको गाइडलाइनमा रगतमा प्लेटलेटको संख्या ५० हजारभन्दा कममा भएपछि प्लेटलेट चढाउने गरिन्छ। आन्तरिक रक्तस्रावको जोखिमका कारणले एस्प्रिन, आइबुप्रोफेन प्रयोग गर्न सल्लाह दिइँदैन। निर्जलीकरण रोक्न बढी मात्रामा कम्तीमा पाँच चिया गिलास पानी, झोलिलो खानेकुरा, तरल पदार्थ र आराम गर्न लगाउनुपर्छ। संक्रमण भाइरल भएकाले यसको रामवाण औÈधि र उपचार हुँदैन। दुई हप्तामा आफंै निको हुन्छ। जटिलता रोक्न लाÔणिक उपचार मात्र गरिन्छ। रोकथाम कुनै किसिमको पानी जम्ने ठाउँ, प्राकृतिकअप्राकृतिक भाँडालाई बग्ने बनाउने, पुर्ने, सुकाउने, गाड्ने वा जलाउने गर्नुपर्छ। घरका झ्यालढोकामा मसिनो जालीको प्रयोग गर्ने, सुत्दा कीटनाशक झुलको प्रयोग गर्ने, पंखा, एयरकुलर, एयरकन्डिसन प्रयोग गर्नुपर्छ। जाली र झुलको व्यवस्था हुन नसक्ने ठाउँमा लामखुट्टे भगाउने धूप, झोलको प्रयोग गर्ने, घरबाहिर जाँदा शरीरको खुला भागमा लामखुट्टे धपाउने मलम प्रयोग गर्ने वा तोरीको तेल, निमको तेल वा लामखुट्टे रिपेलेन्ट दलेर बस्ने र सुत्ने र प्रभावित क्षेत्रमा जाँदा वा बस्दा पूरै शरीर ढाकिने गरी लामो बाहुला भएको सेतो हलुका रङको कमिज र पैन्ट लगाउनुहोस्। जनचेतनामा अभिवृद्धि गर्नुपर्छ। अन्त्यमा, डेंगुको खोप विकसित देशमा उपलब्ध भए पनि हामीकहाँ छैन। मानिसबाट मानिसमा नसर्ने भएकाले डेंगु रोग सार्ने प्रमुख कारण संक्रमित लामखुट्टेको टोकाइ भएकाले लामखुट्टेको टोकाइबाटै जोगिनु तथा लामखुट्टे निर्मुल गर्नुपर्ने समग्रमा रोकथाम हो। तसर्थ धन र जनको क्षति न्यूनीकरण गर्न सरसफाइ र जनचेतना लिन र दिन तीनै तहका सरकार र हामी आफैं विभिन्न तह र तप्काबाट लाग्नुपर्छ।"
"राजदूत नियुक्ति, विदेशी अभ्यास र नेपाल","कूटनीति र अन्तर्राष्ट्रिय सम्बन्धका सिद्धान्त घोकेको तर अभ्यास गर्ने सीप र चातुर्य नभएको व्यक्ति राजदूत हुन सक्दैन। नेपाली बृहत् शब्दकोशका अनुसार राजदूतको अर्थ एक मित्रराष्ट्रको प्रतिनिधि भएर अर्को मित्रराष्ट्रमा आवासीय वा अनावसीय स्तरमा खटिएको व्यक्ति, प्राचीनकालमा एक राजाको सन्देश अर्को राजाकहाँ पुर्याउने दूत। अंग्रेजीमा पनि यस्तै अर्थ लाग्छ। प्राचीनकालमा जब राजा नै संविधानभन्दा माथि हुन्थे, देश, सरकार राजाकै स्वविवेकमा अडिन्थ्यो। ती राजाको दूतलाई राजदूत भनिन्थ्यो। अहिले सरकारको दूत, सरकार जनताबाट निर्वाचित हुने हुँदा राजदूत मुलुकको दूत अथवा जनताको दूत। राजदूत एक व्यक्ति मात्र हैन, सिंगो राष्ट्रको प्रतिनिधि हो, मुलुकको ऐना हो। नेपालीको मुहार हो, आवाज, अन्तर्राष्ट्रिय छाया हो। हाम्रो राजदूत पृथ्वीको छानो सगरमाथाको अग्लाइ हो। विश्व शान्तिका प्रतीक बुद्धको दूत हो। अन्तर्राष्ट्रिय मञ्चमा मुलुकको छवि, राष्ट्रको गौरव, नेपाल र नेपालीको शिर माथि उठाउने क्रेन हो, सिलेक्टिभ ब्रेन हो। नेपाल विश्व कूटनीतिक मञ्चमा प्रवेश गरेको चार बीसभन्दा बढी वर्ष भएको छ। यो भूमण्डलीकरणको युगमा इतिहास रटेर भन्दा वर्तमानसँग डटेर, कर्तव्यमा खटेर अन्तर्राष्ट्रिय कूटनीतिक मञ्चमा देश र जनताको शिर उँचो राख्ने अन्तर्राष्ट्रिय सम्बन्धसँग गाँसिएको गहन पद हो राजदूत। विगत र वर्तमान पृथ्वीनारायण शाहले नेपाल एकीकरण गरेपछि मात्र विदेश मामिला हेर्ने विभाग गठन गरिएको पाइन्छ। सन् १७६९ मा पृथ्वीनारायणले स्थापना गरेको जैसीकोठा नै विदेश मामला हेर्ने पहिलो संस्था मानिन्छ। पृथ्वीनारायण शाहलाई पहिलो परराष्ट्रमन्त्री मान्न सकिन्छ। त्यो बेला राजा नै सर्वेसर्वा हुने हुँदा अहिलेजस्तो परराष्ट्र मन्त्रालय र परराष्ट्रमन्त्री हुने व्यवस्था थिएन। पृथ्वीनारायण विदेश मामलामा चतुर थिए। त्यो बेला नै नेपाल दुई ढुंगाको तरुल हो भन्ने परराष्ट्र नीति बनाएका थिए, जुन अहिले पनि त्यत्तिकै सान्दर्भिक र व्यावहारिक छ। विदेश मामिला स्वयं राजा र पछि राणाकालमा राणा शासकले हेर्दथे। राजदूतको औपचारिक व्यवस्था थिएन। राणा प्रधानमन्त्री जुद्धशमशेरका पालामा पहिलोपटक सन् १९३४ अप्रिल ६ अर्थात् विसं १९९० चैत २४ गते बेलायतका लागि राजदूत नियुक्त गरियो। जुद्धशमशेरका छोरा बहादुरशमशेर विदेशका लागि पहिलो नेपाली राजदूत हुन्। त्यो बेला बेलायतमा प्रधानमन्त्री राम्स म्याकडोनाल्ड थिए। नेपालले दोस्रो राजदूतावास भारतको दिल्लीमा खोल्नुअघि १३ वर्षसम्ममा बहादुरशमशेर पछाडि राणा प्रधानमन्त्री चन्द्रशमशेर राणाका तीन छोरा कृष्णशमशेर, सिंहशमशेर र केशरशमशेर पालैपालो राजदूत बनेर लन्डन पुगेका थिए। अंग्रेज उपनिवेशबाट भारत स्वतन्त्र भएपछि नेपालले दिल्लीमा १९४७ मा राजदूतवास खोलेको थियो। भारतका लागि पहिलो नेपाली राजदूत सिंहशमशेरलाई नियुक्त गरिएको थियो। दोस्रो राजदूत सन् १९५१ मा विजयशमशेरलाई नियुक्त गरिएको थियो। जो अन्तिम राणा प्रधानमन्त्री मोहनशमशेरका छोरा र वर्तमानमा राप्रपाका नेता पशुपतिशमशेरका पिता हुन्। सन् १८१६ मा नेपालको पहिलो कूटनीतिक सम्बन्ध बेलायतसँग भए पनि त्यसपछिका १३१ वर्षसम्म नेपालले अन्य मुलुकसँग कूटनीतिक सम्बन्ध स्थापना गर्न सकेन। विसं २००७ सालको प्रजातन्त्र आगमनसँगै नेपालको बाह्य मुलुकसँगको कूटनीतिक सम्बन्ध तीव्र गतिमा विस्तार भयो। अहिले नेपालको कूटनीतिक सम्बन्ध विश्वका १६८ देशसँग स्थापित भएको छ भने ३० मुलुकमा दूतावास, तीन स्थानमा राष्ट्रसंघीय स्थायी नियोग र चार मुलुकका ६ सहरमा महावाणिज्य दूतावास छन्। बढ्दो अन्तर्राष्ट्रिय सम्बन्धका कारण अहिले विभिन्न देशका लागि नेपाली राजदूत नियुक्ति गरिएका छन्। द्वैध जिम्मेवारी राजदूतसँग आफूले काम गर्नुपर्ने मुलुक र आफ्नो मुलुकका द्वैध जिम्मेवारी हुन्छन्। पठाइने मुलुकको दूत भए पनि आफ्नो मुलुक र सेवारत रहने मुलुकको जिम्मेवारी लिनपर्ने द्वैध प्रकृतिको पद हो राजदूत। त्यसैले व्यक्ति पठाइने मुलुकले पनि पत्याउने हुनुपर्छ। एकातिर आफ्नो देशको आन्तरिक राजनीति, छिमेक नीति, रणनीति आदिको ज्ञान हुनुका साथै सम्बन्धित देशमा आफूले गर्नुपर्ने कामको स्पष्ट खाका हुनुपर्छ। सम्बन्धित देशको आन्तरिक राजनीति, भूराजनीति, भूगोल, प्राकृतिक स्रोतसाधन, वातावरण, धर्म, संस्कृति, कूटनीति, आर्थिक, व्यापारिक, प्राविधिक विकासक्रम र गतिका साथै सम्बन्धित देशको भेषभूषा, चालचलन, रीतिरिवाजबारेमा समेत थोरैधेरै जानकार हुनुपर्छ। विश्व रंगमञ्चमा चम्किएका दुई विशाल देशका बीचमा रहेको सानो मुलुक नेपालको कूटनीतिक चातुर्य तीक्ष्ण हुनुपर्छ। अर्कातिर परराष्ट्र मन्त्रालयको कूटनीति शीतयुद्धकालीन छायाबाट मुक्त हुन सकेको छैन। परिवर्तित विश्व राजनीतिअनुसार यसको पनि पुनर्संरचना आवश्यक छ। अंग्रेजी भाषामा कूटनीतिक किसिमले बोल्न र लेख्न सक्ने हुनुपर्ने अनिवार्य आवश्यकताका अतिरिक्त सकेसम्म सम्बन्धित देशको भाषामा पनि दक्खल राख्ने व्यक्ति चयन गरिनुपर्छ। सम्बन्धित देशमा रहेर काम गर्दा स्वदेशको स्वार्थ हरदम शिरमा राख्नुपर्छ। विदेशी अभ्यास राजदूत नियुक्ति विदेशमा बढी महत्वका साथ लिइन्छ। बेलायतमा राजदूत पद खाली हुनुभन्दा एक वर्षअघिबाटै राजदूतको खोजी गरिन्छ। सम्बन्धित बाह्य मुलुकका बारेमा कति ज्ञान छ, त्यहाँ गएर के काम गर्ने, किन जाने, राष्ट्रलाई लाभ हुने केके काम गर्ने, दुई देशबीचको सम्बन्ध कुन उचाइमा कसरी पुर्याउने, सम्बन्ध बिग्रिन लागेको छ भने कसरी सुधार्ने आदि विषयमा प्रस्ताव मागेर स्वतन्त्र निकायको अध्ययन र मूल्यांकन गरेर राजदूतमा सिफारिस गरिन्छ। छिमेकी मुलुक भारतमा राजनीतिकभन्दा बढी क्यारियर डिप्लोम्याटलाई प्राथमिकता दिइन्छ। चयन गरिने व्यक्तिलाई कूटनीतिक प्रशिक्षण दिइन्छ। कूटनीतिक सेवामा प्रवेश गरेपछि एक वर्ष सम्बन्धित मुलुकको भाषा, संस्कृति, इतिहास, आन्तरिक र भूराजनीतिको ज्ञान प्राप्त गर्नुपर्ने र त्यसपछि कूटनीति सेवा सम्बन्धित एक वर्ष अध्ययन गर्नुपर्ने र क्यारियर डिप्लोम्याटका रूपमा सेवा प्रवेश गर्ने व्यवस्था छ। सिंगापुरले भने विषयगत वार्ता गर्न सो मुलुकबाटै सम्बन्धित मन्त्रालयका विज्ञ व्यक्तिलाई राजदूत तोक्ने गर्छ। धेरै देशले कुनै विषय वा मुद्दाले बाटो बिराउन थालेको अवस्थामा सो विषयविज्ञ, निर्णय क्षमता र चातुर्य राख्ने व्यक्ति खोजेर सम्बन्धित मुलुकमा राजदूत बनाई पठाइन्छ। सम्बन्धित मुलुकसँग आफ्नो राष्ट्रको कति सहकार्य छ, कति कुरा आफ्नो राष्ट्रहितका पक्षमा ल्याउनु छ, उक्त मुलुकसँग सहकार्य गर्दा अन्तर्राष्ट्रिय पहुँचको वृद्धि कति हुन्छ आदि विश्लेषण गरेर मात्र दूतावास खोलिन्छ। विषयगतविज्ञलाई राजदूत बनाई पठाइन्छ। हरेक राष्ट्रमा राजदूत चयनको एक मापदण्ड हुन्छ र त्यसलाई संवेदनशील किसिमले अवलम्बन गरिन्छ। नेपाल सन्दर्भ नेपालमा करियर डिपलोम्याटभन्दा राजनीतिक व्यक्ति बढी राजदूत नियुक्त गरिन्छ। औपचारिक रूपमा राजदूत नियुक्ति गर्न थालेको ८६ वर्षको अवधिमा सयौंपटक राजदूत नियुक्ति गरिएको छ। नियुक्ति हुनेमा कूटनीतिक सेवाका भन्दा राजनीतिक क्षेत्रका व्यक्ति करिब दोब्बर छन्। दोहोरिनेको संख्या पनि त्यत्तिकै छ। चारपटकसम्म चार छुट्टाछुट्टै देश (रूस, भारत, इजिप्ट र बेलायत) का लागि राजदूत बन्ने व्यक्ति हुन् झरेन्द्रनारायण सिंह, तीनपटक हुने यदुनाथ खनाल, पदमबहादुर खत्री, डा भेषबहादुर थापालगायतका छन् भने दुईपटक हुने दुई दर्जनभन्दा बढी छन्। प्रधानमन्त्री भइसकेर पनि अमेरिकाका लागि राजदूत हुने व्यक्ति हुने मातृकाप्रसाद कोइराला। मन्त्री वा परराष्ट्रमन्त्री बनेर पछि राजदूत बन्ने हालसम्म १५ जना छन् भने उच्च संवैधानिक पदमा बसेर पनि पछि राजदूत हुने पाँचजना छन्। राजदूत भएपछि मन्त्री हुने पनि एक दर्जनभन्दा बढी छन्। नेपालको पहिलो महिला राजदूत विन्देश्वरी शाह हुन्। उनी परराष्ट्रको सहसचिव हुँदा २०४५ सालमा भारतका लागि राजदूत नियुक्त भएकी थिइन्। कार्यकाल पूरा हुन एक वर्ष बाँकी हँुदै २०४८ सालमा तत्कालीन प्रधानमन्त्री गिरिजाप्रसाद कोइरालाले उनलाई फिर्ता बोलाएर चक्रप्रसाद बास्तोलालाई राजदूत नियुक्ति गरेका थिए। २०४६ सालअघि सबैजसो राजदूतले आफ्नो कार्यकाल पूरा गर्न पाउँथे भने बहुदलीय व्यवस्थामा राजदूत फिर्ता बोलाउने क्रम बढेर गयो। २००७ सालपछि र पञ्चायती व्यवस्थामा जम्मा तीनजना राजदूतलाई फिर्ता बोलाइएको पाइन्छ। त्यो पनि राजदूत स्वयं र उनका परिवार सदस्यका कारणले। राजनीतिक कारणले होइन। फिर्ता बोलाइएकामा ०१२ सालमा महेन्द्रविक्रम शाह (भारतबाट) ( वाणिज्यका कोटा विवादले, ०४४ मा विश्व प्रधान (अमेरिकाबाट), ( पुस्तकालयबाट पुस्तक चोरेको अभियोगमा, प्रकाशचन्द्र ठाकुर (जापानबाट) (स्वयंको छोराले गलत काम गरेकाले। ०४६ पछिका अस्थिर सरकार फेरिनासाथ राजदूत फिर्ता बोलाउने चलन विकास भयो। आफ्नै पार्टीमा पनि गुट मिलेन भने राजदूत फिर्ता डाक्नेजस्तो विकृतिको थालनी भयो। तत्कालीन प्रधानमन्त्री गिरिजाप्रसाद कोइरालाले आफ्नै पार्टीका तर अर्को गुटसँग नजिक रहेका योगप्रसाद उपाध्यायलाई अमेरिकाबाट फिर्ता बोलाएका थिए। राजदूत नियुक्ति सोर्स, फोर्स, ब्रिफकेस, नातावाद, फरियावाद र राजनीतिक भागबन्डाका आधारमा गरिन थाले। पार्टीमा लामो समय झोला बोकेको तर कुनै पद दिन नसकिएकालाई पनि राजदूत बनाएर चित्त बुझाउने गर्न थालियो। अहिले पनि त्यसैको निरन्तरता छ। राजनीतिक भागबन्डा, नातागोता, चाकडी, चाप्लुसीका आधारमा राजदूत नियुक्त गरिनाले अधिकांश राजदूतमा देशको दूत भएर जिम्मेवारी वहन गर्ने क्षमताको कमी छ। अन्त्यमा मुलुकको प्रतिनिधि राजदूत व्यक्तिको योग्यता र कार्यसम्पादन क्षमता हेरेर नियुक्त गरियोस्। व्यक्तिको शारीरिक, मानसिक, आचार, विचार र जीवन पृष्ठभूमिको समेत स्वास्थ्यता पनि ख्याल गरियोस्। कुनै बेला नेपालका राजदूतलाई खारिएका कूटनीतिज्ञ भनिन्थ्यो। अमेरिकाका अब्बल कूटनीतिज्ञ हेनरी कसिन्जरले समेत आफ्नो पुस्तक द वोल्र्ड अडर मा नेपाली कूटनीतिज्ञको प्रशंसा गरेको पाइन्छ। राजदूत सधैं सक्रिय र स्मार्ट रहनुपर्ने पद भएकाले मानसिक मात्र नभई शारीरिक सक्रियताको खाँचो पर्छ। त्यसैले ७० वर्षमाथिका वृद्धलाई कम प्राथमिकतामा राखियोस्। ख्याल गर्नुपर्ने कुरा, शारीरिक दुर्बलतासँगै मानसिक दुर्बलता पनि बढ्दै जान्छ। राजदूत एक अर्थमा विदेशमन्त्री हो। त्यसैले आधुनिक विश्व राजनीति, भूराजनीति, आन्तरिक राजनीति, सम्बन्धित देशमा रहेका नेपालीको सुरक्षा र स्थानीय सस्थासँगको कुनै विवाद कूटनीतिक किसिमले सुल्झाउन सक्ने क्षमता र चातुर्य आवश्यक हुन्छ। दुई देशबीचको कूटनीतिक सम्बन्ध अझै बलियो गराउन र स्वदेशका लागि लाभ लिने कूटनीतिक योजना माग गरी स्वतन्त्र निकायबाट छनोट गर्न सके राम्रो हुन्छ। नातावाद, कृपावाद, गुटवाद, गाँठवाद बन्द गरी व्यक्तिको योग्यता, प्रशासनिक क्षमता, कूटनीतिक ज्ञान र चतुर्याइँका आधारमा खाली भएका ठाउँमा समयमै राजदूत नियुक्त गरियोस्। नवनियुक्त राजदूतहरूलाई सम्बन्धित देशबारेमा अतिरिक्त ज्ञान दिनुका साथै कूटनीतिक मर्यादा, आचरण, बोली, व्यवहार, लेखन, डिजिटल मिडिया, सञ्चार मिडियामा प्रस्तुति, सामाजिक सञ्जाल प्रयोग, पोसाक, हिँडाइडुलाइ, घुमफिरजस्ता मसिना विषयमा समेत ज्ञान र तालिम दिएर मात्र सम्बन्धित देशमा पठाउनु राम्रो हुन्छ। विश्व रंगमञ्चमा चम्किएका दुई विशाल देशको बीचमा रहेको सानो मुलुक नेपालको कूटनीतिक चातुर्य तीक्ष्ण हुनुपर्छ। अर्कातिर परराष्ट्र मन्त्रालयको कूटनीति शीत युद्धकालीन छायाबाट मुक्त हुन सकेको छैन। परिवर्तित विश्व राजनीतिअनुसार यसको पनि पुनर्संरचना आवश्यक छ। ख्याल गरियोस्, कूटनीति र अन्तर्राष्ट्रिय सम्बन्धका सिद्धान्त घोकेको तर अभ्यास गर्ने सीप र चातुर्य नभएको व्यक्ति पनि सफल राजदूत हुन सक्दैन। कूटनीति एउटा कला हो, विज्ञान होइन।"
यसरी गरौं पठनपाठन,"शिक्षा, विज्ञान तथा प्रविधि मन्त्रालयले विद्यार्थी सिकाइ सहजीकरण निर्देशिका, २०७७ भदौ १९ गते जारी गरेको छ। निर्देशिकाको दफा ३३ को २ मा यस निर्देशिकामा अन्यत्र जुनसुकै लेखिएको भए पनि कुनै क्षेत्रविशेषमा नियमित विद्यालय सञ्चालन हुनसक्ने अवस्था भएमा प्रत्यक्ष शिक्षण सिकाइ क्रियाकलाप सञ्चालन गर्न बाधा पर्ने छैन भन्ने अधिकार दिएको छ। संक्रमण कम भएका ठाउँमा विद्यालय पूर्ववत् ढंगमै सञ्चालन गर्नसमेत सकिने भएको छ। असोज १ गतेबाट कुनै न कुनै विधिबाट विद्यालयले पठनपाठन सञ्चालन गर्नैपर्ने व्यवस्था यो निर्देशिकाले गरेको हो। साथै उक्त निर्देशिकाको दफा ३५ को २ मा वैकल्पिक प्रणालीबाट विद्यार्थीको सिकाइ सहजीकरण निर्देशिका, २०७७ बमोजिम भएगरेका कामकारबाही यस निर्देशिकाबमोजिम भए गरेको मानिनेछ भन्ने व्यवस्था छ। त्यही व्यवस्थालाई मूल आधार मानी विद्यालयले सिकाइ सहजीकरण कार्ययोजना तयार गर्नुपर्ने हुन्छ। यसले विद्यार्थीले वैकल्पिक माध्यमबाट हासिल गरेका पूर्वज्ञान, सीप र क्षमताको मापन गर्दै अबको शैक्षिक गतिविधिलाई दिशानिर्देश गर्ने रोडम्याप तयार गर्नुपर्छ। निर्देशिकाको दफा १० मा रहेको १, २ र ३ बुँदामा उल्लिखित विद्यालयले निर्माण गरेको पाठ्यवस्तु समायोजन ढाँचामा स्थानीय शिक्षा शाखाको समन्वयमा विद्यालय आफंैले निर्माण गर्न सक्नुपर्नेछ। उक्त आधारमा रही पाठ्यवस्तु समायोजन गर्न सकिने व्यवस्था छ। अर्कातर्फ, आगामी मंसिरमा एउटा परीक्षा र चैतमा अन्तिम परीक्षा लिनुपर्ने निर्णयसमेत आइसकेको छ। पाठ्यक्रम विकास केन्द्रले समायोजित पाठ्यवस्तुसमेत सार्वजनिक गरिसकेको छ। यो सन्दर्भले अहिले सबैको ध्यान विद्यालयको पठनपाठनतिर केन्द्रित छ। एकथरी मान्छे यो शैक्षिक सत्र नै खारेज नगरेर मन्त्रालयले गल्ती गरेको आरोप लगाउँदैछन् भने अर्काथरी सम्पूर्ण जिम्मेवारी प्रदेश तथा स्थानीय तहलाई दिएर केन्द्र हाइसञ्चो मानेर बसेको, जिम्मेवारी बोध नलिएको भनी टिप्पणी गरिरहेका छन्। यसै प्रसंगमा केही शिक्षकले सामाजिक सञ्जाललगायत अन्य छलफलका सन्दर्भमा यो निर्देशिका कोरोना भिœयाउने खेल हो, त्यसको जिम्मेवारी कसले लिन्छ ? यसरी हँुदैन, सकिँदैन, गाह्रो छ भन्ने गरेको पनि सुनिएको छ। त्यति मात्र होइन, रेडियोमा पढाएर हुन्छ; कहाँ अहिलेको जमानामा रेडियो सुन्छन् विद्यार्थीले पढ्दैनन् ? अनलाइनमा कसैको पहुँचै छैन अनि कसरी हुन्छ ? के रेडियो वा अन्य वैकल्पिक माध्यमबारेमा हामीले वैज्ञानिक ढंगले सोचेका छौं ? केही अपवादबाहेक छैनौं। यसरी देखिएकाजबर्जस्ती देखाइएका नकरात्मक चरित्रले हामी कहाँ पुग्छौं ? एकपटक सोच्ने कि ? तर यही भीडमा गर्नुपर्छ, सकिन्छ, रेडियो, टेलिभिजन, अनलाइन, अफलाइन जुन विधि वा प्रक्रियाबाट हुन्छ; त्यसैगरी शिक्षण सिकाइ क्रियाकलाप सञ्चालन गर्नुपर्छ भनेर कार्ययोजना निर्माणमा जुटिरहेको शैक्षिक सरोकारवालाको जमात पनि ठूलै छ। यहाँ प्रश्न जागिरको मात्र होइन, क्षमता अभिवृद्धिको हो। पेसागत विकासको हो। नैतिकताको हो। समस्याको चाङमा परेर पनि आफ्नो गन्तव्यको बाटो पहिल्याउन सक्नुचाहिँ महानता हो। यो हाम्रा लागि सकारात्मक सुरुवातको संकेत हो। त्यसैले म त भन्छु यो समय सिर्जनशीलताको हो। विचार निर्माणको हो। अवसर खोजीको हो। विकल्पको विनिमयको हो नकि आलोचना, आरोप, र अतिरञ्जनाको। नीति तथा निर्देशिका ल्याउने काम मन्त्रालयको हो, ढिलै भए पनि ल्याएकै छ। तर अध्यापन गराउने काम त शिक्षकको हो। शिक्षक तयार छन् कि छैनन् ? डराएका छन् कि छैनन् ? विद्यालयमै आएर पढाउन तयार छन् वा छैनन् ? कुन विधि वा पद्धतिमा रहेर पढाउन तयार छन् ? आफ्ना छोराछोरीलाई यो अवस्थामा विद्यालय पठाउन अभिभावक राजी छन् कि छैनन् ? र विद्यार्थी कसरी पढ्न चाहन्छन् ? कि त्रास, भयमा छन् ? कुन माध्यमबाट पढ्दा वा पढाउँदा सबैको मनोविज्ञानमा सकारात्मक छाप पर्छ। यो पहिचान गरेर मात्र शिक्षण सिकाइ क्रियाकलापका प्रक्रिया, ढाँचा र विधि निर्माण गर्नु पहिलो काम हो। जसलाई जेमा सहज र डर, त्रास हुँदैन त्यही विधि निर्माण गरी पठनपाठनको मूल बाटो खोल्नुपर्छ। किताबको पाठ पढेर विद्यार्थीलाई सुनाउँदैमा शिक्षण भयो भन्ने बुझाइ अहिल्यै त्यागौं। आफ्नो शिक्षणमा अडियो, भिडियोलगायत मल्टिमिडिया प्रयोग गरौं। दोस्रो विकल्प, विद्यालयमा कुन माध्यमबाट अध्ययनअध्यापनको बाटो तय गर्ने हो सोको यकिन गर्नुपर्छ। तेस्रो, गाउँघरमा, टोलटोलमा, समुदाय स्तरमा कोरोनाको वास्तविक विवरण सामग्री मात्र सम्पे्रषणको सुनिश्चितता हुने गरी जनचेतनामूलक कार्यक्रम लिएर घरदैलो गर्नुपर्छ। अझै पनि मास्क गोजीमा बोकेर हिँड्ने, बोल्दा मास्क खोल्ने मानिसको जमात छँदैछ। बालबालिकालाई स्वास्थ्य सावधानीका उपायबारेमा प्रत्यक्ष भेटेर वा विभिन्न लिखितअलिखित सामग्रीबाट सुझाऔं। अभिभावकलाई तयार पारौं। त्यसका लागि शिक्षकको नेतृत्व तथा अभिभावकको समन्वयमा टोलमा समूहसमूह गठन गरी पर्चा, पमप्लेट, ब्रोसरलगायतका सामग्री निर्माण गरी विद्यालय तथा स्थानीय तहमार्फत वितरणको व्यवस्था गर्नुपर्छ। चौथो, शिक्षण सिकाइ प्रक्रियामा सामेल हुने सबैलाई आफ्नो मनोविज्ञानमा सकारात्मकता निर्माण गर्नु पहिलो प्राथमिकतामा पर्ने कार्य हो। सावधानी अपनाउँदा सुरक्षित हुन सक्छौं भन्ने तवरले परामर्श गर्नु उत्तम विकल्प हो। सम्भव भएमा विद्यालयमा एकजना स्वास्थ्यकर्मीलाई परामर्शदाताका रूपमा राख्नु शिक्षण सिकाइमा थप ऊर्जा र टेवा पुर्याउनु हो। त्यसबाहेक पाठ्यक्रमका आधारमा कक्षागत वर्क सिट निर्माण गरी आवश्यकीय न्यूनतम विषयवस्तुको मात्र पठनपाठन गराउनुपर्छ। विद्यार्थीलाई विभिन्न किसिमका प्रोजेक्ट वर्कमार्फत उनीहरूका सिकाइ दिगो बनाउन सकिन्छ। विद्यार्थीको व्यक्तिगत अभिलेखका लागि पोर्टफोलियो निर्माण गर्नुपर्छ। शिक्षणको विधिमा व्यापक सुधार ल्याउनुपर्छ। शिक्षकको प्रस्तुति रचनात्मक र कलात्मक हुन जरुरी छ। तर के आजका हामी शिक्षक विद्यालय जानुअघि आफूले पढाउने पाठको तयारी गर्नुहुन्छ ? के आजका शिक्षक साँच्चिकै सिर्जनात्मक छन् त ? घरको कामलाई फुलटाइम र शिक्षणलाई पार्टटाइम बनाउने शिक्षक पनि हामी नै होइनौं र ? किताबका पाठ पढेर विद्यार्थीलाई सुनाउँदैमा शिक्षण भयो भन्ने बुझाइ अहिल्यै त्यागौं। आफ्नो शिक्षणमा अडियो, भिडियोलगायत मल्टिमिडिया प्रयोग गरौं। अरू केही नभएमा आफूसँग भएको मोबाइल फोन प्रयोगमा ल्याऔं।"
आनन्दमय जीवन,"देवराज इन्द्रले आफ्नो दरबारबाट भूलोकको कुनै गाउँमा हेर्दै छक्क परिरहेको देवर्षि नारदले देखे। छेउमा आएर नारदले सोधे, हे देवराज, तपाईं अघिदेखि नै कहिले हाँस्नुहुन्छ, कहिले अनुहार खुम्च्याउनुहुन्छ त कहिले मुन्टो हल्लाउनुहुन्छ, के देख्नुभयो ? एउटै समाजभित्रका मानिसका चालामाला हेर्नुस् न, प्रत्येकको फरकफरक छ। कोही हरिकीर्तन सुनिरहेका छन्। कोही ध्यानस्थ छन्। कोही वेद, रामायण, गीता पढिरहेका छन्। कोही बाँच्नका लागि कृषि कर्म गरिरहेका छन्। यिनीहरूका कर्म हेर्दा आनन्द आउँछ। कोही गरिबको श्रम शोषण गरिरहेका, कोही ठगिरहेका, कोही तास खेलिरहेका, कोही झगडा गरिरहेका, कोही मातिरहेका अनि घरमा पत्नी र छोराछोरीलाई गालीगलौज र कुटपिट गरिरहेका छन्। कोही भोकभोकै छन् र घरघरमा पुगेर मागिरहेका छन्। यस्ता मानिस देख्दा नरमाइलो लाग्छ। कतिपय बाउआमा छोराछोरीलाई माया गर्छन् तर छोराछोरी भने बाउआमासँग झर्किन्छन्। अराएको काम गर्दैनन्। बटारिएर हिँड्छन् अनि दिनभरि बरालिन्छन्। काममा पनि सघाउँदैनन्। गलत मानिसको संगत गर्दागर्दै छोरो बिग्रिसकेछ भनेर रुन्छन्। यस्तो देख्दा नरमाइलो लाग्छ। हे दवर्षि, यिनीहरूलाई भगवद् मार्गतिर मोड्ने उपाय छैन ? हे दवराज, भूलोकका जनताको अधोगति देखेर तपाईं धेरै चिन्तित हुनुभएछ। भगवान्ले लोक हितका निम्ति उपाय पनि देखाइदिनुभएको छ। जजसले हरिकीर्तन सुनिरहेका छन्, उनीहरूको जीवन कति सुन्दर छ हेर्नुस् त ? उनीहरू शान्त स्वभावका छन्। मीठो बोली छ। हेर्ने दृष्टिकोण पनि सकारात्मक छ। सात्विक भोजन गर्छन्। दिएर मात्र खान जानेका छन्। यिनीहरू गलत बाटोमा लागेका छन् त ? छैनन्। चासो नै दिएका छैनन्, इन्द्रले भने। हे देवराज, अधोगतिमा लागेका र हरिकीर्तन सुन्नेहरुको एउटै विवेक हो, केही फरक हुँदैन। हरिकीर्तन सुन्दा आनन्दमय जीवन बिताउन सकिन्छ भन्ने बुझ्न सक्ने उनीहरूसँग क्षमता छ, जुन उनीहरूले उपयोग नै गरेनन्। मनुष्यले आफ्नो रक्षा आफैंले गर्नुपर्छ। आनन्दमय जीवन पाउन त आजैदेखि हरिकीर्तन सुरु गर्नुपर्यो नि।"
सन्दीप लामिछाने लङ्का प्रिमियर लिगको छनोट प्रक्रियामा,काठमाडौं : नेपाली लेग स्पिनर सन्दीप लामिछाने लङ्का प्रिमियर लिग (एलपीएल) क्रिकेटको छनोट प्रक्रिया (ड्राफ्ट) मा परेका छन्। ड्राफ्टमा परेका सन्दीप रहेको श्रेणीका खेलाडीले न्युनतम ५० हजारदेखि ६० हजार अमेरिकी डलर पारिश्रमिक पाउने छन्। सन्दीप हाल इन्डियन प्रिमियर लिग (आईपीएल) खेल्ने क्रममा युनाइटेड अरब इमिरेट्स (युएई) मा छन्। यसैगरी अर्का नेपाली खेलाडी सुमन गौतम पनि एलपीएलको ड्राफ्टमा परेको छ। सुमन हाल अष्ट्रेलियामा छन्। गौतम रहेको श्रेणीका खेलाडीले १५ हजारदेखि २५ हजार अमेरिकी डलरसम्म पारिश्रमिक पाउने छन्। आज हुने अक्सनबाट सन्दीप र सुमनको छनोटबारे टुंगो लाग्ने नेपाली राष्ट्रिय टोलीका प्रविधि विश्लेषक रमन शिवाकोटीले जानकारी दिन्भयो। लङ्का लिग नोभेम्बर २१ तारिखदेखि सुरु हुनेछ। श्रीलङ्का क्रिकेट बोर्डले पहिलो पटक लङ्का प्रिमियर लिग आयोजना गर्दैछ। उक्त लिगमा २८ विदेशी खेलाडीले स्थान पाउनेछन्। रासस
पलिस्था सम्मानित,काठमाडौं : मुवाँथाई खेलाडी पलिस्था कक्षपति बिहीबार नगदसहित सम्मानित भएकी छन्। पलिस्थालाई अस्ट्रेलियामा बस्दै आएका पूर्वखेलाडी एवं युवा व्यवसायी प्रफुल श्रेष्ठको प्रायोजनमा नगद १५ हजार रुपैयाँबाट सम्मान गरिएको हो। पलिस्थाले सन् २०१९ मा थाइल्यान्डको बैंककमा भएको १६औं मुवाँथाई विश्व च्याम्पियनसिपमा स्वर्ण पदक जितेकी थिइन्। १३ वर्षीया पलिस्थाले ३० केजी तौल समूहमा स्वर्ण पदक जितेकी थिइन्। पलिस्थाले नेपालमै विभिन्न समयमा भएको तीन फरक संस्करणको इन्डोनेपाल च्याम्पियनसिपमा पनि तीन स्वर्ण जितेकी थिइन्। पलिस्थालाई नेपाल राष्ट्रिय तथा अन्तर्राष्ट्रिय खेलाडी संघका अध्यक्ष दीपक श्रेष्ठले सम्मान गरे। सो अवसरमा नेपाल राष्ट्रिय मुवाँथाई संघका अध्यक्ष गणेशलाल कक्षपतिलगायतको उपस्थिति थियो। अध्यक्ष श्रेष्ठले अन्तर्राष्ट्रिय पदक विजेता खेलाडीलाई निश्चित मापदण्ड बनाएर विवादरहित ढंगले पुरस्कृत गर्नुपर्नेमा जोड दिए। नेपाल राष्ट्रिय मुवाँथाई संघका अध्यक्ष कक्षपतिले पूर्वखेलाडी श्रेष्ठलाई खेलाडीको हौसला बढाउने कार्य गरेकोमा धन्यवाद दिँदै सानै सम्मानले पनि खेलाडीमा ऊर्जा सञ्चार गर्न महत्वपूर्ण भूमिका खेल्ने धारणा राखे। सम्मानित पलिस्थाले भविष्यमा अझ राम्रो प्रदर्शन गर्न मनोबल उच्च बनाएको बताउँदै सम्मानले अन्य खेलाडीलाई पनि खेलकुदमा लाग्न प्रेरणा दिने बताइन्।
