शीर्षक,विवरण
रंगीन र गुलियोमा स्वास्थ्य भुलिन्छ कि ?,"राजधानीका चर्चित पसलेले विषाक्त रसायन र हानिकारक वस्तु मिसाएर फोहोर र दुर्गन्धित स्थानमा मिठाई बनाइरहेको तथ्य टोलीले केही वर्षअघि अनुगमन गर्दा उजागर भएको थियो। अखाद्य रङ, पिठोलगायतका वस्तु, जनावरको बोसो, आन्द्रासमेत मिसाई मिठाई बनिरहेको भेटियो। मिठाई बनाउने ठाउँ दुर्गन्धित, फोहोर पानी, हिलाम्मे भुइँ, मुसा, बिरालाका दिसा, झिँगा, माकुरा, साङ्ला, मौरी मरिरहेका डम्पिङसाइटजस्तै देखिन्थ्यो। अनुगमनकारी एक हातले नाक छोप्दै अर्का हातले लगाएको पाइन्ट तानिरहन्थे। शाकाहारी होइन मांसाहारी पो रहेछ मिठाई भन्ने महसुस भएको थियो। विद्यमान ऐननियमअनुसार उत्पादन र उपभोग मिति, ब्याच नम्बर, तौल केही पनि लेखिएको थिएन। एक दशक बित्दा पनि अवस्था उस्तै छ। यो वर्ष त कोरोना महामारीले अनुगमन पनि भएको सुनिएन। खाद्य मिसावटलाई राष्ट्रिय मानवअधिकार आयोगले मानव अधिकार उल्लंघनकै रूपमा व्याख्या गरेको छ। खाद्य अधिकारलाई संविधानमा मौलिक हकका रूपमा स्थापित गरिएको छ। त्यस्तै पैसा तिरेपछि त्यसअनुसारको माल नपाउनु पनि आर्थिक अधिकारसँग सीधै जोडिन्छ। स्वस्थ खान नपाउनु खाद्य अधिकार हनन हो। चर्चा रङ र रंगीन मिठाईको रङको चाड होली भए पनि चर्चाचाहिँ तिहारमा हुने गर्छ। खाद्यवस्तुमा रङको महत्व, गुणस्तर तथा स्वास्थ्य असरबारेमा पत्रपत्रिकामा धेरै लेख, समाचार लेख्ने, टेलिभिजनमा कार्यक्रम प्रसारण हुने र पसलमा अनुगमन पनि हुने गर्छन्। चाडबाडमा विशेषगरी तिहारमा तत्पश्चात् न कारबाही नै हुन्छ न परीक्षणको नतिजा आउने गर्छ। तिहार आएको छ। बजारमा रङ प्रयोग गरी खाद्यपदार्थ बनाइएका छन्। तसर्थ रङ प्रयोग नगरिएका मिठाई, तरकारी र खाद्यपदार्थ खानु राम्रो हुन्छ मिठाई यति धेरै छन्, सबैको नाम थाहा पाउन सकिँदैन। नयानया मिठाई र मिठाईपसल आकर्Èक रूपमा आएका छन्। मिठाईपसल र मिठाई सजाइएका मात्र हँुदैनन्, आकर्Èक प्याकिङ, डिजाइन तथा स्तरीय सेवाले पनि ग्राहक तान्न सफल भएका छन्। चम्किने सबै वस्तु हीरा हुँदैनन् भनेजस्तै व्यापारिक क्षेत्रमा पनि आकर्षक देखिने सबै वस्तु राम्रा हँुदैनन् भन्ने तथ्यमा ध्यान दिनुपर्छ। खुला र प्याक गरिएका सामानमा हुन सक्ने भिन्नता जान्नैपर्छ। प्याक गरिएका, आकर्Èक, रंगाइएका सामान केही सस्तो, कम गुणस्तरको, फरकफरक किसिमको थुप्रै सामान मिसाइएको, तौलमा समेत आकाशपातालको फरक पर्न सक्छ र धन, मन र जनको नाश हुन्छ। बजारमा भएका रंगीन र आकर्षक मिठाई देखेर मन लोभ्याउँदा सेकेन्डका लागि मीठो र स्वादिलो भए पनि मिनेट, घन्टा र दीर्घकालीन बेफाइदा पुर्याउँछ। हानिकारक रंगीबिरंगी मिठाई कतिपय मिठाईमा विभिन्न प्रकारका रङ, सिम्रिक, सिन्दूर, अबिर, नीर, रोडामिन बी, ब्रिलियन्ट ग्रीन, मालाचिट ग्रीन, मेटालिन एल्लो, ओरेन्ज जी, नेप्थोल, एल्लो एस, अउरामिन, केशरी तथा चम्पारङ विÈालु र बढी मात्रामा खाद्य रङ क्यारोटिन, एनाटो, विकजिन, कार्नेन, खैरो चिनी र खाद्य नियमावलीमा उल्लेख खाद्य रङ तथा एडिटिभ प्रिजरभेटिभ प्रयोग गरिएका खानेकुरा खादा कतिपय अवस्थामा प्रत्यक्ष हानि गर्ने त केहीमा स्वास्थ्यमा दीर्घकालीन असर पर्छन्। ढुसी परेका र ओसिएका खाद्य पदार्थ पुछेर, धोएर वा सुकाएर पनि खानु हुदैन। किनभने यसमा रहेका टक्सिनले क्यान्सर रोग जन्माउन सक्छ। यस्ता खाद्य सेवन गर्दा पेट गडबड गराउने, रातो रक्तकोष नष्ट, रगतको कमी, रोगसग लड्ने क्षमता घट्ने, भित्री अंग कलेजो, मुटु, मिर्गौला कमजोर हुने र चर्मरोग लाग्न सक्छ। बाँझोपन, आखा, कान कमजोर, सन्तान लुला, लंगडा एवं अपांग हुन सक्छन्। सन्तानलाई ट्युमर र क्यान्सर हुन सक्छ। कलेजो, पेटको समस्या र हड्डी दुख्ने समस्या पनि देखिन्छ। मिठाईलाई चम्किलो रातो बनाउन रोडाइमान बी, हरियोका लागि मालाच्युट ग्रीन, पहेंलोका लागि मेटालिन एल्लो प्रयोग भएका थिए, जुन औद्योगिक प्रायोजनका लागि बनाइएका रङ हुन्। चप, पकौडाजस्ता पहेंला रङ हुने खाद्य परिकारमा समेत मेटालिन एल्लो पाइन्छ। गलैंचा र कपडा रंगाउने यस्ता रङ हालेर बनाइएका परिकार लामो समयसम्म खादा क्यान्सर रोगसम्म लाग्न सक्छ। रगतको हेमोग्लोविन नष्ट पार्ने फास्टरेड कार्मोइसिन रातो रङ दिन, आखाको दृष्टिशक्ति कमजोर पारी अन्धो बनाउने एफसीएफ सेन्सेन्ट कार्मोइसिन, मानव स्वास्थ्यमा प्रतिकूल असर पार्ने केशरी रङ जेरी, चप, पकौडा, सेल र बिस्कुटमा पहेंलो रङ दिन, पुरुषको शुक्रकिट नष्ट गरी बाँझोपन बनाउने ब्रोमोनेट तेल, पेय पदार्थमा बाक्लोपना र रङ सुरक्षित गर्न र मिठाईलाई आकर्षक तुल्याउन चादीको पातलो पत्र तपक, बर्फी र लड्डु राख्न प्रयोग गरिन्छ, जुन स्वास्थ्यका दृष्टिले राम्रो मानिँदैन। रोडामाइन बीले मिर्गाेलार अण्डकोषमा क्षति, मालाचाइटले फोक्सोमा पानी जम्ने, मालासाइट ग्रिनले फोक्सो, स्तन, पाठेघर र कलेजोमा घाउ, लेड क्रोमेट, कपर सल्फेट र आइरन अक्साइडले प्यारालाइसिस र गर्भपतन प्रमुखत: पर्छन्। अन्त्यमा मिठाई वा खानामा प्रयोग गर्न सकिने भनी सरकारले आठवटा प्राकृतिक तथा ११ वटा कृत्रिम वा सिन्थेटिक रङ स्वीकृत गरेको छ। खाद्य रङ पनि प्रतिकिलो मिठाईमा दुई मिलिग्रामसम्म प्रयोग गर्न सकिन्छ। त्योभन्दा बढी भए यसले पनि स्वास्थ्यमा हानि गर्छ भने अखाद्य रङले क्यान्सरसम्म। बजारमा भने मिनरल, अखाद्य, घर, टेबल रंगाउने पेन्ट, लिपिस्टिक, लाइनर, म्वास्चराइजर, नङपालिसजस्ता कस्मेटिक सामानमा विभिन्न रङ, रसायन तथा कपडा रंगाउने रङ, मसीसमेत प्रयोग भइरहेका छन्। तसर्थ रङ प्रयोग नगरिएका मिठाई, तरकारी, खाद्यपदार्थ खानु राम्रो हुन्छ।"
ज्वरो आउनु नै कोरोना होइन,"केही दिनअघि एक्जना कलाकार मित्रको फोन आयो, सर, मेरो छोरालाई ज्वरो आयो। भोलि हजुरकहाँ आउँछु। कति बजेतिर आऊँ ? मैले भनें, कोरोना भाइरस (कोभिड १९) बाट संक्रमितको संख्या तीव्र गतिमा बढिरहेका बेला अनलाइनबाट बिरामीलाई सेवा दिने गरेको छु। तपाईं जुम या ह्वाटसएपमा सम्पर्क गर्न सक्नुहुन्छ। बिरामीका बारेमा केकस्तो छ ? ज्वरो ९८४ डिग्री फरेनहाइट रहेछ। जीउ दुख्ने, खोकी लाग्ने, स्वास फेर्न गाह्रो हुने, स्वाद र गन्ध थाहा नपाउने, दिसा पातलो हुने आदि लक्षण बिरामीमा रहेनछ। मैले सल्लाह दिएँ, घरमै आइसोलेटेट भई बस्नुस्। आराम गर्नुस्। झोलीय पदार्थ प्रशस्त मात्रामा खानुस्। तीनचार दिनपछि विनाकुनै औषधिले ठीक भएछ। यो त एउटा उदाहरण मात्र हो। कोराना भाइरसको महामारीका कारण मानिसहरू त्रसित छन्। घाँटी अलिकति खस्सायो; खोकी लाग्यो; सामान्य ज्वरो भयो भने पनि उनीहरू विनाकारण कोरोनाको सिम्पटम्ससँग जोडघटाउ गर्न थाल्छन् कतै कोराना भाइरसबाट संक्रमित त भइनँ ? कोरोना महामारीसँगै डेंगु र मौसमी फ्लुका बिरामी पनि देखिन थालेका छन्। यी तीन भिन्नभिन्न रोगको लक्षण आपसमा केही हदसम्म मिल्दोजुल्दो छ। कोरोनाकालको अवस्थामा कसैलाई ज्वरो आयो भने बिरामी कोरोना संक्रमित मानेर भयभीत भइहाल्छ। यसो गर्नु हुँदैन। ज्वरो आफैंमा कुनै रोग होइन। आन्तरिक कुनै रोगको लक्षण हो। ज्वरो आउनुको अर्थ कोरोना होइन। डेंगु ज्वरो या मौसमी ज्वरो (फ्लु) को लक्षण पनि हुन सक्छ। हरेक ज्वरोलाई कोरोनाको ज्वरो ठान्नु हुँदैन। बरु सतर्क हुने गर्नुपर्छ। रोगप्रतिरोधक क्षमता बढाउनेतिर पाइला चाल्नुपर्छ। के अन्तर छ कोरोना, डेंगु र फ्लुमा ? डेंगु : डेंगु ज्वरोको संक्रमण चार किसिमका भाइरसबाट हुन्छ। एउटा व्यक्ति आफ्नो जीवनमा कैयन्पटक डेंगु ज्वरोको चपेटामा आउन सक्छ। डेंगु एडिज एजिप्टाई नामक लामखुट्टेको टोकाइबाट हुन्छ। लक्षण : दुई या तीन दिनसम्म १०२ देखि १०५ फरेनहाइट ज्वरो आउन सक्छ। त्यसपछि विस्तारै घट्छ। आँखाका गेडी दुख्नु, मांसपेसी, जोर्नीका साथै हड्डीमा दर्द हुनु, थकान महसुस हुनु, खानामा रुचि नहुनु, वाकवाकी लाग्नु, बान्ता हुनु, जीउमा रातोरातो दाग देखिन सक्छ। यस रोगमा प्लेटलेट्सको संख्या कम हुनाले बिरामीको अवस्था बिग्रन्छ। समयमै उपचार गरिएन भने बिरामीको मृत्यु पनि हुन सक्छ। रोगीलाई कति दिनसम्म कष्ट हुन्छ : डेंगु ज्वरोबाट ग्रस्त बिरामीलाई सात दिनसम्म कष्ट, पीडा हुन सक्छ। शारीरिक रूपले एकदम कमजोर हुदाँ रोगी बेडरेस्टमा रहन्छ। कोरोना भाइरस : यो श्वासप्रश्वाससम्बन्धी रोग हो। पहिल्यैदेखि जो जीर्ण वा रोगी छन्, उनीहरूका लागि यो घातक छ। संक्रमित व्यक्तिले खोक्दा, हाछ्युँ गर्दा भाइरस फैलिने खतरा बढी हुन्छ। लक्षण : १०२ देखि १०५ डिग्री फरेनहाइटसम्म ज्वरो आउन सक्छ। सुक्खा खोकी लाग्नु, श्वास फेर्न गाह्रो हुनु, थकान, मांसपेसी र शरीरमा दर्द, टाउको दुख्नु, सुँघ्ने या खानेकुराको स्वाद लिने क्षमतामा ह्रास हुनु, घाँटीमा खसखस हुनु, बैचैनी महसुस हुनु, बान्ता हुनु या पातलो दिसा हुनु आदि। कोरोना संक्रमित व्यक्तिमा चारदेखि पाँच दिनपछि सिम्पटम्स देखिन्छ। यो लक्षण १४ दिन वा योभन्दा बढी समयसम्म रहन सक्छ। इन्फ्लुएन्जा : मौसम परिवर्तनका साथ यो भाइरस अक्टोबर महिनाबाट सुरु भई अन्त्यसम्म सक्रिय रहन्छ। जुन जनवरी र फरवरी महिनासम्म रहन्छ। यो पनि इन्फ्लुएन्जा भाइरसबाट संक्रमित व्यक्तिले खोक्दा या हाच्छ्युँ गर्दा वा उसले छोएको वस्तु छुनाले एकअर्कामा फैलिन्छ। प्रमुख लक्षण : सामान्य सयदेखि एक सय चार डिग्री फरेनहाइटसम्म ज्वरो आउन सक्छ। घाँटी खस्खसाउनु, घाँटी दुख्नु, भोक नलाग्नु, सुक्खा खोकी लाग्नु, कफ नआउनु, नाकबाट पानी बग्नु या नाक बन्द हुनु, टाउको दुख्नु, शरीरमा दर्द हुनु, थकान महसुस हुनु, केटाकेटीमा बान्ता, डाइरिया हुनु। कहिलेसम्म कष्ट रहन्छ : तीनदेखि चार दिनसम्म व्यक्ति बढी संक्रामक हुन्छ। सात दिन या सोभन्दा बढी समयसम्म व्यक्तिलाई यसबाट कष्ट हुन सक्छ। लक्षण : कोरोना भाइरसमा जस्तै खानाको स्वाद लिने, नाकले सुघ्ने र गन्ध थाहा पाउने क्षमता समाप्त हुन्छ। लगातार सुक्खा खोकी लाग्छ। डेंगु : यसमा ज्वरो आउनुका साथै शरीरमा रातो र गोलो दाग हुनु। शरीरको जोर्नी र हड्डीमा असह्य पीडा हुनु। इन्फ्लुएन्जा : ज्वरो आउलाजस्तो महसुस हुनु, नाकबाट पानी बग्नु या बन्द हुनु। कुन रोगमा कुन किसिमको समस्या हँुदैन : इन्फ्लुएन्जा संक्रमणका कारण श्वास लिन समस्या हँुदैन भए पनि बहुतै कम। कोरोना भाइरसमा कमै व्यक्तिलाई छातीमा भारीपन महसुस हुन्छ। डेंगुका बिरामीलाई सुक्खा खोकी र श्वासप्रश्वाससम्बन्धी समस्या हुँदैन। कोरोना, डेंगु र इन्फ्लुएन्जा भाइरसको लक्षण लगभग उस्तैउस्तै हुन्छ। कुनै पनि एऊटा लक्षण तपाईंमा छ भने सर्वप्रथम आफूलाई आइसोलेट गर्ने। घरपरिवार, एलोप्याथिक, आयुर्वेदिक, होमियोप्याथिक डाक्टर जो पनि हुनसक्छ, उनीहरूसँग चिकित्सकीय सल्लाह लिने र चिकित्सकले सल्लाह दिएपछि मात्र जाँच गराउने। हरेक ज्वरोलाई कोरोनाको ज्वरो ठान्नु हुँदैन। बरु सतर्क हुने गर्नुपर्छ। कोरोना पुष्टिका लागि आरटी पीसीआर जाँच गराउनुस्। यसका अलावा शरीरमा अक्सिजनको स्तर कति छ यो जान्नका लागि घरमा आक्सिमिटर राख्नुस्। शरीरको अक्सिजन लेबल केकति छ, जाँच पनि गर्नुस्। शरीरमा अक्सिजनको स्तर ९२ प्रतिशतभन्दा कम छ भने सावधान हुन जरुरी छ। यी पाँच नियमको पालन अनिवार्य रूपले गर्नुहोस् : ज्वरो आए प्रत्येक तीन घन्टामा थर्मोमिटरले जाँच गर्ने। एकअर्काबाट कम्तीमा ६ फिटको दूरीको नियम पालन गर्ने। मनतातो पानी पिउने, मौसमअनुसार फलफूल र हरिया सागपात बढी मात्रामा खाने। झोलीय पदार्थको मात्रा बढाउने। हर्बल (तुलसीका पात, बोजो, अदुवा, गुर्जो, बेसार) काँडाको सेवन फाइदाजनक छ। ज्वरो कम भएन भने चिकित्सकसँग अनलाइनमार्फत सम्पर्क गर्नुहोस्। कति दिन अस्पताल बस्नुपर्छ : सामान्यत: कोरोनामा चारदेखि १४ दिन या त्योभन्दा बढी; डेंगुमा तीनदेखि सात दिन या त्योभन्दा बढी; इन्फ्लुएन्जामा दुईदेखि पाँच दिन या सोभन्दा बढी। यो कुरा रोगीको उमेर, उसको शारीरिक अवस्था र रोगको स्थितिमा पनि भर पर्छ।"
कोभिडले सिकाएको पाठ,"प्राकृतिक दोहन र अतिक्रमणले पार्ने प्रभावबारे मानव मस्तिष्क संवेदनशील बन्नेछ किनकि कोरोना भाइरसको प्रवेश त्यसैको प्रभाव हो तेस्रो विश्वयुद्धको उपमा पाएको कोरोना कहर आफैंमा युद्धको भीषण डर र त्रासदीको आँधीहुरी बनेर संसारभर फैलियो। वुहानबाट निस्किएको भाइरस चीनले करिबकरिब नियन्त्रण गरेको छ तर बाँकी विश्वमा यसको प्रभाव र विस्तारबारे कसैले अड्कलबाजी गर्न सकेन। उपचार पद्धतिमा विश्वमा उत्कृष्ट र नामुद कहलिएको इटाली, स्पेन, जर्मनलगायत अमेरिकासमेतले यसको प्रकोपलाई आफ्नो वशमा राख्न सकेनन्। अझै यो नियन्त्रणमा आइसकेको छैन। महामारीका रूपमा यसले मानव जातिलाई मात्र पिरोलेको छैन, हर क्षेत्र तहसनहस बनाएको छ। कोरोनारूपी युद्धसँग लड्ने, घरभित्र बस्ने, लुक्ने र छलिनुपर्ने अवस्था विद्यमान छ। आर्थिक, सामाजिक, राजनीतिक, सांस्कृतिक र मनोवैज्ञानिकलगायत यावत् क्षेत्रमा यसले प्रभाव जमाएको छ। यसबाट सिर्जित समस्याले संसारकै अर्थतन्त्रलाई ठूलो धक्का पुयाएको छ। कोरोना भाइरस अकल्पनीय र अप्रत्याशित मात्र छैन, निरन्तर फैलिँदो छ। यसको सकारात्मक पक्ष भने भावी दिनमा आउने यस्ता नियमित आकस्मिकताका बारेमा भने संसारले एउटा दृष्टिकोण निर्माण गर्नेछ। प्राकृतिक र कृत्रिम कुन जीवन शैली ठीक भन्ने बहस अरू घनिभूत हुनेछ। अनावश्यक प्राकृतिक दोहन र अतिक्रमणले पार्ने प्रभावबारे मानव मस्तिष्क संवेदनशील बन्नेछ। मानव अस्तित्व जोगाउन अनेक खोज र अन्वेषण गर्नेछ। स्वास्थ्य सेवा, सुविधा र यसको आधुनिकीकरण, यान्त्रीकरण अनि सीप र दक्षतायुक्त जनशक्ति निर्माण प्राथमिकताको पहिलो सूचीमा आउनेछ। मिसायल, क्षेप्यास्त्र अणुबम, तोप, गोलाबारुद र अत्याधुनिक हतियारमा भन्दा मानव अस्तित्व रक्षार्थ आफ्नो सामथ्र्य र पुँंजी खर्च गर्नेछ। जतिबेला अमेरिकाको अत्यधिक प्रभावित सहर न्युयोर्क र दोस्रो प्रभावित सहर न्युजर्सी आक्रान्त र भयग्रस्त थियो, त्यतिबेला नै ममा पनि श्वास बढेर, गहिरो खोकी र स्याँस्याँ हुनेलगायतका कोभिडसँग मिल्दोजुल्दो समस्या देखियो। छिटै इहलीला हुने भाग्य प्राप्त भएको त होइन भन्ने अज्ञात त्रासले मनमा डेरा जमायो। तर कोरोना जाँच गर्दा नेगेटिभ आएपछि भने दोस्रो जुनी पाए झैं भयो। त्यसपछि आपत्मा परोपकार मानवीय धर्म पूरा गर्ने संकल्प झन् बलियो बन्यो। फलस्वरूप मेरो व्यस्तता र धपेडी बढ्यो भने सहायता तथा आर्थिक संकलन गर्ने धपेडी पनि उस्तै रह्यो। अप्रिल ९ मा अफिसबाट बिदा लिएँ। एक हप्ता राहत र उद्धारका लागि खटें। आर्थिक पारदर्शिता नै हाम्रो पहिचान र व्यवहार भएका कारण विनाहिच्किचाहट सहयोग गर्ने महानुभावको विश्वास र आस्था मसँग जोडिएको छ। परिणाम हामीले ६० भन्दा बढी परिवारका लागि राहत प्याकेज घरघरमा डेलिभरी दिएर सामाजिक कार्यमा आफूलाई जोड्ने क्रम टुटाएनौं। अमेरिका रहेबसे पनि मेरो मन नेपालभित्र छ, नेपालीको सुखदुःखमा छ। तसर्थ नेपालमा पनि लकडाउनको अप्ठ्यारोमा परेका गरिब, पीडित सीमान्तकृत वर्गका लागि राहतको व्यवस्था गर्न जुटिरहें। व्यक्तिगत र संस्थागत सहयोग बटुलेर नेपालका गोरखा, चितवन, बागलुङ, लमजुङ र अर्घाखाँचीमा गरी ३२ सय घरधुरीका लागि हाम्रो संस्था एडावान नेपालमार्फत सहयोग गर्न पाउँदा खुसी लागेको छ। राहत पाएपछि विपन्न बूढाबूढी, महिला, पुरुष र बालबालिकाको मन्द मुस्कान र स्वच्छन्द हाँसो अनि कृतज्ञताको भाव विभिन्न सञ्चारमाध्यममा देख्दा अलौकिक आनन्द महसुस भयो। आफ्नै गोजीको रकम निकालेर सुरु गरेको राहत अभियान र फेसबुकमार्फत गरेको सार्वजनिक अपिलले सार्थकता पायो। होस्टेमा हैंसे गर्ने महानुभावको साथ र सहयोगले मानवीय कर्म र धर्ममा जोडिन कति चिन्दै नचिनेका, नजाने, नभेटका मान्छेले पनि सहयोग पठाए। योभन्दा ठूलो विश्वास र भरोसा के हुन्छ एक सामाजिक कार्यकर्ताका लागि ? आर्थिकभन्दा अन्य भौतिक सामग्री औषधि र ग्रोसरी संकलन गरिएको थियो। नगदका रूपमा भने नेपाली प्रवासी मञ्चको एक हजार, नासो कम्युनिटी तीन सय, एनआरएन छ सय, स्टुडेन्ट मञ्चले तीन सय डलर सहयोग गरेका थिए। न्युयोर्कमा डिपार्टमेन्ट स्टोर पनि त्यति खुलेका थिएनन्, जति खुलेका थिए तिनमा पनि भीड र सामान पाउन मुस्किल थियो। कसैले मास्क, पन्जा लगाएका थिएनन्। कुनै पनि सुरक्षा सतर्कता अपनाएको हुँदैनथ्यो। त्यो देख्दा डर लाग्थ्यो, तैपनि उच्च जोखिम मोलेरै जसोतसो सामग्री संकलन गरियो। सामान किन्न धेरै ठाउँ धाउनुपर्ने विडम्बनापूर्ण स्थिति उत्पन्न भयो। अमेरिकामा त यस्तो अवस्था छ भने अन्यत्र कस्तो होला ? महामारीले पीपीई पनि पाउन कठिन भयो। कठिन असहजता हुँदाहुँदै थोरै गर्न सकियो। बिचल्ली र अप्ठेरोमा परेका न्युजर्सीनिवासी साउथ एसियन ६० परिवारलाई जर्सी सिटी मेयर अफिसको सहयोग र मेरो पहलकदमीमा ६ महिनासम्म पुग्ने अत्यावश्यक खाद्य सामग्री र आधारभूत रूपमा बाँच्न सक्ने प्रयोजनका सामग्री हरेक परिवारको ढोकासम्म छाड्ने प्रबन्धसमेत गरियो। यसरी छाड्दा दुःखका बीच पनि हर्ष लाग्दोरहेछ। यसरी अन्य मुलुकका मान्छेका दुःखमा मलाम लगाउँदा खुसीको सीमा रहेन। मानव अस्तित्व रक्षा गर्न संसारभरका मान्छेका हातेमालो, सहयोग, समन्वय, समझदारी र दूरगामी दृष्टि अबको आवश्यकता हो नौ दिनको बिदापछि अफिस गएँ। मेरो कार्यकक्षको अपोजिट अस्पतालको इमर्जेन्सी छ, जहाँ सयौं बिरामी ल्याइन्छ कतिले मृत्युवरण गर्छन्। त्यो बेला बज्ने एम्बुलेन्सको हर्न र इमर्जेन्सी वार्डतिर देखिने दुःखद दृश्य अनि आफ्नो डिउटीमा अहोरात्र खट्ने डाक्टर, नर्सलगायत स्वास्थ्यकर्मीको धपेडीको दृश्य हेर्दा आँखाबाट आँसु झथ्र्यो। उनीहरू घरपरिवारभन्दा बिरामी ठूलो भनेर निरन्तर लागेका देखिन्थे। कतिपय चिकित्सक दौडधूप र निरन्तरको खटाइले लखतरान बनेर आफैं भेन्टिलेटरमा बसेर कृत्रिम श्वासप्रश्वास लिन बाध्य बने। कतिले दुःखद मृत्युवरण गरेको दृश्य हृदयविदारक देखिन्थ्यो। कतै आफू स्वार्थी बनेर घर त बसिनँ ? यी प्रश्न केही साथीको जटिल स्वास्थ्यस्थिति अनि केहीको हताहतीले हृदय दुखेको थियो। मन नमीठो गरेर दुख्यो आखिर सब सहनु र बुझ्नुपर्ने रहेछ भारी मन बनाएर खपियो। दुःख र पीडाले पिरोलिएर मात्रै पनि नहुने काम त गर्नैपयो। मैले अफिसमा छुट्टी लिएँ तर पनि घरमा बसिनँ। अप्ठेरोमा परेकाका लागि नै जुटें। समन्वय गरें। साथीभाइ गुहारें। आपत्मा परेकाको सम्पर्क लिएँ र सकेको गरें। मन बुझाएँ। तर सँगै काम गरेका वर्षौंदेखिका साथीहरूसँग संकटको बेला एक हप्ता मात्रै टाढा हुँदा कतै म स्वार्थी त भएको होइन भन्ने अनुभूति भयो। त्यो अनुभूति मात्रै हो किनकि म बिदा लिएर घरमा सुतेर बसेकी थिइनँ। संकट, आपत्विपत् र महामारी फगत संकट मात्रै पनि हुँदैनन्। संकटमा अवसर र समय चेतको बिम्ब पनि रहेको हुन्छ। मानवताको परीक्षण पनि संकटमै हुन्छ। स्वार्थ र मानवताको कित्ताकाट पनि यस्तै घडी र पलमा देखिन्छ। मान्छेहरूको आवरण र आन्तरिक रूप पनि प्रकट हुन्छन्। भूकम्प, महामारी रोगव्याधि र कोरोनाजस्ता जैविक प्रकोपको कुनै सीमा र साँध हँुदैन संसार यति साँघुरो र लघु भइसक्यो कि एक देशको अपत्यारिलो अप्ठ्यारो, एक महादेशको असहजता त्यो देश र महादेशको मात्रै रहेन; विश्वकै साझा समस्या बनेर अन्तर्राष्ट्रियकरण हुन्छ। अतः एउटा कुनाको विपत्ति, रोग, भोक र शोक सीमा नाघेर विश्वकै समस्या र टाउको दुखाइको विषय बन्छ। समस्याहरू यति अन्तरनिर्भर र पारस्परिकरूपमा जेलिएका, अन्तरसम्बन्धित छन् कि यसबाट विश्वको कुनै ध्रुव अछुतो बस्छु भन्न सक्दैन। को धनी, को गरिब, शिक्षित, अशिक्षित कुन धर्म, वाद, जात, सिद्धान्त कुन रङ र कुन शासक कुन शासित आखिर अस्तित्व केवल एक मुठी सासको रहेछ यद्यपि लोभलालच, झैझगडा, भेदभाव, तेरोमेरो र असमानता किन ? धर्ती, आकाश हावापानी कुनै पनि प्राकृतिक वस्तुले असमानता गर्दैन र सिकाउँदैन भने मान्छेले किन असमान व्यवहार गर्नुपर्छ ? मान्छे कालो होस् या गोरो, अग्लो होस् या होचो प्रकृतिका सन्तान सबै बराबरी होइनन् र ? दैवी प्रकोप, प्राकृतिक प्रकोप इत्यादिले सिकाउने यही हो ? समानता, मानवता, मर्यादा भ्रातृत्व र सहअस्तित्व नै संसारको अबको पारस्परिक आदर्श हुनुपर्छ। महामारी साझा हो सुदूर भविष्यसम्मको। घमण्डको प्वाँख पलाउने हरकोहीका लागि अमूल्य पाठ हो कोरोना प्रकोप। घमण्ड व्यक्तिको होस् या राष्ट्रको; जातको होस् या धनको; शक्तिको होस् या सामथ्र्यको; रङको होस् या भूगोलको; कुनै न कुनै दिन चकनाचुर बन्ने रहेछ। अतः मानव अस्तित्व रक्षा गर्न संसारभरका मान्छेका हातेमालो, सहयोग, समन्वय, समझदारी र दूरगामी दृष्टि आवश्यक देखिन्छ। आगामी दिनमा मानव कल्याण गर्ने र मानव अस्तित्व रक्षा गर्ने केही चिज हुनेछ भने त्यो स्वास्थ्य केन्द्र हो, स्वास्थ्यको प्रयोगशाला हो।"
सार्वजनिक यातायातमा रूपान्तरण,"सवारी दर्ता र चालक अनुमतिपत्र जारी गर्नेबाहेक कुनै भूमिका यातायात विभागले निभाउन सकेन विकसित सहर त्यो होइन, जहाँका गरिब पनि कार चढ्छन्: विकसित सहर त्यो हो, जहाँका धनी पनि सार्वजनिक यातायात प्रयोग गर्छन्, कोलम्बियाको राजधानी सहर बोगोटाका पूर्वमेयर तथा सहरी विकासका मुर्धन्य अभियन्ता इनरिक पेनलोसाको यो भनाइले सार्वजनिक यातायातको उच्च महत्त्व दर्शाउँछ। सुदृढ सार्वजनिक यातायातको व्यवस्थाले आमरूपमा यातायात सेवा किफायती हुने मात्र नभएर समाजका धनीगरिब सबैलाई सुलभ र सहज आवतजावतको अवसर प्रदान गर्ने हुँदा कुनै समाजमा लोकतन्त्र कति समतामूलक छ भन्ने एउटा महत्त्वपूर्ण सूचकका रूपमा सार्वजनिक यातायातको अवस्थालाई लिइन्छ। तर नेपालमा सार्वजनिक यातायात लामो समयदेखि कमजोर अवस्थामा छ। अव्यवस्थित सार्वजनिक यातायातका कारण कार र मोटरसाइकलको अत्यधिक वृद्धि हुँदा सडक पूर्वाधारको क्षमतामा ह्रास आइरहेको छ। विकल्पहीन निम्नवर्गीय नागरिक असुविधाजनक सार्वजनिक यातायात प्रयोग गर्न बाध्य छन्। यस हिसाबले पनि हाम्रो लोकतन्त्र उन्नत मान्न सकिने अवस्था छैन। सार्वजनिक यातायात सुधारका लागि जनचासो निरन्तर रूपमा प्रकट भइरहे पनि राज्यले सार्थक भूमिका निभाउन सकेको छैन। नेपालमा केही वर्षअघिसम्म विभिन्न यातायात समितिहरूका नाममा सार्वजनिक यातायात सञ्चालन हुन्थ्यो। सवारी धनीले समितिलाई पटके शुल्क तिरेर उनीहरूको तालिकामा यातायात सञ्चालन गर्थे। कुनै पनि व्यवस्था कार्यान्वयनमा समिति बोलवाला हुन्थे। राज्यको भूमिका शून्यप्रायः हुन्थ्यो। त्यसैलाई सार्वजनिक यातायातको सिन्डिकेट भन्ने गरियो। दुई वर्षअघि वर्तमान सरकार भर्खरभर्खर सत्तामा आएका बेला सार्वजनिक यातायातको सिन्डिकेट अन्त्य गर्ने विषयले राष्ट्रिय तरंग सिर्जना गरेको थियो तर त्यो अभियान चुरो कुरोमा प्रवेशै नगरी सेलायो। समितिहरूका नाम देखावटी कम्पनीमा फेरिनुबाहेक पद्धति, सेवाको गुणस्तर तथा नियामक निकायको भूमिकामा केही परिवर्तन देखिएन। तामझामका साथ घोषणा गरिएको सार्वजनिक यातायात क्षेत्र सुधारको मुद्दा हात्ती आयो हात्ती आयो फुस्सा मात्र बन्न पुग्यो। सार्वजनिक यातायातका केही महत्त्वपूर्ण पक्षमा नीतिगत तथा व्यवस्थापकीय सुधार गर्दै अघि बढेमा सुविधाजनक तथा गुणस्तरीय सार्वजनिक यातायात सेवा सञ्चालन गर्न सकिन्छ। तर राजनीतिक नेतृत्व र नीतिनिर्मातामा स्पष्ट भिजन र तीव्र इच्छाशक्ति अनिवार्य छ। सार्वजनिक यातायात क्षेत्रमा केही महत्त्वपूर्ण नीतिगत अवरोध छन्, जसको निराकरणविना रूपान्तरण सम्भव छैन। तर राज्यका निकायहरू र नीति निर्माण तहमा सार्वजनिक यातायात सञ्चालनबारे सैद्धान्तिक अवधारणा र स्पष्ट दृष्टिकोणको अभाव छ। त्यसका लागि आवश्यक सार्वजनिक बहसहरूसमेत सतही छन्। यसर्थ नेपालमा सार्वजनिक यातायातको नीतिगत मुद्दाहरूलाई यहाँ बुँदागत रूपमा चर्चा गरिएको छ। सञ्चालन पद्धतिमा स्पष्टता सार्वजनिक यातायात दुईवटा शब्दबाट बनेको छ। सार्वजनिक शब्दले यसको सामाजिक दायित्वको उजागर गर्छ भने यातायात शब्दले यसको व्यावसायिक पाटो दर्शाउँछ। व्यवसाय भन्नासाथ यसमा बजार, लगानी, व्यावसायिक जोखिम, आम्दानी अनि नाफाघाटाका कुरा जोडिन्छ। अनि जहाँ व्यवसाय हुन्छ, त्यहाँ निजी क्षेत्रको चासो र संलग्नता रहन्छ। यस्तै सार्वजनिक शब्दले विपन्न, असक्तलगायत समाजका सबै तप्काले सहज सेवा पाउनुपर्ने कुरा दर्शाउँछ। अर्थात् प्रभावकारी सार्वजनिक यातायात व्यवस्थाका लागि सामाजिक सेवा र व्यावसायिकताको उचित सन्तुलन आवश्यक पर्छ, जसका लगि राज्यको प्रभावकारी नियमन जरुरी हुन्छ। संसारमा सार्वजनिक यातायात सञ्चालनका विभिन्न विकल्प देखिन्छन्। विभिन्न देशमा निजी क्षेत्रमार्फत पूर्ण प्रतिस्पर्धात्मक प्रणालीदेखि राज्यले आफैं यातायात सञ्चालन गर्ने प्रतिस्पर्धाविहीन प्रणालीसम्मका विविधता पाइन्छ। पूर्ण बजारकेन्द्रित प्रणाली अँगालेका नेपालजस्ता देशमा सेवास्तर कमजोर रहेको पाइन्छ भने पूर्णरूपमा सरकारले यातायात सञ्चालन गरिरहेका देशहरूमा राज्यलाई ठूलो व्ययभार थपिएको छ। उन्नत किसिमको सार्वजनिक यातायात सेवा सञ्चालन गरिरहेका देशहरूमध्ये अधिकांशले यी दुवै प्रणालीको मध्यमार्गी स्वरूपको सीमित प्रतिस्पर्धात्मक प्रणाली अँगालेको देखिन्छ, जहाँ सीमित संख्यामा छनोट भएका निजी सेवाप्रदायकहरूले सार्वजनिक यातायात सञ्चालन गर्छन् भने गुणस्तर कायम गराउन राज्यले प्रभावकारी नियमन गर्छ। अन्तर्राष्ट्रिय अनुभवले नेपालका लागि पनि सीमित प्रतिस्पर्धात्मक पद्धति उपर्यक्त देखिन्छ। यदाकदा सार्वजनिक बहसहरूमा सरकारले नै यातायात सञ्चालन गर्नुपर्छ भन्ने विषय उठ्ने गर्छन् तर नेपालमा सार्वजनिक निकायसँग यथेष्ट लगानी क्षमता नभएको तथा सार्वजनिक यातायातमा निजी क्षेत्रको लगानी आकर्षित भइरहेको सन्दर्भमा सार्वजनिक निकायले आफैं आमरूपमा यातायात सञ्चालन गर्ने उत्तम विकल्प हुँदैन। सार्वजनिक कम्पनी या सहकारीलाई सेवाप्रदायकका रूपमा अपनाउनैपर्दा पनि तिनीहरूको प्रभावकारी नियमन अनिवार्य छ। स्वामित्व तथा सेवाप्रदायक सार्वजनिक यातायात भरपर्दो बनाउन यसभित्रको आर्थिक पाटो सबल हुनैपर्छ। यसका लागि सवारी साधनहरूको स्वामित्वले अहम् भूमिका खेल्छ। हाल सबैजसो सार्वजनिक बसहरूको स्वामित्व व्यक्तिगत र अत्यधिक छरिएको अवस्थामा छ। प्रायः एकजना व्यक्तिसँग एउटा सवारीको स्वामित्व छ। यसले गर्दा सवारीधनीहरू हरेक सवारीसाधनको सञ्चालनबाट मुनाफा चाहन्छन्। यसको सट्टा धेरैवटा सवारीको एकीकृत स्वामित्व हुँदा समग्रतामा मुनाफा महत्त्वपूर्ण हुन्छ। यसबाट एउटै रुटका सवारीसाधनबीच यात्रुका लागि प्रतिस्पर्धा गर्नुपर्दैन भने पिक आवरमा हुने अधिक यात्रु संख्याबाट हुने मुनाफाले अफपिक आवरमा हुनसक्ने घाटा परिपूर्ति हुन्छ। यसबाट समयतालिका तथा क्षमताअनुसार यात्रु बोक्ने नियम कार्यान्वयन सहज हुन्छ। राज्यको नियमनलाई प्रभावकारी बनाउन संस्थागत बहुस्वामित्वमा जानैपर्छ। त्यसैले अबदेखि नयाँ सार्वजनिक सवारीका साधन संस्थाका नाममा मात्र दर्ता गर्ने व्यवस्था यथाशीघ्र लागू गरिनुपर्छ। व्यक्तिको स्वामित्वसहित सञ्चालनमा रहेका हालका सवारीसाधनहरू पनि संस्थागत स्वामित्वमा जाने गरी नीतिनियम तर्जुमा गरिनुपर्छ। हाल समितिहरूबाट रूपान्तरित कम्पनीहरूले सवारीसाधनका आधारमा व्यक्तिहरूको सेयर कायम गर्न नसक्दा तिनीहरू देखावटी कम्पनीमा सीमित छन् भने सवारीधनीहरू पटके शुल्क तिरेर कम्पनीका नामबाट सेवा सञ्चालन गरिरहेका छन्, जुन पहिला समितिहरूले सञ्चालन गर्ने पद्धतिसँग हुबहु मिल्छ। वैज्ञानिक सवारी मूल्यांकन संयन्त्रको व्यवस्था गरिदिँदा मात्र पनि धेरै सुधार समभव देखिन्छ। रुट इजाजत र सञ्चालन प्रणाली हामीकहाँ सेवाप्रदायकलाई जारी गरिएको रुट इजाजत स्थायीजस्तै नवीकरण गर्दै लगिन्छ। यसले नयाँ सोच र प्रविधियुक्त सेवाप्रदायकलाई बजार प्रवेशमा रोक्छ। सुदृढ यातायात व्यवस्था भएका देशमा रुट इजाजत टेन्डरबाट प्रतिस्पर्धा गराएर दिइन्छ। हरेक रुटमा छुट्टाछुट्टै सेवाप्रदायकका लागि या फाइदाजनक र कम फाइदाजनक रुटहरूको प्याकेजिङ गरेर बोलपत्र आह्वान गरिन्छ र सेवाप्रदायकहरूबाट यातायात सेवा सञ्चालन गर्न आर्थिक प्रस्ताव मागिन्छ। उनीहरूबीच राज्यलाई तिर्न कबोल गरेको रोयल्टीको बढाबढ वा सरकारसँग माग गरिएको अनुदानको घटाघट वा उपभोक्तासँग असुलिने भाडादरको घटाघटका आधारमा तिनीहरूको छनोट गरिन्छ। अर्थात् गुणस्तरीय सेवाका लागि लाभ र जोखिम राज्य र सेवाप्रदायकहरूले संयुक्तरूपमा बहन गर्छन्। तर सेवाप्रदायकले तोकिएको मापदण्डअनुसार सेवा सञ्चालन नगरे उसको रुट परमिट खारेज हुन्छ। यसरी छनोट भएको सेवाप्रदायकले मात्र यातायात सञ्चालन गर्ने हुँदा सवारी साधानबीचको प्रतिस्पर्धा नियन्त्रण हुन्छ, फलस्वरूप सेवाको गुणस्तर कायम राख्न सकिन्छ। हामीकहाँ पनि यसखालको व्यवस्थाविना सुधार गर्न सकिँदैन। आधुनिक प्रविधिको प्रयोग सूचना प्रविधिको उपयोग गरेर सार्वजनिक यातायातलाई छरितो रूपमा सञ्चालन गर्न सकिन्छ। जस्तै हरेक सवारीमा जीपीएस प्रविधि जडान गरेर त्यसको स्थान र गति थाहा पाउन सकिन्छ। यसलाई यात्रु सूचना प्रणालीका माध्यमबाट बसस्टपहरूमा सवारी कति समयमा आइपुग्छ भन्ने जानकारी प्रदर्शन गर्न सकिन्छ। त्यसैलाई मोबाइल एप्समार्फत प्रसारण गरेमा यात्रुहरू घरबाटै सुविचारित यात्रा योजनासाथ निस्कन सक्छन्। यसले सवारीहरूको उच्च गति नियन्त्रणमा सघाउ पुयाउँछ। विद्युतीय भुक्तानी प्रणालीको प्रयोगबाट भाडा लेनदेनको असहजता अन्त्यका साथै आम्दानीमा हुने चुहावट नियन्त्रण गर्न सकिन्छ। यीबाहेक अन्य स्मार्ट पद्धतिको क्रमिक प्रयोगबाट सार्वजनिक यातायातलाई थप आकर्षक र व्यवस्थित बनाउन सकिन्छ। संस्थागत संरचना अहिले नेपालमा यातायात क्षेत्रको संस्थागत संरचनामा ठूलो खाडल छ। नयाँ संविधान जारी हुँदासम्म यातायात व्यवस्थाको जिम्मेवारी यातायात विभाग र यसको तालुकदार मन्त्रालयको थियो। तर सवारी दर्ता र चालक अनुमतिपत्र जारी गर्नेबाहेक कुनै भूमिका यातायात विभागले निभाउन सकेन। कानुनले निर्दिष्ट गरेका कतिपय महत्त्वपूर्ण प्रावधानसमेत कार्यान्वयन हुन सकेन। राजनीतिक अस्थिरतालाई दोष दिइए पनि यसको संस्थागत अक्षमताले ठूलो भूमिका खेलेको छ। यातायात व्यवस्थापनसम्बन्धी अध्ययन वा ज्ञान हुनुपर्ने गरी विषयगत कर्मचारीको व्यवस्था नहुँदा विभागका गतिविधि विषयकेन्द्रित हुन सकेनन्। नयाँ संविधानमा यातायात क्षेत्र तीनै तहका सरकारहरूको अधिकारमा समाविष्ट छ। केन्द्र सरकारमा राष्ट्रिय यातायात नीतिनियम तर्जुमा गर्ने दायित्व रहेको छ भने यातायात सेवा सञ्चालनको मुख्य जिम्मेवारी प्रदेश सरकारसँग छ। तर हालसम्म प्रदेशहरूमा सवारी दर्ता र कर संकलनबाहेक कुनै पनि नियामक निकायहरूको व्यवस्था छैन। हालै सरकारले काठमाडौं उपत्यकामा सार्वजनिक यातायात प्राधिकरणको स्थापनालाई अगाडि बढाएको छ, तर केन्द्रीय नीतिगत व्यवस्थाविना यसले गर्ने कार्यमै अन्योल छ। राष्ट्रिय स्तरका नीतिनियम तर्जुमाबाट धेरैखाले समस्या निराकरण गर्नुपर्ने अवस्थामा सोअनुरूपको प्रभावकारी संस्थागत संरचना संघसँग छैन। यस्तो परिदृश्यमा प्रभावकारी सार्वजनिक यातायात प्रणालीको विकास गर्न संविधानले निर्दिष्ट गरेअनुरूप सशक्त र प्रभावकारी संस्थागत संरचनाको विकास अनिवार्य छ। यसका लागि प्रदेशहरूसमेतको संलग्नतामा केन्द्रीय स्तरमा यातायात क्षेत्रबारेको अधिकारसम्पन्न नीतिगत नियामक निकायको व्यवस्था हुन जरुरी छ। यातायात सञ्चालन र व्यवस्थापनसम्बन्धी विषयका कर्मचारीहरूको उचित व्यवस्थासहित यस्तो निकायले विज्ञहरूको संलग्नतामा अवश्यक नीतिगत व्यवस्था गर्दै तीनै तहका मूलभूत यातायात व्यवस्थाको नियमन गर्नुपर्छ। यस्तै प्रदेश र स्थानीय स्तरमा पनि यातायात क्षेत्रको सञ्चालन तथा व्यवस्थापन गर्न सक्षम संस्थागत व्यवस्था गर्नुपर्छ, जसले केन्द्रीय संरचनासँगको समन्वयमा आफ्नो कार्यक्षेत्रको व्यवस्थापन गर्न सकोस्। यसरी सार्वजनिक यातायातका केही महत्त्वपूर्ण पक्षहरूमा नीतिगत तथा व्यवस्थापकीय सुधार गर्दै अघि बढेमा हाम्रा सडकमा अवश्य पनि सुविधाजनक तथा गुणस्तरीय सार्वजनिक यातायात सेवा सञ्चालन गर्न सकिन्छ। तर यी सबैका लागि राजनीतिक नेतृत्व र नीतिनिर्मातामा स्पष्ट भिजन र तीव्र इच्छाशक्ति अनिवार्य छ। यातायात नीति अध्येता ढकाल इन्जिनियर हुन्।"
"प्रतिपक्ष सरकारजस्तै, नागरिक रमिते","गणितका दृष्टिले केन्द्रको संघीय सरकार वामपन्थीको छ, ६ वटा प्रदेश पनि वामकै। संघीय संसद्मा ३३४ सिटमा २१७ उसकै छ। प्रतिनिधि सभाको २७५ सिटमा १७४ सिट उसकै छ। राष्ट्रिय सभाको ५९ सिटमा ४३ सिट उसकै छ। सभामुख, उपसभामुख, राष्ट्रपति, उपराष्ट्रपति उसकै छन्। ५५० प्रदेश संसद्मा पूर्वएमालेका २४३ र पूर्वमाओवादीका १०८ गरी ३५१ जना उसकै सदस्य छन्। एउटा प्रदेशबाहेक सबै मुख्यमन्त्री नेकपाकै छन्, तैपनि जनताका समस्या ज्यूँका त्यूँ नै छन्। प्रतिपक्षी सानोसानो लोभमा फसेको छ। मूकदर्शक भएर समस्या हेरेर बसेको छ। सरकारलाई धक फुकाएर जनजीविकाका सवालमा, जनताका पक्षमा काम गर्न केले वाधा पुर्यायो ? समग्रमा बजेट पास गर्दा सबैले ताली पड्काए, प्रतिपक्षीले पनि ताली पड्कायो। सांसद पूर्वाधार कोषले निरन्तरता पाउँदा, महँगा र विलासी गाडी अनि सुविधा बजेटमा छुट्याउँदा आत्मघाती बल आफूतिर तेर्सिएको प्रतिपक्षी दलले थाहै पाएन। त्यसै दलमा छाता र सुराही लिई बालुवाटार पस्ने कृष्णप्रसाद भट्टराई त्यहाँबाट निस्कँदा पनि त्यही हालतमा निस्केका थिए। गणेशमान, बीपीहरू जसले जीवनभरि निष्ठा छाडेनन्। ती कुरा कांगे्रसजस्तो सत्ता स्वादमा धेरै वर्ष डुबेको १५ सालमै बहुमत पाएर नाम कमाएको सबै बिर्सियो उसले। बजेटमा सबै किसिमका भत्ता खारेजी भनी नाटक देखाउने कम्युनिस्ट रबैयाका खतिवडाले पेस गरेको बजेटमा ताली पिट्ने प्रतिपक्षीले सुरुमा दसैं भत्ताको विरोध गर्न सकेन। ओली, लोली, बोली मिलाएर भातभान्छा रमाइलो गर्न तम्सिएकाहरूले दसैं भत्तालाई राजस्व खातामै जम्मा नगरेर किन कोरोना कोषमा पठाए ? नत्र स्वदेशी, विदेशी रकम यो कोषमा किन हालेको ? देशको अर्थतन्त्र डामाडोल छ, नागरिकले औषधिमूलो पाएका छैनन्। रोजगार गुमेर हातमुख ओठ सकेको छ। ऋण लिएर घर बनाएर भाडामा लगाउनेहरूको ओठमुख सुकेको छ। पर्यटनलगायत मठमन्दिर, सार्वजनिक यातायात, उद्योग, व्यापारमा लगानी गर्नेहरू विलखबन्दमा परेका छन्। खोइ सरकारको ध्यान ? प्रतिपक्ष के हेरेर बसेको छ ? हामीले बुझेको लोकतन्त्र, सरकार र प्रतिपक्ष एउटै साइकलका दुई पांग्रा हुन्। सरकारले पानीजहाज र रेलको सपना देखाएर, चुनावी घोषणपत्रमा पारेर जनता झुक्यायो। दुई पार्टीको एकीकरणको नाटक मञ्चन गर्यो। अहिलेसम्म पार्टी एकीकरणको छनक पाइएन। पूर्व फलानो पश्चिम फलानो भन्दै भागबन्डा नै भइरहेको छ। ओली सरकारका अर्थमन्त्रीले आपू आउनासाथ प्रस्तुत गरेका श्वेतपत्रमा २५ वर्षमा देशको व्यापार घाटा ४२ गुणाले बढेको देखाए, तर त्यो २५ वर्षमा पनि धेरैपटक त कम्युनिस्टकै सत्ता साझेदारी नै थियो। उनले तेस्रोपटक बजेट पेस गरिरहँदा पनि व्यापार घाटा ओरालो लागेको थिएन, उकालोतिरै छ। हँसियाहथौडाको सरकारले पेस गरेको बजेटमा सबैभन्दा उच्च आर्थिक वृद्धि भनियो तर २०२२ सालदेखि नै तथ्यांक विभागका अनुसार सबैभन्दा कम वृद्धिदर हालैको देखिन्छ। बजेटको पुँजीगत खर्च ४० प्रतिशत नाघेन। उद्योग व्यवसाय ठप्प छ। सीमानाकामा किचलो छ। कूटनीतिक मर्यादा नाघेर भारतीय रअका प्रमुखले कार्यकारी प्रमुखलाई भेट्छन्। कोरोना कहरमा मानिस घरबन्दीमा छन्। हालैका दिनमा संयुक्त राष्ट्रसंघको प्रतिवेदनमा २५ लाख ७० हजार नेपालीले रोजगार गुमाएको र साढे २९ लाख नेपाली गरिबीको दुष्चक्रमा फसेको बताइन्छ। लकडाउन अवधिमै सात प्रतिशतले बेरोजगार बढेको बताइएको छ। अन्तर्राष्ट्रिय श्रम संगठनले ३७ लाख नेपालीले रोजगार गुमाएको भनेको छ। विश्व बैंकका अनुसार नेपालको कुल ऋण जीडीपीको अनुपातमा ३८ प्रतिशत पुगेको बताएको छ। हालको एक वर्षमा यसको अनुपात ४३५ प्रतिशत र कोभिडका कारण यसको अनुपात ५२ प्रतिशत पुग्ने प्रक्षेपण गरिसकेको छ। अहिलेको वाम सरकारले आपू एकमना भएकै वर्ष पाँच लाख मानिसलाई रोजगार दिने भनेको थियो। तर अहिलेसम्म दुई पृथक् धारका पाइलटहरूले बालुवाटार बसेर सधैं भागबन्डाको मात्रै बैठक गर्छन्। यसले सुखी नेपालीको नारा पूरा होला ? वाम सरकारका कृषिमन्त्री आउने १० वर्षमा खाद्यान्न उत्पादन दोब्बर गर्ने भाषण दिन्छन्, फेरि उनै भन्छन्् खाद्यान्न उत्पादन वृद्धि गराउने रासायनिक मल त ब्रह्मा, शंकर आए पनि ल्याउन सकिन्न। उन्नत बीउ, सिँचाइ, पर्याप्त बिजुली नभएसम्म खाद्यान्न उत्पादन कसरी बढ्छ ? पाँच वर्षका लागि म्यान्डेट लिएर आउने अनि पशुपति क्षेत्रको जस्तो सय वर्षको गुरुयोजना बनाएर जनताजति सडकमा उतार्ने कस्तो शैलीको लोकतन्त्र हो ? लोकतन्त्र र लोभतन्त्रकोे अनि गणतन्त्र र गनाउने तन्त्रको अलगअलग परिभाषा हुनुपर्ने होइन ? विश्वव्यापी भोकमरी सूचकांक २०१९ अनुसार संसारका ११७ देशमध्ये नेपाल ७३ औं स्थानमा छ। करिब २० लाख जनता अभै खाद्य असुरक्षामा पर्ने भनिएको छ। विश्वका दुई अर्ब बढी जनता खाद्य असुरक्षामा पर्ने तुलनामा हाम्रो यो संख्या कम होला तर हाम्रा जनताको संख्या कति छ कुन अनुपातमा राजनीतिकर्मीले राज्य दोहन गरेका छन्, को कसले ब्रह्मलुट गरेका छन्छैनन् हेर्न पदैन र ? हामीकहाँ पौष्टिक र पर्याप्त खाना पाप्त हुँदैन। विश्वव्यापी महँगीको मारमा परेका छन् जनता। आफ्नो उत्पादन छैन। उत्पादन गर्ने श्रमिक हात विदेशतिर ढलेका छन्। सबैथरी आयातमा अड्नुपरेको छ। व्यापार घाटा चुलिएर, विदेशी ऋण बढेर जनताको थाप्लो तातिसकेको छ। यस्तो विषम परिवेश बुझेर सबै राजनीतिक पद अवैतनिक सामाजिक सेवामा समर्पित गर्ने, सबै किसिमका सुविधा खारेज गर्ने, सानो आकारको चुस्त मन्त्रिपरिषद् बनाउने बाँकी सबै आफ्ना मानिसलाई कुटो, कोदालो, कोदाली, हँसिया, हलो लिएर कृषि कर्मतिर लगाउने बेला भएन त ? यही वातावरणले समृद्धि खोज्नु भनेको हावामा महल बनाउँछु; मरुभूमिमा बालुवा खनेर पानी झिक्छु भनेजस्तै हो। दुईअढाइ वर्षपछि अर्को आउनेले पनि यस्तैयस्तै गफ हाँक्ने हो। के यो दृश्य हेरेर नागरिक कतिञ्जेल पर्खिरहने ? कारण सन् २०५० सम्ममा संसारमा भोकमरीको संख्या १० अर्ब पुग्ने आँकडा र हाल नै दुई अर्ब संख्या रहेको एफएओले सार्वजनिक गरिसकेको छ। दिवसका दिन कोही भोकले मर्दैन भनेर तयारी भाषण छर्दैमा भोक मेटिन्न। संविधानमा लेख्दैमा रोग र शोकले छाड्दैन। आज कोरोना सल्किँदा जनतालाई यत्रो छट्पटी भयो। भोलि कोरोना गएर अर्को नामधारी कोरोना आउला। सत्तामा बस्नेलाई स्वाद त फेरिएला तर आम सर्वसाधारणको हालत के होला ? जनतै नभए कसको थाप्लोमा रजाइँ गर्ने ? धुकधुकीसम्म त राख्नुपर्यो नि। दसैंजस्तो महान चाड व्यर्थ आएछ भन्दै आफ्नै थाप्लोमा हिर्काउँदै, छाती पिट्दै दसैंका जमरा नै नराखी मौन रहँदा दसैं मान्नु पर्दैन भन्नेलाई त राम्रो लाग्ला तर मुटुमाथि ढुंगा राखी हाँस्नुपर्या छ भन्नेलाई के होला ? दुईतिहाइको बल भनेको सरकार मनलागी गर्ने र जनता रमिते बन्नका लागि होइन। दुईतिहाइको रटान कालोबजारी, अनियन्त्रित बजार, नाफाखोर, चोरी, हिंसाका विरुद्ध पनि हो। सबै सेवाप्रवाह बन्द गरेर जनताकोे घाँटी निमोठ्न होइन; जनताको ढाड सेक्ने गरी दुःख दिन होइन; मान्छे निर्यात गरेर विप्रेषण बढाउन पनि होइन; सच्चा, इमानदार, नैतिक, चारित्रिक, निष्ठावान् नागरिक समूह तयार गरी असल समाज र राज्य निर्माण गर्न पनि हो। मेलम्ची उठाई काकाकूलबाट बचाउनु हो। सुरक्षाको प्रत्याभूति दिनु हो। भोक, रोग, शोेकबाट पीडित कुुण्ठामा परेकालाई राहत दिनु पनि हो। बेरोजगार हटाई, गरिबी हटाई देशको विकास गर्नु होे। सधैं भागबनडाका लागि होइन। आफ्नो धर्म र संस्कृतिलाई उजाड गर्न होइन; परम्परादेखि मान्दै आएको संस्कार र रीतिस्थितिलाई अझ मौलिक बनाई संसारका आँखामा देशको छुट्टै चिनारीका लागि हो। जनता निराशाको चुलीमा पुग्नुपर्ने हो भने यो तन्त्रको के अर्थ रह्यो। जनताका मनमा कुण्ठा छ; बैचैनी छ र हैरानी छ। यस्तो अवस्थामा सरकारको दुईतिहाइ छ भनेर जनता कसरी चित्त बुझाउन सक्छन्् ? सरकारले कैंचीको काम गर्ने होइन; काट्ने काम गर्ने होइन; सियोले झैं सिएर जोडने काम गर्ने हो। जनताको स्वाभिमान बचाउनुपर्यो। सगरमाथाको इज्जत धान्नुपर्यो। बुद्ध र पशुपति, सीता र भृकुटीको सन्देशलाई कायम राख्नुपर्यो। जनता हिजो भैं रैती नै हुने हुन् भने १७ हजारको बलिदान केका लागि ? भएभरका पूर्वाधार सखाप केका लागि ? हिजोका राजा आज महाराजा बन्नकै लागि हो भने वर्षौंवर्षसम्मको लडाइँबाट के पाए त जनताले ? करको भारीमाथि करको पहाड, विदेशी ऋणको भारीमाथि झन् बढीको भार, महँगीको मारपछि झन् बढी भार। समाजको सद्भाव बिथोलिएको छ। टोल, छिमेक र समाजमा कोरोनाको लहर भन्दै पानी बाराबारको स्थिति छ। व्यवसाय ठप्प छन्। यही वातावरणले समृद्धि खोज्नु भनेको हावामा महल बनाउँछु; मरुभूमिमा बालुवा खनेर पानी झिक्छु भनेजस्तै हो। दुईअढाइ वर्षपछि अर्को आउनेले पनि यस्तैयस्तै गफ हाँक्ने हो। के यो दृश्य हेरेर नागरिक कतिञ्जेल पर्खिरहने ?"
बङ्गलादेश पुगेका नेपाली फुटबल खेलाडीलाई कोरोना,ढाका : मैत्रीपूर्ण खेल खेल्न बङ्गलादेशको राजधानी ढाका पुगेका नेपाली राष्ट्रिय फुटबल टोलीका एक खेलाडी कोरोना भाइरसबाट सङ्क्रमित भएका छन्। ढाकामा बुधबार गरिएको कोरोना परीक्षणका क्रममा ती नेपाली खेलाडीमा कोरोना देखिएको अखिल नेपाल फुटबल महासङ्घ (एन्फा)ले जनाएको छ। नेपाली टोलीका अन्य खेलाडीको पीसीआर रिपोर्ट भने नेगेटिभ आएको छ। कोरोना देखिएका खेलाडीलाई अस्पतालको आइसोलेसनमा राखिएको एन्फाले जनाएको छ। ती खेलाडीको अवस्था सामान्य रहेको छ। कोरोना देखिए पनि उनले बङ्गलादेशसितको पहिलो मैत्रीपूर्ण खेल गुमाउने भएका छन्। नेपालले शुक्रबार बङ्गलादेशसित पहिलो मैत्रीपूर्ण खेल खेल्दैछ। नेपालले अर्को खेल आगामी मङ्सिर २ गते खेल्ने कार्यक्रम तय भएको छ। नेपाली खेलाडीहरुको गत साता पनि पीसीआर परीक्षण गरिएको थियो। त्यो बेला सबैको पीसीआर रिपोर्ट नेगेटिभ आएको थियो। बङ्गलादेश उड्नु अघि पनि सबै खेलाडीसहित सबैको पीसीआर परीक्षण गरिएको थियो। फिफा विश्वकप छनोटको दोस्रो चरण खेलिरहेको नेपालले त्यसको तयारीका लागि बङ्गलादेशसित मैत्रीपूर्ण खेल खेल्न लागेको हो। नेपालले सन् २०१८ मा बङ्गलादेशमा सम्पन्न साफ च्याम्पियनसिपमा पछिल्लो पटक बङ्गलादेशसँग खेलेको थियो। त्यसबेला नेपालले बङ्गलादेशलाई पराजित गरेको थियो। बङ्गलादेशसँगको मैत्रीपूर्ण खेलका लागि नेपाली राष्ट्रिय फुटबल टोलीका खेलाडीसहित ३४ जना हाल बङ्गलादेशको ढाकामा रहेका छन्।
सैनामैनामा क्रिकेट रंगशाला,"बुटवल : रुपन्देहीको सैनामैना नगरपालिकामा नेपालकै ठूलो क्षेत्रफलको क्रिकेट रंगशाला निर्माण थालिएको छ। करिब १५ बिघा क्षेत्रफलमा गौतमबुद्ध अन्तर्राष्ट्रिय क्रिकेट रंगशाला निर्माण थालिएको हो। सैनामैना नगरपालिकाले गत वर्षदेखि मैदान सम्याउने काम थालेको थियो। यो वर्ष डीपीआर निर्माण गरेर अन्य संरचना बनाउन थालिएको छ। यो रंगशाला नेपालकै ठूलो ९० यार्डको हुने नगरप्रमुख चित्रबहादुर कार्कीले जानकारी दिए। यो रंगशाला गौतमबुद्धको जन्मस्थल लुम्बिनीबाट करिब १२ किलोकिटर उत्तरतर्फ छ। नगरपालिकाले मैदानको प्रारम्भिक पूर्वाधार निर्माणमा एक करोड ३० लाख रुपैयाँ खर्च गरिसकेको छ। गत वर्ष ३० लाखको बजेटमा माटो कटिङ, शौचालय र डेसिङ रुम निर्माण गरिएको थियो। यो वर्ष एक करोडको बजेटमा माटो कटिङ, तारबार र डीपीआर बनाइएको छ। रंगशाला निर्माणका लागि करिब दुई अर्ब १९ करोड लाग्ने अनुमान गरिएको छ। यसले ९४ हजार ८१७ वर्गमिटर क्षेत्रफल समेटेको छ। स्थानीय, प्रदेश र संघीय सरकारको सहभागितामा रंगशाला निर्माण सम्पन्न गरिने लुम्बिनी प्रदेशसभा सदस्य तथा नेकपाका प्रमुख सचेतक भूमिश्वर ढकालले बताए। गौतमबुद्ध अन्तर्राष्ट्रिय क्रिकेट रंगशाला नेपालकै गौरवको आयोजनाका रूपमा रहेकाले बजेट व्यवस्थापन हुनेमा विश्वस्त रहन उनले आग्रह गरे। सैनामैनामा रंगशाला बनाउने विषयमा नगरपालिकाले धुर्मुससुन्तली फाउन्डेसनसँग पनि छलफल गरेको थियो। कलाकार सीताराम कट्टेलले पनि रंगशाला स्थल अवलोकन गरेका थिए। नगरपालिकाले आफैं रंगशाला बनाउने योजनासहित डीपीआर निर्माण गरेको हो। नगरप्रमुख कार्कीले खेल पर्यटनमार्फत सैनामैनाको विकास गर्ने उद्देश्यसहित रंगशाला निर्माण थालिएको बताए। बुद्ध जन्मस्थलको छेउमा बन्ने रंगशालाले अन्तर्राष्ट्रिय महत्व पाउनेछ, उनले भने, यसले खेल पर्यटनमा टेवा पुग्ने विश्वास गरिएको छ। सैनामैना क्षेत्र आफंैमा बौद्ध स्थलसमेत हो। रंगशाला निर्माणका लागि छिट्टै निर्माण कम्पनी छनोट गरिने उनले जानकारी दिए। सैनामैनाका योजना प्रमुख सुरज न्यौपानेले ६ महिना लगाएर रंगशालाको डीपीआर निर्माण गरिएको जानकारी दिए। रंगशालामा रातिको समयमा पनि खेल खेल्न सकिनेछ। प्रशस्त प्यारापिट, पार्किङ, बगैंचासमेत हुनेछ। रंगशालाअगाडि बुद्धको ठूलो प्रतिमा राखिनेछ। यस क्षेत्रमा अहिलेसम्म स्तरीय क्रिकेट रंगशाला बनेका छैनन्। भैरहवामा सिद्धार्थ रंगशाला निर्माण थालिए पनि अहिलेसम्म पूरा हुन सकेको छैन। क्रिकेट मैदान नहुँदा स्थानीयस्तरमा हुने प्रतियोगिताहरू फुटबल मैदानमै गर्ने गरिएको छ।"
नेमारप्रति पीएसजीको मोह,"पेरिस : फ्रेन्च क्लब पेरिस सेन्ट जर्मन (पीएसजी) ले ब्राजिलका कप्तान एवं स्टार खेलाडी नेमारसँग नयाँ सम्झौताको प्रक्रिया अगाडि बढाएको छ। केही समयअघि पीएसजी छाड्ने हल्ला चलाइएका नेमारसँगको सम्झौता लम्ब्याउन पीएसजी तयार देखिएको हो। पीएसजीका स्पोर्टिङ डाइरेक्टर लियानार्दोले नेमारको नयाँ सम्झौताको प्रक्रिया सुरु भएको खुलासा गरेका छन्। पीएसजीसँग नेमारको सम्झौता सन् २०२२ सम्म छ। नेमार सन् २०१७ मा स्पेनिस क्लब बार्सिलोनाबाट पीएसजी पुगेका थिए। पीएसजीले नेमारलाई त्यति बेला कीर्तिमानी दुई सय २२ मिलियन युरोमा अनुबन्ध गरेको थियो। तर पछिल्लो समय पीएसजीमा उनी त्यति रम्न नसकेको खबर बारम्बार बाहिर आएको थियो। नेमारलाई विश्वका चर्चित क्लबले समेत अनुबन्ध गर्ने चासो देखाउँदै आइरहेका छन्। नेमार गत सिजन नै पीएसजी छाडेर बार्सिलोना फर्कन चाहेको चर्चा व्यापक चलेको थियो। हालैमात्र नेमारले आफू अझै पीएसजीमा रहिरहने अभिव्यक्ति सार्वजनिक गरेका थिए। नेमारको उक्त भनाइ बाहिरिएपछि पीएसजीको नेमारप्रति मोह पुनः चुलिएको हो। २८ वर्षीय नेमारलाई पीएसजीले साताको ६ मिलियन पाउन्ड पारिश्रमिक सम्झौतालाई निरन्तरता दिने तयारी गरेको छ। महामारीका रूपमा फैलिएको कोरोना भाइरसका कारण क्लब फुटबलमा आर्थिक संकट पैदा भए पनि पीएसजी नेमारलाई बलियो रकम तिरिरहन तयार देखिएको छ। केही महिनाअघि मात्र फुटबलमा परेको आर्थिक संकट टार्न फ्रेन्च फुटबल महासंघले पीएसजीका नेमारसँगै अन्य क्लबबाट धेरै पारिश्रमिक अर्थात एक लाखभन्दा बढी युरो लिने खेलाडीको पारिश्रमिकमा ५० प्रतिशत, ५० हजारदेखि एक लाख युरोसम्म लिनेको ४० प्रतिशत, २० देखि ५० हजार युरो लिनेको ३० प्रतिशत र १० हजारदेखि २० हजार युरोसम्म लिनेको २० प्रतिशत कटौती गर्ने निर्णय गरेको थियो।"
