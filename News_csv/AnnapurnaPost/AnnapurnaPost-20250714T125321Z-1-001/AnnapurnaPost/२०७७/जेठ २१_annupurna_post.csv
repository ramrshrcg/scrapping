शीर्षक,विवरण
तोडौं जातीय अहंकारी ज्यादतीको जाँतो,"उच्च जातीय अहंकारको ताण्डवले निम्त्याएको रुकुम नरसंहारले एकपटक नेपाली समाजलाई आफ्नो वास्तविक मुखुन्डो खोल्न बाध्य पारिदिएको छ। रुकुम नरसंहार यस्तो बेला भयो, जतिबेला नेपाली समाजको विविधताबारे बहस हुन छाडिसकेको थियो भने विभेद त झन्डैझन्डै सबै ठीकठाक भएजसरी प्रस्तुत हुन सरकारलाई असहज, अप्ठ्यारो र लोकलाज फिटिक्कै थिएन। जसोजसो सरकार र समाज सोहीबमोजिम नाच्ने नै भयो। गरिबी, विभेद र असमानताजस्ता जनजनलाई छुने, सुन्ने, देखिने र कम्तीमा मलम लगाउने गरी समाजवादउन्मुख सरकार झल्किन नपाउँदै चन्द्रमामा जग्गा किन्नेदेखि रेल, पानीजहाजभन्दा तल झरेर सरकार आम मान्छेका कुरा सुन्न छाडिसकेको थियो। सीमान्त, थिचिएका, मिचिएका र हेपिएका भुईंमान्छेका कुरा सुन्न पनि दिक्दारी मानिरहेको थियो। किनकि तिनै भुईंमान्छेलाई लामो समयदेखि सपना बाँडेर सत्तामा पुगेको सरकारलाई राम्ररी थाहा थियो उनीहरू फेरि अर्कोपटक सत्तारोहण गर्ने मेरा एजेन्डा हुन्, अहिल्यै सारा समस्याबारे बोल्न थाले, समाधानका प्रयास गर्न थाले चुनावमा फेरि कसरी जनतालाई भ्रममा राख्नु ! विडम्बना उनै मलर सदा, सूर्यबहादुर तामाङ, लालबहादुर मगर, छेदीलाल चौधरी, आशादेवी सरदार, नजबुल खान, तुलाराम सुनार, दिलबहादुर खत्रीहरूलाई वर्षौंदेखि हरियो घाँस देखाएर सत्ताको तर मारिरहेका बेला कोरोना महामारीले झ्याप्प छोपिदियो। यसले किचकिचबाट दिक्क भएका शासकहरूलाई एक प्रकारको हाइसञ्चो हुने नै भयो। विस्तारै मजदुर, ज्यामी र निम्नमध्यमवर्गीय समाजलाई रुवाउँदै अनदेखा गरिरहेको सरकारलाई आइलाग्यो हजारौं वर्षदेखि मात्र सामाजिक कुराको सानो अंश मान्दै आएको उच्च जातीय अहंकार, उच्च जातीय श्रेष्ठता, वर्णमुखी विभेदको जगमा एउटा नरसंहार अर्थात् मानवताविरुद्धको एउटा बर्बर अपराध रुकुम नरसंहारले अहिले नेपाल मात्र होइन, मानव मर्यादाका वकालतकर्ता, सामाजिक न्यायका अभियन्ता, मानव अधिकारवादी र मानवतावादीसम्मकालाई पोलेको छ, घोचेको छ, झस्काएको छ, आत्मालोचित बनाएको छ र लज्जित पारेको छ। शासकहरूलाई कोरोना संक्रमणबाट बच्नका लागि मुख छोप्न मास्क छँदै छ। यो त वर्णवादी, मनुवादी र सबै ठीकठाकवादीलाई सामान्य लाग्ने नै भयो, तर घटनालाई दुत्कार्दै तमासा हेर्नेको पनि मथिंगल चल्मलाएको छ, पाखण्डको सिरानीमा नवराज विश्वकर्माहरूको रगत लत्पतिएको छ र अजित मिजारहरूले अस्पतालको मुर्दाघरबाटै तर्साइरहेका छन्। हजारौं वर्षदेखि धर्म, वर्ण, जात र मनुवादी राजनीतिक कालचक्रमा जकडिएका तत्कालीन शूद्रहरू जसलाई हत्या, हिंसा, अंगभंग, जात काडादेखि अमान्छेका बिल्लासम्म भिर्न बाध्य पारेर किनाराकृत गर्दै अझ कानुन बनाएरै १९१० को मनुवादी मुलुकी ऐनले सवा सय वर्ष विभेद गरिरह्यो, जातको जाँतोमा पिसिरह्यो र समाज सम्बन्धको खेतीमा जोतिरह्यो। जात व्यवस्थालाई जीवित राख्न शासक, पण्डित र पुरोहितहरूले सबैखाले प्रयास गरिरहे। विभेद मुक्तिका लागि प्राचीनकालदेखि नै विद्रोह गरेका धेरै उदाहरण छँदै छन्। सुधारका सानातिना प्रयास पनि हुँदै आए। गौरवमय इतिहासको अवमूल्यन विभेदविरुद्ध मात्रै होइन, नेपाल एकीकरणदेखि लोक गणतान्त्रिक आन्दोलनसम्मै सीमान्त पारिएका समुदायका सयौं बढी अग्रजले सहयोग, समर्पण र सहादतको योगदान दिएका छन् तर राज्य यो गौरवमय योगदान दस्ताबेजीकरण गर्न अझै उदारता देखाउँदैन। नेपाल एकीकरणका सहनायकहरू बिसे नगर्ची, मनिराम गाइने र बांगे सार्कीहरूलाई हुलाक टिकटमा राख्न पनि फेरि सहादत माग्छ। बेलायतमा भन्दा चार वर्षअघि नै नेपाल राष्ट्रको धुन सिर्जना गर्ने बखतवीर बूढापिर्थी, नेपाली भाषामा बनेको पहिलो चलचित्र सत्य हरिश्चन्द्रका निर्देशक दिव्यविक्रम परियारको लिखत राख्न घिन मान्छ। २००७ सालको क्रान्तिमा अग्रमोर्चामा रहेका पाल्पाका क्याप्टेन लालबहादुर परियार, दैलेखका रत्नबहादुर विश्वकर्मा, धनुषाका बंगाली हजार पासवान, भोजपुरका नरबहादुर परियार र रामेछापका नन्दलाल मिजारहरूको अपमान गर्छ। राजनीतिक परिवर्तनका लागि पञ्चायतकालमा भएका सिन्धुपाल्चोकको पिस्कर काण्ड, धनकुटाको छिन्ताङ काण्ड र सुर्खेतको घुमाउने काण्डमा सहादत दर्जनौं सपूतहरूलाई अहिले पनि संस्मरण र परिपूरणका लागि कलम बन्द गर्छ। २०४६ सालमा सहादत पाएका कास्कीका कृष्णकुमार परियार हुन् या २०६२६३ मा सहादत पाएकी सेतु विक या माओवादी विद्रोहका प्रथम सहिद दिलबहादुर रम्तेल समानता न्याय र मानव मर्यादाको उत्कट चाहना राखेरै होमिएका थिए, इतिहासको साक्षी बने। आजको युगमा पनि जसले छुवाछूत कलंकको टीका लगाएर गुज्रिरहेको समाजमा मान्छेको मान्यता पाउन उनैका सन्ततिहरुलाई सकस परिरहेको छ । त्यो विश्व रंगमञ्चबाट हेर्दा कति लाजमर्दो होला ? हामीले सोचेकै छैनौं। २००७ सालको क्रान्ति, २०२० सालको मुलुकी ऐन, २०४७ सालको संविधान हुँदै २०६२६३ सालको जनआन्दोलनको जगमा आएको संसद्ले २०६३ जेठ २१ गते नेपाललाई छुवाछूतमुक्त राष्ट्र घोषणा गर्यो। लामो संघर्षको बलबाट नेपाललाई छुवाछूतमुक्त राष्ट्र घोषणा गरिएपछि खुसी देखिएका दलित समुदाय छुवाछूत, जातीय विभेद र अन्तर्जातीय विवाहका कारण मारिनुपर्ने सिलसिला नरोकिँदा बेचैन, निराश र आन्दोलित बनिरहेका थिए, हरेक साल देशभर हुने अमानवीय घटनाको विरोध गर्दै राजनीतिक, सामाजिक, शैक्षिक, आर्थिक रूपमा आफूलाई अघि ल्याउन प्रयास गर्दै राज्य सरकारसँग खबरदारी गरिरहेकै थिए। अर्थात् नेपाल निर्माणका लागि वातावरण खोजिरहेकै थिए। कहिले कालिकोटमा मनवीर सुनारहरू चुलो छोएको निहुँमा मारिए, कहिले काभ्रेमा लक्ष्मी परियारहरू छुवाछूतका कारण मारिए, कहिले दैलेखमा सेते दमाईहरू, महोत्तरीमा शिवशंकर दासहरू अन्तर्जातीय विवाहका कारण मारिए पनि पीडितले न्याय नपाएपछि छुवाछूतका कारण कुटपिट, अपमान र डेरा नपाउने समस्या आजसम्म पनि सामान्य लाग्न थालेको छ । शासकीय सोचका, उच्च जातीय अहंकारवादीलाई, मनुराजका वकालतकर्तालाई। किनकि उनीहरूलाई यो समस्या समाधान, सम्बोधन र मानवता संवद्र्धनमा सुरुचि छैन, पीडाको अनुभव हुने कुरै भएन। अनुभूति पनि छैन, यो कहाँ छिटो मिल्ने कुरा हो र भन्दै झलमल्ल ठीकठाक छ भन्नुमै मजा छ पञ्चायतमा जस्तै। उच्च जातीय अहंकार, जातीय श्रेष्ठताको दम्भ र मनुवादी विचार र सोचविरुद्ध मानवीय मूल्य, मानव मर्यादा र मानवताको मूल मर्ममा टेकेर बहस मात्रै होइन, अभ्यास सुरु गरौं। एकपटक फर्केर हेरौं त विजातीय प्रेमका नायक नवराज विश्वकर्मासहित पाँचजनाको कत्लेआम कसरी गरियो ? जनप्रतिनिधिको नेतृत्वमा, नायिकाका आमा, बुवा र आफन्त गाउँलेको बृहत् सहभागितामा, प्रहरी प्रशासनको सहयोगमा, छुवाछूतमुक्त घोषित जिल्लामा, जुन जिल्ला विभेदविरुद्ध र समानता, न्याय स्थापना गर्ने लक्ष्यसहित तत्कालीन माओवादीले भन्दै आएको जनयुद्धको उद्गम भूमिमा संघदेखि वडासम्म उसैको सरकार भएको बेला। यो जेठ १० गते रुकुम जातीय नरसंहार अब नेपाली समतावादी, रूपान्तरणकारी, मानवतावादीका लागि एउटा अठोट लिने, श्रद्धा समर्पण गर्ने र विभेदविरुद्ध एक हुने ऐतिहासिक दिन हुने नै छ। लकडाउनका बेलासमेत २१ जेठमा नेपाल छुवाछूतमुक्त राष्ट्र घोषणाको अवसरमा विभिन्न कार्यक्रम हुने नै थिए। विडम्बना २१ जेठमा खुसी मनाउनुको कुनै अर्थ छैन। तिमीहरू मनुयुगमै छौ। मान्छेको मान्यता पाएका छैनौ भनेर रुकुम पश्चिमका असमाजले धरातलीय यथार्थ देखाइदिएको छ। अनुदारवादी परिचय पाएका प्रधानमन्त्री केपी ओलीले नरसंहार भएको १२ दिन पुग्दा पनि पीडीतहरुसँग औपचारिक सान्त्वना दिन दिगमिग मानिरहेका छन् स्वाभाविक चरित्रअनुसार नै। सार्प भिले झस्काउने रुकुम नरसंहार दक्षिण अफ्रिकाको सार्प भिलेमा मानवता, सम्मान, मर्यादा र स्वतन्त्रताको मागसहित काला जातिविरुद्ध ल्याएको कानुन पास ल खारेजीको माग गर्दै उर्लिरहेको आन्दोलनमा गोरा शासकको बर्बरतापूर्ण दमनका कारण ६९ जना प्रदर्शनकारीको २१ मार्च १९६० मा हत्या भएको थियो। लामो समयसम्म रंगभेदविरुद्धको त्यो आन्दोलनले विश्वमञ्चमा तरंग ल्याएपछि राष्ट्रसंघले २१ मार्चलाई जातिभेद उन्मूलन दिवसका रूपमा मनाउने निर्णय गरेसँगै रङ, जात, वर्ण र नश्लका आधारमा विभेद भोगिरहेका जाति र समुदायले यो दिवस मनाउँदै आएका थिए। नेपालमा पनि हरेक वर्ष २१ मार्चलाई छुवाछूत तथा जातीय विभेदविरुद्धको दिवसका रूपमा मनाउने चलन छ। भदौ १ गते मुलुकी ऐन दिवस मनाएर सुरु भएको नेपाली जातीय विभेदविरुद्धको सुधार, २१ मार्च, २१ जेठ हुँदै अब विजातीय बिहेविरुद्ध भएको रुकुम नरसंहारको स्मृतिमा हरेक जेठ १० गते मनाउन थालिनेछ, संघर्ष र समीक्षासहित। विभेदविरुद्धको बहस सकारात्मक रुकुम नरसंहारपछि नेपाली समाज एकपटक घटनामै विभाजित बन्यो। आफैं मरेका, फूलमाला लगाइदिनुपर्नेदेखि हत्या हुनु स्वाभाविक भएको जस्ता अमानवीय टिप्पणीसम्म। घटना यतिसम्म छताछुल्ल भयो कि आरक्षण खारेजीदेखि दलित शब्द हटाएपछि सब ठीकठाक हुन्छ भन्नेसम्मका। सरकारले संवेदना गुमाएको, सत्तारुढ दलका नेताको मुखुन्डोदेखि राज्यको चरित्रसम्म उदांगो बन्यो। नेपाली मूलधारका मिडियाले ढिला भए पनि सत्य धार समाइहाले। अहंकारवादी ज्यादती विश्वव्यापी बन्यो पहिलोपटक राष्ट्रसंघ बोल्यो। नारायण गोपाल, शिवशंकर, बच्चु कैलाश, तारादेवी, नातिकाजी, कोइलीदेवी, विजय कुमार, किशोर कुमार, हरिहर विरही, गोविन्द वियोगी, विष्णु निष्ठुरी, शिव गाउँले, मोदनाथ प्रश्रित, जीवराज आश्रित, आलोक श्री, आशीष अविरल, प्रकाश सपूत, विवि अनुरागी, नरेन्द्र प्यासीजस्ता स्रष्टालाई जात नखोजी थर नखोजी सुन्न, पढ्न तयार छौं। तर प्रकाश सपूत कामी हो, नरेन्द्र प्यासी दमाईं पो रहेछ भन्दै अपमानको सिलसिला हुँदै प्रेम सम्बन्ध रोक्न आम हत्यासम्मको हर्कत गर्दै छौं भने बुझ्नुस् पूर्वप्रधानमन्त्री डा बाबुराम भट्टराई माइतीघरमा आएर घटनाको विरोधमा उत्रनु र संसद्मा जात, थर र गोत्रको बहस छेड्नुलाई चानचुन मान्नु हुँदैन। उनका अन्य कमजोर पक्षसँग यो सवाललाई गिजोलेर नहेरौं कम्तीमा। तर जब नारायण गोपाल गुरुवाचार्य, विष्णु घिमिरे, शिव कोइराला, हरिहर आचार्य, विजयकुमार पाण्डे, मोदनाथ पौडेल, नवराज विश्वकर्मा, सुष्मा मल्ल, सन्त परियार, राजकुमारी शाही हरुबीच थरकै आधारमा एउटा समुदायलाई समस्या नहुने र अर्काे समुदाय जात र थरसँगै मानव मूल्य, मानव मर्यादा, खोज्दै माग्दै, हिँड्नुपर्छ र जात, थरकै आधारमा मान्छे मर्ने क्रम रोकिन्न भने यस्ता समस्यालाई सम्बाेधन गर्ने स्थायी उपचार खाेज्नै पर्छ । गान्धीले छुवाछुत हटाउन जातीय विभेद व्यहाेरिरहेको जाती समुदायको थरलाई भगवानकाे सन्तानकाे थर दिएर हरिजन, देव, ऋषि, वाल्मीकि राखिदिएका बहुजन दलित समुदाय अहिले पनि सोही हरिजन, ऋषि, देव, वाल्मीकिजस्ता लादिएको जात, थरका कारण अपमानजनक अमान्छे जीवन बिताउन बाध्य छन् र जातकै कारण मारिने क्रम जारी छ। राजकीय अठोटका साथ राष्ट्रिय कार्यक्रम सुरु गरौं। उच्च जातीय अहंकार, जातीय श्रेष्ठताको दम्भ र मनुवादी विचार र सोचविरुद्ध मानवीय मूल्य, मानव मर्यादा र मानवताको मूल मर्ममा टेकेर बहस मात्रै होइन, अभ्यास सुरु गर्न थालिहालौं। राष्ट्र संघको दिगो विकास लक्ष्यमा नेपालको समर्थन दोषीलाई कारबाही गर : राष्ट्रसंघ रुकुम घटनाका दोषी उम्कन पाउँदैनन् : कर्णाली प्रहरी रुकुम घटनाबारे गृहमन्त्रीको तर्क : अमेरिकामा पनि विभेद अन्त्य भएको छैन रूकुम घटना : मानवताविरोधी अपराध"
गतिशील अर्थमन्त्रीको यथास्थिति बजेट,"नेपालमा भर्खरै आर्थिक वर्ष २०७७७८ का लागि नयाँ बजेट तर्जुमा भई प्रकाशमा आएकाले बजेटबारे चर्चापरिचर्चा भइरहेका छन्। कसैले बजेट महत्तवाकांक्षी भएको विश्लेषण गरेका छन् भने कसैले परम्परागत भएको टीकाटिप्पणी गरेका छन्। बजेटका सम्बन्धमा के स्पष्ट हुनुपर्छ भने बजेट आयव्ययको विवरण मात्र नभएकाले यो राजनीतिक दस्ताबेज पनि हो। यस वर्षको बजेटको अंक गत वर्षको भन्दा घटेर आएको छ। बजेटले कोरोना संक्रमणलाई सम्बोधन गर्न खोजेको छ र कोरोनाको कारणले स्वदेश तथा विदेशमा रोजगार गुमाएकाहरूलाई सम्बोधन गर्न प्रयास गरेको छ। नयाँ बजेटको यो सकारात्मक पक्ष हो। तर नयाँ बजेटमा पनि कार्यक्रम थपिएका छन्। चालु कार्यक्रम र योजनालाई यथासमयमा समाप्त पार्ने कुनै सूत्र वा उपाय वा औषधि प्रस्ताव गर्न सकेको छैन। बजेटको अंक घट्दा पनि कार्यक्रम बढेको देख्दा भने गत वर्षकै जस्तो भागबन्डा र वितरणमुखी भएको स्पष्ट देख्न सकिन्छ। प्रतिबद्धता जनाएका कुरा पूरा गर्ने संयन्त्र यसपटक पनि छैन। भूमि बैंक, सबैलाई स्वास्थ्य बिमा, सार्वजनिक खर्च कटौती, प्रभावकारी अनुगमन, अनिवार्य शिक्षाजस्ता विषय कुनै पनि वर्षको बजेटमा छुटेका छैनन्। गर्न पनि नसक्नु र लेख्न पनि नछाड्नुको अर्थ जनतालाई ढाँट्नु हो। यसको निरन्तरता नयाँ बजेटमा पनि छ। कोरोना भाइरसले विश्वलाई नै आतंकित बनाएको घडीमा नयाँ बजेटप्रति जनअपेक्षा प्रशस्तै हुनु स्वाभाविकै भए पनि औसत नजरले हेर्दा पहिलो, कोरोनासँग लड्ने क्षमता र राहतका कार्यक्रम, दोस्रोमा कोरोनाको कारणले स्वदेश तथा विदेशमा रोजगार गुमाएका श्रमिकलाई काम र रोजगार दिने कार्यक्रम र तेस्रोमा विकास र समृद्धितिरका भौतिक, शैक्षिक र संरचनागत कार्यक्रमतिर ध्यान थियो। गरिबी घटाउन रोजगार बढाउनैपर्ने जनअपेक्षा तीव्र थियो। त्यसमाथि दुईतिहाइको सरकार भएकाले परम्परागत प्रणालीमा नगएर देश र जनतालाई दीर्घकालीन प्रभाव दिन सक्ने कार्यक्रमको अपेक्षा थियो। अर्थतन्त्रलाई घटनाविशेषले डोर्याएको इतिहास धेरै देशमा धेरै घटनाका उदाहरणबाट अवगत गर्न सकिन्छ। सामान्य अवस्थामा विकासको निमित्त अर्थतन्त्रलाई चलायमान बनाउनुपर्छ भन्ने आर्थिक सिद्धान्त छ। अर्थतन्त्रलाई चलायमान बनाउन बचत लगानी, आम्दानी खर्च, सार्वजनिक सेवा प्रवाहबाट भएको रोजगार सिर्जना, व्यापार सन्तुलनजस्ता सूचकांक सन्तुलित र गतिशील हुनुपर्छ। तर कोरोनाले विश्वमा सबैजसो देशको अर्थतन्त्रले सन्तुलन गुमाएको छ। यतिखेर आर्थिक विकासका पूर्वनिर्धारित सिद्धान्त निस्प्रभावी भएका छन्। अर्थ र योजनाका पण्डितहरूले परिस्थिति हेरेर निर्णय लिनुपर्ने अवस्था सिर्जना भएको छ। यतिखेर कोरोनाका कारण उद्योग बन्द छन्। श्रमिकहरू बेरोजगार छन्। आमजनता लकडाउनको नियम पालन गरेर घरघरमा लक भएका छन्। निजी र सार्वजनिक लगानी घटेको छ। विप्रेषण ४० प्रतिशतले न्यून भइसकेको छ। पुँजीको माग घटेको हुँदा बैंकको लगानी घटेको छ। कर असुली घटेको छ। त्यति भएर पनि उपभोग्य सामानमा कमी गर्न सकिएको छैन। वितरण प्रणाली खल्बलिएको छ। यसले गर्दा वस्तुको मूल्य अकासिएको छ। मुद्रास्फीति चुलिएको छ। आम्दानीका हरेक क्षेत्रमा आघात पुगेको छ, तर सरकारको नियमित साधारण खर्च घटेको छैन, बढेको छ। अर्थतन्त्रका आधारहरू जताततै भत्किएकाले राष्ट्रप्रति माया गर्ने नीतिनिर्माता बिलखबन्दमा छन्। यही मौकामा चौका हान्नेहरू भने सल्बलाएका छन्। राजनीति, अर्थनीति, शिक्षानीतिलाई आफ्नो अनुकूल बनाउन कसरी सकिन्छ भन्नेहरूका लागि यो परिस्थिति अवसर भएको छ। आधारभूत स्वास्थ्य, आधारभूत शिक्षा, स्वास्थ्य बिमा लागू गर्ने कुरा तीनचार वर्षदेखि निरन्तर छ। २०७४ सालको बजेटले मेलम्चीको पानी २०७४ असोजमा काठमाडौं पुग्ने ठोकुवा गरेको थियो। भूमि बैंकको अवधारणा ल्याइसकेको हो। बजेटमा लेखिने गरेका यस्ता प्रतिबद्धताले बजेटको विश्वसनीयतालाई हरेक वर्ष हलुंगो बनाउने गरेको छ, त्यही रोग यस वर्ष पनि जस्ताको तस्तै छ। वैदेशिक लगानीकर्ताको एउटै रोग कर तिर्ने झन्झट र उनीहरूका मान्छेलाई दिने भिसा व्यवस्था हो, नयाँ बजेटले त्यसबारे केही बोल्न सकेको छैन। अहिले आएको बजेट कोरोना संक्रमण यसै आवदेखि घट्यो भने मात्र तथ्यको नजिक जाला भन्ने अनुमान गर्न सकिन्छ। नभए एकातिर बजेट विनियोजन भएको देखाए पनि अर्कातिर खर्च गर्नुपर्ने बाध्यता आउने स्पष्ट छ। कोरोना भाइरसले विश्वभर मानसिक र आर्थिक संकट सिर्जना गरिदिएको छ। विश्व अर्थतन्त्रमा ९ खर्ब डलर कूल गार्हस्थ घाटा हुने अनुमान बाहिरिएको छ। यो लागत कति बढ्छ, कोरोनाको फैलावटअनुसार अनुमान लगाउने कुरा हो, अहिल्यै कसैले भन्न सक्तैन। नेपालमा २०७७ जेठदेखि आर्थिक अवस्था सामान्य हुने र आर्थिक वृद्धि २७ प्रतिशत रहने तथ्यांक विभागको अनुमान थियो। तर प्रत्येक दिन कोरोना संक्रमितको बढ्दो संख्याले त्यो अनुमान कायम नहुने स्पष्ट छ। यो परिस्थिति अरू एकदुई महिना निरन्तर भएमा आर्थिक वृद्धि नकारात्मक हुने सम्भावना टड्कारो छ। यतिखेर अर्थशास्त्री र योजनाविद्का अगाडि तीनवटा प्रश्न जटिल रूपमा आएको देखिन्छ क सामाजिक दूरीको सिद्धान्त कायम गरेर लकडाउन खुकुलो बनाउने, ख स्वास्थ्यभन्दा ठूलो केही होइन, बाँचे विकास गरौंला भनेर लकडाउनलाई निरन्तरता दिने, ग यी दुवै कुरा कायम गरेर मध्यम मार्ग पहिचान गरी अघि बढ्ने। अढाई घन्टा लामो सय पृष्ठभन्दा बढीको बजेट सुनिसकेपछि भने आम जनताका अपेक्षा माटोमा मिलेको अनुभूत भएको छ। धेरै अर्थमन्त्रीले वर्र्षैपिच्छे बनाउने गरेको बजेटभन्दा भिन्न नभएको देखेर कोरोनाबाट त्रस्त भएका जनताले बजेटमार्फत न कोरोनापीडितले राहत पाए न त दीर्घकालीन हितलाई हेरेर बलियो सरकारले ल्याउनुपर्ने बजेट नै देख्न पाए। कति वर्षदेखि देशको अर्थतन्त्रमा साधारण खर्च बढ्दै गएको, विकास खर्च हुन नसकेको, राष्ट्र बैंकमा रकम फ्रिज भइरहेको, महँगी चुलिँदै गएको, रोजगार बजार फस्टाउन नसकेको, कूल उत्पादनमा उद्योगको हिस्सा बढ्न नसकेको, खेतीमा सिँचाइ सुविधा पुर्याउन नसकेर मौसममै भर पर्नुपरेको, खेतीयोग्य उर्वर भूमि बाँझो राख्नुपरेको, महिनैपिच्छे करोडौं रुपैयाँको तरकारी मात्र आयात गर्नुपरेको जस्ता अनगिन्ती आर्थिक विसंगति भोग्दै आएको तथ्य जगजाहेर छ। यतिखेर सरकार पनि बलियो र अर्थमन्त्री पनि समस्या बुझेको अनुभवी भएको अवस्थामा तत्काल अप्रियजस्तो देखिए पनि दीर्घकालमा राष्ट्रहित हुने कार्यक्रम आउला भन्ने आशा थियो। कृषिलाई आत्मनिर्भरतातिर लैजाने, सर्वत्र विरोध भएको सांसद विकास कोष खारेज गर्ने र त्यो रकमलाई कुनै एउटा निश्चित पूर्वाधार विकासको कार्यक्रममा लगाउने, सार्वजनिक खर्च पुनरावलोकन समितिले सरकारी खर्च घटाउन दिएको प्रतिवेदन कार्यान्वयन गरी अवैज्ञानिक, परम्परावादी र फजुल खर्च घटाउने कार्यक्रम आउँछ कि भन्ने आशा थियो। बेरोजगारले आर्थिक असमानता बढ्दै गएको, विप्रेषण ४० प्रतिशतले घट्ने देखिएको, व्यापार घाटा दिनदिनै चुलिएको, खाद्यान्न आयात बढ्दै गएको परिदृश्यमा त्यसलाई सम्बोधन गर्ने ठोस कार्यक्रम आउनु पनि पथ्र्यो। प्राथमिकता प्राप्त आयोजना सम्पन्न गर्ने ठोस नीति र कार्यक्रम हेर्न चाहने जनताले के बुझेका छन् भने अहिलेको संकट वस्तुको माग घटेर आएको होइन, बजेटलाई ठूलो वा सानो आकारको बनाएर अर्थतन्त्र तंग्र्रिने पनि होइन। विषय दलीय राजनीतिसँग नमिले पनि र तत्काल फाइदा नदिने भए पनि कोरोनाले गर्दा अबको विश्वको आर्थिक प्रणालीमा केही न केही परिवर्तन अवश्य हुन्छ र भूमण्डलीकरणका नीतिमा हेरफेर हुन्छ। हरेक देश आफैंमा पीडित भएकाले ऋण र अनुदानको अपेक्षा यथार्थभन्दा बाहिर हुन्छ। तर नयाँ बजेटले वैदेशिक अनुदान गत वर्षको ५७ अर्बबाट ६० अर्ब र वैदेशिक ऋण २७२ अर्बबाट बढाएर २९९ अर्ब पुर्याएको छ। आकार नबढाउनु भनेको बजेट यथार्थतिर जान खोज्नु हो। तर अंक मात्र यथार्थ देखाउन खोजेर हुँदैन। वास्तविकता त्योभन्दा पनि जटिल छ। कोरोनाले दिनदिनै प्रभावित संख्या बढिरहेको छ। अस्पतालहरू कोरोना बिरामी भर्ना गर्न नसक्ने अवस्थामा छन्। कोरोनाको आशंकामा अरू रोगका बिरामीले पनि उपचार पाएका छैनन्। यस्तो बेलामा बजेटको माध्यमबाट नेपालमा पढेर बाहिर गएका डाक्टरलाई तुरुन्त आउनू भन्ने आदेश जारी गर्ने, आइसोलेसन वार्ड निर्माण गर्ने जस्ता काम गर्न सकिन्थ्यो। तर बजेट त्यतातिर मौन छ। अहिले आएको बजेट कोरोना संक्रमण यसै आवदेखि घट्यो भने मात्र तथ्यको नजिक जाला भन्ने अनुमान गर्न सकिन्छ। नभए एकातिर बजेट विनियोजन भएको देखाए पनि अर्कातिर खर्च गर्नुपर्ने बाध्यता आउने स्पष्ट छ। संघीयता ज्यादै खर्चिलो भयो भन्ने चौतर्फी आलोचना भइरहेको छ। तर नयाँ बजेट स्थानीय सरकारलाई आमदानी र खर्चमा उत्तरदायी बनाउनेतर्फ उद्यत् छ। जनमत र बजेटको गन्तव्यविपरीत दिशामा गएको विषयलाई सार्वजनिक बहसको विषय बनाउनेतर्फ बजेटले नजर अन्दाज गरेको छ। कोेरोना तत्कालको दृश्य रोग हो। तर भ्रष्टाचार, राजनीतिक अदूरदर्शिता, दलीय खिचातानी, छिमेकीको दादागिरीजस्ता पुराना रोग जस्ताका तस्तै छन्। अंकको कुरा गर्दा बजेट अनुमान भन्ने गरिए पनि अनुमानका आधार बजेटमा समेटिएको हुन्छ। अनुमान तथ्यपरक हुन्छन्। तर त्यस किसिमको दीर्घकालीन राष्ट्रिय स्वार्थका विषय नयाँ बजेटले समेटेको देखिन्न।"
भाजक्वेजको रियलमै बस्ने चाहना,"म्याड्रिड : स्पेनिस पावर हाउस रियल म्याड्रिडले बेच्ने खेलाडीको सूचीमा राखेको लुकास भाजक्वेजले आफ्नो चाहना रियलबाटै खेल्ने रहेको बताएका छन्। रियलले भने यही समर ट्रान्सफर विन्डोमा खेलाडीमा आमूल परिवर्तन गर्न चाहेको छ। रियलले परिवर्तनको सूचीमा राखेको विंगर भाजक्वेजले आफ्नो खेल जीवन रियलबाटै अन्त्य गर्न चाहेको बताए। रियल म्याड्रिड मेरो सपनाको क्लब हो। रियलबाट खेल्ने सपनालाई मैले साकार पारेको छु। रियलका लागि मैले अझै धेरै गर्न बाँकी छ। म रियलबाटै खेल जीवनलाई विट मार्न चाहन्छु, २८ वर्षीय भाजक्वेजले भने। भाजक्वेजले रियलबाट धेरै उपाधि जित्ने चाहना रहेको पनि बताएका छन्। रियलमा भेट्टाएको उपलब्धि मेरा लागि धेरै अमूल्य छ। म फेरि त्यही उपलब्धिको पर्खाइमा छु। बाल्यकालमा भाइसँग प्रिमियर लिग फुटबल पनि हेर्थे। त्यो निकै आकर्षक थियो। प्रिमियर लिगमा मेरो शैली फिट हुन पनि सक्छ। तर फुटबलमा के हुन्छ थाहा छैन, भाजक्वेजले भनेका छन्। उनले ला लिगामा अब ११ खेल बाँकी रहेकोले सबै खेल फाइनल सरह खेल्दै उपाधि जित्ने पनि बताए। रियलकै जुनियर टोलीबाट खेल्दै आएका भाजक्वेजले सन् २०१४२०१५ को एक सिजन स्पान्योलमा लोनमा खेलेका थिए। त्यसपछि पुनः रियल फर्किएका भाजक्वेजले रियललाई तीन पटक च्याम्पियन्स लिग, ला लिगा, सुपर कोपा, क्लब विश्वकप, यूईएफए सुपर कपलगायत उपाधि जिताएका छन्। रियलको सिनियर टोलीमा पाँच वर्ष बिताइसकेका भाजक्वेजले रियलका लागि एक सय ३३ खेल खेल्दै नौ गोल गरेका छन्। उनी स्पेनको राष्ट्रिय टोलीका पनि नियमित खेलाडी हुन्। सन् २०१६ देखि स्पेनको राष्ट्रिय टोलीबाट खेल्दै आएका भाजक्वेजले देशका लागि नौ खेल खेलेका छन्। अघिल्ला सिजनहरूमा खेलाडी अनुबन्धमा विशेष चासो राख्दै आएको रियल यस पटक अधिकांश खेलाडी बेच्ने तयारीमा छ। रियलले भाजक्वेजका लागि १६ मिलियन युरो मूल्य तोकिसकेको छ। भाजक्वेजसँगै रियल समर ट्रान्सफर विन्डोमा ग्यारेथ बेल, जेम्स रोड्रिग्वेज, नाचो फर्नान्डेज, मारियानो डियाजलगायतका खेलाडीलाई बेच्ने तर्खरमा छ। रियलका प्रशिक्षक जिनेदिन जिदान टोलीमा युवा खेलाडीलाई मौका दिने अभियानमा छन्।"
