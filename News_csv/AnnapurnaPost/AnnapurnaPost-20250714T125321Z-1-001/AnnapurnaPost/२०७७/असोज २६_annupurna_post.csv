शीर्षक,विवरण
सी चिनफिङ भ्रमणको वर्षगाँठ,"एक वर्षअघि २०७६ असोज २५ गते चिनियाँ राष्ट्रपति सी चिन्फिङको बहुप्रतिक्षित नेपाल भ्रमण भएको थियो। भ्रमणको मुख्य उपलब्धि चीननेपाल दीर्घकालीन मैत्रीका लागि बृहत सहकारी साझेदारी को चीननेपाल दीर्घकालीन मैत्रीका लागि विकास र समृद्धिमुखी रणनीतिक साझेदारी मा उन्नयन थियो। राष्ट्रपति विद्यादेवी भण्डारीसित भेट्दा चिनियाँ राष्ट्रपति सी चिनफिङले नयाँ सम्बन्धका सिद्धान्त यसरी बताए समानताको व्यवहार, सामन्जस्यपूर्ण सहअस्तित्व, पुस्तौंपुस्ताको मित्रता, व्यापक सहयोग। नेपाल भ्रमणको क्रममा सीले जोड दिँदै भने, दुवै पक्षले नेपाल चीन सम्बन्धको राजनीतिक आधारलाई अझ सुदृढ बनाउनुपर्छ र साझा भविष्यका लागि सामुदायिक निर्माणलाई नेपालचीन सम्बन्धको दीर्घकालीन लक्ष्यको रूपमा लिनुपर्छ। उनले एक चीन नीति अपनाउँदै चीनलाई दीर्घकालीन सहयोग गरेकोमा नेपाललाई धन्यवाद दिए। उनले नेपाललाई राष्ट्रिय स्वतन्त्रता, सार्वभौमिकता र अखण्डतामा सहयोग गरिरहने, आफ्नो क्षमताले भ्याएसम्म नेपालको आर्थिक र सामाजिक विकासमा सघाउने प्रतिबद्धता पनि जनाए। दुई पक्षले एक चौतर्फी सहकार्य विधि तय गरी त्रिआयामिक अन्तक्र्रिया नेटवर्क निर्माण र विभिन्न क्षेत्रहरूमा आदानप्रदान र आपसी सहयोग विस्तार गर्नुपर्छ। नेपालले पनि पुँजी र प्रविधि आकर्षणमा ध्यान दिँदै कर छुट, दीर्घकालीन स्थिर अर्थनीति जस्ता उपायद्वारा देशीविदेशी लगानीकर्ताले सामना गर्नुपर्ने प्रक्रियागत झन्झट हटाई लगानीमैत्री वातावरण बनाउनमा ध्यान दिनुपर्छ। वर्षभरि नेपाल र चीनबीच मैत्रीपूर्ण आदानप्रदान जारी छ र धेरैवटा द्विपक्षीय ज्ञापन र सहयोग सम्झौता कार्यान्वयन हुँदै छन्। उदाहरणका लागि, जलविद्युत् र फोटोभोल्टिक ऊर्जा उत्पादनलगायतका चीनले नेपाललाई सहयोग पुर्याउने परियोजना निर्माणाधीन छन्। त्यस्तै चिनियाँ एयर कन्डिसन, मोटरसाइकल र धेरै खालका साना घरेलु उपकरण पनि नेपाल बजारमा प्रवेश गरेका छन्। हालसालै चीनको पेइचिङमा कोभिड१९ महामारीको विरुद्धको संघर्षमा योगदान पुर्याउनेको प्रशंसामा आयोजित राष्ट्रिय सम्मेलनले नेपालका विभिन्न क्षेत्रका मानिसको ठूलो ध्यान आकर्षण गर्यो। त्यसले नेपालीमा आशा पनि जगायो। कोभिड१९ विरुद्धको लडाइँमा चीनले नेपाललाई सधैं सहयोग गरेको छ। नेपाललाई सहयोग पुर्याउने तेह्रौं चिनियाँ मेडिकल टिम सेप्टेम्बर ५ तारिखका दिन काठमाडौं आइपुगेको छ। उनीहरू चिनियाँ सहयोगमा निर्मित बीपी कोइराला मेमोरियल क्यान्सर अस्पतालमा एक वर्षसम्म काम गर्नेछन्। उक्त चिकित्सा टोलीमा १७ जना छन्। उनीहरूले महामारीसँग लड्न चीनको सफल अनुभव नेपालमा ल्याएका छन्। यो खबर नेपाली मिडियाले पस्केका छन्। सीको नेपाल भ्रमणको क्रममा भएको समझदारीअनुसार त्रिभुवन विश्वविद्यालयमा कन्फ्युसियस इन्स्टिच्युट (सीआई) स्थापना भएको छ, जसमा चीनको तर्फबाट पूर्वी चीन प्राविधिक विश्वविद्यालय र छिङ्हाइ नर्मल विश्वविद्यालय संलग्न छन्। त्रिभुवन विश्वविद्यालय नेपालको सबैभन्दा पुरानो, सबैभन्दा ठूलो र सबैभन्दा प्रभावशाली विश्वविद्यालय हो, र भर्खरै स्थापित कन्फ्युसियस इन्स्टिच्युटले दुई देशबीचको भाषा अवरोध हटाउन, सांस्कृतिक आदानप्रदान र दीर्घकालीन पारस्परिक समझदारी वृद्धिमा योगदान पुर्याउने विश्वास गरिएको छ। नेपाल र चीनका जनतालाई आशा छ कि यी दुवै देशले भविष्यमा सहयोगका लागि अझ बढी अवसर प्राप्त गर्नेछन्। नेपाल र चीनबीच औपचारिक उडान सेप्टेम्बरमा पुनः सुरु भइसकेको छ र सहज भूमि यातायात अपेक्षित छ। हामी निकट भविष्यमा दुवै देशलाई जोड्ने रेलमार्गको कामका लागि तत्पर छौं। राज्य प्रशासन बारेसी चिनफिङ भन्ने पुस्तक नेपालीमा अनुवाद गरी प्रकाशित भएको छ। धेरै नेपालीले यो पुस्तक पढेका छन् र धेरै कतिलाई त यो पढ्नैपर्ने पुस्तक बनेको छ। आर्थिक गरिबीबाट पार पाउन नेपाली जनता विश्वको दोस्रो ठूलो अर्थतन्त्र बन्ने क्रमको चिनियाँ अनुभव, चिनियाँ समाजले रूपान्तरणको क्रममा कसरी विभिन्न लक्ष्य हासिल गर्यो भन्ने कुरा, राष्ट्रपति सीको विचार र देश चलाउने अक्कल सिक्न उत्सुक छन्। नेपाल र चीनका सत्ताधारी कम्युनिस्ट पार्टीहरूले पार्टी र सरकार चलाउने सम्बन्धमा अनुभव साट्न जुनमा भर्चुअल कार्यशाला पनि आयोजना गरेका थिए। यी सबै तथ्यबाट नेपाल र चीन दीर्घकालीन द्विपक्षीय मैत्रीपूर्ण विस्तृत सहकारी साझेदारीको नयाँ चरणमा प्रवेश गरेको देखिन्छ। यसैबीच दुवै पक्षबाट तत्काल ध्यान दिनुपर्ने केही बुँदा पनि छन्। चिनियाँ सामान बोकेका सयौं कन्टेनर नेपालचीन सीमामा अडिएका छन् जसले व्यवसायीलाई ठूलो क्षति पुर्याएको छ र नेपाली बजारमा सामानको अभाव सिर्जना भएको छ। यस्तो ढिलाइ गैरभन्सार व्यापार अवरोधको बराबर हो। दोस्रो कुरा भनेको नेपाली निर्यातकर्ताले भोग्नु परेको समस्या हो। नेपालमा चिनियाँ बजारमा बिक्री गर्न सकिने धेरै थोरै सामान र सेवा छन्। ठूलो परिमाणबिनाका वस्तु र सेवाको लामो सूचीले मात्र द्विपक्षीय व्यापार असन्तुलन समाधान गर्न सक्दैन। समाधानको एक हिस्साको रूपमा नेपालमा स्थानीय कच्चा पदार्थ र श्रमको उपयोग हुने गरी चिनियाँ लगानीमा निर्यातमूलक वा आयात प्रतिस्थापन उद्योग स्थापना गर्न सकिन्छ। यसका लागि नेपालले पनि पुँजी र प्रविधि आकर्षणमा ध्यान दिँदै कर छुट, दीर्घकालीन स्थिर अर्थनीति जस्ता उपायद्वारा देशीविदेशी लगानीकर्ताले सामना गर्नुपर्ने प्रक्रियागत झन्झट हटाई लगानीमैत्री वातावरण बनाउनमा ध्यान दिनुपर्छ। हालसालै नेपाली होटल, पर्यटन, हस्तकला उद्योग र यस्तै अन्य क्षेत्रमा चिनियाँ नागरिकको प्रत्यक्ष प्रवेशको प्रवृत्ति देखा परेको छ। यसले स्थानीय परम्परागत व्यवसाय र व्यापारमा स्थानीयसँग प्रतिस्पर्धा गरेको छ। उदाहरणका लागि परम्परागत चित्र लिनुहोस् नेपाली विद्वान भन्छन्, यस्तो घटनाले पारिवारिक तवरले यस्तै पेसा गर्ने स्थानीय मानिसलाई दुःखी मात्र पार्दैन, त्यस्ता चित्रको सांस्कृतिक र ऐतिहासिक आधार पनि बिगार्नेछ र अन्ततः पारम्परिक चित्रकलाको सम्पूर्ण छवि र बजार नष्ट गर्छ। नेपाल र चीन दुई देशले यस्तो विषयमा खुलस्त छलफल गरी नेपाली स्थानीय अर्थतन्त्र, संस्कृति र वासिन्दाको हितमा पाइला चाल्नुपर्छ। आशा छ, हामी नयाँ चरणमा दुई देशहरूबीचको सम्बन्ध सुदृढ र विकास गर्न सक्नेछौं, माथिल्लो स्तरका असल छिमेकी, असल मित्रहरू र राम्रा साझेदार बन्न सक्नेछौं। नीतिमा छलफल, सुविधा सन्जाल, अवरोधविहीन व्यापार, वित्त र जनस्तरमा सम्बन्ध विकास गर्न सक्नेछौं। यो सबैको उद्देश्य साझा हित, साझा नियति, साझा जिम्मेवारी, आपसमा राजनीतिक विश्वास, आर्थिक एकीकरण, र सांस्कृतिक सहिष्णुता भएका एक समुदाय सिर्जना गर्नु, दुई देशबीच परम्परागत मैत्री सम्बन्ध निरन्तर अघि बढाउनु र दुवै देशका जनताको हित गर्नु हो। (रेग्मी त्रिभुवन विश्वविद्यालय र योङ चीनको सछ्वान नर्मल विश्वविद्यालयका प्राध्यापक हुन्।)"
भ्रष्टाचार र वित्तीय अनुसन्धान,"वित्तीय अनुसन्धान अभावमा लुकाएको रकम पत्ता लगाउन र दोषी ठहर भएपछि सम्पत्ति जफत गर्न कठिन हुनेछ अख्तियार दुरुपयोग अनुसन्धान आयोगले आर्थिक वर्ष २०७६७७ मा प्रत्येक दिन जस्तो घुस रिसवत लिँदालिँदै कर्मचारी पक्राउ गरेको छ। प्रत्येक हप्तामा १० भन्दा बढी आरोपपत्रहरू विशेष अदालतमा दायर गरेका विवरण प्रस्तुत भइरहँदा समेत सरकारी काममा अनुभूत हुनेगरी भ्रष्टाचारमा कमी आउन सकेन भनी चिन्ता व्यक्त भएका छन्। ट्रान्सपरेन्सी इन्टरनेसनलको सीपीआई (करप्सन परसेप्सन इन्डेक्स) को मापनमा नेपालको स्कोर हालसम्म ३४ भन्दा बढी नहुनुले विश्वव्यापी सर्वेक्षणमा नेपाल भ्रष्ट मुलुकको सूचीमा परिरहेको अवस्था छ। यस कुरालाई बिश्व बैंकको गभर्नेन्स सूचकमा नेपालले प्राप्त गरको ऋणात्मक स्कोरले झन् पुष्टि गर्छ। विभिन्न निकायको प्रयास हुँदाहुँदै पनि शासकीय भ्रष्टाचार नियन्त्रण आउन नसक्नुको मुख्य कारणमा भ्रष्टाचारका निरोधात्मक संयन्त्रको फितलोपना, आन्तरिक नियन्त्रण प्रणालीको प्रयोगमा उदासीनता, भ्रष्टाचारीका रणनीतिहरूको पहिचान गर्न नसक्नु र वित्तीय अनुसन्धानमा रहेका कमजोरी आदि रहेका छन्। भ्रष्टले विभिन्न रणनीतिमार्फत गैरकानुनी सम्पत्ति आर्जन गर्ने र त्यसलाई अनेक उपाय लगाएर शुद्धीकरण गर्ने हँुदा यस आलेखमा भ्रष्टाचारीका रणनीतिहरूको पहिचान र वित्तीय अनुसन्धान प्रभावकारी बनाउन आवश्यक पर्ने उपायका सम्बन्धमा चर्चा गरिनेछ। भ्रष्टाचारलाई नियन्त्रण गर्न भ्रष्ट प्रणाली संस्था वा भ्रष्टाचारीले अवलम्बन गर्ने रणनीतिहरूका बारेमा जानकारी राख्नुपर्ने हुन्छ। भ्रष्टले निम्न प्रकारका रणनीति लिएका हुन्छन्।  रहस्यमयीकरण : सरकारी अधिकृतले आफू र आफू कार्यरत निकायमा अन्तरनिहित अधिकार एवं शक्तिलाई रहस्यमय बनाउने प्रयास गर्छन्। कतिपय सूचना गोप्य राख्नुपर्ने भनी बताउँछन्, जुन गोप्य राख्न आवश्यक छैनन् वा जसलाई प्रचलित कानुनले गोप्य राख्नु भनेको छैन। निर्देशिका कार्यविधिको चाङ बनाउन बजेटको उपयोग गर्छन् तर त्यस्ता निर्देशिका लक्षित वर्गसम्म पुग्दैनन्। पुगिहाले भने पनि निर्देशिका जनताले बुझ्न सक्दैनन्। युवालाई स्वरोजगार बनाउन उद्यमशीलताको प्रस्तावअनुसार ऋण अनुदान दिने भनी ल्याइएको युवा स्वरोजगार कोषका कार्यविधि र निर्देशिका लक्षित युवासम्म पुगेको नै हँुदैन। पुगिहाले पनि धितोरहित ऋण पाउन सहकारी समक्ष जानुपर्छ। त्यस्ता सहकारीले कोषबाट प्राप्त रकम निर्देशिका लक्षित युवाभन्दा सहकारीका सञ्चालकका आफन्तलाई नै ऋण उपलब्ध गराउँछन्। यसरी लम्बेतान प्रकृयाको झन्झट पूरा गर्न नसक्दा वास्तविक उद्यमशील युवा कार्यक्रमको दायराबाट बाहिर नै रहन्छन्। यसैगरी कतिपय देशका प्रहरी संगठनले आफूलाई प्राप्त अधिकार र त्यसको अभ्याससँग सम्बन्धित प्रकृयालाई जटिल रहस्यमय र चुनौतीपूर्ण रूपमा चित्रण गर्छन् र सर्वसाधारणलाई डर एवं धम्कीको माध्यमबाट ससाना विषयमा भयभित बनाई आफ्नो असुलीको धन्दा सञ्चालन गर्छ। वित्तीय अनुसन्धान राम्ररी गर्न नसकिएमा एकातर्फ अदालतमा हार व्यहोर्ने अवस्था रहन्छ भने अर्कोतर्फ भ्रष्टाचारी ठहर भए पनि उसको सबै रकम बिगोको रूपमा ल्याउन सकिन्न।  दूरी कायम गर्ने : पदाधिकारी र नागरिकबीच दूरी सिर्जना गर्ने। बिचौलियामार्फत मात्र पदाधिकारी र नागरिकबीचको सम्बन्ध स्थापित हुनसक्ने किसिमका कानुन, संस्था र प्रकृया तर्जुमा गर्ने। ग्रामीण विकास कार्यक्रम असफल हुनुको प्रमुख कारण नै सरकारी संस्था र सेवाग्राहीबीच सिर्जित दूरी नै हो। सेवाप्रदायक अग्रस्थानका कार्यालयहरूको सेवामा बिचौलियाको उपस्थितिलाई समेत यसै रणनीतिअन्तर्गतको परिघटनामा राख्न सकिन्छ। सवारी लाइसन्स वितरण गर्ने कार्यलाई जिल्ला वा स्थानीय तहसम्म विकेन्द्रित गर्ने र प्रदेशले सेवाको गुणस्तरको नियमन गर्ने हो भने लाइसेन्स वितरण कार्यालयमा भ्रष्टाचारका असर स्वत: कम हुन्छन्। तर नेपालमा राजनीतिक संघीयता एवं विकेन्द्रीकरणको जति नै संवैधानिक व्यवस्था भए पनि व्यवहारमा अधिकार, स्रोत र जिम्मेवारीको केन्द्रीकरण नै देखिन्छ। ससाना विशिष्टिकृत एकाइहरूलाई जनसांख्यिक अनुपातमा समुदायसम्म पुर्याउन सकियो भने सेवाप्रवाहमा देखापर्ने अनियमितता स्वत: कम भएर जान्छ। थोरै कर्मचारी राख्ने अनि एकै दिनमा हजारौंलाई सेवा दिनुपर्ने गरी सेवाप्रवाहको संरचना निर्माण गरिन्छ भने त्यसबाट उत्पन्न हुने दुष्परिणामको जवाफदेही सम्बन्धित कार्यालयका कर्मचारी हुने नभई नीतिगत तहका उच्च पदाधिकारी जवाफदेही हुन्छन्।  मिथकहरूको सिर्जना गर्ने : भ्रष्टाचार नभई काम हुँदैन। सबै भ्रष्टाचारी छन्। तपाईंको पनि काम गर्नु छ भने यति पैसा खर्च गर्नु, मेरो मन्त्रीसँग निकट सम्बन्ध छ भनी मिथकहरूको सिर्जना गर्ने यसभन्दाअघिको हाकिमले करोड रकम लिएर गयो तपाईं पनि हामीसँग मिल्नुहोस् भनी कथा सिर्जना गर्ने काम संगठित भ्रष्टहरूले गर्छन्। नेपालमा पनि ठेकेदारलाई मोविलाइजेसन दिएपछि केही प्रतिशत कमिसन आउँछ, अमूक कार्यालयमा सरुवा भई जाने हो भने रकम खर्च गर्नुपर्छ। प्रहरीलाई रकम दियो भने मुद्दा अनुसन्धान फितलो बनाइदिन्छ, अर्थमा रकम दिइयो भने जेठ असारमा पनि थप बजेट लिन पाइन्छ, जस्ता कथा वाचन गर्दै हिँड्ने गरेको पाइन्छ। यस्तो कथाको वाचन बाहिरियाहरूले नगरी संगठनका भित्रियाहरूले नै गरिरहेका हुन्छन्। किनकि संगठित भ्रष्टहरूको उद्देश्य सबै पदाधिकारी र संस्थालाई भ्रष्ट देखाई भ्रष्टाचारलाई समान्य अभ्यास जस्तो बनाउने अनि आफ्नो दुनो सोझाउने हुन्छ। सामसुम पार्ने : कुनै निकायमा संगठित भ्रष्टाचारको विषय सञ्चारमाध्यमबाट प्रसारण भएको खण्डमा आक्रोशित हुने जनमानसलाई थामथुम पार्न विभिन्न जाँचबुझ समिति, कार्यदल गठन गर्ने केहीलाई निलम्बन गर्ने, केहीलाई स्पष्टीकरण सोध्ने, कसैलाई सरुवा गर्ने आदि काम सामसुम रणनीतिअन्तर्गत पर्छन्। भ्रष्टाचारको वास्तविक कारण र पात्रसम्म नपुगी केही पदाधिकारीलाई सामान्य दोषी देखाई घटना सामसुम पार्ने रणनीति भ्रष्ट प्रणालीले अवलम्बन गरेको हुन्छ।  अत्याधिक राजनीतीकरण : क भन्ने दलका मन्त्रीको कर्तुत बाहिरियो भने क भन्ने दलका कार्यकर्ताले प्रतिस्पर्धी ख दलको षडयन्त्र हो, माफियाले काम गर्न दिएनन्, विदेशी षडयन्त्र भयो जस्ता सतही कुरा गर्दै हिँड्ने। आफू सम्बन्ध दलका नेताको कर्तुतलाई स्वीकार नै नगर्ने। स्वीकार गरिहाले पनि परिस्थितिजन्य बाध्यताको उपज हो, नेता त आफैंमा असल हुन भनी प्रचार प्रसार गर्ने। लिलाम बढाबढ : जुन विभाग वा कार्यालयमा अत्यधिक गैरकानुनी आर्जन हुन्छ त्यहाँ जान इच्छुकहरूबीचको अघोषित बढाबढको अवस्था हो। सरुवा भई त्यस्तो विभाग वा कार्यालयमा गएपछि लगानीभन्दा धेरै गुणा गैरकानुनी आर्जनमा संलग्न हुने र त्यस्तो आर्जनलाई विभिन्न शक्ति केन्द्रमा वितरण गरी आफूप्रति ठूला बडाको सहानुभूति प्राप्त गरिरहने। सय मुसा खाएको बिरालो : एउटा निश्चित तल्लो पदमा बहाल रहुन्जेलसम्म अवान्छित गतिविधि गरी अकुत आर्जन गर्ने र त्यसलाई शुद्धीकरण गर्ने, सहसचिव वा सचिव भएपछि आदर्श भनाइ राख्दै आम मानिसमा भ्रम छर्ने रणनीति। कस्मेटिक काम र सेलिब्रेटी व्यक्तित्व निर्माण : एउटा कार्यालयमा कार्यरत पदाधिकारीले दर्जनौं जिम्मेवारी पूरा गर्नुपर्ने रहेछ भने केही दुईतीनवटा कस्मेटिक तथा टोकन सुधार गर्ने, त्यसलाई केही सञ्चारमाध्यमबाट प्रचारप्रसार गर्ने र आफ्नो देवत्वकरण गर्ने, तर मुख्य कार्यसम्पादनमा त्यति ध्यान नपुर्याउने। अन्य मुख्य जिम्मेवारी पालना गर्दा व्यक्तिगत लाभको अधिकीकरण गर्ने। सामान्य एउटा कामलाई निकै ठूलो बनाई आफूलाई असल छवि भएको पदाधिकारीका रूपमा प्रस्तुत गर्ने। टिम मिलाउने : अमूक मन्त्रालय, अमूक विभाग वा कार्यालय जाने नेतृत्वले टिम मिलाउने भन्दै कर्मचारीहरूको हेरफेर गर्ने, आफू अनुकूलका कर्मचारीहरूलाई मात्र स्थान दिई संगठित भ्रष्टाचारको संजाल विस्तार गर्ने रणनीति। नायकत्व : कुनै पदाधिकारीले कुनै गैरकानुनी कार्य गरेबापत आफूले व्यक्तिगत रूपमा आर्थिक लाभ नलिने तर मन्त्री वा मन्त्रीको दलका कार्यकर्ता वा अन्य कुनै व्यक्ति वा समूहलाई आर्थिक लाभ मिलाउने भ्रष्टाचारलाई नायकी भ्रष्टाचार भनिन्छ। आफू शक्तिमा रहिरहन यस्तो भ्रष्टाचारजन्य कार्यमा संलग्न हुन्छन्। सम्पत्ति शुद्धीकरण : जग्गाको वास्तविक मूल्य र न्यूनतम मूल्यबीचको अन्तरबाट लाभ उठाउँदै अवैध आर्जन शुद्धीकरण गर्ने। परिवारका सदस्यको नाममा कुनै फर्म वा कम्पनी खडा गरी हुँदै नभएको फाइदाभन्दा ज्यादा फाइदा भएको देखाई कर दाखिला गर्ने र अवैध आर्जनको व्यवसायकरण गर्ने। छोराछोरीलाई विदेशतर्फ पलायन हुन प्रेरित गरी हुण्डिमार्फत कालो धनलाई सन्ततिको गन्तव्य मुलुकमा पुर्याउने। पुन: सन्ततिले आर्जन गरेको भनि बैंकिङ कारोबारमार्फत नेपाल भित्र्याउने आदि। माथि उल्लिखित भ्रष्टाचारीले प्रयोग गर्ने रणनीतिबाट पनि के प्रष्ट हुन्छ भने यिनीहरू एकदमै चलाख हुन्छन्। भ्रष्टाचार गर्नुको प्रमुख उद्देश्य भनेको नै आर्थिक उपार्जन गर्नु हो। आर्थिक उपार्जन गरेको रकम शुद्धीकरण गरेर व्यवस्थापन गर्नुपर्ने हुन्छ। यसका लागि तिनीहरूले विभिन्न उपायको प्रयोग गर्छन्। जस्तै, ससाना डिपोजिटमा टुक्य्राउने, ठूलो रकम तस्करी गर्ने, नगद प्रधान रहने व्यापारमा लगानी गर्ने, न्यून बिजकीकरण वा अधिक बिजकीकरण गरी व्यापार एवं वाणिज्यमार्फत कालो धन सेतो बनाउने, नक्कली ऋण र साहूको सिर्जना गर्ने, विदेशमा राखेको कालो धन बैदेशिक लगानीको नाममा भित्र्याउने एवं घरेलु कानुनका छिद्र प्रयोग गरेर चोख्याउने, घरजग्गामा न्यून वा अधिक थैली राखी आफ्नो खुद नाफा धेरै देखाउने, क्यासिनोबाट जितेको देखाउने, दाइजो वा बकसका मिथकीय विवरणहरू बनाउने, आर्जन नै नभएको कृषि आयको विवरण तयार गर्ने, आफू लुप्त भई कम्पनीहरूमा लगानी गर्ने, सहकारीको प्रयोग गरी लाभांश प्राप्तिको प्रमाण खडा गर्ने, आफन्त साथीभाइकोमा लुकाउने, हुण्डी आदिको माध्यमबाट विदेशमा भएका आफन्त र साथीभाइकोमा रकम पठाउने, गैरआवासीय नेपालीको माध्यमबाट विदेशमा पैसा पठाउने र भुक्तानी गराउने, सरकारको नियमन कम भएको क्षेत्रमा सम्पत्ति व्यवस्थापन गर्ने जस्तै घरजग्गा खरिद सहकारीमा रकम जम्मा गर्ने, अवास्तविक अशंबन्डा गर्ने लगायतका तरिका प्रचलनमा रहेको पाउँछौं। भ्रष्टाचारीले अवैध सम्पत्ति व्यवस्थापन गर्न माथि उल्लिखित विधि धेरै मात्रामा प्रयोग गर्ने गरेको पाइन्छ। यसरी भ्रष्टचारीले शुद्धीकरण गरेको सम्पत्ति पत्ता लगाउन गरिने अनुसन्धान नै वित्तीय अनुसन्धान हो। यसको अभावमा भ्रष्टाचार गरेर लुकाएको रकम पत्ता लगाउन, रोक्का गर्न र अदालतबाट दोषी ठहर भएपछि सम्पत्ति जफत गर्न समेत कठिन हुने देखिन्छ। वित्तीय अनुसन्धान राम्ररी गर्न नसकिएमा एकातर्फ अदालतमा हार व्यहोर्ने अवस्था रहन्छ भने अर्कोतर्फ भ्रष्टाचारी ठहर भए पनि उसको सबै रकम बिगोको रूपमा ल्याउन सकिन्न। जसको कारण भ्रष्टाचारी जेलबाट सजाय काटेर समाजमा फर्केपछि पनि झनै प्रतिष्ठित रूपमा जीवनयापन गर्ने अवस्था विद्यमान रहन्छ। यसले समाजमा झन् नकारात्मक सन्देश प्रवाह गरी भ्रष्टाचार निवारण गर्ने राज्यको व्यवस्थाप्रति जनताको विश्वास कम गर्छ।"
ऊर्जा बैंकिङको यथार्थ,"एपालले वर्षायाममा ऊर्जा पैठारी गरी बैंकमा राखेको ऊर्जालाई हिउँदमा आयात गरी प्रयोग गर्न सकिने एक विधिलाई नै ऊर्जा बैंकिङ भनी परिभाषित गरिएको हो। ऊर्जा बैंकिङ गर्नेबारे चर्चा, परिचर्चा सुन्न थालिएको पाँच वर्ष बितिसकेको छ। सर्वप्रथम नेपालभारतबीच कार्यरत विभिन्न संयन्त्रमध्ये ऊर्जामा सहकार्य गर्न गठित संयुक्त कार्यकारी समूहको १६ अप्रिल २०१८ मा नयाँदिल्लीमा भएको पाँचौ बैठकले त्यसअघि सम्पन्न ऊर्जा आदानप्रदान समितिको एघारौं बैठकले गरेको सिफारिसका आधारमा छलफल भएको देखिन्छ। वार्तामा संलग्न नेपाली पक्षद्वारा ऊर्जा बैंकिङको सम्भाव्यताबारे छोटकरीमा भारतीय पक्षलाई जानकारी गराउँदै यस बैंकिङमार्फत नेपालमा आउने वर्षमा वर्षायाममा बढी हुने ऊर्जालाई भारततर्फ पैठारी गर्दै हिउँदमा फेरि भारतबाट सोही परिणाममा आयात गर्न सकिने तथ्य पेस गरेको थियो। भारतीय पक्ष पनि ऊर्जा बैंकिङसम्बन्धी नेपालको प्रस्तावित धारणासँग सहमति जनाउँदै आफ्ना मातहतका निकायलाई यसबारे विस्तृतमा अध्ययन गरी प्रतिवेदन पेस गर्न दुवै देशमा सम्बन्धित संस्था जस्तै नेपाल विद्युत् प्राधिकरण तथा भारतस्थित केन्द्रीय ऊर्जा प्राधिकरणलाई कार्यभार दिइएको थियो र प्राप्त हुने प्रतिवेदनबारे आगामी संयुक्त कार्यकारी समूह वा संयुक्त स्टेरिङ कमिटिका बैठकमा पेस गरिने सहमति भएको थियो। नेपालको पोखरामा सम्पन्न सोही ऊर्जामा सहकार्यका लागि गठित संंयुक्त कार्यकारी समूहको छैठौं बैठकमा अघिल्लो बैठकबाट प्राप्त कार्यभारअनुसार नेपाल विद्युत् प्राधिकरण तथा केन्द्रीय ऊर्जा प्राधिकरणद्वारा तयार पारिएको १८ बुँदे प्रस्ताव पेस गरिएको थियो। दुवै देशका प्राविधिक सम्मिलित टोलीद्वारा पेस गरिएको प्रस्तावमा ऊर्जा बैंकिङमार्फत आदनप्रदान गर्दा नेपालभारततर्फका सम्बन्धित निकाय पहिचान, त्यसले प्रस्ताव गरेको मोडालिटी जस्तै विद्युत् आदानप्रदानको समय, क्षेत्र, दर साथसाथै त्यससँग सम्बन्धित निकाय र आकर्षित हुने ऐन, नियमलाई कसरी सम्बोधन गर्ने भनी प्रस्तावमा उल्लेख गरिएको देखिन्छ। नेपालतर्फ नेपाल विद्युत् प्राधिकरण एक मात्र वितरण कम्पनी रहे पनि भारततर्फ भने विभिन्न वितरण कम्पनीहरूमार्फत बैकिङ गर्न सकिने आधार देखाइएको छ। नेपालले विशेष गरी चालू अवस्थामा रहेका उच्च क्षमताको प्रसारण लाइनहरू जस्तै ढल्केवर(मुज्जफरपुरसहित अन्य४ वटा १३२ केभी क्षमताका प्रसारण लाइनबाट विद्युत् आदानप्रदान गर्न सकिने उल्लेख छ जुन लाइनबाट अहिले पनि ऊर्जा आयात भइराखेको छ साथै ऊर्जा उपलब्धताअनुसार पैठारी गर्न सकिने अवस्था पनि विद्यमान छ। सोही उच्च क्षमताका प्रसारण लाइनबाट ऊर्जा आदानप्रदानको साथै विद्युत् खरिद बिक्रीसमेत दुवै देशबीच सम्पन्न विभिन्न सम्झौताअनुसार भइरहेको छ। पोखरामा सम्पन्न सोही छैठौं बैठकमा प्रस्ताव पेस भएपश्चात नेपालद्वारा भारतसमक्ष ऊर्जा बैंकिङ नेपाललाई अति आवश्यक भएकाले यसलाई छिटो कार्यान्वयनमा ल्याउन ध्यानाकर्षण गराएकोमा भारतीय पक्षद्वारा भारतभित्र विभिन्न वितरण कम्पनीबीच अथवा अन्तर राज्यबीच पनि आपसी सहमतिमा ऊर्जा बैंकिङ भइराखेको छ। साथै सो कार्यलाई व्यवस्थित गर्न ऐन, नियम तथा कानुनको आवश्यकता महसुस भएको बताएर नेपालद्वारा प्रस्तावित ऊर्जा बैंकिङलाई तत्काल लागू गर्न नसकिने आसय प्रकट गरिएको अवस्था देखियो। भारतीय सहर बैंगलोरमा २०१९ जुनमा सम्पन्न सातौं सयुक्त बैठकमा समेत पुरानै धारणा दोहोरिएको र हालसम्म आइपुग्दा कुनै परिवर्तन पाइएको छैन। ऐननियम तथा कानुनवाट नियमन गर्न जरुरी बताउने तर ऐन कानुन तर्जुमा गर्न खासै तदारुकता नदेखाउने भारतीय मानसिकतावाट ऊर्जा बैंकिङ गर्ने नेपालीको चाहना आजका मितिसम्म आइपुग्दा १९ को २० हुन सकेको अवस्था छैन। भारतमा ऊर्जाको पहुँच खुला बजारमार्फत भइसकेको अवस्थामा नेपाललाई सोही बजारमा व्यापारको सट्टा बैकिङको रूपमा प्रवेश दिँदा त्यो ऊर्जा बजार वा ऊर्जाको व्यापारलाई असन्तुलित बनाउने पो हो कि भन्ने भारतीयको आशंकालाई पूर्ण असान्दर्भिक भन्न सकिने अवस्था देखिँदैन। नेपालभारतबीच सन् २०१४ मा सम्पन्न बहुचर्चित अन्तरदेशीय विद्युत् आदानप्रदान सम्झौतामा ऊर्जा बैंकिङ परिभाषित नभएको जनाउँदै सोही कारणलाई आधार मानी भारतीय पक्षबाट वार्ताका क्रममा ऊर्जा बैंकिङका लागि तयार नभएको सन्देश भइसक्दा पनि यहाँस्थित सम्बन्धित निकाय यस विषयमा मौनता देखाइरहेको भान हुन्छ। नेपालको हालको विद्युत् मार्ग र आपूर्ति तथा अब चाँडै प्रणालीमा थप हुने ऊर्जाको व्यवस्थापन अति नै जटिल अवस्थामा पुगेको देखिन्छ। ऊर्जा बैंकिङ भारतीय अनिच्छाको कारण सम्भव देखिँदैन अर्कोतर्फ भारतीय बजारमा ऊर्जा व्यापार हाम्रा उपलब्ध ऊर्जाको गुणस्तरको कारणबाट उचित मूल्य पाउने सम्भावना निकै कम छ। यो चुनौतीको कारण ऊर्जाको भारतसँगको व्यापारमा नेपाल विद्युत् प्राधिकरण वा नेपाल सरकारलाई ठूलो धनराशीको घाटामा व्यापार गर्नुपर्ने अवस्था तुरुन्त आउनेवाला छ। नेपालको निजी क्षेत्रबाट प्राप्त वा नेपाल विद्युत् प्राधिकरणबाट आफैं उत्पादन गरेको ऊर्जा प्राधिकरणले औसतमा छ रुपैयाँ प्रतिकिलोवाट घन्टामा खरिद गरेर भारतीय खुला बजारमा एक दिनअगावैको बजारमा ऊर्जा बिक्री गर्न त सकिएला तर सोको अहिलेको चल्तीदर बढीमा औसत भारु तीन प्रतिकिलोवाट घन्टामा बिक्री गर्दा र नेपालतर्फको प्रसारण, चुहावट तथा व्यवस्थापन खर्च जोड्दा कम्तिमा प्रतियुनिट दुई रुपैयाँ घाटा हुने अवस्थाले आगामी वर्षमात्र प्रणालीमा एक हजार मेगावाट बढी विद्युत् प्रवाह हुँदा वर्षाको ४ महिनामा मात्र करिब ६ अर्बको नोक्सानी नेपाल विद्युत् प्राधिकरणको वासलात खातामा देखिने निश्चितप्रायः छ। विद्युत्को आन्तरिक बजार खोजी नगर्ने हो भने घाटाको मात्रा आगामी वर्षमा अझ बढ्ने अवस्था देखिन थालेको छ। छिमेकीसँगको सम्बन्धलाई धेरै महत्व दिएको बताउने मोदी सरकार पनि ऊर्जा सहकार्य गर्न नेपालले चाहेको र केही सहज अवस्था हुने ऊर्जा आदानप्रदान वा ऊर्जा बैंकिङमा नेपाललाई अलमल्याउने नीतिका कारण करिब पाँच वर्ष समय व्यतित भइसकेको छ। नेपालमा ऊर्जा सुरक्षालाई गम्भीर रूपमा नलिई नदी वहावमा आधारित आयोजनालाई मात्र प्राथमिकता दिइँदा विगतको दशक लामो ऊर्जा संकट त भोगिसक्यौ नै अब फेरि नेपालको प्रसारण प्रणालीमा उपलब्ध हुने ऊर्जा खेर जाने अवस्था उत्पन्न भइसकेको छ। नेपाल र भारतबीचको ऊर्जा सहकार्यका लागि भएका कार्यको लामो शृंखलामा ऊर्जा बैंकिङ नेपालका लागि बिर्सनलायक अनुभव हुने देखिएको छ। भारतसँग ऊर्जा आदानप्रदान, व्यापारका लागि वार्ता अथवा सम्झौता गर्दा गम्भीर मत्थनको आवश्यकता ऊर्जा बैंकिङमा नेपालले भोगेको अनुभवले सिकाउनेछ।"
यसकारण मृत्युदण्ड,"बलात्कारका घटना दिनप्रतिदिन बढिरहेका छन्। यसले सिंगो देशलाई नै चिन्तित बनाएको छ। हाम्रो देश मात्र होइन, विश्वका विभिन्न अविकसित वा विकसित देश सबैतिर यो एउटा ठूलो सामाजिक समस्याका रूपमा देखा परेको छ। यसका कारण समाजशास्त्रीहरूले पहिल्याउँदै होलान्। तर, एक नारी आँखाले हेर्दाचाहिँ यसको मूलकारण पुरुषप्रधान समाजमा रहेको मानसिकता नै हो। नारीलाई जहिल्यै दोस्रो दर्जाका रूपमा हेरिनु, उनीहरू भोग्य वस्तुसरह हुन् भनेर परिभाषित गरिनु नै प्रमुख कारण हुन्। पुरुष मानसिकतामा परिवर्तन नआएसम्म यो समस्या समाधान हुन वर्षौं लाग्छ। म पुरुष त ठीक छु, सत्यवादी छु, ऊ त्यो परको अर्को कमजोर सोच भएको पुरुषका कारण बलात्कार भएको हो भनेर उम्किन पाइँदैन। सदियौंदेखि पितृसत्तात्मक व्यवस्थामा चलेको समाज हो हाम्रो। त्यसैले सोच पनि त्यहीअनुरूपको छ। नारीहरूले समानताका लागि, अधिकारका लागि अहिले पनि संघर्ष गरिरहेको अवस्था छ। त्यसैले बलात्कार बढ्नुमा, चेली बलात्कृत हुनुमा सम्पूर्ण समाजले नै जिम्मेवारी लिनुपर्छ। शरीर सुखका लागि आफ्नो वासनाशमनका लागि नारी शरीर खोज्दै हिँड्ने र एकान्तमा वा एक्लै भेटेमा झम्टिहाल्ने पुरुष प्रवृत्तिा सभ्य समाजका लागि घातक छ। एउटी युवतीले लगाउने कपडाका कारण पुरुषहरूमा कामबासनाको भाव बढ्छ। त्यसैले छोटा कपडा नलगाउने, शृंगार नगर्ने सुझाव जिम्मेवार व्यक्तिहरूबाट आउँछन्। यसले हाम्रो समाज कुन अवस्थामा छ भन्ने प्रस्ट्याउँछ। तर, यसले पुरुषप्रधान समाजको वास्तविक तस्बिर पनि स्पष्ट देखाउँछ। नारीले छोटा कपडा लगाएको भएर बलात्कार बढेको हो भन्ने जस्ता सस्ता तर्क दिएर उम्किन पाइँदैन। नांगोपनको कुरा गर्ने हो भने त नांगो हुनु नै प्रकृति हो। वातावरणमा सन्तुलन हुने भएको भए यत्रतत्र सर्वत्र नांगै घुमिन्थ्यो। वस्त्र लगाउन त प्रकृतिले सिकाएको हो। पहिलेपहिले रूखका पात उनेर लगाइन्थ्यो। सिउनबनाउन सिकेपछि मात्र वस्त्र लगाएको हो। अनि, नारी शरीरका खुला भाग र खुला अंग देख्नेबित्तिकै झम्टिहाल्ने प्रवृत्ति कहीँ कतै पनि प्राकृतिक होइन। त्यस्तो त जंगली अवस्थामा हुँदा पनि मानवले गरेन। पुरुषप्रधान समाजलाई सभ्य नै भनाइदिन हामी नारीले सर्वाङ्ग ढाकिने वस्त्र लगाइदिनुपर्ने, घरभित्रै बसिदिनुपर्ने तर्क पनि सभ्यताको मर्मविपरीत छ। हाम्रो समाजमा नारी अंग भएकै कारण अन्याय र अत्याचारमा रहिरहनु परेको सदियौँ भइसक्यो। समानता र अधिकारका लागि आन्दोलन चलिरहेकै छन्। तर, अहिले हाम्रो देशमा शृंखलाबद्धरूपमा बालिका र चेली बलात्कारका घटना बढिरहेका छन्। हिजोका दिनमा गाउँघरमा वा शहरका कोलाहलमा बलात्कारका घटना लुकाउने गरिएको थियो। अहिले सञ्चारका क्षेत्रमा भएको विकासका कारण र चेलीहरूमा पनि चेतनास्तर बढेको छ। त्यही कारण धक फुकाएर अन्यायविरुद्ध बोल्ने साहस बढिरहेको छ। फलस्वरूप यस्ता घटना सार्वजनिक हुने क्रम बढेको हो। जुन योनीबाट निस्केर तिनै नारीको दूध चुसेर पृथ्वीमा अस्तित्वमा रहेको हो, तिनै नारीको सम्मान गर्न नसक्ने समाजको निर्माण गरेका छौँ हामीले। यो कहीँ कतैबाट प्राकृतिक छैन। शरीर सुखका लागि, आफ्नो वासनाशमनका लागि नारी शरीर खोज्दै हिँड्ने र एकान्तमा वा एक्लै भेटेमा झम्टिहाल्ने पुरुष प्रवृत्ति सभ्य समाजका लागि घातक छ। जंगलमा हिँड्दा जंगली जनावरको डर र त्रासमा छिटोछिटो बस्तीतिर पाइला लम्काउन पाइयोस्। न कि कुनै कुनाबाट पुरुष आइपुग्छ र आफूलाई झम्टिन्छ कि भन्ने त्रासले श्वास रोकेर हिँड्नु परोस्। आजसम्म त सामाजिक सन्तुलनका लागि भनेर नारी आवाजहरू दबाइए र दबिए। तर अब यो चक्र तोड्नुपर्छ, तोडिनैपर्छ। जबसम्म २४ घन्टा कुनै पनि नारी घरबाट बाहिर निस्फिक्री घुम्न सक्ने वातावरण सिर्जना हुन सक्दैन, तबसम्म हामीले विकास, संस्कृति, सभ्यताजस्ता शव्दलाई कोठरीमा थन्क्याएर राखे हुन्छ। हरेक कालको अवस्थाअनुसारको व्यवस्था गर्ने हो। अहिलेको अवस्थामा हाम्रो समाजमा दिनप्रतिदिन बढ्दो बलात्कारको घटनाले गर्दा हामीले विश्व व्यवस्थाका विभिन्न सन्धिसम्झौताहरूमा हस्ताक्षर गरेका छौं भनेर बस्ने अवस्था छैन। आफूले झम्टिएर बलात्कार गरिरहेकी नारी एक मानव हुन्, नारी हुन्, आफैंलाई जन्मदिने सृष्टिकर्ताको स्वरूप हुन् भन्ने सोच्न नसक्ने कसरी मानव हुन सक्छ ? मानवको स्वभाव र गुण नै नभए पनि मानिसको स्वरूपमा दुई खुट्टाले उभिँदैमा मानिस हुन्छ भन्ने तर्कसँग सहमत हुन सकिँदैन। समाजमा रहँदा बस्दा उसले गर्ने व्यवहार पनि मानवीय हुनैपर्छ। अन्यथा समाजका यस्ता दुष्टहरूका लागि सुहाउँदो सजाय भनेकै मृत्युदण्ड हो। होला, कतिपय विकसित देशको प्रभुत्वमा बनेका सोच र कानुनको कसीमा बसेर हेर्दा हामीले अन्तर्राष्ट्रिय मान्यतालाई अंगीकार नगरेको पनि देखिएला। दुईचार मुलुक घुमेर सभासम्मेलनमा उपस्थित भएर मानवअधिकार र स्वतन्त्रताको कुरा गर्नेहरूले मृत्युदण्डको कुरा गर्दा असहज पनि मान्लान्। तर सम्झिनुपर्ने त आफ्नै मुलुकको दुर्दशा हो। आफ्नै चेलीहरूको पीडा र चित्कार सम्झिनुपर्ने हो। सार्वजनिक बसमा यात्रा गरिरहेकी चेलीले भाडा तिरेर ओर्लिने बेलामा बलिष्ठ पुरुषहरूको अँठ्याइमा परेर बलात्कृत हुँदा मुखमा कोचिएको बुजोमा अड्किएको आवाज सुन्नुपर्ने हो। हामीले सम्बोधन हुन नसकेका विषयमा संविधान संशोधन हुनुपर्छ भनी आवाज उठाउँदै आएका छौं। अब संविधान संशोधन गर्दा बलात्कारीलाई मृत्युदण्डको विधान पनि थप्नैपर्ने देखिन्छ। बरु निश्चित समयसम्मका लागि बलात्कारीलाई मृत्युदण्डको व्यवस्था गरौं। बिस्तारै बलात्कार शून्यमा झरिसकेपछि यसको आवश्यकता स्वत: समाप्त हुन्छ। त्यसबेला अन्तर्राष्ट्रिय सन्धिसम्झौताअनुकूल हुनेगरी कानुनमा फेरि संशोधन गरौंला। अहिलेलाई त मृत्युदण्ड चाहिन्छ, चाहिन्छ। ढकाल संघीय सांसद हुन्।"
बुद्धमाथि दिल्ली दाबीको अन्तर्य,"नेपालले चीन र भारतसहित त्रिदेशीय सहकार्यमा बुद्धिष्ट सर्किट को विकसित अवधारणा कार्यान्वयन तहमा लैजाने अग्रसरता देखाउनुपर्छ भारतसँग सीमा जोडिएको लुम्बिनी प्रदेश अन्तर्गत भैरहवामा नेपालले गौतम बुद्ध अन्तर्राष्ट्रिय विमानस्थल सञ्चालनको अन्तिम तयारी गर्दै गर्दा नेपाललाई नै उछिनेर भारतले लुम्बिनीनजिकै संसारभरका बौद्धमार्गीलाई मध्यनजर गरेर गौतम बुद्ध अन्तर्राष्ट्रिय विमानस्थल कै प्रकृतिको कुशीनगर विमानस्थल निर्माण गर्नुलाई पक्कै पनि अर्थपूर्ण मान्नुपर्ने हुन्छ। उक्त विमानस्थल अन्तर्राष्ट्रिय स्टाटस सहित सञ्चालनको चरणमा गइसकेको पनि छ। उत्तर प्रदेशका मुख्यमन्त्री योगी आदित्यनाथले हालै आयोजित एक कार्यक्रममा कुशीनगर नै संसारभरका बौद्ध धर्मावलम्बी र बुद्धिष्ट सर्किटको केन्द्रविन्दु भएको बताउँदै गर्दा उक्त विमानस्थलले लाओस, श्रीलंका, थाइल्याण्ड, सिंगापुर, जापानलगायत अन्य बौद्ध धर्मालम्बीको बाहुल्यता रहेका मुलुकलाई लक्षित गरी उडान तयारीको सोच बनाइसकेको पनि सार्वजनिक भएको छ। गौतम बुद्ध, उनको आध्यात्मिक दर्शन र ज्ञानको सवालमा दिल्ली संस्थापनले आफ्नो हातमा डाडुपन्यु भएको ठान्ने गरेको तथ्य फेरि एकपटक प्रमाणित भएको छ। विमानस्थलको प्रसंग छोड्ने हो भने गत अगस्टमा मात्रै पनि भारतीय विदेशमन्त्री एस जयशंकरले कन्फेडेरेसन अफ इन्डियन इन्डस्ट्रिज द्वारा आयोजित इन्डिया एट सेभेन्टिफाइभ समिटः कोल्याबोरेटिङ फर अ न्यू सेल्फ रिलायन्ट इन्डिया नामक एक भर्चुअल अन्तरक्रियाका क्रममा बुद्धलाई भारतीय दाबी गरे। बुद्धको जन्म नेपालमै भएको पर्याप्य ऐतिहासिक प्रमाणमा कुनै पनि द्विविधा नरहेको र विश्वसमेत जानकार रहेको स्थापित तथ्यलाई बिनाआधार डिस्टोर्ट गर्न खोज्नु दिल्लीले नेपाललाई हेर्ने नजरियाको यथार्थ रूप हो। सँगै, यसलाई उसको हेपाह प्रवृत्तिकोअर्को कडी हो भनेर बुझ्न थप तथ्यको आवश्यकता नपर्ला। जयशंकरले तथ्यको गुदोमा एकरूपता देखियोस् भनेर होला उनले महात्मा गान्धीलाई समेत सगोलमा राखेर टिप्पणी गर्न भ्याए। यसबाट के प्रष्टिन्छ भने भारतले नेपालको सीमा मात्रै अतिक्रमण गरेको छैन कि सांस्कृतिक अतिक्रमणका माध्यमबाट पनि नेपालको पिराह छिमेकीको दर्जा भारतले नै हत्याएको छ। बुद्ध कूटनीतिको रणनीति दिल्ली संस्थापनले बिनाकारण बुद्धलाई भारतीय भएको दाबी गर्ने गरेको होइन। यसो गर्नुमा उसका थुप्रै रणनीतिक स्वार्थ छन्। प्रधानमन्त्री मोदी स्वयंले संयुक्त राष्ट्र संघजस्तो प्रतिष्ठित र आधिकारिक फोरममै पनि बुद्ध भारतमा जन्मिएको भनेर प्रचार गरेकै हुन्। उनले सन्दर्भ र स्थान हेरेर झुटलाई सत्य बनाउने दुष्साहस गर्न हच्किदैनन् भन्ने तथ्य पनि स्थापित भइसकेको छ। आखिर दिल्ली संस्थापनको बुद्धसितको खास स्वार्थ के हो ? दिल्ली बुद्धलाई किन भारतीय करार गर्न चाहन्छ ? यसको पछाडि दिल्लीले अथाह आर्थिक र राजनीतिक स्वार्थ देखेको छ। भारतीय विदेश नीतिले बुद्ध दर्शन र बुद्धको आध्यात्मिकतालाई सफ्ट पावर को रूपमा आत्मसाथ गर्दै धार्मिक पर्यटनमा बुद्ध र बुद्ध दर्शनको रणनीतिक उपयोगको नीति अख्तियार गरेको छ। त्यसैले पनि बुद्धमाथि उसको अधिकार हुनुपर्ने बुझाइ भारतको होला। भारतको खास चाहचाहिँ समग्र हिन्दुस्तानलाई नै बुद्ध धर्मालम्बीको पवित्र स्थल मक्का का रूपमा देख्न चाहन्छ। सँगै, उसले छिमेकी चीनले सुरक्षालगायतका चासो सम्बोधनको निम्ति पूर्वाधार कूटनीतिमै बुद्धिज्म को रणनीतिक उपयोग गर्दै आएको पनि देखेकै होला। त्यही भएर भारत उसका दक्षिण पूर्वी छिमेकी सम्मिलित संगठन आसियन का दशवटै देशलाई पर्यटन कूटनीतिको आवरणमा बुद्धिज्म प्रयोग गरेर चीनले भन्दा बढी नतिजामूलक र रणनीतिक रूपमा नजिक्याउन चाहन्छ। यसमा भारतको बुझाइ के पनि हुनसक्छ भने, आसियानका सबै मुलुकसित बुद्धसँगको आध्यात्मिक साइनोलाई आधार बनाएर सांस्कृतिक सम्बन्ध मजबुत बनाउन सकियो भने चीनसँग पनि आपसी विश्वासको तह उकास्ने नयाँ कडी निर्माण हुनसक्छ। भारतको अर्को चासो क्षेत्रीय राजनीतिक ज्यामितीमा सधैं उसको पल्ला भारी हुनैपर्ने पनि हो। त्यसका लागि उसले बुद्ध र बुद्धको जन्मथलो माथि कुनै न कुनै रूपमा नियन्त्रण कायम गर्न चाहन्छ ताकि बुद्ध र बुद्ध दर्शनको कपिराइट आफूसित रहेको भ्रम छर्नमा कुनै अड्चन आई नपरोस्। अधिकांश पश्चिमा राष्ट्रले क्रिश्चियानिटी को रणनीतिक उपयोग गरेर विश्वभर आफ्नो प्रभाव विस्तार गरे, त्यही नजिरलाई पच्छाउन चीनले कत्ति पनि विलम्ब गरेन र दक्षिण चिनियाँ सागरमा आफ्नो प्रभावलाई थप मजबुत बनाइराख्न दक्षिणपूर्वी एसियाली मुलुकसँग बुद्धिज्म लाई हुक को रूपमा प्रगोग गयो। यता, नरेन्द्र मोदीले पनि सन् २०१४ मा पहिलो पटक प्रधानमन्त्रीत्व सम्हालेसँगै आफ्नो विदेश भ्रमणको आरम्भ धार्मिक रूपले बुद्ध धर्मालम्बीको बाहुल्यता रहेको छिमेकी भुटानबाट गरे। यसको सतहमा छिमेक प्रथम नीति भजाइए पनि भित्री मक्सद भनेको बुद्ध कूटनीति को उपयोग गरेर बौद्ध धर्मालम्बीको बाहुल्य रहेको मुलुकको मन जित्ने र क्षेत्रीय प्रभाव विस्तारमा आफूलाई अग्रसर तुल्याउनु थियो। लगत्तै उनले बुद्धको जन्मथलो नेपालको भ्रमण गरेर बुद्ध कार्ड लाई आफूअनुकूल उपयोग गर्न सक्ने गरी आधिकारिक लाइसेन्स को म्याद थप गर्न पछि परेनन्। त्यही लाइसेन्स को उपयोग गर्दै बौद्ध धर्मालम्बीको बाहुल्यता रहेको उदाउँदो एसियाली अर्थतन्त्र जापानको भ्रमण गरे। बुद्ध कार्ड को राजनीतिक मूल्य पछिल्लो समय दिल्लीले खास जोडबल गरेको लुक इष्ट नीतिकोमर्म र आधार नै बुद्धिज्म भएकोलेभारतलाई कुनै न कुनै रुपमा बुद्धको आवश्यकता पर्ने भइहाल्यो। बुद्धले बुद्धत्व प्राप्त गरेको भूमि भन्दा जन्मथलोमाथि बढी आधिकारिता हुने हुँदा बुद्धको जन्मथलो नै भारत हो भन्ने भ्रम विश्वमा छर्न सकियो भने त्यसको आध्यात्मिक सँगै सामरिकराजनीतिक लाभ समेत उठाउन सकिने बुझाइ दिल्लीको हुनुपर्छ। यसैबीच, मोदीले सन् २०१९ को सेप्टेम्बरमा चीनको छिमेकी समेत रहेको बौद्ध धर्मालम्बीको बाहुल्यता रहेको मंगोलियाको भ्रमण गर्दा त्यहाँ बुद्धको मूर्ति अनावरण गर्नुका साथै एक गुम्बालाई बुद्धको ढलोट मूर्ति सौजन्य स्वरुप उपलब्घ गराउने उद्घोष समेत गरे। उनले बौद्ध धर्मप्रति आस्था राख्ने राष्ट्रको भ्रमण गर्दा त्यहाँ रहेका बौद्ध, चैत्य, स्तुपको अवलोकन छुटाउँदैनन्। यो उनको बुद्ध कार्ड को रणनीतिक तथा स्वार्थपूर्ण उपयोग हो। दिल्लीको अर्को चर्को चासो बुद्ध सर्किट को अवधारणामा देखिन्छ। सन् १९९०को दशकमा अधिक चर्चामा आएको बुद्ध सर्किट को रणनीतिक अवधारणालाई कार्यान्वयन तहमा लगेर धार्मिक पर्यटन प्रवद्र्धन गर्नुमा दिल्ली संस्थापनले आफ्नो बाह्य प्रभाव विस्तारको गतिलो कूटनीतिक अवसर देखेको हुनुपर्छ। दिल्लीले थाइल्याण्ड, श्रीलंका, मंगोलिया जस्ता बौद्ध धर्मालम्बीको बाहुल्यता रहेका राष्ट्रसित बुद्धको महापरिनिर्माण स्थलमा धार्मिक मूल्यका संरचना निर्माणमा आपसी सहकार्यलाई प्राथमिकता दिएको छ। त्यसो त पछिल्ला दुई दशकयता लुम्बिनीमा चिनियाँ चासो ह्वात्तै बढेको निक्र्योल गरेको दिल्लीले एसिया क्षेत्रमै ऊ आफूलाई बुद्धज्ञान र दर्शनको आधिकारिक र एकलौटी ठेकेदार ठान्ने भएकाले पनि बुद्ध जन्मस्थल लुम्बिनीमाथि उसको विशेष चासो रहने गरेको हुनुपर्छ। चीनले तिब्बतउपर सुरक्षा चुनौती थपिएको महसुस गरिरहँदा भारतले तिब्बती धर्मगुरु दलाइ लामालाई सरंक्षण दिइरहेको छ। बुद्ध सवालमा भारतका भित्री बाहिरी थुप्रै स्वार्थ त छन् नै, उसलाई त्रास पनि उत्तिकै छ। बुद्धसित गाँसिएको आध्यात्मिक मूल्यको राजनीतिक लाभ आफूलाई उछिनेर चीनले लिइहाल्छ कि भन्ने पनि होला। सँगै, दिल्लीको अर्को त्रास के पनि देखिन्छ भने, लुम्बिनीको प्रवद्र्धनमा नेपालले चीनको साथ पायो भने बुद्धलाई ज्ञान प्राप्त भएको भनिएको भूमि बोधगया तथा महापरिनिर्वाण स्थल कुशीनगरको ओज स्वतः घट्ने छ। त्यसैगरी, सन् २०११ मा संयुक्त राष्ट्र संघको औद्योगिक विकास संस्था तथा हङकङस्थित एसिया प्यासिफिक एक्सचेन्ज एण्ड कोअपरेसन फाउण्डेसन को अगुवाइमा लुम्बिनीमा लगानी भित्रिने खबर बाहिरिएयता दिल्ली बुद्ध र लुम्बिनी मामिलामा थप चनाखो भएको पक्कै हो। त्यही भएर पनि दिल्लीले बुद्ध दर्शनसँग सम्बन्धित आध्यात्मिक मूल्यलाई सफ्ट पावर का रूपमा क्यास गरिहाल्ने हतार गरेको देखिन्छ। दिल्लीको यतिविघ्न बुद्धमाथिको अतिक्रमण झेलिरहेको नेपाल भने बुद्ध मामिलामा प्रतिक्रियात्मक तहबाट माथि उक्लिन अझै कसरत गर्दै गरेको अवस्था छ। अर्थात्, भारतले बुद्ध मेरो हो भन्दा तेरो कहाँ हो वा कसरी हो ? भन्नेबाहेक खासै एक्टिभ बन्न सकेको छैन। यसको लाभ भने दिल्लीले उठाउँदै आएको छ। तर, नेपालले चाहने हो भने भारतले भन्दा अधिक लाभ लिन सक्ने मार्ग पर्याप्त छन्। त्यसका लागि भने नेपाल बुद्ध मामिलामा अग्रसर हुनैपर्छ। आधिकारिक प्रवद्र्धक बन्नैपर्छ। बुद्धको नाममा भइरहेको क्षेत्रीयअन्तर्राष्ट्रिय राजनीतिलाई परास्त गरिहाल्न प्रोएक्टिभ हुनैपर्ने हुन्छ। त्यसका लागि नेपालले चीन र भारतसहित त्रिदेशीय सहकार्यमा बुद्धिष्ट सर्किट को विकसित अवधारणालाई कार्यान्वयन तहमा लैजाने अग्रसरता देखाउन नसकेसम्म बुद्ध मामिलामा नेपालको बोली मधुरै सुनिनेछ। तसर्थ, बेइजिङदिल्ली आपसी अविश्वासको बढ्दो फासला न्यूनीकरण गर्ने र त्यसबाट रचनात्मक लाभ उठाउन सक्ने अवसर समेतलाई मध्यनजर गर्दै नेपालले बुद्ध कूटनीति को रणनीतिक मूल्य पहिचान तथा खोजी गर्न सक्नुपर्छ, ताकि क्षेत्रीय शक्ति राजनीतिमा नेपालले आफ्नो मजबुत उपस्थिति जनाउन सकोस्।"
कोरोनाको त्रासमा पर्यटन,"नेपालमा पर्यटनको विकासक्रम प्राकृतिक सुन्दरता, भौगोलिक विविधता, विविध संस्कृति र आतिथ्य सत्कारको अभूतपूर्व संगम रहेको नेपाल घुमफिरका लागि विश्वमा नै परिचित नाम हो। सुन्दरताको पर्याय नेपालमा विसं२००९ सालमा नेपालका तेन्जिङ्ग नोर्गे शेर्पा र क्यानिडियन नागरिक एडमन्ड हिलारीले विश्वको सर्वोच्च शिखर सगरमाथाको सफल आरोहण गरेपछि मात्रै औपचारीक पर्यटन व्यवसायको सुरुवात भएको देखिन्छ। २००७ साल अघिसम्म जहानिय राणाशासन काल रहेकोले नेपालमा विदेशीहरु आउन दिने प्रावधान नभएको देखिन्छ। प्रजातन्त्रको बहाली भए लगत्तै सरकारले विदेशी नागरिक नेपाल आउनका लागि भिसा उपलब्ध गराउन सुरु गरेको करिब २ वर्षपछि सगरमाथाको आरोहण भएको र त्यसपछि नेपालमा पनि विदेशी पर्यटक घुमफिरका लागि आउन सक्छन् भन्ने सन्देश गएको बुझिन्छ। राणाशासन र त्यसअघिका शासनकालमा रजानीतिक, भौगोलिक वा कानुनी अड्चन तथा पर्यटकका लागि उचित बन्दोबस्तको ब्यवस्था नभएका कारण हुन सक्छ नेपालमा उल्लेख्य संख्यामा विदेशी पर्यटक आएको तथ्याङ्क पाइदैन। सन् १९६० को दशकपछि हिप्पीहरु नेपालमा आउन सुरु गरेका थिए। १९८० को दशकसम्म पनि विदेशी पर्यटक नेपालमा घुम्नका लागि भनेर आउने र पैसा खर्च गर्ने गरेको पाइदैन। पर्यटन व्यवसाय मुलुकको दिगो विकासको सटिक माध्यम बन्ने ज्ञान तत्कालिन सरकारहरुलाई भएपनी राजनितिक गतिरोधका कारण यसमाथी सरकारी स्तरबाट कुनै किसिमको सम्भाब्यता अध्ययन समेत हुन सकेन। २०४७ अघिसम्म केहि हजारमा मात्रै विदेशीहरु नेपाल भित्रिएको तथ्यांक छ भने सरकारी तथा निजी क्षेत्रको लगानी पनि पर्यटनमा देखिदैन। विसं २०४७ मा प्रजातन्त्रको पूनरवाहली पछि मात्रै सरकारले पर्यटनलाई पनि महत्व दिन थाल्यो र विसं २०५५ (सन् १९९८) मा पहिलोपटक सरकारले भ्रमण वर्ष घोषणा गर्यो। त्यहि वर्ष नै हो सरकारी र निजी क्षेत्रको साझेदारी रहने गरी नेपाल पर्यटन बोर्ड ऐन २०५३ का आधारमा पर्यटन क्षेत्रको नियमनकारी निकायको रुपमा नेपाल पर्यटन बोर्डको स्थापना गरेको। विसं २०५५ सालपछि सरकारले पर्यटनमा निजी क्षेत्रको लगानी सुनिश्चित गर्दै पर्यटन क्षेत्रको पूर्वाधार विकासमा निजी क्षेत्रलाई नै साझेदारको रुपमा अघि सारेको पाइन्छ। त्यसको झण्डै १० बर्षपछि पर्यटन नीति२०६५ सरकारले जारी गर्यो। सरकारले हाल आएर मुलुकको पर्यटनमा बदलिदो परिस्थितीलाई नीतिगत व्यवस्थाबाट अघि लैजानका लागि नयाँ पर्यटन ऐन२०७६ जारी गर्ने तयारी गरिरहेको छ। तर बिडम्बना, मुलुकमा सात साल यता हाल सम्म करिब सात दशक बितिसक्दा पनि यस क्षेत्रको विकासमा सरकारी लगानी तथा प्रयास सन्तोषप्रद रहन सकेको छैन। २०६२०६३ को जनआन्दोलन र लोकतन्त्रगणतन्त्रको स्थापनापछि भने यस क्षेत्रमा निजी तथा विदेशी लगानी पनि बढ्न थालेको छ। फलस्वरुप त्यसयता नेपाल आउने पर्यटकको संख्यामा सुधार भएको तथ्यांकले दर्साउँछ। तथापी २०६५ सालको आमनिर्वाचनको समयमा पर्यटन आवागमनमा करिब ५ प्रतिशत र महा भुकम्प पछि करिब ३ प्रतिशतले गिरावट आएको थियो। सरकारी तथ्याङ्कका अनुसार पछिल्ला वर्षहरुमा १२ लाखको हाराहारीमा विदेशी पर्यटक नेपाल आउने गरेका छन्। पर्यटकहरुको नेपालको बसाइपनि सरदर १३ दिनको रहेको छ भने एकजना पर्यटकले दिनमा औषत ४५ डलरसम्म खर्चिने गरेको छ। नेपालमा पर्यटनको वर्तमान अवस्था नेपालमा दर्ता भएका सबै थरीका उद्योगहरु मध्ये पर्यटन उद्योगको अंश २२ प्रतिशत रहेको छ। हालसम्म यस क्षेत्रमा कुल १ खर्ब ५९ अर्ब रुपैयाँको लगानी रहेको छ। कुल १ खर्ब ४४ अर्ब रुपैयाँ स्थिर पूँजी रहेको छ भने १४ अर्ब ६६ करोड रुपैयाँ चालु पूँजी रहेको छ। कुल १,८१६ पर्यटन उद्योग दर्ता भएको सरकारी तथ्यांक रहेको छ। पर्यटनमा ५० अर्ब १८ करोड विदेशी लगानी रहेको छ। तसर्थ, कुल लगानीमा १६ प्रतिशत हिस्सा विदेशी व्यवसायीको रहेको छ। आर्थिक वर्ष २०७६०७७ फागुन महिनासम्ममा कुल ग्राहस्थ उत्पादनमा पर्यटन क्षेत्रको आय १५ प्रतिशत रहेको छ। पछिल्लो १० वर्षमा कुल ग्राहस्थ उत्पादनमा पर्यटन क्षेत्रको योगदान साढे २ प्रतिशत भन्दा बढि नभएको देखाएको छ। विश्व पर्यटन संगठन (यूएनडब्लूटिओ) को पछिल्लो तथ्यांकले नेपालको कुल ग्राहस्थ उत्पादनमा पर्यटन आय ६ देखि ७ प्रतिशत रहेको बताएको थियो भने अघिल्ला सरकारी तथ्यांकहरुले पर्यटन क्षेत्रको योगदान करिब ३ प्रतिशत रहेको देखाउँछ। पर्यटन क्षेत्रमा आवद्ध निजी क्षेत्रले भने यस क्षेत्रको योगदान करिब १० प्रतिशत रहेको तर्क राख्दै आएको छ। सरकारले सन्२०२० मा २० लाख पर्यटक भित्र्याउने र सन् २०२५ सम्म २५ लाख पर्यटक नेपाल भित्राउने लक्ष्य लिएको छ। यो अवधिमा कुल ग्राहस्थ उत्पादनमा पर्यटनको योगदान करिब १० प्रतिशत पुर्याउने सरकारी योजना रहेको छ। नेपाल आउने पर्यटकहरुमध्ये ६५ प्रतिशत मनोरन्ज, १७ प्रतिशत पदयात्रा तथा पर्वतारोहण, १४ प्रतिशत तीर्थयात्रा र ४ प्रतिशत अन्य प्रयोजनका लागि रहेका छन्। पर्यटन क्षेत्रबाट आर्थिक वर्ष २०७६०७७ को फागुन मसान्त सम्म कुल ५४ करोड १० लाख विदेशी मुद्रा आर्जन भएको नेपाल राष्ट्र बैंकको तथ्यांकले देखाएको छ। पर्यटन क्षेत्रबाट आर्जित विदेशी मुद्राको हिस्सा ५८ प्रतिशत रहेको छ। २०७६ पौष मसान्तसम्म नेपालमा तारेस्तरका होटल १३८ दर्ता छन् भने तिनीहरुका कुल १३,२०० शैया(बेड) रहेका छन्। तारेबाहेकका अन्य कुल १,१५१ होटल दर्तामा रहेका र तिनका ३०,७९९ शैया रहेका छन्। पर्यटन मन्त्रालयको तथ्यांक अनुसार गत बर्ष सम्म होमस्टेका लागि अनुमति प्राप्त ३८९ घरमा ६६३ कोठा र १०८८ शैया रहेका छन्। २५ लाखसम्म पर्यटकहरुलाई सेवा तथा सुविधा दिन सक्ने गरी अहिले नै होटलहरुको संरचना खडा भइसकेको होटल व्यवसायीको दाबी रहेको छ। विश्व पर्यटनमा कोरोना असर नोभल कोरोना भाइरस अर्थात् कोभिड१९ को माहामारीले हाल समग्र भुगोलको अर्थ व्यवस्थालाई धरासायी बनाएको छ। चीनको वुहानमा गत डिसेम्बरको अन्तिमबाट देखा परेको यस संक्रमणका कारण सबै जसो मूलुकका आन्तरिक तथा बाह्य पर्यटन व्यवसाय ठप्प प्रायः बनेका छन्। तथापि कारोनाबाट अत्याधिक क्षति भोगिरहेका अमेरिका तथा युरोपका अधिकांश मुलुकहरु, अष्ट्रेलिया, चीन, भारत लगायतले यस माहामारीलाई चूनौति दिदै विस्तारै आन्तरिक तथा बाह्य पर्यटनसंग आवद्ध व्यवसाय माथीको कडाईलाई खुकुलो गर्दै लगेका छन्। एउटा मूलुकमा देखापरेको भाइरस संक्रमणले पुरै पृथ्विलाई आक्रान्त पार्ला र विश्व अर्थतन्त्रलाई मन्दी उन्मूख गराउला भन्ने कमैले सोचेका थिए। अन्तरदेशिय हुँदै अन्तर महादेशीय सहजता, पहुँचता र व्यपार, व्यवसाय आदि विस्तारका लागि ग्लोवल भिलेजको अवधारणा कोरोना भाईरस फैलाउने मुख्य कडी बन्न पुग्यो। यस अघि इतिहासमा रेकर्ड भएका अनेक महाव्याधीहरुले थोरै देश वा महादेशलाई दुःख दिए पनि संसारलाई एकै पटक आक्रमण गरेको भने देखिदैन। धनी होस् या गरिब सबै जसो मुलुकमा कोरोनाको कहर उत्तिकै व्याप्त रहेको छ। सम्पन्न र विपन्न मुलुकका वित्तीय आँकडा फरक होलान् तर कोरोना संक्रमणले निम्ताएको परिणाम र भय समान किसिमका छन्। पर्यटनले स्वास्थ्यसँग प्रत्यक्ष सम्बन्ध राख्ने गर्दछ। संक्रमणको गम्भिरतालाई दृष्टिगत गर्दै सावधानी अपनाउने सिलसिलामा विश्व स्वास्थ्य संगठन (डब्लुएचओ) ले विश्व स्वास्थ्य संकटकालको घोषणा गरेसंगै अन्तराष्ट्रिय पर्यटन बजार लगभग ठप्प बनेको छ। नतिजा, यस क्षेत्रमा करिब ३३० मिलियन पर्यटनमाआश्रित कर्मचारीको दैनिक जीविकोपार्जनमा अनिश्चितता छाएको छ। विश्वको कुल ग्राहस्थ उत्पादनमा करिब १० प्रतिशत अर्थात् ८९ खर्ब अमेरिकी डलर योगदान पर्यटन क्षेत्रको रहेका छ। विश्वमा प्रत्येक १० रोजगारीमा १ जना पर्यटन क्षेत्रमा आवद्ध रहेका छन्। सन् २०१९ को तथ्यांकलाई आधार मान्ने हो भने दक्षिण एसिया जहाँ नेपाल पनि पर्दछ, यो क्षेत्रमा पर्यटनमा २३४ अर्ब अमेरिकी डलर लगानी रहेको छ भने दक्षिण एसियाली राष्ट्रको कुल ग्राहस्थ उत्पादनमा ६६ प्रतिशतको योगदान पर्यटनको रहेको छ। तर, यस महाव्याधीसंग जुध्नका निम्ति अतिआवश्यक औषधिको पहिचान हुन नसक्दा यो समस्या कतीपछि सम्म धकेलिने हो र विश्व पर्यटनले अझै कुन हदसम्म क्षति व्यहोर्नु पर्ने हो भन्ने आँकलन गर्न अहिले नै सहज छैन। नेपालको पर्यटनमा कोरोनाको प्रभाव हाल कोरोना भाइरसको कहर नहुदो हो त मूलुकले भ्रमण वर्ष २०२० मनाइरहेको हुन्थ्यो। २ वर्ष अघिबाट नै भ्रमण वर्ष मनाउने र २० लाख पर्यटक भित्र्याउने घोषणा गरेको सरकारले आन्तरिक तथा बाह्य प्रचारप्रसार ब्यापक गर्न भ्रमण वर्ष सचिवालय समेत को स्थापना गरेको थियो। यता, निजी पर्यटन व्यवसायीहरुले पनि ब्यवसायको स्तरोन्नती गर्दै थप लगानी बिस्तार गरि पर्यटकहरुको स्वागतका निम्ती तयारी अवस्थामा रहेका थिए। सरकारले जनवरी १ तारिकमा निकै तामझामका साथ भ्रमण वर्षको औपचारीक उद्घाटन गर्यो। सरकारले भ्रमण वर्षलाई औपचारीकता प्रदान गर्दा सम्म कोरोना भाइरस चिनको वुहानमा मात्र सिमित रहेको थियो। तर अचानक महामारीका रुपमा फैलिएको नोभेल कोरोना भाईरसको संक्रमणले नेपाललाई पनि गाँजेपछि सरकार तथा निजी पर्यटन क्षेत्रका सबै सपनाहरु चकनाचुर बने। जनवरी महिनाको सुरुवातसँगै कोरोना भाइरसको संक्रमण पनि विश्वव्यापी बन्दै गयो। छिमेकी मुलुक चीन हुँदै पश्चिमा देशहरुमा कोरोना फैलिदै जाँदासम्म पनि सरकारले भ्रमण वर्षको आन्तरिक तथा बाह्य प्रचारप्रसार गरि नै रहेको थियो। तर, फेब्रुअरीको अन्तिमबाट नै मुलुकहरु कोरोनाका कारण बन्द हुन थालेपपछि मात्रै नेपाल सरकारले मार्च महिनादेखि १ महिनाका लागि प्रचारप्रसारका कार्यक्रम स्थगित गरेको थियो। मार्चको अन्तिम साताबाट भने सरकारले मुलुकमा पनि लकडाउन गर्दै भ्रमण वर्षको कार्यक्रम रद्द गर्ने र अप्रिल १३ बाट भ्रमण वर्ष सचिवालय नै विघटन गर्ने घोषणा गरेको हो। लकडाउनका कारण सिमा नाका तथा हवाइ उडानका साथै होटल व्यवसाय पनि ठप्प हुन पुग्यो। मार्चबाट मात्रै कोरोना संक्रमण रोकथामका लागि सरकारी पहल सुरु गरेको भएपनि जनवरी र फ्रेबुअरीमा नै पर्यटक आवागमनमा भने असर देखिन थालिसकेको थियो। नेपाल पर्यटन बोर्डका अनुसार जनवरी २०२० मा कूल ७९ हजार ६ सय ८६ पर्यटकले नेपाल भ्रमण गरेका छन्। यो संख्या जनवरी २०१९ को तुलनामा १५८७ अर्थात करीव ४ प्रतिशत कम हो। फेब्रुअरी महिनामा अघिल्लो महिनाको तुलनामा करिब ५० प्रतिशतले पर्यटन घटे। २०७५०७६को साउनदेखि चैत्रसम्म पर्यटनको आवागमन भन्दा २०७६०७७ को समिक्षा अवधीसम्म १३८ प्रतिशतले घटेको छ। पछिल्लो तथ्यांक अनुसार हाल पर्यटन क्षेत्रमा करिब सवा खर्ब रुपैयाँ लगानी रहेको छ। तर, उक्त तथ्यांकले पर्यटन क्षेत्रमा आबद्ध रहेका १५ देखि २० प्रतिशत संस्थाहरुको मात्र प्रतिनिधित्व गर्ने बताउँछ। तथ्यांक अनुसार यी संस्थाहरुको कुल बैंक ऋण ५३ अर्ब ७६ करोड ८९ लाख रुपैयाँ रहेको छ भने प्रत्येक महिना कुल करिब ८१ करोड ८८ लाख रुपैयाँ व्याज तिनुपर्ने देखिएको छ। यी संस्थाहरुले मासिक भाडा वापत १२ करोड २२ लाख रुपैयाँ बुझाउने गरेका छन्। कोरोना कहर सुरु भएदेखि यता १ खर्ब ५० अर्ब रुपैयाँ भन्दा बढिको क्षति भएको आंकलन गरिएको छ भने कोराना रहिरहेसम्म क्षतिको दायरा पनि बढ्दै नै जाने छ। पर्यटन क्षेत्रमा प्रत्यक्ष र अप्रत्यक्ष गरी १० लाख भन्दा बढि श्रमिकहरुको रोजगारी पनि संकटमा परेको छ। कोरोनापछि पर्यटन क्षेत्रको चूनौति सरकारले आर्थिक वर्ष २०७७०७८ को बजेटबाट कारोना प्रभावित क्षेत्रहरु मध्येको एक पर्यटन क्षेत्रलाई पनि समेट्ने गरी राहत, सहुलियत तथा आर्थिक पुनरोत्थान कार्यक्रम घोषणा गरेको छ। संक्रमण जोखिमका कारण विश्व आवागमन क्षेत्र बन्द भइ पर्यटन क्षेत्रमा परेका नकारात्मक प्रभावलाई मध्यनजर राखि हवाइ सेवा, होटल, ट्राभल, ट्रेकिङ, पर्वतारोहण लगायतका सेवा क्षेत्रको पूनरोत्थान गर्न कर, शुल्क, व्याज लगायतको व्यवस्था गरिने बजेटमा भनिएको छ। ५० अर्ब रुपैयाँको कोष स्थापना गर्ने, पर्यटन क्षेत्रमा राहत कार्यक्रम अन्तरगत नै होटल तथा पर्यटन व्यवसायलाई ५ प्रतिशतसम्मको सहुलियत व्याजदरमा कर्जा उपलब्ध गराउन नेपाल राष्ट्र बैंकले १ खर्ब रुपैयाँसम्मको पुनरकर्जा सुविधा मिलाउने बजेटमा उल्लेख छ। अन्य सेवा तथा शुल्कमा पनि छुटको व्यवस्था गरिएको छ। बजेटले कार्यक्रम ल्याएको तर कार्यान्वयनको पाटोलाई सम्बोधन नगर्दा सरकारको राहत कहिले उपभोग गर्न पाइने हो भन्ने अन्योलता पर्यटन व्यवसायीमा रहेको छ। यसैगरी, व्यवसायीहरुले सहुलियत कर्जाभन्दा पनि सरलिकृत प्रकृयामार्फत शुन्य प्रतिशत ब्याजमा नगद अनुदानको आशा राखेका थिए। मुलुकको मेरुदण्डका रुपमा रहेको पर्यटनक्षेत्रको पुनरउथ्थानमा दिलो ज्यान दिएर लाग्नु पर्ने सरकारले आश्रीत व्यवसायीको आँखामा छारो हाल्दै पन्छिन खोज्नु कसैका लागी पनि फाईदा जनक हुदैन। कोरोनो संक्रमण कहिले नियन्त्रणमा आउने भन्ने एकिन छैन। केहि विकशित मुलुकहरुले सुरक्षाका उपाय प्रयोग गरी पर्यटन तथा हवाइ सेवा सुरु गर्ने प्रक्रिया अघि बढाइसकेका छन्। नेपालले गत भदौ १६ गतेबाट अन्तर्राष्ट्रिय उडान र असोज १ गतेबाट आन्तरिक उडान तथा होटल, रेष्टुँरा, पर्वतारोहण लगायत पनि खोली सकेको छ। उता, पर्यटनविद्हरु कोरोना पुर्ण नियन्त्रणमा आएको करिब २ वर्षसम्म विदेशी पर्यटक आउने सम्भावना नरहेको तर्क गर्छन। नेपाल सुरक्षित छ भन्ने सन्देशलाई संसारमा फैलाउन सक्नु र विश्वास दिलाउन सक्नु नेपाल सरकार तथा निजी पर्यटन व्यवसायीको चूनौती हो। आन्तरिक पर्यटन प्रवद्र्धनका लागि सरकारले ल्याएको कार्यक्रम कार्यान्वयन पनि चूनौतीपूर्ण रहने देखिन्छ। कोरोनाका कारण लामो समय सम्मको बन्दाबन्दीमा रहेका अधिकांश नेपालीको संचित रकम आधारभूत आवश्यकतामा नै सीमित रहने र नयाँ आम्दानीको स्रोत तत्काल नहुँने हुँदा घुमफिर उनीहरुको प्राथमिकतामा नपर्ने देखिन्छ। व्यवसाय ठप्प हुँदा दक्ष कामदार बेरोजगार भई सिकेको सिप पनि बिर्सिन सक्ने हुँदा कोरोनापछि पर्यटन क्षेत्रमा कामदार अभाव अर्को चूनौति बन्न सक्छ। पर्यटन व्यवसाय तत्तकाल नै संचालन हुन नसकेपछि कतिपय व्यसायीहरुले पेशा नै परिवर्तन गरिसकेकाले कोरोनापछि ती पेशा नै मूलधारमा नफर्किन सक्छन्। सरकारको भूमिका तत्तकालका लागि सरकारले बजेटमार्फत् घोषणा गरेका कार्यक्रमहरुको कार्यान्वयन नै सरकारको पहिलो प्राथमिकतामा पर्नुपर्दछ। पर्यटन व्यसायलाई तत्तकाल जोगाइराख्ने र कोरोना पछि पुरानै लयमा फर्काउनका लागि सरकारले पर्यटनलाई स्वास्थ्यसँग जोडेर नीति नियम बनाउन जरुरी छ। स्वास्थ्य सुरक्षाको प्रत्याभूति गराएर कम्तीमा क्षेत्रीय पर्यटकहरु भित्र्याउने नीति लिन आवश्यक छ। यस्तै, महामारी समाप्ती पश्चात भने विकसीत मुलुकहरुका पर्यटक जसले पैसा खर्च गर्न हिच्किचाउँदैनन्, त्यस्ता पर्यटक भित्र्याउने गरी आकर्षक दीर्घकालीन योजनाहरु ल्याउन जरुरी रहेको छ। नेपाल पूर्ण रुपमा सुरक्षित रहेको भन्ने सन्देशमूलक प्रचार प्रसारका कार्यक्रमहरु राष्ट्रिय तथा अन्तर्राष्ट्रिय जगतमा फैलाउनुपर्ने देखिन्छ। समावेशी विकासका लागि तुलनात्मक लाभ भएको एक प्रमुख क्षेत्र पर्यटन हो। पर्यटनबाट आर्थिक पक्षमा मात्र योगदान नपुगी जनचेतना, रोजगारी, पूर्वाधार विकास, अन्तर्राष्ट्रिय पहिचार र सभ्यताको विकासमा पनि टेवा पुर्याउने हुँदा सरकारले यस क्षेत्रलाई प्राथमिकतामा राख्नुको विकल्प देखिदैन।"
कोरोना अपडेट : स्वास्थ्य मन्त्रालयको पत्रकार सम्मेलन (लाइभ),काठमाडौं : स्वास्थ्य तथा जनसंख्या मन्त्रालयले पत्रकार सम्मेलनमार्फत् कोरोना भाइरस (कोभिड१९) को नियमित अपडेट गराउँदै आएको छ। २०७६ चैत ११ गतेदेखि सुरु भएको पत्रकार सम्मेलनलाई मन्त्रालयले निरन्तरता दिएको हो। नियमित पत्रकार सम्मेलनमा मन्त्रालयका प्रवक्ता डा जागेश्वर गौतमले कोरोनाको पछिल्लो अवस्थाबारे जानकारी गराउँदै आएका छन्। मन्त्रालयका अनुसार नेपालमा एक लाख ७ हजर ७५५ जनामा संक्रमण पुष्टि भएको छ । जसमध्ये ७५ हजार ८०४ जनाले कोरोना जितेका छन् । अहिलेसम्म ६३६ जनाले भने कोरोनाकै कारण ज्यान गुमाएका छन् । नेपालमा लकडाउन र निषेधाज्ञा खुकुलो भएपछि सहरी क्षेत्रमा संक्रमण बढ्दै गएको छ ।
अन्तर्राष्ट्रिय भर्चुअल तेक्वान्दो कात्तिकमा,"काठमाडौं : आगामी कात्तिक २२ र २३ (नोभेम्बर ७ र ८ तारिख) मा काठमाडौं अन्तर्राष्ट्रिय भर्चुअल तेक्वान्दो पुम्से च्याम्पियनसिप आयोजना हुने भएको छ। युनाइटेड तेक्वान्दो डोजाङ, सीतापाइला तेक्वान्दो डोजाङ, सगरमाथा न्यु बानेश्वर तेक्वान्दो डोजाङ र पिङ्ला तेक्वान्दो डोजाङको संयुक्त आयोजनामा च्याम्पियनसिप आयोजना हुन लागेको युनाइटेड तेक्वान्दो डोजाङका प्रमुख प्रशिक्षक एवं प्रतियोगिता संयोजक कुमार लामा घिसिङले जानकारी दिए। युनाइटेड तेक्वान्दो डोजाङले यसअघि काठमाडौं अन्तर्राष्ट्रिय ग्यरोगी तथा पुम्से च्याम्पियनसिपको तीन संस्करण भव्यताका साथ आयोजना गरिसकेको छ। प्रतियोगितामा सहभागी हुन अक्टोबर ३१ तारिखसम्म रजिस्ट्रेसन गरिसक्नुपर्ने समयसीमा तोकिएको छ। यसैगरी नोभेम्बर ५ र ६ तारिखभित्र दुई मिनेटको भिडियो पठाइसक्नु पर्नेछ। प्राप्त भिडियोहरूको मूल्यांकन नोभेम्बर ७ र ८ तारिखमा हुने र त्यसपछि नतिजा प्रकाशन गरिने प्रतियोगिता संयोजक घिसिङले जानकारी दिए। च्याम्पियनसिपमा यू१०, यू१२, यू१४, यू१७, यू२१, यू२९, यू४०, यू५० र ५० वर्षभन्दा माथिका उमेरसमूहमा प्रतिस्पर्धा हुनेछ। महिला तथा पुरुषका लागि एउटै उमेरसमूह निर्धारण गरिएको छ। हरेक उमेरसमूहका लागि पुम्सेका छुट्टाछुट्टै बिधा तोकिएको छ। प्राप्त भिडियोहरू युट्युबमा अपलोड गरिने र सबैभन्दा बढी भ्यु प्राप्त भिडियोले मोस्ट लाइक भिडियोका रूपमा दुई सय अमेरिकी डलर पुरस्कार प्राप्त गर्नेछ। यसैगरी उत्कृष्ट महिला तथा पुरुष खेलाडीले एक सय अमेरिकी डलर पुरस्कार प्राप्त गर्नेछन्। प्रतियोगिता सञ्चालनका लागि ११ लाख रुपैयाँ खर्च लाग्ने अनुमान गरिएको छ। च्याम्पियनसिपबाट बचेको रकम कोरोना प्रभावितहरूको उपचारका लागि खर्चने योजना रहेको प्रतियोगिता संयोजक घिसिङले जानकारी दिए।"
