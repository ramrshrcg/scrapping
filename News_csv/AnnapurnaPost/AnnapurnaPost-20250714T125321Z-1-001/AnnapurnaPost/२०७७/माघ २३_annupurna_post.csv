शीर्षक,विवरण
भीड : एउटा रोमाञ्चक भ्रम,"सही र गलत छुट्याउने आधार के हो ? एक हिसाबले सामान्य रूपबाट यसको जवाफ खोज्न त्यत्ति सहज छैन, तर अलिक फरक दृष्टिकोणले हेर्ने हो भने, यसलाई छुट्याउन एउटा उपाय अवलम्बन गर्ने गरेको देखिन्छ। तर त्यसबाट आउने निष्कर्ष नै आधिकारिक हो भन्नेमा चाहिँ सहमत हुन सकिन्न। जस्तो कि कुनै एउटा विषयलाई लिएर त्यो लोकप्रिय भएको कुरामा सत्यता छ कि छैन भन्नेमा परीक्षणका लागि मान्छेहरूबीचमा गएर अभिलेख लिन्छन्, जहाँबाट बहुमतको आधारमा त्यसको लोकप्रियताको आकलन गरिन्छ। उदाहरणका लागि कुनै एउटा नयाँ किताब, जसको बजारबाट भएको बिक्रीलाई त्यसको लोकप्रियताको द्योतक मानिन्छ। तर त्यसो होइन कि ! बिक्री हुनु भनेको त के केवल दोस्रोले खरिद गरेको मात्रै होइन र ? यस आधारमा भन्नुपर्ने हुन्छ खरिदको अर्थ त्यो पैसाको विनिमय मात्रै हो। अर्थात्, त्यो विनिमयले लोकप्रियताको पुष्टि गर्दैन। लोकप्रिय भनेर त त्यतिबेला भन्न सकिन्छ, जब त्यो किताब पढेर बढीसे बढी मन पराइन्छ र मन पराइएपछि किताबको राम्रो पक्षबारेमा चर्चापरिचर्चाबहस हुने गर्छन्। अन्यथा, बिकेकै भरमा लोकप्रिय भएको ठान्ने हो भने हाम्रो जस्तो देशमा नयाँ वर्ष लाग्दानलाग्दै बिक्री हुन सुरु गर्ने नयाँ वर्षको पात्रो नै लोकप्रिय हुनुपर्ने हो। तर पात्रोको बिकाइलाई लोकप्रिय मान्न सकिन्छ र ? थाहा छ, पात्रो लोकप्रिय भएर बिक्री भएको होइन। आवश्यकताले बजारमा त्यसो भएको हो। यस अर्थमा, लोकप्रियतालाई संख्याको कसीमा आकलन गर्न मिल्दैन। आज बजारमा यत्रतत्र जुलुस छ, नारा छ, अर्थात् भीड छ। यही भीडको प्रसंगलाई लोकप्रियतासँग जोडेर हेरौँ। भीड, राजनीतिक माहोल तात्तिएर बनेको छ। एकातिर, सरकारी भीड छ, अर्थात् संसद् विघटन गर्ने सरकार समर्थकहरूको भीड। अर्कोतर्फ, संसद् किन विघटन गरेको ? पुनस्र्थापना हुनुपर्छ भन्ने सरकारविरोधीको भीड छ। त्यहीँनिर फरक धारमा उभिएका राजावादीराजतन्त्रवादीको जमात छ भने फेरि नेपाली कांग्रेसलगायतकाको समूह भिन्नै छ। यी एकै प्रसंगभित्रका भिन्नभिन्न भीडले आफूलाई लोकप्रिय सावित गर्न शब्दहरूका कुनै कसर बाँकी राखेका छैनन्। वास्तवमा, यी भीडहरूमध्ये लोकप्रिय कुनचाहिँ, अझ भनूँ सबैभन्दा लोकप्रिय भीड कुनचाहिँ हो ? छुट्याउन बडो मुश्किल छ। प्रत्येक भीडमा नेताहरू बोलिराखेका छन्, उत्तेजक भाषण दिइराखेका छन् र तिनका वाक्यैपिच्छे परर ताली बजिराखेको छ। प्रधानमन्त्री ओलीले केही दिनअघि सम्भवत: आफैँलाई समेत व्यंग्य गर्दै भनेको वाक्य स्मरणीय र सायद सही पनि छ। भनेका बेहोरा यस्तो थियो, भीड त चटक देखाउनेले पनि बटुल्छ। भीड रत्नपार्कटुँडिखेलतिर बाकसमा औषधि बेच्नेको वरिपरि पनि हुन्छ। भीडको कुनै भर हुन्न। भीड स्वयंमा भीड हो, भीडले केवल भीडमा विश्वास गर्छ। आफू मिसिएको भीड देखेर एकआपसमै रमाउँछन्। प्रधामन्त्रीको भनाइको अर्थ यसरी लगाउन सकिन्छ, औषधि बेच्नेका अगाडि उभिएका सबैले उसको औषधि पक्कै किन्दैनन्। वा चटक देखाउनेको चर्तिकला हेर्ने सबै तमासेहरूले ताली त एकै लयमा बजाउलान्, तर चटक हेरेबापत् खुसी भएर सबैले त्यो चटकेलाई पैसा दान दिँदैनन्। सबै ठाउँमा सम्पूर्ण विषयमा सर्वसहमति हुनै सक्तैन। औषधि बेच्नेले आफ्नो औषधि सक्कली भएको तथ्य प्रमाणहरूलाई बोलेरदेखाएर पुष्टि गर्न खोज्छ। तर कतिपयलाई उसको औषधि नक्कली लाग्छ। जसजसलाई नक्कली लाग्छ, तिनले किन्दैनन्। फेरि कतिपयलाई सक्कली लाग्छ, सक्कली ठान्नेहरूले किन्छन्। त्यसरी नै, चटक देखाउनेप्रति कसैले विश्वास गर्छन् पनि र कसैले विश्वास गर्दैनन्। यसको अर्थ स्पष्ट रूपमा सही र गलतको फरक छुट्याउने त्यो भीडसँग कुनै आधार हुँदैन। अर्थात्, तमासेहरूले ताली पिटेकै भरमा चटकेको विश्वसनीयतालाई आकलन गर्न सकिन्न, जसरी औषधि बिक्री भएको संख्याकै आधारमा औषधि पनि सक्कली र नक्कली के हो, पहिचान गर्न सकिन्न। आजको राजनीतिक (?) भीड ठीक त्यस्तै छ। भीडमा उपस्थित जनसंख्याको आधारमा अथवा तिनले बजाएको ताली देखेर भीडनेताले आफू सही हुँ भन्ने आधार मान्न खोजिएको देखिन्छ। कहीँ, शायद नेपोलियन बोनापार्टको इतिहासमा यस्तो पढ्न पाइन्छ एक दिन, नेपोलियन भाषण गर्न गए। उनको भाषण सुन्न अनगिन्ती जनता उर्लिएका थिए। यसैक्रममा उनका एक सहयोगीले जनताको भीडतर्फ लक्षित गर्दै भने महाशय, तपाईं कति लोकप्रिय हुनुहुन्छ ! हेर्नुस् त, तपाईंका भाषण सुन्न कति धेरै मान्छे जम्मा भएका ! तत्काल नेपोलियनले तार्किक प्रतिक्रिया जनाए म मरेँ भने योभन्दा ठूलो भीड मेरो लाश हेर्न आउँछ। यो भनाइको अर्थ हो, मान्छे सधैँ तमासा हेर्न लालायित रहन्छन्। यसबाट बुझ्न सकिन्छ, तमासा हेर्न आउनेहरू तमासा हेरेर रमाउँछन्, ती आउनेहरू त्यसका समर्थक हुँदैनन्। त्यसैले निश्चित रूपमा भन्न सकिन्छ देखिएको भीडले लोकप्रियताको पुष्टि गर्दैन। यस दृष्टिकोणले हेर्दा, आज सडकपार्कचउरसभाहलहरूमा जम्मा भएको भीड पनि लोकप्रियताको कसी होइन। भीडको मनोविज्ञान जेजस्तोसुकै होस्, भीडको खास विश्लेषण गर्ने हो भने यति खुलेरै भन्नुपर्ने हुन्छ यो भीड एउटा रोमाञ्चक भ्रम हो। एकछिन यसले मीठो खुसी दिन सक्छ, रमाइलो अनुभूति पैदा गर्न सक्छ, यसले देखाउने हाउभाउले कुनै नाटक हेरेको भान पर्न सक्छ। तर यी सबै क्षणभंगुर हुन्, एकैछिनको बालुवाको पानी। जुन भीड भाषणस्थलमा भाषण सुनेर थप्पडी बजाइराखेको छ, त्यही भीड भाषण सुनिसकेर एकआपसमा छुट्टिन्छन् र आआफ्ना घरमा पुग्छन्। घरको रेडियो या टेलिभिजनमा फेरि अर्को पक्षको भाषण सुन्छन्हेर्छन् र मख्ख पर्छन्। भीडको कुनै भर हुन्न। भीड स्वयंमा भीड हो, भीडले केवल भीडमा विश्वास गर्छ। आफू मिसिएको भीड देखेर एकआपसमै रमाउँछन्। र, ती रमाएका देखेर ऊ पनि रमाउँछ जो भीड बटुली भाषण गरिरहेको हुन्छ। उसलाई थाहै हुन्न, वास्तवमा त्यो रमाउनु उसको अन्तत: आत्मरति मात्रै हो। भीड सम्पूर्ण सत्य होइन। चेतना भया !"
खेर गएका तीन दशक,"आन्तरिक र अन्तरपार्टी कलहले देशभित्र र बाहिरका कुतत्वले खेल्दा बहुदल पुनस्र्थापनायताका समय खेर गए नेपालको विकासमा गएको तीन दशकलाई कसरी हेर्ने भन्ने सवालमा राजनीतिज्ञलगायत विज्ञहरूका आआफ्नै मत छन्। २०४६ सालको आन्दोलनपछि नेपालमा प्रजातन्त्रको पुनस्र्थापना भई नेपाल उदार आर्थिक व्यवस्थामा प्रवेश गर्यो। त्यसअगाडि पञ्चायती व्यवस्थाका कारण राजनीतिक पार्टी खोल्नमा प्रतिबन्ध हुँदा प्रायः सबै पार्टीले गर्ने क्रियाकलाप भारतमा बसेर नै सञ्चालन हुन्थे। भारतको साथसहयोगले आन्दोलन सफल भएको हुँदा नेपालका पार्टीहरूको भारतसँगको सम्बन्ध अझ नजिक बन्न पुग्यो। शासन सत्ता सञ्चालनमा राजनीतिक इमानदारीलाई जब तिलाञ्जली दिइन्छ तब त्यस देशको अधोगति सुरु हुन्छ। २०४७ सालपछि कांग्रेसले इमानदार सत्तापक्षको भूमिका खेली प्रतिपक्षलाई पेल्ने नीति नलिएको भए र तत्कालीन प्रतिपक्षले पनि सरकारी सम्पत्ति तोड्फोड्, मारपिट, संसद् बन्दजस्ता काम नगरी उत्तरदायी प्रतिपक्षको भूमिका निर्वाह गरेको भए देशको राजनीतिले विकास र सुशासनको बाटो समात्थ्यो, तर दुवै पक्षले त्यसो गरेनन्। त्यतिखेर दुवै पक्षले एकअर्कालाई खुइल्याउने तथा सिध्याउने नाममा एकपछि अर्को गलत काम गर्दै गए। सत्ता प्राप्तिका लागि देश र जनतालाई समेत दाउमा राख्न पछि परेनन्। यसको परिणाम हामी अहिले भोग्दै छौं। सत्ताको झीनाझम्टीमा नेपाली कांग्रेस ३६ से र ७४ रे गुप्रमा विभाजन भई बहुमतको सरकार सञ्चालन गर्न नसकी देशलाई अस्थिरतामा धकेल्ने कामको सुरुआत भयो। मध्यावधि निर्वाचनपछि बनेका सरकारहरूका कर्तुतका त के बयान गराइ भो र ! सत्ता जोगाउन एयरपोर्टबाट सुन ओसार्दा गाडीको टायर पञ्चरदेखि प्राडो काण्ड तथा सुरा सुन्दरीसहित बैंकक यात्रा नेपालको इतिहासमा कालो अक्षरले लेखिनेछ। सम्पूर्ण पार्टीको घोषणापत्र हेर्ने हो भने समाजवादको फुर्को झुन्ड्याइएको छ तर काममा कुनै पार्टीले पनि त्यसतर्फ पाइला चालेनन्। सबै पार्टीहरू विधि, पद्धति र प्रणालीको चरम दुरुपयोगमा लिप्त छन्। प्रणाली र पद्धतिमा भन्दा पैसामा बिक्ने भ्रष्ट प्रणालीको विकास गरिएको छ। २०४८ पछि आर्थिक उदारीकरणको नीति लागू त भयो तर त्यस्तो उदारीकरणको सीमा तोकिएन र व्यवस्थापन कमजोर भइदिँदा शिक्षा र स्वास्थ्य क्षेत्र गरिब जनताको पँहुचभन्दा बाहिर पुग्यो। उत्ताउलो प्रतिपक्षले सरकारलाई ठीक मार्गमा हिँड्न सदनबाट दबाब दिनुको सट्टा अनावश्यक माग राख्दै सडकका रेलिङ भाँच्न उद्यत रह्यो। नैतिकता र स्वअनुशासन राजनीतिज्ञबाट झिकिदिने हो भने देशको राजनीति पतनको बाटोमा हिँड्छ। एकचोटि पतनको बाटोमा गएपछि यसलाई सही दिशामा ल्याउन लामो कसरत वा प्रयास गर्नुपर्ने हुन्छ। उन्नत लोकतन्त्र भएका देशहरूका राजनीतिज्ञमा यी कुरा देख्न पाइन्छ, जसले गर्दा उनीहरू देश विकासमा अगाडि बढ्न सफल छन्। क्यानडाको एक उदाहरण, तत्कालीन कन्जरभेटिभ पार्टी लिडर एन्डरु सियरले सन् २०१९ अक्टोबरमा भएको चुनावमा खर्च गर्नका लागि जम्मा गरेको केही रकम बच्चाको ट्युसन फी तिर्न प्रयोग गरेको खबर मिडियामा आएपछि पार्टीको नेताबाट राजीनामा दिए। सियरभन्दा अगाडिका नेता तथा त्यस समयका प्रधानमन्त्री स्टेफन हार्पर र अहिलेका प्रधानमन्त्री जस्टिन ट्रुडोले आफ्ना बालबालिकालाई सरकारी स्कुलमै पढाएका थिए, छन्। तर यसको ठीक विपरीत हाम्रो देशमा राजनीतिमा रहनका लागि मान्छे सफायादेखि भ्रष्टाचार र देशका गोप्य सूचना विदेशीलाई बेच्ने पनि पछि पर्दैनन्। यसबीचमा धेरै काण्ड घटित भए तर नैतिकताका आधारमा राजनीतिबाट सन्न्यास लिनेभन्दा त्यसलाई नै भर्याङ बनाई सत्तामा अडिइरहे र रहेका छन्। भाषणमा नैतिकताको चर्को नारा लगाउने र कार्यान्वयनमा सिन्को नभाँच्ने नेता तथा तिनैबाट प्रशिक्षित कार्यकर्ताबाट नैतिकताको के आशा गराइ भो र ? बहुदलीय व्यवस्थाको पुनस्र्थापनापछि पलाएका आशा मर्दै गए। देशलाई चाहिने श्रमशक्ति बिदेसिन बाध्य पारियो। एकातिर बेरोजगार र अर्कातिर माओवादी युद्धको डर। पढेलेखेका युवा विदेश कसरी पलायन हुने सोचमै समय बिताउन थाले। दक्ष जनशक्ति देशले गुमाउँदै गयो। देशले लगानी गरेर उत्पादन गरेका इन्जिनियर र डाक्टर अधिकांश पलायन भएका छन्। देशको जमिन बाँझो रहने तर खाडीको भूमिलाई उर्वर पार्ने काममा नेपाली युवा बाध्य भए। देशको अवस्थामा सुधार हुन्छ र दिन फेरिनेछ भन्दै बस्ने एक पुस्ताको तीन दशक खेर गयो , तर अझै अवस्थामा सुधार आएको छैन। झनै दुर्गतितिर देश लम्किरहेको छ। बहुदल पुनस्र्थापनापछिका तीन दशक खेर गएका छन्। समयको अर्थ बुझ्ने नेतृत्व कहिले प्राप्त होला ? माओवादी उत्थान र पतन आफैंमा शंकाको घेरामा भए पनि सुरुका दिनमा माओवादीलाई सत्ता भर्याङका रूपमा तत्कालीन दलहरूले प्रयोग गरेका थिए। तथापि पछि गएर पार्टीका गुटफुट राजनीतिको फाइदा उठाउँदै र राष्ट्रिय तथा अन्तर्राष्ट्रिय शक्ति केन्द्रको साथसहयोग लिई माओवादी क्रान्तिका नाममा व्यक्ति हत्या गर्दै जबर्जस्त रूपमा उदायो र दलहरूलाई हायलकायल गरायो। यसबीचमा जनता माओवादी र सरकार दुवै पक्षबाट अति पीडित भए र धेरैले अकालमा ज्यान गुमाउनुपर्यो। क्रान्तिका नाममा वीभत्स हत्याका घटनाले सर्वसाधारणको मुटु हल्लिने खालको थियो। कतिले ज्यान जोगाउन विदेश पलायन तथा सक्नेजति गाउँघरका जायजेथा छाडी सदरमुकाम वरपर सर्न बाध्य भए। दलहरूका गलत क्रियाकलापले वाक्क भएका जनता राजा वीरेन्द्रको वंशनाशपछि राजा बनेर आएका ज्ञानेन्द्रले सत्ता हातमा लिँदा पनि जनतामा खासै निराशा थिएन। सुरुका दिनमा दलहरूले गरेका आन्दोलनमा जनताको साथ थिएन। यसमा नेता तथा तिनका केही कार्यकर्ताको नगन्य मात्रामा उपस्थिति थियो। किनकि दलहरू र माओवादीबाट जनता यति प्रताड्ति थिए कि राजाले देशमा शान्ति, सुशासन तथा विकास अगाडि बढाउन सक्छन् कि भन्ने जनतामा झीनो आशा थियो। तर उनले चुनेका गलत सारथि र नीतिका कारण उनी पनि छोटो समयमै अलोकप्रिय भए। यसबीचमा राजाबाट दलहरूले सत्ताका लागि धेरै बिन्तीभाउ गर्दा पनि केही नपाएपछि भारतको सहयोगमा माओवादी र दलहरूबीच बाह्रबुँदे सहमति भयो। नेताहरूले बारम्बार अब हामी पुराना गल्ती दोहोर्याउँदैनौं भनेपछि र जनताले पनि माओवादी शान्ति प्रक्रियामा आउँदा जीउधनको सुरक्षा र अकालमा मृत्युवरण गर्नबाट जोगिन उक्त आन्दोलनलाई साथ दिए। साथै यस आन्दोलन सफल हुनुमा भारतलगायत अरू शक्ति राष्ट्रहरूको पनि ठूलो हात थियो। संविधानसभाको चुनावबाट अत्यधिक सिट हासिल गर्न सफल माओवादी आन्तरिक गुट, अहंवाद, पैसावाद र लुटतन्त्रका कारण छोटो समयमै जनताको नजरबाट गिर्यो। देश विकासको स्पष्ट भिजन नहुनु र ध्वंसवाद मात्र एक एजेन्डा बोकेर जंगल छिरेको माओवादी सत्तामा पुग्दा पनि ध्वंसवादलाई नै अगाडि बढाउन खोज्यो। यसबीचमा माओवादीका एक वर्गका नेता तथा कार्यकर्ताको कमाउधन्दा राम्रोसँग फस्टायो। माओवादीमा दुःख गरेका सच्चा कार्यकर्ता जंगलमा हुँदा वा सरकारमा हुँदा र अहिले पनि दुःख नै पाएका छन् भने अर्को समूह जंगलमा हुँदा लुटेको पैसामा र सत्तामा हुँदा तस्करीको पैसामा रमाएका थिए र छन्। आफ्नै समस्यामा जेलिएको तथा देशभित्र र बाहिरका विभिन्न शक्ति केन्द्रलाई दिएको वचन पूरा गर्न नसक्दा माओवादीले पहिलो संविधानसभा भंग गर्यो भने दलहरूले एकअर्कालाई नस्वीकार्दा र बाहिरी शक्तिको दबाबमा तत्कालीन प्रधानन्यायाधीशको अध्यक्षतामा सरकार गठन गरी सन् २०१३ मा संविधानसभाको चुनाव भयो। संविधानसभाबाट ठूलो दल बनेको कांग्रेसको नेतृत्वमा सन् २०१५ मा संविधान जारी भए पनि भारतको इच्छाविपरीत संविधान जारी गरेको हुँदा नेपालले नाकाबन्दीको सामना गर्नुपर्यो। यस दशकमा कम्युनिस्टहरूको सत्ता तिकडम खेल धेरै भए पनि चुनाव गराउन कार्यको नेतृत्व कांग्रेसले गर्यो। तथापि यस चुनावमा कांग्रेसले नराम्रोसँग पराजय भोग्यो। यस अद्यावधिक निर्वाचनबाट कम्युनिस्टहरू दुईतिहाइ बहुमतका साथ सत्तामा जान सफल भए। सन् २००८ मा भएको पहिलो संविधानसभाको चुनावपछि देशको शासन सत्ता मुख्यतः कम्युनिस्टका हातमा रह्यो। यसबीचमा पनि यिनले सुशासन र विकासभन्दा हरेक क्षेत्रलाई आफ्ना कब्जामा राख्न कार्यकर्ता भर्न थाले। सरकारी वकिलहरू जस्तो गरिमामय पेसा जसबाट निश्पक्ष न्याय दिनमा यिनको भूमिकाको अपेक्षा गरिन्छ। तर निश्पक्ष न्यायमा सहभागी हुने वकिलहरूको नियुक्तिमा पनि गलत नजिरको सुरुवात गरे। देश र जनताका न्यायका पक्षमा शपथ खानुपर्ने वकिल तथा भोलिका हुन सक्ने न्यायाधीशहरू पार्टी कार्यालय गएर मुठी उचाली शपथ खान्छन् र खाने वातावरण तयार गरिन्छ भने योभन्दा लाजमर्दो अरू के हुन सक्छ र ? २०४६ अगाडि नेपाल विश्वका लागि एक नयाँ देश थियो वा भनौं विश्वबाट अलग थियो। त्यतिखेर गरिबीको दर एकदम माथि थियो भने विकासको सूचकांकमा एकदम पछाडि। प्रजातन्त्रको उदयपछि बहुमतको सरकार हुँदा देशको अर्थतन्त्र सुदृढ हुँदै सन् १९९४ मा ८२५ उक्लिएको जीडीपी मध्यावधि चुनावपछि ३५५ मा तल झर्यो। २००२ मा त यो तल झरेर ०१२५ मा पुग्यो। त्यसपछि अति सुस्तगतिमा उकालो लागेको अर्थतन्त्र भूकम्पले गर्दा फेरि ०५९५ पुग्यो। सन् २०१७ को चुनावपछि फेरि ८२५ मा उक्लिएको जीडीपी फेरि अस्थिर राजनीतिले ओरालो लाग्ने निश्चित छ। स्वदेशी पुँजी तथा सीपलाई लत्याएर विदेशी पुँजीलाई प्रवद्र्धन गर्न राज्य सत्ता नै लागेपछि देशको स्थायित्व, समृद्धि र विकास त ओरालो लाग्ने नै भयो। किनकि यसबीचमा बनेका अल्पमतका सरकार र बीचमा चलेको माओवादी हत्या हिंसाले विकासको बाटोलाई चटक्कै रोकिदियो। राजनीतिक नेता, पार्टी र सरकार देश, जनता, विकास र अनुशासनभन्दा कुर्सी जोगाउनमा तल्लीन थिए। देशमा गणतन्त्रको उदयपछि पनि पार्टीहरूको आन्तरिक र अन्तरपार्टी कलहले देशभित्र र देशबाहिरका कुतत्वले खेल्ने मौका पाइरहे र पाइरहेका छन्। सत्ता प्राप्तिमा गरिएको भाषणलाई भषणमा मात्र सीमित राख्दा देशले केही पाउन सकेन। दुई कम्युनिस्ट घटक एक भई चलाएको दुईतिहाइको सत्ता सञ्चालन भाषणमा भने जस्तो देश विकासमा लगाउनुको सट्टामा व्यक्ति उत्थानमा लगाउँदा एकअर्को गुटलाई देखिनसहने अवस्थामा आइपुगे। देशलाई कोरोनाले आक्रान्त पारेका बेलामा कम्युनिस्ट नेताहरू जनतालाई राहत सहयोगमा जुट्नुपर्नेमा सत्ताको झीनाझम्टीमा सरिक भए र अझै छन्। देश र जनताको नजरमा योभन्दा घृणित कार्य अरू के हुन सक्छ र ? बहुमतको सरकारमा कांग्रेसको झगडाले २०५१ सालमा मध्यावधि चुनाव निम्त्यायो र त्यसपछि देश र जनताले लामो समयसम्म सास्तीभन्दा केही पाएनन्। अब हेर्नु छ दुईतिहाइ भनिएको सरकारबाट मध्यावधि चुनावको घोषणा भएको छ। साथै यसको समर्थन र विरोध गर्दै सरकार र सडक दुवैमा उनीहरूको नै निर्वस्त्र नाच चलिरहेको छ। यस नाचबाट देशको भलो त के होला र ? निष्कर्षमा बहुदल पुनस्र्थापनापछिका तीन दशक खेर गएका छन्। समयको अर्थ बुझ्ने नेतृत्व कहिले प्राप्त होला ? थापा क्यानडा र शर्मा बेलायतमा जलविद्युत् विज्ञका रूपमा कार्यरत छन्।"
बर्माको कु र हाम्रो सेनाको परेड,"नेपालमा सेनालाई हेर्ने दुई खालका आँखा छन्। एउटा भयको आँखा भने अर्को भरोसाको आँखा। यी दुवै आँखामा अतिवाद देखिन्छ। कतिपय कुराको आयोजना तथा नियत आफैमा खराब नभए पनि परिवेश र संयोगले त्यसको प्रतिक्रिया र सन्देश स्वभाविक हुँदैन। कहिलेकाँही स्वभाविक रुपमा भएका त्यस्ता घटना तथा गतिविधि पनि संशयको घेरामा पर्छन् र नसोचेको प्रतिक्रिया निम्त्याउँछन्। माघ १९ को राति नेपाली सेनाले चक्रपथमा गरेको बख्तरबन्द गाडीसहितको परेडले यतिबेला त्यस्तै सशंय जन्माइदिएको छ। यसले राजनीतिक वृत्तमा मात्र होइन, जनस्तरमा पनि एक खालको तरंग पैदा गरेको छ। नागरिक नजर जंगीअड्डाति सोझिएको छ। हतियार जडित (बख्तरबन्द) गाडीसहित चक्रपथमा अभ्यास गर्नका लागि सेनाले तय गरेको दिनमा दुईवटा संयोग पर्यो। एउटा माघ १९ को संयोग भने अर्को त्यसै दिन बर्मामा भएको सैन्य कु। राजाले शासन सत्ता आफ्नो हातका लिएको दिन माघ १९ नै रोजेर जंगीअड्डाले 'सडक परेड मार्फत सैन्य सक्रियताको मनोवैज्ञानिक सन्देश दिन खोजेको हो भनेर अहिले नै निश्कर्ष निकाल्नु हतार हुनेछ। तर माघ १९ नै सेनाले किन रोज्यो ? यो प्रश्न महत्वपूर्ण छ। माघ १९ मै गर्नुपर्ने यो कुनै जरुरी अभ्यास थिएन। यसलाई एक दुई दिन मात्र होइन, एक दुई महिना पनि पर सार्न पनि सकिन्थ्यो। राजनीतिले एउटा 'कोर्स समातेपछि यो अभ्यास गर्दा पनि केही बित्नेवाला थिएन। माघ १९ को प्रसंग र पृष्ठभूमिसँग अवगत जंगीअड्डालाई यो दिनमा परेड गर्दा आउने संभावित प्रतिक्रियाबारे हेक्का थिएन भन्नु पनि गलत हुनेछ। संसद् विघटनपछि मुलुकले एक खालको राजनीतिक संकट सामना गरिरहेका बेला सेनाले यस्तो अभ्यासका लागि माघ १९ को साइत जुराउँदा प्रश्न उठ्नु र संशय पैदा हुनु स्वभाविक हो। फेरि त्यही दिन नजिकको छिमेक बर्मामा भएको सैन्य कु ले पनि आशंका र अनुमानका लागि मनोवैज्ञानिक मैदान तयार गरिदियो। यी दुई घटनालाई आधार बनाएर सेनाको चरित्र र भूमिकाबारे नागरिकस्तरमा यतिबेला बहस पनि सुरु भएको छ। नेपालमा पनि त्यस्तो दिन आउनसक्ने चिन्तासँगै एक खालको नागरिक खबरदारी पनि भइरहेको छ। यसले कुनै पनि आवरणमा हुने 'राजनीति प्रेरित सैन्य सक्रियतालाई जनताले स्वीकार्दैनन् भन्ने सन्देश दिएको छ। अहिलेलाई यो नै पर्याप्त छ। नेकपाको आन्तरिक झगडाको आवेगमा पुस ५ मा प्रधानमन्त्री केपी ओलीले जननिर्वाचित संसद विघटन गरेपछि मुलुकमा अहिले एक प्रकारको राजनीतिक भ्याकुम छ। सरकार काम चलाउ हैसियतमा छ। विघटनविरुद्धको मुद्दामा अदालतमा बहस भइरहेको छ। यही मुद्दामा विभाजित भएर सडकमा आन्दोलन र प्रदर्शन भइरहेको छ। दलहरूबीच गहिरो धुव्रीकरण छ। राजनीतिले कुन बाटो लिन्छ, अन्योलको अवस्था छ। अदालतले फैसला सुनाएपछि पनि राजनीतिको लिक सहज हुन्छ भनेर अनुमान गर्न कठिन छ। यस्तो अवस्थामा बाहिर र भित्रबाट अस्थिरता बढाउने र संक्रमण लम्ब्याउने अनेक चलखेल हुन्छन्। त्यसमा सेनालगायतका राज्यका बलिया निकायलाई प्रयोग गर्ने कोसिस विभिन्न कोणबाट हुन्छ र हुँदै पनि आएको छ। त्यस्ता हर्कतबाट संस्थालाई जोगाएर यसको स्वतन्त्र र व्यवसायिक छवि कायम राख्नका लागि सैन्य नेतृत्वको सतर्कता र सुझबुझ महत्वपूर्ण हुन्छ। जंगीअड्डालाई सामान्य लाग्ने यस्ता कतिपय गतिविधिले सेनाप्रतिको नागरिक नजर प्रभावित हुनसक्छ र उसको नियतमाथि अनेक प्रश्न र आशंका उठ्नसक्छन्। किनकी विगतमा सेनाको साथ र बलमा पटकपटक नागरिक सत्ता खोस्ने काम भएको छ। चाहे २०१७ पुस १ मा राजा महेन्द्रले गरेको कु होस्, २०६१ माघ १९ को ज्ञानेन्द्रको कु होस्, यी सबै घटनाक्रममा सेनाको भूमिका महत्वपूर्ण थियो। हुन त सैनिक कु को चर्चा ००७ देखि नै हुँदै आएको छ। आफ्नो सत्ता जोगाउन राणा शासकदेखि पहिलेका राजा र अहिलेका जननिर्वाचित प्रधानमन्त्रीसम्मले सेनाको साथ र सहयोग लिन खोजेको देखिन्छ। जबजब राजनीतिक संक्रमणले एउटा कठिन मोड लिन्छ, त्यतिबेला काठमाडौंमा एउटा हल्ला चल्छ, अब सेना मुभ हुन्छ, हुनुपर्छ आदि। यही मेसोमा एउटा कुनाबाट सेनालाई अघि सार्ने कसरत पनि सुरु हुन्छ। एक हद अगाडि बढेर यसलाई सैनिक कु रुपमा पनि चर्चा पनि गरिन्छ। बजारमा यो निकै भाइरल हुन्छ तर यसको वास्तविकता भने सधै कमजोर नै हुन्छ। बर्मा, पाकिस्तान र बंगलादेशमा बेलाबेलामा सेनाबाट जुन खालको शासकीय सहभागिता र राजनीतिक सक्रियता देखिँदै आएको छ, त्यो अवस्थासँग हाम्रो मुलुकको वास्तविकतालाई तुलना गर्न मिल्दैन। हाम्रो सेनामा त्यो तहको शासकीय महत्वकांक्षा पनि देखिदैन र त्यसरी हुर्किएको सेना पनि होइन। शक्तिको पहरेदारी गर्दै सत्ताले उपलब्ध गराउने स्रोत सुविधामा रमाउने हाम्रो सेनाको परम्परागत चरित्र हो। सैन्य सक्रियताको अनौपचारिक गफमा केही समयअघि एकजना पूर्व उपरथीले भनेका थिए, शासन सत्ता नै हात लिने र राज्य नै चलाउने तहको साहस र सामर्थ्य हाम्रो सेनासँग छैन। हाम्रो सेना बलियो टुल हो। तर आफै दौडिने र चल्ने मेशिन होइन। उनको यो भनाइले पनि सेनाको चरित्र र हालतलाई धेरै हदसम्म प्रतिनिधित्व गर्छ। शासकप्रतिको बफदारिता सेनाको आम चरित्र हो। हिजो राजाको पालामा होस् वा अहिले ओलीको पालामा होस् त्यो चरित्र हाम्रो सेनाले पनि प्रदर्शन गर्दै आएको छ। 'सत्तामा म छु, मेरो साथमा सेना छ, मैले भनेपछि सेनाले मान्छ अर्थात मैले जे आदेश दियो सेनाले त्यही गर्छ' भन्ने अहंकार छ भने त्यो भ्रम मात्र हो। जब सत्ताले वैधता गुमाउँछ अनि शासकले विवेक र विधिको बाटो बिराउँछ त्यतिबेला सेना पनि जनताको साथमा हुन्छ। निर्णायक घडीमा मुलुक र जनताप्रतिको त्यो इमान्दारी सेनाले निर्वाह गर्दै आएको छ। यो इतिहासले प्रमाणित गरेको सत्य हो। नेपालमा सेनालाई हेर्ने दुई खालका आँखा छन्। एउटा भयको आँखा छ भने अर्को भरोसाको आँखा । 'राजनीतिक दल र नेताहरू खत्तम भए, अब सेना आएर ठीक पार्नुपर्छ भन्ने एउटा निराशायुक्त नजर छ, जसको सेनाप्रति अन्ध भरोसा छ। तर त्यो भ्रम पनि हुनसक्छ। अर्को भयको आँखा पनि मनोवैज्ञानिक त्रासले भरिएको छ। लोकतन्त्रको खतरा नै सेना हो, यसले कुन दिन कु गर्छ भन्ने डर छ। यो 'फोबिया'बाट एकथरी मानिस पीडित छन्। सेनालाई हेर्ने यी दुवै खालका आँखामा अतिवाद देखिन्छ। त्यस्तै सेनालाई हिन्दु धर्मको प्रतिक भन्दै एकथरीले पछिल्ला दिनमा धर्म निरपेक्षताविरुद्धको अभियानमा पनि जबरजस्ती उचाल्ने र हिन्दुवादी मिसनमा जोड्ने प्रयास गरिरहेका छन्। यस्ता खालका अतिवादबाट सेनाले आफूलाई बचाउनुपर्छ। हाम्रो आन्तरिक वास्तविकता र भूराजनीतिक परिवेशले पनि त्यो संभावनालाई स्वीकार्दैन। तर सेनालाई प्रयोग गरेर अस्थिरता बढाउने र संक्रमण लम्बाउने खेल भित्र तथा बाहिरबाट अनेक आवरणमा हुनसक्छ। निरंकुश सत्ताको पालनपोषणमा हुर्किएको र लामो समय त्यस्तै माहोलमा रमाएको हाम्रो सेनाले हरेक राजनीतिक परिवर्तनलाई सहज रुपमा स्वीकारेको छ र बदलिँदो परिवेशअनुसार आफूलाई रुपान्तरण गर्ने प्रयास पनि गरेको छ। हिजो राजसंस्था हुँदा दरबार वरीपरी खुम्चिएको सेनाको चित्र र चरित्र अहिले धेरै बदलिएको छ। सेनाले नागरिसँगको अन्तरक्रिया र सहकार्य बढाएको छ। उसले जनभावना र जनमत बुझेको छ। मुलुकभित्रको राजनीतिक यथार्थ र भूराजनीतिक परिवेशलाई सुक्ष्म रुपमा अध्ययन गरेको छ। सूचना प्रविधिको सहज पहुँच र सन्जालसँगै बदलिएको नयाँ समाजसँग उ त्यत्तिकै सचेत छ। त्यसैले कसैको निहित स्वार्थ र सनकमा सेना प्रयोग हुने संभावना अहिले निकै कमजोर देखिन्छ। व्यवसायिक चरित्र नगुमाएको, राजनीतिमा नमुछिएको र चेन अफ कमान्ड का हिसाबले सबैभन्दा इनट्याक्ट रहेको एउटै मात्र राज्यको निकाय सेना हो । उसलाई विवादमा तान्ने, उचाल्ने र कमजोर बनाउने प्रयास संक्रमणका बेला विभिन्न कुना र कोणबाट हुन्छन् र भएका छन्। नेपाली सेनाले अत्यन्तै प्रतिकुल अवस्थामा पनि आफ्नो व्यवसायिक चरित्र र संयम गुमाएको छैन। आफ्नो परमाधिपति तत्कालीन राजा हट्दा पनि अनेक अपमान, आक्षेप, आशंका र असहिष्णु व्यवहार पनि सहेर पनि सेनाले परिवर्तनलाई साथ दियो र नागरिक लगामलाई उसले उपेक्षा गरेन। २०६२ र ६३ पछिको केही समय दलहरुको शंका र उपेक्षाको सिकार बनेको त्यही सेना निकै छोटो समयमा दलहरुका भरपर्दो र विश्वसनीय संस्था बन्यो। २०६३ को राजनीतिक परिवर्तनपछि सेनाले आफूलाई सक्दो रुपान्तरण गर्ने कोसिस गरेको छ। बर्माको घट्नापछि नेपालमा पनि 'सेना मुभ भइदिए हुन्थ्यो भनेर' चाहना राख्ने पनि एउटा जमात देखियो र सुनियो पनि । यो एकछिनको न्यानो निराशा मात्रै हो। सेना वा कुनै तानाशाह आएर सबै ठीक पार्छ भन्ने सोचाइ वा चाहना भ्रम मात्रै हो। यसको परिणाम फेरि हामीले सोचे भन्दा अझ् पीडादायी हुन्छ। जति बिग्रेभत्के पनि समाल्ने दलहरूले हो र जति 'खत्तम' भए पनि मुलुक चलाउने उनीहरूले नै हो। त्यसैले राजनीतिमा व्यापक शुद्धिकरण र पुनरसंरचनाका लागि भयानक दबाब आवश्यक छ। अन्त्यमा, बर्माको 'सैन्य कु' सँग नेपालको कुनै साइनो छैन र हुँदैन पनि । किनकी त्यहाँको र नेपालको आन्तरिक यर्थाथ र भूराजनीतिक परिवेशमा धेरे भिन्नता छ। बर्माको शासन सत्तामा सेनाको निरन्तर संलग्नता छ। यो कुनै पहिलो र नौलो घटना होइन। नागरिक नेतृत्व प्रभावकारी नहुँदा त्यहाँको आन्तरिक शक्ति संरचनामा सेना नै महत्वपूर्ण हिस्सा बन्दै आएको छ। हाम्रो आन्तरिक वास्तविकता र भूराजनीतिक परिवेशले पनि त्यो संभावनालाई स्वीकार्दैन । हामी जुन भूराजनीतिक परिवेशमा अडिएका छौं, बाहिरबाट जुन खालका सामरिक स्वार्थहरूबाट घेरिएका छौं, त्यो कारणले पनि त्यस्तो खालको प्रयोग हामीकहाँ संभव हुँदैन। तर सेनालाई प्रयोग गरेर अस्थिरता बढाउने र संक्रमण लम्बाउने खेल भित्र तथा बाहिरबाट अनेक आवरणमा हुनसक्छ। त्यसमा निरन्तर नागरिक खबरदारी आवश्यक छ, जसरी अहिले भइरहेको छ।"
सडक कसैको पेवा होइन,"सुनिथ्यो दक्षिण एसियाली मुलुक बंगलादेशको राजधानी ढाकामा बढ्दो ट्राफिक अव्यवस्थाका कारण त्यहाँका थुप्रै स्थानीयले आफ्नो घरमा रहेका सवारीसाधन थन्क्याएर पैदल यात्रा गर्न थाले। समय बचतको हिसाबले सवारी साधन चढ्नुभन्दा पैदलै हिँड्नु किफायती भएपछि त्यहाँका स्थानीय एक्काइसौं शताब्दी छाडेर फेरि अठारौं शताब्दीतर्फ तानिन बाध्य भएका हुन्। हाल यही नियति हाम्रो सन्दर्भमा पनि लागू हुन थालेको छ। यस अर्थमा कि भानुभक्तले भोगेको अमरावती कान्तिपुरीको कथाव्यथा अझै सघन बन्दै गएको छ। भानुभक्तकै शब्दमा सिट २० भए भीड सौ तकको हिसाबमा त चलेकै छ त्यसमाथि सामाजिक अपचलन र मानव जातिमा फस्टाएको बेथितिले मानवीय मर्यादा झन्झन् धरापमा पर्दै गएको छ। नवक्रान्तिका नाममा एउटा मट्टीतेल वा पेट्रोल हालेर बेरेको पुल्ठो, इँटाको टुक्रो बोकेर तथानाम नाराजुलुस गर्दै हिँडेपछि इतिहासका महानायक अलेक्जेन्डरजस्ताको साहस पनि पछाडि पर्ने खालका गतिविधिले एउटा साम्राज्य खडा गराएको छ। परिवर्तन मानसिकतामा नभई परपीडामा फस्टाएको छ। अरूले दुःख पाउँदाको क्षणलाई उपलब्धि सम्झने नौलो सभ्यताको विकासमा आज एक समुदाय रमाइरहेको सहजै अनुमान गर्न सकिन्छ। लहडीमा बोकिएको एउटा इँटाको टुक्रा ठूलो कि रगतपसिना गरी आफ्नो कमाइबाट किनेको सवारी साधन ? हामीलाई यो प्रश्नको सहज उत्तर पाउन कठिन छ। घोचा, मुंग्रा, भाला अनि सडकमा टायर बाल्ने, नाराजुलुस गर्ने खेलमा जुन पार्टीका खेलाडी माहिर ठहर्छन्; विडम्बना तिनै दल वा व्यक्ति क्रान्तिको परिचायक ठहर्ने मान्यता स्थापित भएको छ। सानो स्वरमा बोल्नेले संसारको जतिसुकै सत्य कुरा बोलोस् न, त्यसको सुनुवाइ हुने ठाउँ कसैलाई थाहा छैन। लोकतन्त्रलाई थितिको शासन भनेर घोक्नेहरू आज आफ्नै घोकाइप्रति त्रसित छन्। समाजलाई स्थिर, अनुशासित र उत्तरदायी बनाउनुको सट्टा सधैं आन्दोलित र आम सर्वसाधारणलाई भयग्रस्त बनाउने अभ्यासमा राजनीतिकर्मीको शक्ति क्षीण भइरहेको छ। जनताका नाममा जनताकै भावनामाथि कुठाराघात गर्नु दैनिकी बनेको छ। हरेक घटनाको वैचारिक र बौद्धिक रूपमा समाधान गर्न सकिने बाटो हुँदाहुँदै ती घटनालाई असामान्य बनाएर सडकमा ल्याई त्यसपछिको दुष्परिणामलाई राजनीतिक लेप लगाउने अभ्यासले राजनीतिप्रति हामीजस्ता नयाँ पुस्तामा पलाएको सकारात्मक सोच फेरि ओरालिन थालेको छ। पहिला राजाका सवारीका नाममा सडक शून्य बनाउने तामझामको नाटकले बोर्डर क्षेत्रसमेत प्रभावित हुन्थो रे ! आज यिनै दलका नाममा दोहोरिइरहेको त्यही प्रक्रिया कदापि क्षम्य हुँदैन। जसले इतिहासबाट शिक्षा लिँदैन; तिनीहरूको भविष्य पनि टिकाउ हुँदैन। बिरालो जुन रङको भए पनि मुसै खाने हो भन्ने उक्ति दोहोर्याउने हो भने आन्दोलन र क्रान्तिबारे लामालामा बहस किन गरिरहनुपर्यो र ? तत्कालीन माओवादी जनयद्धका नाममा हजारौं नेपाली जनता मारिए। यो प्रत्यक्ष देखिने तथ्यांक हो तर यससँगै जोडिएको तर पर्दा नखुलेको सत्य के छ भने बाँच्ने साहरा रूपमा रहेको आफ्ना अभिभावक गुमेको पीडा सहन नसकी आत्महत्या गर्नेको संख्या त्यो बीचमा हजारौं नै थिए। यो क्षतिको नैतिक जिमेवारीचाहिँ कसले लिन्छ ? हो, सास रित्तिएर मर्नेभन्दा पनि यहाँ पटकपटक जीवितै मार्ने काम भइरहेको छ। हरेक घटनाको वैचारिक र बौद्धिक रूपमा समाधान गर्न सकिने बाटो हुँदाहुँदै ती घटनालाई असामान्य बनाएर सडकमा ल्याई त्यसपछिको दुष्परिणामलाई राजनीतिक लेप लगाउने अभ्यासले राजनीतिप्रति हामीजस्ता नयाँ पुस्तामा पलाएको सकारात्मक सोच फेरि ओरालिन थालेको छ। सडकमै डाक्ने नाराजुलुस, तोडफोड र अमानवीय पीडालाई राजनीति भनिदिँदा निहत्या र पुज्य राजनीतिको साख अपमानित हुँदै गएको छ। एकतर्फी कुरा सुनाउने मात्र होइन, सुन्ने साहस पनि गर्नुपर्छ। जनताको आवाज भनेको आफ्नो आत्माको आवाज पनि हो। आखिर यिनै जनता हुन्; जसले राजा ज्ञानेन्द्रको सवारीमा अबिर जात्रा गरेनन् कि ? कोसौंकोस हिँडेर राजालाई स्वस्ति शान्ति गरेनन् कि ? खोइ त्यसो गर्दैमा सम्पूर्ण जनता राजाका भए त ? अहँ भएनन्। जनताले व्यवस्था हैन, परिवर्तन चाहेका छन्। पार्टीका नाममा चल्ने सबै नैतिक, अनैतिक तिकडम जनताको भावना होइन; जनताले दिएको शक्तिलाई फेरि जनतामाथि नै प्रयोग गर्ने भस्मासुुर शैली यसरी नै बढ्यो भने नयाँ जामा लगाइदिएको भ्रममा पारेर बीरवलले राजा अकबरलाई नंग्याइदिएको कथा सत्यमा रूपान्तरित हुन बेर लाग्दैन। एउटा क्षणिक, निहित उद्देश्य राखेर आन्दोलनका नाममा सडक बन्द गर्दा एम्बुलेन्सभित्र तड्पिएका बिरामीको जीवन धरापमा पर्छ ? परीक्षा दिन हिँडेका कति विद्यार्थीको भाग्यमा बञ्चरो आइपर्छ ? कति पुरुष जिन्दगीको दोसाँधमा रहेकी आफ्ना धर्मपत्नी प्रसव पीडामा रहँदा सान्त्वनाका दुई शब्द दिनबाट बञ्चित हुन्छन् ? तराजु र कमानी बोकेर घन्टौंपिच्छेको हिसाबकिताब राखेर बसेको साहुकहाँ मजदुरी गर्न हिँडेका बाटोमा अलपत्र पर्दा आफू र बेलुका त बाबाले खाना ल्याउँछन् भनी कुरिरहेको परिवार मुखको माडबाट वञ्चित हुन्छन्। यसको क्षतिपूर्ति बेहोर्ने तागत कोहीसँग छ ? लेखाजोखा गर्ने कुनै संयन्त्र छ ? एउटा धोबीले शंका गर्नासाथ धर्मपत्नी त्याग्न तयार हुने रामराज्यको कथासँग भिजेको नेपाली राजनीतिमा यस्तो बेथिति किन बाँचेको होला ? धोबीले शंका गर्दा धर्मपत्नी त्याग्ने रामको निर्णय शंकालु ठहर्ला तर एउटा निरीह धोबीले एउटा देशको राजालाई औंला ठड्याउन पाएको अवसर र त्यसको सुनुवाइले लोकतन्त्र कति जनमुखी रहेछ भन्ने प्रमाणित हुन्छ। जोशी एपीवान टेलिभिजनका सिनियर समाचार वाचक हुन्।"
संकटमा पेसाकर्मीको दायित्व,"जनताले लगभग दुईतिहाइको जनमत दिएर सरकारमा पुर्याएको नेकपा सरकारका प्रधानमन्त्री केपी शर्मा ओलीले तीन वर्ष बित्दानबित्दै हठात प्रतिनिधिसभा विघटन गरी नयाँ जनादेशका लागि चुनावको घोषणा गरेपछि मुलुकमा यतिबेला द्वन्द्वात्मक अवस्था सिर्जना भएको छ। कोही प्रधानमन्त्रीका पक्षमा उभिएका छन्। कांग्रेसलगायत नेकपाकै माधव नेपाल र पुष्पकमल दाहाल समूह सडकमा उत्रिएको छ। अर्कातर्फ बुद्धिजीवीहरूले पनि प्रधानमन्त्रीको कदमलाई असंवैधानिक भन्दै नागरिक आन्दोलन सुरु गरेका छन्। प्रधानमन्त्रीको कदम यतिबेला सर्वोच्चको कसीमा तौलिँदै छ। जनताको आशा र भरोसाको केन्द्र सर्वोच्च अदालतमा विघटन ठीक वा बेठीक भनेर निरन्तर बहस जारी छ। बहुमत दिएर स्थिरताका लागि सरकारमा पुर्याएको नेकपाका प्रधानमन्त्रीले दलीय स्वार्थ र भागबन्डा नमिलेपछि प्रतिनिधिसभा विघटन गरेको सबैको बुझाइ छ। त्यसैले प्रधानमन्त्रीले चालेको यो कदम ठीक होहोइन भनेर हरेक नागरिक स्तरमा चर्चा चुलिँदो छ। न्याय क्षेत्रमा क्रियाशील मात्र होइन, सामाजिक सञ्जाल र सञ्चारमाध्यममार्फत के सहर, के गाउँ, सबैतिरका नागरिकदेखि श्रम गरेर खाने श्रमिक वर्गसमेत संविधानको धाराउपधाराबारे जानकार हुन थालेका छन्। सरकारका पक्षमा नागरिक आवाज उठाउनु वा विपक्षमा आवाज उठाउनु, सबैको आआफ्नै स्वार्थ होला। तर सबैभन्दा बढी असर गरिखाने श्रमजीवी तथा पेसाकर्मीलाई असर गरेको छ। दिनहुँ देशभर जनताको दैनिकीलाई असर पर्ने गरी सभासम्मेलन तथा हडताल भइरहेका छन्। कोरोना संक्रमणको जोखिमबाट रोकथामका लागि गत चैतदेखि सुरु भएको लकडाउनले थिलथिलो भएको आर्थिक क्षेत्रसँगै सबैभन्दा पीडित श्रमजीवी वर्ग भएका थिए। अर्थतन्त्रले केही राहत महसुस गरिरहेकै बेला फेरि मुलुक द्वन्द्वात्मक स्थितिमा पुग्दा सबैभन्दा पीडित तिनै श्रमिक वर्ग बन्न पुगेका छन्। राजनीतिक स्थिरताबाट मुलुकलाई समृद्धिसँगै अर्थतन्त्र चलायमान बनाई सबै प्रकारका पेसाकर्मीलाई राहत दिनुपर्ने स्थानमा आहत दिने कार्य भइरहेको छ। यी अभियानसँग पेसाकर्मीको कुनै तालुक छैन। न उनीहरूले मुलुक सञ्चालन गर्ने स्थानमा आफूलाई पुर्याइदेऊ भनेका छन्, न त राज्य सञ्चालनकै अभिप्राय व्यक्त गरेका छन्। मात्र राजनीतिक स्थिरता कायम गरिदेऊ र गरिखान सहज बनाइदेऊ भनेका छन्। पाँच वर्षका लागि स्थिरतापूर्वक मुलुक सञ्चालन गर्ने जिम्मेवारी पाएको नेकपा गैरजिम्मेवार बनिदिँदा पेसाकर्मीले उदेक मानेका मात्र छैनन्; राजनीतिक स्थिरताका लागि सडकमा आउनसमेत बाध्य भएका छन्। यिनै पेसाकर्मी हुन्, जसको जगमा ०६२६३ को जनआन्दोलन सफल भएको थियो। शाही शासनका तत्कालीन गृहमन्त्री कमल थापालगायतले ताण्डव नृत्य मच्चाउँदै गर्दा यिनै पेसाकर्मीले केन्द्रीय बैंकको ढुकुटी बन्द गरी आफ्नो गरिखाने सवारी साधन तोडफोड गरेर आन्दोलनलाई उचाइमा पुर्याएका थिए। कति श्रमजीवी, पेसाकर्मी सहिद भए। हरेक पेसामा आबद्ध शिक्षक, प्राध्यापक, चिकित्सक र वकिललगायत पनि सडकमा उत्रिएकै हुन्। त्यतिबेलाको एउटा घटना स्मरण गर्नैपर्ने हुन्छ। सात राजनीतिक दलले आन्दोलनको नेतृत्व गरिरहेका थिए, तर सबै पेसाकर्मीको समर्थन नभई आन्दोलन सफल हुँदैनथ्यो। त्यसैले दलहरूले ०६२ चैत तेस्रो साता काठमाडौंस्थित होटल र्याडिसनमा भेला गरी दसबँुदे घोषणापत्रसहित आन्दोलनमा सरिक हुन आह्वान गरेका थिए। फलस्वरूप चैत २४ देखि औपचारिक रूपमा सबै क्षेत्रमा क्रियाशील पेसाकर्मी आन्दोलनमा सहभागी भए। त्यस समयमा गिरिजाप्रसाद कोइराला, अमृत बोहोरा, शेरबहादुर देउवा, नारायणमान बिजुक्छे, भरत विमल यादव, अमिक शेरचन र प्रभुनारायण चौधरीले गरेको हस्ताक्षरको मसी अझै पनि राम्रोसँग सुक्न पाएको छैन। तर छोटो समय नबित्दै संविधानलाई ट्र्याकमा ल्याउन पेसाकर्मीले फेरि अर्को आन्दोलन गर्नुपर्ने अवस्था सिर्जना भइसकेको छ। लोकतन्त्रको रक्षा र प्रतिनिधिसभा विघटनविरुद्ध ट्रेड युनियन कांगे्रसलगायत १८ वटा पेसाकर्मी संघसंगठनले माघ २४ गते एकै समयमा देशैभर सबै जिल्लामा मौन विरोध प्रर्दशन गर्ने भएका छन्। मौन विरोध प्रदर्शनस्वरूप काठमाडौंमा मानव साङ्लो बनाई टुडिँखेल घेर्ने जमर्को गर्दैछन्। पेसाकर्मीलाई को प्रधानमन्त्री वा कसको सरकार भन्ने विषयले अर्थ राख्दैन। लोकतान्त्रिक शासन पद्धति, सुशासन, राजनीतिक स्थिरता र संवैधानिक मान्यताका आधारमा मुलुक सञ्चालन हुनुपर्छ भन्ने मात्र सोच्छन्। पेसाकर्मीहरू हत्तपत्त तात्दैनन्। जब सत्ताले अति गरेको महसुस गर्छन्, उनीहरूको निर्णय निर्णायक हुने गर्छ। अर्थात् पेसाकर्मीहरू सरकार र शासकका विरुद्धमा अन्तिम तथा निर्णायक रूपमा मात्र उत्रिन्छन्। पेसाकर्मीहरू आफ्नो मर्यादाअनुरूप सडकमा उत्रन्छन् नकि युवा तथा विद्यार्थी संगठनजस्तो। यस्तो प्रवृत्ति नेपालमा मात्र हैन; विदेशमा पनि चलिआएको छ। भारत सरकारले ल्याएको कानुनले आफ्नो पेसामा आघात परेको भन्दै गत नोभेम्बरदेखि त्यहाँका किसान पनि निरन्तर आन्दोलनमा छन्। त्यो आन्दोलन पनि चर्कंदो रूपमा छ। लकडाउनका बेला पेसाकर्मीलाई गरेको उपेक्षा भनौं वा हालैको प्रतिनिधिसभा विघटनबाट उत्पन्न परिस्थितिले मात्र पेसाकर्मी सरकारसँग रुष्ट भएका होइनन्। यो सरकारले गर्नुपर्ने न्यूनतम कानुनी प्रक्रिया पूरा गर्नसमेत सक्रियता देखाएको पाइएन। श्रम ऐनमा प्रत्येक दुई वर्षमा न्यूनतम पारिश्रमिक निर्धारण समितिमार्फत पारिश्रमिक पुनरावलोकन गर्नुपर्ने प्रावधान छ। साउन १ बाटै पारिश्रमिक परिमार्जन हुनुपर्छ, जो हालसम्म हुन सकेको छैन। पेसाकर्मी यसकारण पनि सरकारविरुद्ध आन्दोलनमा उत्रिन बाध्य छन्। अन्य राजनीतिक कारण त छँदै छ। केही दिनअघि सरकारको कदम सच्याउन नागरिक अगुवा सडकमा उत्रँदै गर्दा प्रहरीले ठाडो हस्तक्षेप गर्यो। नागरिक अगुवामाथि भएको त्यो घटनाक्रमले पक्कै पनि सबैलाई लज्जाबोध गराएको हुनुपर्छ। एकपटक फेरि मुलुकलाई सही ट्र्याकमा ल्याउन पेसाकर्मीहरूसडकमा आउनैपर्छ। हुन त कतिपयले यो आन्दोलनको कुनै औचित्य नरहेको कसैकसैको भनाइ छ। हिजो पञ्चायती व्यवस्था र ०६२०६३ मा शाही शासनविरुद्ध पेसाकर्मी, नागरिक समाज र मानवअधिकारकर्मीले लोकतन्त्रका खातिर लडेका थिए। अहिले सबै चिज भइरहेका बेला केविरुद्ध आन्दोलन गर्ने भनेर खिसीट्युरी गर्ने पनि छन्। कतिपय पेसाकर्मी आफैं पनि अन्योलमा होलान् अब पनि कसका विरुद्धमा र केका लागि लड्ने भनेर ! अर्कातर्फ सत्ता र शक्ति नपाएको झोकमा नेकपा नै फुटेर आन्दोलनमा उत्रिएका छन्। विपक्षमा रहेका दलहरू स्पष्ट मिसन तथा मुद्दाका साथ उत्रन नसकेको अवस्था एकातिर रहेको छ। मूलतः सडक तथा सत्ता दुवैतिर नेकपा नै रहेको अवस्था छ। अघिल्ला आन्दोलनमा पेसाकर्मी आन्दोलित हुुनुको खास कारण थियो। मुलुकमा राजनीतिक स्थिरता आउने छ, लोकतन्त्रका माध्यमबाट आवधिक चुनाव हुनेछ र गरिखाने श्रमजीवी तथा पेसाकर्मीहरूले निर्बाध रूपमा गरिखान पाउने आशा थियो। तर ठीक उल्टो गतिमा राजनीति बग्न थाल्यो। तर यस्तो अवस्थामा चुप लागेर हेर्ने कि सडकमा आउने भन्ने प्रश्न अघिल्तिर आएपछि पेसाकर्मीहरूले बाध्य भएर सडकमा आउने जमर्को गरेका हुन्। मुलुकमा राजनीतिक स्थिरता ल्याउन प्रतिनिधिसभा विघटन गर्ने प्रधानमन्त्रीको कदम सच्चिनैपर्छ। मुलुक पुस ५ भन्दा अगाडि फर्किनैपर्छ। अन्य विपक्षी दलले पनि स्पष्टताका साथ संसद् पुनस्र्थापनाको मागलाई लिएर सडकमा आएमा मात्र मुलुकले त्राण पाउनेछ। एकपटक फेरि मुलुकलाई सही ट्र्याकमा ल्याउन पेसाकर्मीहरूसडकमा आउनैपर्छ। गिटी कुट्नेदेखि बौद्धिक वर्गका श्रमजीवी तथा पेसाकर्मीहरू एकै समयमा वर्तमान सरकारविरुद्ध प्रतिनिधिसभा पुनस्र्थापना गर, संविधान नभत्काऊ, सुशासन कायम गर, राजनीतिक स्थिरता कायम गर, कोरोनाबाट थिलथिलो भएका पेसाकर्मीहरूलाई राहत देऊ भन्ने पेसागत मुद्दाका साथ एकै समयमा देशैभर कालो पट्टी बाँधेर मौन विरोध प्रदर्शनका लागि सडकमा आउन बाध्य भएका छन्। पेसाकर्मीहरू सडकमा उत्रनु भनेको निःसन्देह पनि कुनै पनि शासकलाई ठूलो चुनौती हो। यो कुरा शासन सत्ता सम्हालेकाले बुझ्न जरुरी छ। पुनः एकपटक लोकतन्त्र र संवैधानिक सर्वोच्चताका खातिर हामी सबै पेसाकर्मी एकजुट भएर सडकमा उत्रनु अपरिहार्य भएको सबैले मनन गरौं। राई ट्रेड युनियन कांगे्रसका उपाध्यक्ष तथा इन्टरनेसनल ट्रान्सपोर्ट वर्कस फेडेरेसन बेलायतका कार्यकारी सदस्य हुन्।"
दोस्रो चरणको खेल शनिबारदेखि,"काठमाडौं : महिला लिग फुटबलको दोस्रो चरणको खेल शनिबारदेखि सुरु हुने भएको छ। अखिल नेपाल फुटबल संघ (एन्फा)ले बिहीबार दोस्रो चरणको खेल तालिका सार्वजनिक गरेको हो। तालिकाअनुसार शनिबार हुने खेलमा विभागीय टोली त्रिभुवन आर्मी क्लब र चौदण्डीगढी नगरपालिका तथा दोस्रो खेलमा विराटनगर र चन्द्रपुर नगरपालिकाबीच प्रतिस्पर्धा हुनेछ। लिगमा ६ खेल सकिँदा विभागीय टोली एपीएफ क्लब शीर्ष स्थानमा छ। अपराजित रहेको एपीएफले १८ अंक बनाएको छ। दोस्रो स्थानमा रहेको आर्मीको १३ अंक छ। तेस्रो स्थानमा रहेको विराटनगरको आठ अंक छ। यसैगरी आठ अंक बनाएको नेपाल पुलिस चौथो, आठ नै अंक बनाएको वालिङ नगरपालिका पाँचौं, तीन अंक बनाएको चन्द्रपुर छैटौं र अंकविहीन चौदण्डीगढी तालिकाको अन्तिममा छ। सात टोली सहभागी लिग फागुन ७ गतेसम्म चल्नेछ। लिगको विजेताले १५ लाख, उपविजेताले आठ लाख, तेस्रोले पाँच लाख र चौथो हुने टोलीले तीन लाख रुपैयाँ प्राप्त गर्नेछन्। यसैगरी सर्वोत्कृष्ट खेलाडीलाई स्कुटर र व्यक्तिगत विधाका विजेतालाई जनही ५० हजार रुपैयाँ प्रदान गरिने आयोजक एन्फाले जनाएको छ।"
