शीर्षक,विवरण
कांग्रेसबाट नागरिक अपेक्षा,"अब राजनीतिक चिन्तन, सिद्धान्त र आदर्शबाट विचलित कांग्रेसलाई बचाउने जिम्मेवारी युवा र महिलाको काँधमा आएको छ। नेपाली कांग्रेसको आसन्न महाधिवेशनको व्यवस्थापन पक्षका बारेमा भन्दा पनि अबको नेतृत्वमा स्थापित हुने प्रतिस्पर्धामा उपल्लो तहले क्रियाशीलता देखाउन थालेको छ। अहिलेसम्म करिब दर्जनभन्दा अधिक संख्यामा यस दलका नेताहरू नेतृत्वमा पुग्न आफ्नो संगठन विस्तारमा लागिपरेका छन्। हालसम्म विगतका कमीकमजोरीको मूल्यांकन गर्दै आत्मसमीक्षाका साथै कार्यकर्तासामुन्ने प्रायश्चित गरेर भावी कार्यक्रमसहित प्रस्तुत हुने प्रयास अपवादका रूपमा पनि कसैबाट प्रतिबद्धता आउन सकेको छैन। यस अवस्थामा कांग्रेसको अहिलेको कमजोर अवस्थामा सुधार ल्याउन यस दलका नेताहरूको कार्यशैलीमा मौलिक परिवर्तन गरेर प्रजातन्त्रको पक्षपाती राजनीतिक दलको स्थितिलाई जनताले आत्मादेखि सम्मान गर्ने र कांग्रेसको कार्यकर्ता हुनुमा गर्व गर्ने अवस्था सृजना गर्नुपर्ने अनिवार्य आवश्यकता खट्किएको छ। नेपाली राजनीतिको मियोका रूपमा २००७ सालदेखि गणतन्त्र कालसम्म कायम रहेको यस दलको प्रतिष्ठालाई पुनस्र्थापित गर्नुपर्ने अवस्था छ, तर सतहमा देखिएका नेतृत्वमा पुग्न उत्साहित भएका व्यक्तित्वहरूको प्राथमिकता आत्मकेन्द्रित मात्र बनेको अवस्था छ। कांग्रेसको हालको अवस्थाबारेमा कांग्रेसका कार्यकर्ताको कित्तामा समावेश हुन पाउँदा गौरव मान्दै आएका एक बुद्धिजीवीले आफ्ना धारणा राख्ने क्रममा कांग्रेसको इतिहास स्मरण गरेर वर्तमान नेतृत्वको कडा आलोचना गरेका थिए। २०१५ सालको आम निर्वाचनमा चार स्थानमा मात्र विजयी भएको कम्युनिस्ट दल कांग्रेसलाई प्रायः राप्रपाको स्थानमा पुर्याउन सफल भएको छ, यही शैलीले निरन्तरता प्राप्त गर्दै जाने हो भने अब यस दलको अवस्था २०१५ सालको कम्युनिस्टकै सरह हुने सन्त्रास देखिएको छ। कांग्रेसका कार्यकर्ता र यस दलको सिद्धान्तका समर्थक बुद्धिजीवी अब कांग्रेस होइन आफूलाई लोकतन्त्रवादीका हिसाबले प्रस्तुत गर्न थालेका छन्। कांग्रेस हुनुमा हिजोको जस्तो गर्व गर्न सक्ने अवस्था अब रहेन, हालको नेतृत्व तहमा रहनेबाट यस दललाई पुनस्र्थापित गराउन सक्ने अवस्थासमेत देखिएन, यो एक इमानदार कांग्रेसजनको चिन्तायुक्त अभिव्यक्ति थियो। यसरी कांग्रेसबाट लोकतन्त्रवादीमा केन्द्रित हुन पुग्नेको संख्या कांग्रेसका कार्यकर्ता र शुभचिन्तकमा वृद्धि हुँदै गएको छ। कांग्रेसले आफ्नो लामो त्याग र बलिदान दिई प्रजातन्त्र र देशका लागि जीवन समर्पण गरेका दिवंगत आदरणीय नेतागणबाट धेरै कुरा सिक्नुपर्ने स्थिति छ। २०४६ सालदेखि हालका दिनसम्म आइपुग्दा यो दल धेरैपटक चुक्दै गएको छ। राजनीतिमा सबैभन्दा ठूलो आधार भनेको यसले अवलम्बन गरेको सिद्धान्त र आदर्श हो, यसलाई विस्मरण गर्दै अघि बढेको राजनीति दिशाविहीन बन्दछ। कांग्रेसको सिद्धान्त र आदर्श प्रजातन्त्र, राष्ट्रियता र समाजवाद हो। यी सिद्धान्तबाट विचलित यस दलले सिद्धान्तअनुकूल एजेन्डा तय गर्न र आम कार्यकर्ताको मनोबल उच्च राख्न सकेन। राजनीतिमा त्याग, सच्चरित्रता, इमानदारी, कुशल संगठन, सिद्धान्त, व्यवहारवादी र चमत्कारिक प्रतिभाले नेतृत्व गरेको हुनुपर्छ। सबै विशेषता एउटा व्यक्तिमा प्राप्त नहुन सक्छ तर यस्ता प्रतिभा र सीपयुक्त भएका नेता तथा कार्यकर्ता जस्तै गणेशमानजीको त्याग, गिरिजाबाबुको जस्तो संगठन, बीपीको जस्तो स्पष्ट दूरगामी सोचको सम्मान गर्दै दललाई सोहीअनुसार परिचालित गर्नुपर्छ। २०१५ सालदेखि २०४८ सालसम्मको निर्वाचनका समयसम्म आइपुग्दा कांग्रेसका कार्यकर्ताको मनोबल उच्च थियो, तत्पश्चात् सिद्धान्तबाट विचलित बन्दै गएको कांग्रेसले कम्युनिस्टसँग सत्ता साझदारी गर्नेदेखि महापञ्चलाई आफ्नो नेता मान्दै उनीहरूकै नेतृत्वमा सरकारमा सहभागी हुँदै गयो। व्यक्तिकेन्द्रित र सत्ताप्रतिको मोहनै राजनीतिको आधार बन्दै गयो। द्वन्द्वका समयमा मारिएका, सम्पत्ति लुटिएका, अपांग बनाइएका, बस्तीबाट खेदिएका, बेपत्ता बनाइएका आफ्ना इमानदार र सिद्धान्तनिष्ठ कार्यकर्तालाई संरक्षण र न्याय प्रदान गर्न सकेन, चुनावी गठबन्धनका नाममा आफ्ना जनहरूको हत्या गर्नेलाई मत दिन र उनीहरूकै कार्यकर्ता बन्न बाध्य बनाइयो। यसबाट कार्यकर्ताको मनोबल हदैसम्म गिर्न पुग्यो र तिनै कार्यकर्ताका आधारमा प्रतिस्पर्धा गर्नुपर्ने अवस्था विद्यमान छ। यस परिस्थितिको जिम्मेवारी र जवाफदेहिता २०५२ सालदेखि हालसम्मका नेतृत्व तहमा रहनेले लिनुपर्छ। संघीयताले देशलाई खण्डीकरण गर्ने, गणतन्त्रले राजाहरूको संख्या बढाउने, धर्म निरपेक्षताले विश्वमा बनिराखेको नेपालको पहिचान समाप्त पार्ने आलोचना भइरहेकाले परिवर्तनको उपादेयताबारेमा स्पष्ट पार्न सक्नुपर्छ। अब राजनीतिक चिन्तन, सिद्धान्त र आदर्शबाट विचलित कांग्रेसलाई बचाउने जिम्मेवारी युवा पुस्ता र महिला कार्यकर्तामा देखिँदै छ। ५० प्रतिशतभन्दा बढी महिला भएको यस दलमा संख्यात्मक हिसाबले ३३ प्रतिशत अर्थात् ५६ जना महिला केन्द्रीय कार्यसमितिमा रहने छन्। यसमा अरू युवा पनि आफ्नो पुस्ता र भावी पुस्ताका साथै लोकतन्त्र बचाउन लाग्नुपर्छ। रचनात्मक सुझाव र सम्मानित तवरले दबाब दिन तत्पर रहनुपर्छ। यो महिला र युवाहरूको समूहले यतिखेर नेतृत्व हडप्न प्रतिस्पर्धा गरिराखेका वृद्ध नेताहरूलाई केही कार्यक्रम र एजेन्डामा साथ प्रस्तुत गराउन सक्नुपर्छ। देशका जल्दाबल्दा समस्या समाधानका लागि अबको कांग्रेसको ठोस नीति र सोच कस्तो हुने हो ? प्रस्ट गराउनुपर्छ। दण्डहीनता र भ्रष्टाचार व्याप्त हुँदै गएकाले यसको समाधानका लागि नियन्त्रक निकायलाई कसरी प्रभावकारी बनाउन सकिन्छ ? भ्रष्टाचारको कसुरमा जोकोही सार्वजनिक पदाधिकारीलाई अनुसन्धान गर्न पाउने, भ्रष्टाचारमा समावेश भएका दुवै पक्षमाथि कारबाही हुने र प्रगतिशील कारबाहीको व्यवस्था गर्ने, दलभित्रको गुटबन्दी अन्त्य गर्ने, देशका लागि कृषि, उद्योग, पर्यटन, रोजगार सिर्जनालगायतका विषयमा दलको धारणा कस्तो हुने हो ? गलत कार्य गर्नेलाई संरक्षण नगर्ने र त्यसको प्रारम्भ आफ्नैबाट गर्ने, समाजवादको सिद्धान्तलाई आत्मसात गरी गरिब जनताको सहयोगी दलका रूपमा कांग्रेसलाई प्रस्तुत गर्न दृढ संकल्पित हुने, कम्युनिस्ट पार्टीले पनि आफैंलाई समाजवादीका हिसाबले प्रस्तुत गर्न खोजेको सन्दर्भमा व्यवहारमा समाजवादका आधारमा दललाई सञ्चालन गर्दा जनताको समर्थन प्राप्त हुनेछ। अहिले धनिमानीको दलको हिसाबले समग्र दललाई र अभिजातीय वर्ग एवं कुलिन परिवारका रूपमा नेतृत्वपंक्तिले आफ्नो प्रभाव जनतामा पारिराखेको सन्दर्भमा यसबाट सम्पूर्ण जनता र विशेष गरी असहायहरूको दलका रूपमा कांग्रेसलाई स्थापित गराउन जरुरी छ। यसो भएमा कम्युनिस्ट सिद्धान्तमा राजनीति गर्नेका समर्थकहरू कांग्रेसतर्फ आकर्षित हुनेछन्। नेपाली जनताको ठूलो अंशले संघीयताले देशलाई खण्डीकरण गर्ने, गणतन्त्रले राजाहरूको संख्या बढाउने, धर्म निरपेक्षताले विश्वमा बनिराखेको नेपालको पहिचान समाप्त पार्ने आलोचना गरिराखेको वर्तमान सन्दर्भमा यी परिवर्तनको उपादेयताबारेमा स्पष्ट गराउन सक्नुपर्छ। ८९ प्रतिशत हिन्दु भएकोमा नेपाली जनताको स्वीकृति नलिई तिलस्मी प्रकारले लागू गरिएको धर्मनिरपेक्षताको स्थानमा धार्मिक स्वतन्त्रतासहितको हिन्दु राष्ट्रका पक्षमा दल उभिँदा जनताको विश्वास जित्न सफल हुनुका साथै यस व्यवस्थालाई जनमत संग्रहमार्फत जनताको अभिमत बुझी निर्णय लिँदा यथार्थमा यस लोकतान्त्रिक दलले आफ्नो भूमिका निर्वाह गरेको देखिनेछ। सबै वर्गलाई प्रतिनिधित्व गराउने समावेशी सिद्धान्तलाई आत्मसात गर्नु जरुरी छ। दलभित्र फस्टाएको गलत प्रवृत्तिका कारण पार्टी अनुशासन प्रायः समाप्त भइराखेको अवस्थामा शुद्ध चरित्र भएका दलका लागि ठूलो योगदान दिएकाहरूलाई प्रोत्साहन गर्नुपर्ने अवस्था छ। यसका लागि निर्वाचनमा टिकट दिँदा जनताका बीचमा राम्रो प्रभाव पार्न सकेकालाई प्राथमिकतामा राख्ने, भ्रष्टाचारका आरोपितलाई दल र संसद् दुवैको जिम्मेवारी प्रदान नगर्ने, जिम्मेवारी प्रदान गर्दा यथाशक्य आफ्ना नजिकका नाताहरूलाई प्राथमिकतामा नराख्ने, निर्वाचनमा पराजित भएकालाई मनोनयन नगर्ने, बीपीले सोचेको भूमिसुधार कार्यक्रमका बारेमा स्पष्ट धारणा ल्याउने, थुप्रै उत्पादक जमिन गैरकृषकका हातमा रहेको र वास्तविक कृषकले जमिनको अभाव भोगिरहेको र कृषिउपजबाट दलालहरूले फाइदा लिई वास्तविक कृषक मर्कामा पारिराखेको अवस्थामा सुधार आउन जरुरी छ। लामो समय लोकतन्त्रको गला अवरुद्ध गराउन खलनायकको भूमिकामा रहनेलाई र ठूलाठूला व्यापारिक घरानाहरूलाई सहजै दलले महत्वपूर्ण भूमिकामा स्थापित गर्ने कार्यका साथै आजीवन दलमा समर्पित रहेकाहरूलाई आधारको अभावमा समाजमा खराब प्रभाव परिराखेका कुनै कालखण्डमा भ्रष्टाचारमा लिप्त भएकाहरूको सिफारिसमा कारबाही गर्ने संस्कार व्यक्तिगत पूर्वाग्रहका आधारमा गर्दै जानु लोकतान्त्रिक दललाई सुहाउने विषय होइनन्। यसमा सुधार गर्ने प्रतिबद्धता आउन जरुरी छ। राजनीतिमा एजेन्डा, सिद्धान्त, आदर्श र सच्चरित्रता हुन जरुरी छ। संक्रमणकालीन न्याय प्रदान गर्न सक्दा आफ्ना कार्यकर्ता एवं नेताहरू सबैको मनोबल उच्च हुनेछ। लामो समयदेखि कांग्रेसको आधार इलाकाका रूपमा मधेस रहिआएकोमा वर्तमान समयमा यो क्षेत्रबाट हात धुनुपर्ने अवस्था सिर्जना भइराखेको छ। यसमा सुधार गर्ने कार्यक्रमसहित दल प्रस्तुत हुनुपर्छ। निजामती कर्मचारीलगायत सबै सार्वजनिक संयन्त्रमा अस्वाभाविक र अस्वीकार्य तवरले भइराखेको राजनीतीकरण अन्त्य गर्ने नीति तथा कार्यक्रम ल्याउन जरुरी छ। यी हुन् दलभित्र शुद्धीकरण र समग्र देशको समृद्धिका लागि ल्याइने नीति, कार्यक्रम तथा आधारहरूका सूची, तर संस्कार र सस्कृति लामो समयदेखि विकृतिमय बन्दै गएको स्थितिमा एकैपटक आमूल परिवर्तनका लागि सिंगो दल तयार हुने सन्दर्भमा सन्देह रहन्छ। किनकि अपराधी, स्वार्थलोलुप झुन्डहरूको बाहुल्य कांग्रेसभित्र पनि अन्य दलसरह भइसकेको छ। यसलाई चरणबद्ध रूपमा सुधार गर्दै जानुपर्छ। बीपीले कल्पना गरेको प्रजातन्त्र, समाजवाद र राष्ट्रियतालाई आजको एक्काईसौं शताब्दीमा लागू गर्दा केही समयसापेक्ष सुधार आत्मसात गर्नुपर्छ। किनकि देशको भूराजनीति, उदारवाद, भूमण्डलीकरणसमेतलाई स्वीकार गर्दै नीतिहरू तैनाथ गर्नु जरुरी हुन्छ। यी यस्ता विषय हुन् अबको नेतृत्वमा दाबी गरी कार्यकर्ताका बीच जानेले आफूलाई प्रस्ट पारी उभिन सक्नुपर्छ। प्रतिबद्धताअनुरूप दललाई परिचालन गरी समग्र कार्यकर्ता पंक्तिमा कांग्रेस हुनुको इज्जत र गौरवको अवस्था सृजना गर्न सफल हुन नसकेमा शीघ्र नेतृत्व परित्याग गरी महाधिवेशनसमक्ष सबै एजेन्डा राख्ने साहस गर्न सक्ने नेतृत्व आजको आवश्यकता हो, तर आजका दिनसम्म यसरी प्रतिबद्धता व्यक्त गर्न सक्ने कांग्रेसी नेतृत्व तहमा देखिएका छैनन्। अब पनि आफ्ना कमजोरी आत्मसात गरी सुधारका कार्यक्रममा नलागी साबिकअनुसार नै दललाई परिचालन गर्ने हो भने नेपाली जनताको धरोहर, लोकतन्त्रको संरक्षक कांग्रेसको योभन्दा पनि दुरवस्था आउने छ। त्यस समय पुनः कम्युनिस्टहरू मिलेकाले हामीले पराजय भोग्नुपरेको भन्नेजस्ता लज्जास्पद अभिव्यक्ति दिएर बस्नुको विकल्प रहने छैन। किनकि संसारबाट प्रायः पलायन भएको साम्यवाद लोकतन्त्रवादीकै कमजोरीका कारण सत्तामा पुगेको यथार्थ सबैलाई प्रस्ट छ। के यो पार्टीले अन्य दलहरू जस्तै गैरजिम्मेवार बन्न मिल्छ ? प्रजातन्त्रको सुदृढीकरणको अहं दायित्व कांग्रेसको काँधमा छ। सबै प्रकारका आन्दोलनमा यसै दलको निर्णायक भूमिका रहेको छ। देशका प्रजातन्त्रवादीहरू कांग्रेस नेतृत्व पंक्तिसँग असन्तुष्टि जनाउँदै रूख चिह्नमा मतदान गरिराखेका छन्। कांग्रेसप्रतिको यो स्नेह र सम्मान व्यक्त गर्ने मतदाता समेट्ने हिसाबले क्रियाकलाप अघि बढ्नुपर्ने हो, तर सो हुन सकेको छैन। तसर्थ कांग्रेसका युवाहरूले यही आधारमा आफूलाई प्रस्तुत गर्न सक्ने, जनताका अगाडि पेस हुँदा तुलनात्मक रूपमा स्वीकार्य हुने व्यक्तिलाई सोहीअनुरूपको विश्वास गर्नलायक नेतृत्व पंक्ति नै खडा गरी यथासम्भव सर्वसम्मत उम्मेदवार तय गर्न सकारात्मक पहलकदमी र दबाब दिन जरुरी छ, अन्यथा लोकतन्त्र अब समाप्त हुनेछ र देश पनि असफल राष्ट्रमा परिणत हुने प्रायः निश्चित छ।"
झूठ बोल्छ र सालिकले ?,"कुरा पुरानो भयो। तर पुरानो भए पनि पुरानो लाग्दैन। किन पुरानो लाग्दैन भने यो कुरा आजको समय, यतिबेला पनि बडो सान्दर्भिक छ। कुरा हो परिवर्तन को। परिवर्तन भन्नासाथ स्पष्ट हुन्छ, शासन परिवर्तन वा व्यवस्था परिवर्तन। विश्व राज्यव्यवस्थाको इतिहासमा शासनहरू धेरै थरीका स्थापना भए र कालक्रमसँगै ती परिवर्तन पनि हुँदै गए। तर गजबको कुरो के हो भने कुनै पनि शासन व्यवस्थाले कहीं पनि, कहिल्यै पनि स्थायित्व ग्रहण गर्न नसक्दा रहेछन्। हाम्रै देशमा लिच्छवीकालीन राज्य, किराँतकालीन राज्य, मल्लकालीन राज्य, बाईसेचौबीसे राज्य नामक विभिन्न समयमा थरीथरीका शासन व्यवस्था स्थापना हुँदै, केही समयवर्ष चल्दै र परिवर्तन हुँदै गए। धेरै पर नगईकन दुईतीन सय वर्षको इतिहास हेर्ने हो भने शाहवंशीय राज्यव्यवस्थाको सुरुवात भएको पाइन्छ र यही शासन व्यवस्थाअन्तर्गत १०४ वर्षसम्म राणाशासन कायम रहेपछि २००७ सालमा त्यो पनि परिवर्तन भएको तथ्य छर्लंग छँदै छ। ०७ सालको परिवर्तनसँगै संविधासभाको निर्वाचन गराएर नयाँ शासन व्यवस्थाअनुरूपको राज्य सञ्चालन गर्ने घोषणा त्यतिखेरै भएको थियो। तर ०१५ सालसम्म राज्य संक्रमणकालमै गुज्रिरह्यो। तथापि, संसदीय शासन व्यवस्थाका निम्ति ०१५ सालमा आमनिर्वाचन सम्पन्न भयो। फेरि पनि, स्थायित्व लिएन त्यो व्यवस्थाले पनि। पुगनपुग दुई वर्ष राज्य सञ्चालन गर्न पाउँदानपाउँदै सो व्यवस्था पनि भंग भयो र २०१७ साल पुस १ गते प्रार्दुभाव भयो एकदलीय पञ्चायती व्यवस्थाको। कालान्तरमा आएर ०३६ सालमा पञ्चायतमाथि पनि जनमतसंग्रह गरियो र त्यसको परिवर्तनको प्रयत्न गरियो। तर पञ्चायतलाई नै निरन्तरता दिने भन्दै त्यसमाथि थप परिवर्तन गरियो, सुधारिएको पञ्चायती व्यवस्था भनेर। अन्ततः सुधारिएको नाममा पनि त्यो टिक्न सकेन, २०४६ सालमा ठूलो जनआन्दोलनमार्पत निर्दलीय शासन व्यवस्था परिवर्तन भएर देशमा बहुदलीय व्यवस्थाको स्थापना भयो। तर परिवर्तनले आफ्नो स्वभाव फेरि देखायो। ०६२०६३ को अर्को छोटो जनआन्दोलनले, त्यो बहुदलीय व्यवस्था र अढाई सय वर्षदखि कायम रहिरहेको राजतन्त्रसमेत हटायो र नयाँ शासन व्यवस्था कायम भयो। अर्थात् देशमा गणतन्त्रको स्थापना भयो। आज फेरि परिवर्तनको आवाज उठिरहेछ सडकमा। देशका मुख्य सहरहरूमा यो गणतान्त्रिक भनिएको राज्यव्यवस्थाको विरुद्ध पार्टीका झन्डाहरूलाई फ्याँकेर राष्ट्रिय झन्डा बोक्नेहरूको जुलुसका दृश्यहरू देखिन लागेका छन्। तर ती जुलुसको माग कुनै नयाँ शासन व्यवस्थाका लागि होइन, पुरानो राजतन्त्रका लागि भइरहेको छ। फरक के छ भने, त्यो राजतन्त्रमा सक्रिय राजा नभएर संवैधानिक राजाको परिकल्पना गरिएको छ। यसलाई जुलुसकर्ताले फेरि अर्को जनआन्दोलनको संज्ञा दिएका छन्। भनिएको छ, कायम यो शासन व्यवस्थाले भ्रष्टाचार बढायो, देशको राजस्वमाथि लुट मच्चायो, प्रगतिको मार्गलाई पूरै बन्द गरिदियो। परम्परा त्यस्तो बसाउनुपर्छ ताकि राम्रो किसिमको परम्परा तोडिएर खराब किसिमको परम्परा नचलोस् ! त्यस्तो किसिमको परम्परा कायम होस्, जुन परम्परामा इतिहास नमासियोस् ! अर्थात्, इतिहास नमास्ने परम्परा। अब प्रश्न खडा हुन्छ के त्यसो भए यो शासन व्यवस्था अन्त्य गरेर फेरि परिकल्पना गरिएको राजन्त्रात्मक व्यवस्था लागू भएमा देशमा कायापलट हुन्छ ? त्यसो त तथाकथित प्रगतिवादीहरूले मन्त्र नै जप्ने गरेका छन् पुराना भत्काएपछि मात्रै नयाँ बनाउन सकिन्छ। परिवर्तनको सूत्र नै पुरानालाई तहसनहस गर्नु हो। विकासका नाममा कतिसम्म भने चन्द्रसूर्यअंकित झन्डा नै परिवर्तन गर्ने धारणासमेत प्रस्तुत भएकै हो। कतिसम्म भने देशकै नामसमेत परिवर्तन गर्ने सोचसमम्म पनि नआएको होइन। र, यहींनिर प्रश्न उठ्ने गरेको छ के पुरानालाई हटाएर नयाँ परिवर्तन गर्दैमा समाजमा जरा गाडेर बसेका विकृतिविसंगति निमिट्यान्नै हुन्छन् ? अथवा कुनै पुराना संरचना भत्काएर त्यहाँ नयाँ बनाउनासाथ त्यसले कुनै नयाँ उपलब्धि दिन्छ ? प्रगति गर्ने नाममा पुरानालाई फेर्नैपर्ने आवश्यकता के छ ? त्यसो हो भने एउटा उदाहरण हेरौं। भक्तपुरको पचपन्नझ्याले दरबार को विकास गर्ने भन्दैमा त्यहाँको पचपन्नवटा झ्यालमा एउटा थपेर छपन्नवटा झ्याल बनाउने हो ? रानीपोखरीलाई पुरानै ढाँचाआकृतिमा नराखिएको भए त्यसको सांस्कृतिक मूल्य के रहन्थ्यो होला ? अनुमान गरेर हेरौं। यस आधारमा, कुनै पनि विषय वा वस्तुको मूल्यलाई एउटै दृष्टिकोणबाट हेर्न मिल्दैन। कुनैको आर्थिक मूल्य बढी होला, कसैको सामाजिक मूल्य होला, कुनैको कलाको वा सांस्कृतिक मूल्य होला, अरू केही प्रतिष्ठाको मूल्य होला। त्यसैले सोचनीय कुरो छ परिवर्तन गरेर होइन परिस्कृत गरेर पनि नयाँ बनाउन सकिन्छ कि ! परिवर्तनकै सन्दर्भ आउँदा, केही समयअघि एक कविले भनेको स्मरण हुन्छ। भनेका थिए, किन राख्ने जुद्धशमशेरको सालिक राजधानीको मुटु नयाँ सडकमा ? के औचित्य छ त्यसको ? होला, त्यो इतिहास होला देशको, तर खराब इतिहास हो त्यो। त्यस्तो खराब इतिहास वर्तमानलाई देखाइरहनुको कुनै अर्थ छैन। किनकि नराम्रो भनेको नराम्रो नै हो। राम्रो पो राम्रो हुन्छ, नराम्रोको त जरा नै उखेल्नुपर्छ। यस अर्थमा पनि त्यस्तो सालिक राखिनु हुन्न, जसले एउटा व्यक्तिको, एउटा राणाको इतिहास बोल्छ। इतिहास वास्तवमा कमसेकम पनि व्यक्तिको हुनु हुँदैन। यही तर्कलाई पुट दिँदै अर्का लेखकले थपेका थिए, हामी एउटा कलंकित शासकको सालिक किन कायम राखिरहेछौं ? सहरलाई सिँगार्नुका नाममा त्यस्तो सालिकलाई दाया या बाया बनाएर हजारौंका संख्यामा दिनहुँ परिक्रमा गर्न अभिशप्त छौं। सम्पूर्ण राष्ट्रलाई अन्धकारमा धकेल्ने त्यो राणाको सालिकलाई काठमाडौंको मुटुमा खडा राखेर हामीले आफ्नो शिर नत गर्दै त्यसलाई कहिलेसम्म हेरिरहने ? प्रत्येकपटक त्यो सालिक देख्दा मलाई आत्मग्लानि हुन्छ। समग्रमा, दुुवै विद्वान्हरूको धारणा थियो त्यो सालिक देशको कलंक हो। यस अर्थमा तिनको आग्रह थियो समाजमा रहेका खराब इतिहासका अवशेषहरू सबै उखेलिनुपर्छ। उपर्युक्त धारणालाई मान्यता दिने हो भने गहिरा प्रश्नहरू उठाउन सकिन्छ इतिहास भनेको सबै राम्रै मात्र हुन्छ ? अथवा असल नै मात्र हुन्छ ? के, कलंकित नै भए पनि इतिहासले आफ्नो कालो पक्षलाई उजागर गर्दैन र ? जहाँसम्म जुद्ध सालिकको प्रसंग छ, जुद्धशमशेर वा राणाशासन खराब थियो भने त्यो ऐतिहासिक प्रमाणका लागि कालो इतिहासको साक्षी बक्दैन र त्यो सालिकले ? इतिहासको त्यो षड्यन्त्र, त्यो दमन, त्यो अत्याचार, त्यो दुराचारको कुनै तस्बिर देखाउँदैन त्यसले ? आजको पुस्ता वा भविष्यको पुस्तालाई होसियारी अपनाउन के त्यो सालिकले बाटो देखाउँदैन ? म जे थिएँ वा म जे हुँ, तिमीहरूले पनि त्यही हुनुपर्छ भनेर त पक्कै सन्देश दिँदैन होला त्यस्ता सालिकले ! यति त ठोकुवा गरे भन्न सकिन्छ मूलतः कुबाटोमा हिँड्ने राजनीतिज्ञहरूलाई सुबाटो देखाउनमा त्यसले पक्कै पनि मद्दत नै पुयाउँछ। हो, सालिक उखेल्दैमाहटाउँदैमा इतिहास नमेटिएला। तर कमसेकम सालिकको सांस्कृतिक पक्ष पनि हुन्छ, त्यसको कलाको पनि मूल्य हुन्छ भन्ने हेक्का राख्न जरुरी छ। कम्तीमा पनि कलाको सम्मान त हुनैपर्छ। २०४६ सालमा भएको जनआन्दोलनको अन्तिम दिन चैत २४ गते यहाँ स्मरणीय छ। त्यस दिन राजधानीस्थित तीनधारा पाठशालाअगाडि रहेको राजा महेन्द्रको सालिक ढाल्न खोजिएको थियो। यथार्थमा, राजाको निरंकुशताप्रतिको त्यो एउटा प्रतीकात्मक विद्रोह थियो। त्यसबेला ढाल्न नसकिएको त्यो सालिकको उपस्थितिमा आज हामी त्यो ठाउँ देखेर पञ्चायतका अन्तिम दिनहरू सम्झिरहेका छौं। विश्वइतिहासमै पनि लेनिनको सालिक ढालेर उनको इतिहास मेटाउन नखोजिएको होइन। भर्खरकै घटना ताजै छ, रत्नपार्कको। त्यहाँ रानी रत्नको सालिक त पहिल्यै हटाएर शंखधर साख्वाको सालिक राखिसकिएको हो, तर कसैको लहडमा बितेका केही दिनअघि त्यहाँ फेरि अर्को नयाँ सालिक थप्ने चर्चाले बजार तताएको थियो। जुन बेला, जहाँ, जुन स्थितिमा कुनै सालिक राखियो, त्यसबेलाको समयपरिस्थिति र त्यतिखेरको आर्थिक लगानीको हिसाबले हेर्ने हो भने, स्थापित कुनै पनि सालिकलाई आज आएर ढाल्नु, उखेल्नु वा हटाउनु र त्यस ठाउँमा नयाँ सालिक बदल्नुलाई कुनै पनि दृष्टिकोणले सही मान्न सकिन्न। केवल राजनीतिक विद्रोहको पूर्वाग्रहले पुरानो सालिकको विस्थापन गराउनु अवश्य बुद्धिमानी हुन सक्दैन। आज गणतान्त्रिक शासन व्यवस्था छ राज्यमा। त्यसमा पनि करिब दुईतिहाइको एकल सरकार छ। चाह्यो भने यो सरकारले चोकचोकमा या मूल सडकका बीचमा, भनेभनेको स्थानमा आफ्नो पार्टीका दिवंगत नेताहरूको सालिक स्थापना गर्न सक्छ। तर, फेरि भोलि कुनै अर्को पार्टीले सरकार बनाउला, त्यो सरकारले आजको सरकारले खराब शासन गरेको थियो भन्ने निहुँमा आज स्थापना गरिएका सम्पूर्ण सालिकहरू विस्थापन गरिदेला। परम्परा न हो, जे बसाए त्यही बस्छ। त्यसैले यति त बुझ्न आवश्यक छ परम्परा त्यस्तो बसाउनुपर्छ ताकि राम्रो किसिमको परम्परा तोडिएर खराब किसिमको परम्परा नचलोस् ! त्यस्तो किसिमको परम्परा कायम होस्, जुन परम्परामा इतिहास नमासियोस् ! अर्थात्, इतिहास नमास्ने परम्परा। त्यसै पनि त यो स्पष्ट छ, अमूर्त सालिक रहनुमा त्यसले कुनै ज्वालामुखी पैदा गर्दैन राष्ट्रमा। फेरि दोहोयाऊँ त्यसले त केवल आफ्नो बेलाको इतिहासलाई मौन अभिव्यक्त गरिरहेको हुन्छ। यो मान्यतालाई अनदेखा गरेर सालिकहरूको स्थापनालाई नै देशको विकासको वाधक मान्ने हो भने भन्नुपर्ने कुरो केही रहन्न। कसैले जबाफ दिऊन् के वर्तमानमा अधोगतिको श्राप दिन्छन् इतिहासका सालिकहरूले ? याद राखौं सबैले, इतिहासको महल भत्काएर कहाँ भत्किन्छ ? भग्नावशेषभित्रै पनि इतिहासको जग गाडिएको हुन्छ।"
पुस १ र राजा महेन्द्र,"राजाहरू राष्ट्रवादी हुनु देशप्रतिको मायाले होइन, यो उनीहरूको स्वार्थ हो। राजा हुन देश चाहिन्छ, सम्मान पाउन देशको स्वतन्त्रता जरुरी हुन्छ। पुस १ गते महेन्द्रमा समर्पित छ। यसको अपनत्व लिन हालका नवमहेन्द्रवादी पनि हच्किन्छन्। मसँग ०१७ साल पुस १ गतेको सम्झना छैन। म मात्र आठ वर्षको थिएँ। त्यस दिन के भयो के कस्ता घटना भए, मलाई कुनै सम्झना छैन। त्यसपछिका घटनाका केही धमिला तर मलाई उद्वेलित पार्ने स्मरण अहिले पनि बाँकी छन्। मिति सम्झना छैन। एक दिन अकस्मात केही हतियारधारी प्रहरीसहितका मानिस हाम्रो घरमा आए, केही समय मेरा पिताजीसँग कुरा गरे र साथै लिएर गए। पछि थाहा पाएँ बन्दी बनाएका रहेछन्। राजाले थुनेको भन्दथे। घरमा तँलाई थुन्छु भन्दै आमा डर देखाउनु हुन्थ्यो। साँच्चिकै थुन्ने भन्ने शब्दको अर्थ त्यसै दिन बुझें। मलाई लाग्यो, राजाको काम मान्छे थुन्ने रहेछ। जन्म दिने आमाको माया र काख सानोमै गुमाएको म त्यस दिनबाट लामो समयसम्म पिताको स्नेह र काखबाट पनि वञ्चित भएँ। त्यसको करिब एक वर्षपछि जाडो समयको बिहानै अर्घा मैदानमा केही सैनिक आए। हल्ला सुनी हामी केही केटाकेटी मैदानमा जाँदा हामीलाई पढाउने गुरुको शरीरमा सैनिकहरू लाठी बर्साउँदै थिए। पटकपटक लाठीले हान्दा गुरु अचेत भई ढल्नुभयो। अरू मानिसलाई पनि हतियारसामुन्ने राखेर घेरेका थिए। पछि मानिसहरू भन्थे सोझा, निरपराध, पण्डितमाथि राजाले अत्याचार गरे। ती गुरु अति भद्र र राजनीतिप्रति कुनै सरोकार नभएको हुनुहुन्थ्यो। पछि थाहा पाएँ उहाँको अपराध भनेको काशीनाथ गौतमको जेठान हुनु रहेछ। राजाले अत्याचार गर्दा रहेछन् भन्ने त्यसै दिन थाहा पाएँ। यी बाल्यकालका घटनाको मेरो मनमस्तिष्कमा प्रभाव छ। मलाई अधिनायकवादविरुद्धको राजनीतितर्फ प्रेरित गर्ने पनि यही मनोविज्ञान होला। यी स्मृतिका कारण महेन्द्रका बारेमा लेख्दा पूर्वाग्रही पनि हुन सक्छु। त्यसैले महेन्द्रका बारेमा मेरा व्यक्तिगत धारणा र तर्कभन्दा तथ्यमा मात्र विश्लेषण गर्छु। २०१७ अघि पनि महेन्द्रको भूमिका प्रजातन्त्रमैत्री थिएन। त्यसअघि पार्टीहरू क्रियाशील रहेकाले राजाको काम परोक्ष रह्यो। २०१७ पछि सत्ता आफैं लिई प्रत्यक्ष शासन गरेकाले त्यसपछिको जिम्मेवारी राजाको हुन्छ। त्यसैले २०१७ पुस १ गते संसद् र सरकार भंग गर्दा राजाले आरोप लगाएका कुरालाई लिएर उनको मूल्यांकन गर्नु उचित हुन्छ। पुस १ गतेको शाही घोषणाबाट संसद् भंग गर्दा राजाले चार आरोप लगाएका छन्। (१) भ्रष्टाचार गरेको, (२) राष्ट्रहितभन्दा पार्टीहित हेरेको, (३) शान्तिसुरक्षा कायम गर्न असफल, (४) अराष्ट्रिय तत्वलाई प्रोत्साहन गरेको। तथ्य र प्रमाण प्रस्तुत नगरी लगाइएका यी आरोपबारे विचार गरौं। भ्रष्टाचार गरेको पुस १ गते प्रधानमन्त्री, सभामुखसहित देशभरबाट हजारौं नेताकार्यकर्ता गिरफ्तार गरिए, बन्दी बनाइए। ६ महिनादेखि ९१० वर्षसम्म बिनाअभियोग शान्तिसुरक्षा राजकाज भन्दै थुनामा राखियो। यीमध्येका कुनै पनि नेताकार्यकर्तालाई भ्रष्टाचारमा मुद्दा चलाइएन। रेडियोमा प्रधानमन्त्रीको निवासबाट यो वा त्यो भेटियो भनी प्रचार गरियो। सार्वजनिक गरिएन, देखाइएन। झूटो प्रचारको विरोधमा सुशील कोइरालाले राजाले उपहार दिएका वस्तु दरबार फिर्ता पठाइदिनुभयो। यो त उपहार दिएको राख्नुस् भन्दा झूटो प्रचार गर्नेको उपहार राख्न सक्दिनँ भन्नुभयो। नेताको खिलाफमा भ्रष्टाचार देखाउन सकेनन् नै त्यस समयका कुनै पनि उच्च पदस्थ राजनीतिक पदाधिकारीलाई भ्रष्टाचारको अभियोगसम्म लगाउन सकेनन्। भ्रष्टाचारको प्रचार फगत बदनामी गर्ने आरोप मात्र थियो। राष्ट्र हितभन्दा पार्टी हित हेरेको यो भनाइ दुराशययुक्त हो। राजनीतिक दल प्रजातान्त्रिक प्रणालीका अभिन्न अंग हुन्। दलको लोकप्रियताका लागि राष्ट्र हितभन्दा अर्को कुनै पार्टी हित हुँदैन। कुनै दल राष्ट्र हितभन्दा बाहिर जान्छ भने निश्चित छ त्यो जनताबाटै पतन हुन्छ। जनदबाबले पनि दललाई राष्ट्र हितभन्दा बाहिर जान दिँदैन। दलकै लोकप्रियताका लागि पनि राष्ट्र हितअनुकुल चल्नुपर्ने हुनाले दलीय व्यवस्था राष्ट्र हितविपरीत भन्ने भनाइ नै दोषयुक्त छ। तत्कालीन सरकारले राष्ट्र हित हेरेन भन्ने हो भने १८ महिनाको छोटो कार्यकालमा राष्ट्र हित प्रवर्धन गर्ने अनेक ऐतिहासिक काम भएका छन्। नेपाल सानो देश भएको हीनग्रन्थिबाट मुक्त भएर समानताका आधारमा दुवै छिमेकीसँग व्यवहार गयो। मुस्ताङ घटना, सीमा विवादमा चीनसँग र हिमालय शृंखलालाई भारतीय सुरक्षा घेरा भन्ने भारतलाई सुधार गर्नुपर्ने बनायो। पाकिस्तान, इजरायलसँग दौत्य सम्बन्ध कायम गरेर स्वतन्त्र निर्णय गर्न सक्ने परिचय बनायो। भारत, चीन, अमेरिका, बर्मा तथा इजरायललगायतका देशमा मैत्रीपूर्ण भ्रमण, भारत र चीनका प्रधानमन्त्रीहरूको नेपाल भ्रमण, संयुक्त राष्ट्रसंघमा प्रधानमन्त्रीको प्रभावशाली सम्बोधनबाट नेपालको सम्मान बढाउने काम भयो। देशभित्र उद्योग, कलकारखानाको सुरुवात, बाटो निर्माण, सिँचाइ, खानेपानी, विद्यालय, विश्वविद्यालय, कृषि विकास, भूमिसुधार आदि कामबाट विकास निर्माणको सुरुवात गयो। सरकारी कामकाजमा भारतीय नोटको प्रयोग विस्थापन गयो। यी कुन काम राष्ट्र हितविपरीत थिए ? निश्चय नै, यी काम गर्दा पार्टीको लोकप्रियता बढेको थियो तर त्यो लोकप्रियता राष्ट्र र जनताका पक्षमा काम गरेका कारण बढेको थियो। महेन्द्रको आरोप जनताको मुख थुनेर गरेको झूटो प्रचार थियो। शान्तिसुरक्षा शान्तिसुरक्षा कायम गर्न असफल भएको आरोप लगाएका छन्। बाह्य सुरक्षा खतराको त्यस समयमा सम्भावना नै थिएन। चीन नेपालसँग प्रसन्न थियो। भारतीय सुरक्षा छाता अस्वीकार गरेकोमा र बीपीले संयुक्त राष्ट्रसंघमा चीनको उपस्थितिबिना संयुक्त राष्ट्र अपुरो रहन्छ भनेकोमा। नेहरू बीपीको व्यक्तित्वबाट त्रसित भए पनि द्विदेशीय सम्बन्धको भूमिकामा सन्तुष्ट थिए। चीनसँग राम्रो सम्बन्ध बनाउन बीपीलाई सल्लाह दिन्थे। अमेरिका, रूससँग पनि सम्बन्ध राम्रो थियो। विदेश नीति सन्तुलनमा थियो। आन्तरिक शान्तिसुरक्षामा पनि कुनै अव्यवस्था भएको थिएन। गोरखामा दरबारबाटै खटाइएका नरहरिनाथले उपद्रव मच्चाउने प्रयास गरेका थिए। त्यसलाई सरकारले नियन्त्रणमा लिएको थियो। सरकारको भूमिसुधार कार्यक्रमबाट अप्रसन्न दाङका जमिनदारले केही बदमासी गरेका थिए। त्यो पनि सरकारको नियन्त्रणमा थियो। शान्तिसुरक्षा खल्बलिने कुनै पनि अवस्था थिएन। राणाशासनको बन्द समाजमा बसेका र आलोचना, विरोध सहन नसक्ने भारदारी दरबारियालाई प्रजातन्त्रको स्वतन्त्रता कोलाहल लाग्दो हो। यसैलाई अशान्ति मान्दा हुन्। राज्य व्यवस्थामा खलल पार्ने अशान्ति कतै थिएन। अशान्ति त पुस १ गतेले ल्यायो। जनता उकुसमुकुसबाट अशान्त बने। राष्ट्र व्यवस्था पक्षधर र विपक्षमा विभक्त भयो। सबै ढोका थुनिदिँदा हतियार उठाउनुपर्ने परिस्थिति सिर्जना भयो। अशान्तिको आरोप लगाउने राजाले नै अशान्तिको सुरुवात गरे। अराष्ट्रिय तत्वलाई प्रोत्साहन यो पनि काल्पनिक आरोप थियो। को थियो अराष्ट्रिय तत्व ? कसले गरेको थियो राष्ट्रविरोधी गतिविधि ? पुस १ पछि के राजाले कुनै अराष्ट्रिय तत्वलार्इै सामुन्ने ल्याए ? संलग्नताको प्रमाणसहित कसैलाई कारबाही गरे ? कही देखिँदैन। कालान्तरमा राजनीतिक पार्टीहरूलाई नै अराष्ट्रिय तत्वको आरोप लगाए। देशभक्त पार्टीहरूलाई अराष्ट्रिय बनाउँदै स्वयं राजाले नै जनता विभाजन गरे। देश कमजोर बनाउने कामका हर्ताकर्ता बने। महेन्द्रलाई एउटै कुरामा नेपालीले लामो समयसम्म सम्झिने छन् कि उनले जनताको मुख थुनेर नेपालको विकास र आधुनिकतामा प्रवेश गर्ने बाटो अवरुद्घ गरी एउटा महत्वपूर्ण कालखण्डलाई नेपालीका लागि अँध्यारो युग बनाए। राजा महेन्द्रले लगाएका आरोपमा कहींकतै पनि सत्यता देखिँदैन। संसद् भंग गर्न र सरकार खारेज गर्न मात्र लगाइएका आरोप हुन्। प्रजातन्त्रवादी सत्यमा चल्छ तानाशाहले झूटको सहारा लिन्छ। आफ्नो एकलौटी शासन चलाउने महत्वाकांक्षाका लागि राजाले प्रजातन्त्रको हत्या मात्र गरेका होइनन्, उनले असत्यको सुुरुवात गरेर मानिसलाई चरित्रहीन बनाए। आफ्नै क्रियाकलापले राजतन्त्रमाथि रहेको नेपालीको आस्था खण्डित गर्ने कामको पनि सुरुवात गरे। केही मानिस महेन्द्रलाई राष्ट्रवादी, देश विकासको दृष्टि भएको सन्तुलित परराष्ट्रनीति सञ्चालन गर्ने राजाका रूपमा मान्छन्। विकासवादी राजा, असंलग्न आन्दोलनका अभियन्ता, पञ्चशील सिद्धान्तका प्रवर्तक आदि गुणगानले विभूषित गर्छन्। पञ्चायतकालभरि यी कुरा हरेक पञ्चका मञ्चबाट जपिरहने गायत्री मन्त्र हुने गर्थे। अझै पनि केही राजावादी यिनै कुराबाट महेन्द्रको गुणगान गाउँछन्, तर ऐतिहासिक तथ्यले यसलाई सत्य प्रमाणित गर्दैन। असंलग्न आन्दोलनको पृष्ठभूमि सन् १९५५ को अफ्रोएसियाली बाङडुङ सम्मेलन हो। यसका आयोजक इन्डोनेसिया, बर्मा, पाकिस्तान, श्रीलंका र भारत हुन्। १९५६ मा युगोस्लाभियाको ब्रिजुनी द्वीपमा नेहरू, टिटो र नासेरले हस्ताक्षर गरेको घोषणापत्र ब्रिजुनी घोषणा जारी गरेपछि मात्र १९६१ मा बेलग्रेडमा नेहरू, टिटो, नासेरका अतिरिक्त सुकार्नो र घानाका राष्ट्रपति क्वाने निक्रुमाईको अग्रसरतामा नामको स्थापना भयो। यसमा मात्र महेन्द्रले भाग लिएका थिए। योभन्दा पहिले बीपीले १९६० मा राष्ट्रसंघमा सम्बोधन गर्दा नेपाल कुनै सैनिक गुटमा नरहने सबै देशसँग मित्रवत् रहने भनी नेपाल असंलग्नताको पक्षमा रहने बताउनुभएको थियो। नेपालको भूअवस्थितिले पनि नेपालले असंलग्नता अपनाउनुपर्ने थियो, जसमा बीपी पहिल्यै सचेत हुनुहुन्थ्यो। नेपालले आफ्नो स्थिति स्पष्ट गरिसकेपछि सन् १९६१ मा मात्र नामको घोषणा गरियो। असंलग्न आन्दोलनको नीति निर्माणमा राजा महेन्द्रको कुनै भूमिका थिएन। असंलग्नताबाहेक नेपालसँग अरू विकल्प पनि थिएन। भारत र चीनबीच २८ अप्रिल १९५४ मा भएको सन्धिका पाँच सिद्धान्तलाई पछि पञ्चशील भनियो। यही सिद्धान्तलाई नेपालले मानेको हो। शान्ति चाहने सबै देशले यी सिद्धान्त स्विकार्छन्। यद्यपि पञ्चशीलको सन्धि गर्ने देश आठ वर्षपछि आफैं युद्ध गर्न पुगे। भारतीय सैनिक मिसन, मौजमस्तीमै रमाउने र भारतीय प्रभावमा रहेका राजा त्रिभुवन र भारतीय प्रभावले प्रधानमन्त्री भएका मात्रिकाप्रसादले भिœयाएका हुन्। भारतीय सैन्य मिसन फिर्ता हुनुपर्छ भनी २०१३ सालमा बीपीले भारतकै पटनामा पत्रकार सम्मेलनमै बताउनुभएको थियो। बीपीको अठारमहिने शासनकालमा चीनसँग मुस्ताङ, ओलाङचुङ्गोलालगायतका ठाउँमा सीमा विवाद भई चिनियाँ सैनिकले नेपालमा लुटपाट र हत्या गरेका कारण एकैपटक दुवै मोर्चा खोल्न उहाँलाई सहज भएन। सीमा विवाद टुंग्याउन कार्यदल गठन भयो। बीपीले माओ, चाउ एन लाईसँग गरेका व्यवहार अहिले पनि चिनियाँहरू आदरका साथ सम्झन्छन्। त्यही कार्यदलले बनाएको सीमानक्साअनुसार पछि १९६१ मा चीनसँग सम्झौता भयो। बीपीसँग सगरमाथाको चुचुरो नेपालकै हुने भनी चीनले स्वीकार गरेको महेन्द्रले सन्धि गर्दा के गरे अहिले पनि शंकाको विषय छ। यद्यपि पत्रकार सम्मेलनमा तुलसी गिरीले चुचुरो नेपालको हो भन्ने चीनले स्वीकार गरेको छ भनेका थिए। तर सन्धिमा के छ अहिलेसम्म प्रस्ट छैन। चीनसँग सन्धि भएको करिब पाँच वर्षपछि सैन्य मिसन फिर्ता त भयो, तर कालापानीमा सेना राख्न राजाले अनुमति दिए। सन् १९६५ को गोप्य तर आपत्तिजनक सन्धि पनि गरे। तानशाहका व्यवहार यस्तै हुन्छन्। दृश्यमा एउटा व्यवहार गर्छन्, भित्री पाटो बेग्लै हुन्छ, जो तत्काल जनताको सामुन्ने आउँदैन। पूर्वपश्चिम राजमार्गका सूत्रधार भनिन्छ। तथ्य र इतिहासले बताउँछ। पूर्वपश्चिम राजमार्ग बीपी कोइराला सरकारले निर्माण गर्ने योजना बनायो र सर्वेक्षण गर्नका लागि रूससँग सन् १९६० मा सम्झौता पनि भयो। तर सम्झौता भएको चार महिनामै सरकार भंग गरियो। पछि महेन्द्रले त्यसैलाई अगाडि बढाए। जनकपुर चुरोट कारखाना, बीरगञ्ज चिनी मिल, कृषि औजार कारखाना स्थापना गर्न सहयोग गर्ने सम्झौता रूससँग त्यही समयमा भएको थियो। भूमि सुधार कार्यक्रमलाई विकृत बनाई कार्यान्वयन गरे। यथार्थमा महेन्द्रबाट कुनै नवीन काम भएन। अठारमहिने सरकारका योजना नै विकृत रूपमा लागू गरे। राजा महेन्द्र विकासको सोच र राष्ट्रिय भावनाले ओतप्रोत भएका भए। उनलाई विकास गर्ने अनुकूल वातावरण थियो। सशस्त्र क्रान्तिको स्थगनपछि उनलाई नेपाली कांग्रेसबाट कुनै चुनौती थिएन। भारत र चीनबाट कुनै खतरा थिएन। यो समय देश विकासमा लगाएका भए नेपाल विकसित राष्ट्र बन्ने थियो। यही अवधिमा नेपालजस्तै र त्योभन्दा पनि खराब अवस्थामा रहेका एसियाकै सिंगापुर, दक्षिण कोरिया, ताइवान, इजरायलले विकास गरेर अहिले विकसित राष्ट्रमा गनिन्छन्। इन्डोनेसिया, मलेसिया, फिलिपिन्स, थाइल्यान्ड पनि नयाँ औद्योगिक राष्ट्र बनेका छन्। तत्कालीन अवस्थामा पीएल ४८० बाट भोकमरी धानेको भारत अहिले औद्योगिक राष्ट्र बनेको छ। समयको सही उपयोग गरेको भए हाम्रोजस्तो प्राकृतिक संसाधनले परिपूर्ण देश ८१० वर्षमा कायापलट हुन सक्थ्यो। तर राजा महेन्द्र झूटा प्रशस्तिको आत्मरतिमा रमाउँदै शक्ति सञ्चयमा लागे। देशको महत्वपूर्ण कालखण्ड अन्धकारमा बित्यो। राजाहरू राष्ट्रवादी हुनु देशप्रतिको मायाले होइन। यो उनीहरूको स्वार्थ हो। राजा हुन देश चाहिन्छ। सम्मान पाउन देशको स्वतन्त्रता जरुरी हुन्छ। देश नरहे राजा रहिँदैन र अर्को देशको छत्रछायामा बस्नुपयो भने इस्टइन्डिया कम्पनीको समयका भारतीय दिवानहरूको जस्तो अवस्था हुन्छ। राजगद्दी र सम्मानका लागि स्वतन्त्र देश रहनुपर्ने राजाहरूको स्वार्थ हो। त्यसैले राजा महेन्द्रलाई राष्ट्रघाती नै भन्न उचित हुन्न। महेन्द्र राष्ट्रवादी हुन् तर देशप्रतिको माया र प्रगतिको चाहना उनको बनावटी मुखुण्डो हो। देश र जनताको माया भएका शासकले ऋणमा डुबेका जनताको करबाट चालीस करोड असुलेर आफ्नो सरकारी निवास सरकारलाई नै बेच्दैन। देशको सुरक्षालाई दीर्घकालीन असर गर्ने गरी आफ्नो महत्वाकांक्षाका खातिर सन् १९६५ को आपत्तिजनक सन्धि गर्दैन। महेन्द्रलाई एउटै कुरामा नेपालीले लामो समयसम्म सम्झिने छन् कि उनले जनताको मुख थुनेर नेपालको विकास र आधुनिकतामा प्रवेश गर्ने बाटो अवरुद्ध गरी एउटा महत्वपूर्ण कालखण्डलाई नेपालीका लागि अँध्यारो युग बनाए।"
पोखरेली अभिभावकको सम्झना,"गत कात्तिक १७ गते सूर्योदयसँगै सूर्यास्तको खबरले पोखरा स्तब्ध भयो। पोखरेली औद्योगिक क्रान्तिका अगुवा नायक सूर्यबहादुर केसीको अनन्त यात्राले सबैलाई दुःखी तुल्यायो। सामाजिक, धार्मिक र राजनीतिक क्षेत्र पनि स्तब्ध बन्यो। समाजप्रतिको प्रेम र सद्भाव, धार्मिक क्षेत्रप्रतिको हेराइ र राजनीतिक क्षेत्रबाट गरेको योगदान पोखरेलीले कहिल्यै भुल्ने छैनन्। तिमी जहाँ जान्छौ माया फैलाऊ, जो तिमीकहाँ आउँछ ऊ खुसी र उत्साहित बनेर फर्कियोस् भनाइलाई सार्थक बनाए सूर्यबहादुरले। नेतादेखि भिखारीसम्मलाई हेर्ने उनको दृष्टिकोणमा कहिल्यै भिन्नता आएन, त्यसैले त पोखरेलीको अभिभावक बने। सबैलाई प्रेमपूर्वक सघाए, अन्ततः ६३ वर्षकै उमेरमा सबैलाई छाडेर गए। उनी गए पनि पोखरेलीका मनमा सधैं रहिरहने छन्। जीवनका प्रत्येक संकल्प अरूको हित र कल्याणमै समर्पित गरे, त्यो निष्ठा र निरन्तरको लगनशीलताको परिणाम थियो। विशाल हृदयका धनी सूर्यबहादुरमा नकारात्मक सोच कहिल्यै आएन। नकारात्मक सोच र व्यवहार गर्नेहरूलाई समेत प्रेरणा दिन कहिल्यै छाडेनन्। यस्ता व्यक्तिको असामयिक र अप्रत्यारिलो मृत्युलाई ४५ दिन पुग्दा पनि पोखरेलीले पत्याउन सकेका छैनन्। उनको जीवन चरित्रलाई शब्दमा उतार्ने मेरो धोको अपूरै रह्यो। अन्धकारलाई हटाउनै उदाएका रहेछन् सूर्यबहादुर। जतिञ्जेल बाँचे उज्यालो र आशाका किरण छरिरहे। आशा गरौं उनका उत्तराधिकारीले त्यही बाटो पछ्याउने छन्। पिताको अभाव पूर्ति गर्नेछन्। उनको सपना पनि साकार पार्नेछन्। मानिसलाई सभ्यता र संस्कारको दीक्षा दिने शिल्पी सूर्यबहादुरले दुःखमा आत्तिने र सुखमा मात्तिने काम कहिल्यै गरेनन्। दुःखसुखमा सधैं खुसी बनिरहे। शालीनता, साहस र धैर्य उहाँका चारित्रिक गुण थिए। हरेक मनमस्तिष्कलाई गति दिने अब्बल सारथि पनि। छोटो जीवनकालमा पनि समाजको मन जिते। हरेक क्षेत्रसँग सान्निध्यता राख्ने सूर्यबहादुरप्रति उनका सहयात्री ऋणी छन्, आभारी पनि त्यत्तिकै। धेरै रोगसँग संघर्ष गरिरहँदा पनि उनको सोच, ऊर्जा र सेवाभावमा कहिल्यै उतारचढाव आएन। जतिञ्जेल बाँचे धर्तीका साक्षात् पुत्रको नमुना बने। हामी हिन्दुसंस्कारी पुनर्जन्ममा विश्वास गर्छौं। पुनर्जन्म भएमा सूर्यबहादुर फेरि फर्कने विश्वास पोखरेलीमा छ। सामाजिक, धार्मिक, आध्यात्मिक र राजनीतिक क्षेत्रमा गरेको योगदानले सूर्यबहादुरजस्ता व्यक्तिलाई समाजले सधैं सम्झिरहनेछ। जनसहभागितामूलक कामको थालनी, हरित सडक, पोखरा चक्रपथको परिकल्पना, सडक बत्ताी, पोखरा विमानस्थल निर्माणमा उल्लेख्य योगदान दिएका सूर्यबहादुर आम पोखरेली नागरिकका आदरयोग्य र प्रिय पात्र बने। उनको राजनीतिक यात्रा ०४१ सालमा सुरु भएको हो। पोखरा नगरपञ्चायतको प्रधानपञ्चबाट सुरु भएको राजनीतिक यात्रा पछिल्लो समय नेपाली कांग्रेसका सांसद्का रूपमा टुंगियो। पञ्चायतमा रहँदा पनि उनको प्रजातन्त्रप्रतिको प्रतिबद्धतामा कहिल्यै आँच आएन। पञ्चायत व्यवस्थाको प्रतिनिधि भएर बहुदलका पक्षमा सक्रिय सहभागिता जनाउनु त्यतिबेलाका लागि कम चुनौतीपूर्ण थिएन। उनी परिवर्तनका संवाहक मात्र भएनन्; विकास र किसानप्रेमी राजनीतिज्ञ बने। पोखरा नगरीको नेतृत्वमा रहँदा किसानलाई प्रोत्साहन गर्ने नीति र कार्यक्रम ल्याए। जसले गर्दा पोखरामा नगदेबालीको क्रान्ति नै आयो। परनिर्भर पोखरा आत्मनिर्भरताको बाटोमा लाग्यो। किसान प्रोत्साहन नीति, पर्यटन प्रवद्र्धन र पोखरालाई आधुनिक र औद्योगिक प्रतिष्ठान बनाउन उनको अपूर्व देन छ। यसैगरी पोखरा सभागृह, नयाँ महेन्द्रपुलको निर्माणका साथै तत्कालीन राजा वीरेन्द्रबाट गराउने भनिएको पुलको उद्घाटन सूर्यबहादुर आफैंले गर्नू भनेर स्वीकृति दिइयो। जनसहभागितामूलक कामको थालनी, हरित सडक, पोखरा चक्रपथको परिकल्पना, सडक बत्ती, पोखरा विमानस्थल निर्माणमा उल्लेख्य योगदान दिएका सूर्यबहादुर सबै दल आम पोखरेली नागरिकका आदरयोग्य र प्रिय पात्र बने। विचारमय जीवन शक्तिशाली हुन्छ र यसलाई सम्हाल्न सक्ने व्यक्ति बुद्धजस्तै बन्दछ भने झैं उनी त्यस्तै बनेर अस्ताए। केन्द्रीकृत प्रणालीको अन्त्य हुनुपर्छ भन्ने दृढ मान्यता राख्ने सूर्यबहादुरले पोखरामा रोजगारका अवसर सिर्जना गरे। नेपालकै पहिलो चाउचाउ उद्योग पोखरामै खोले। अर्बौंको लगानीमा खुलेको यो उद्योग हिमश्री फुड्सले चिनिन्छ। यसलाई अझ विस्तारित गरेर सार्क मुलुकभर यसको विस्तार गर्न बर्दियामा उद्योग स्थापनाले अन्तिम रूप लिँदै गर्दा उनको निधन भयो। उनको त्यो सपना छोराहरूले अवश्य पूरा गर्नेछन्। राज्यको उज्यालो नेपाल अभियानको परिकल्पनामा सहयोगी भूमिका निर्वाह गरेका छन् सूर्यबहादुरले। हाइड्रोपावर क्षेत्रमा उनले गरेको योगदान प्रशंसनीय छ। पोखरामा टुरिजम कलेज खोले। त्यसैगरी करोडौंको लगानीमा कालिका कलेज खोलेर सामुदायिक कलेजमार्फत शैक्षिक उन्नयनमा उल्लेख्य योगदान गरे। पोखरा बहुमुखी कलेज र निजी लगानीमा नेपाल इन्जिनियरिङ कलेजमा सक्रिय योगदान पुर्याए। प्रादेशिक रूपमा इन्जिनियरिङ कलेज खोल्ने उनको योजना भने पूरा हुन पाएन। बैंकिङ क्षेत्रमा पनि उनको सक्रिय सहभागिता रह्यो। माछापुच्छे बैंक खोलेर बैंकिङ क्षेत्रमा ठूलो योगदान मात्र पुर्याएनन्; त्यसबाट ठूलो रोजगार पनि सिर्जना भयो। सूचना र सञ्चार क्षेत्रमा पनि उनको लगानी छ। धार्मिक भावना उनमा उच्च थियो। पोखराको सेती नदीकिनारमा बनाइएको शान्तिघाट निर्माणमा उनको उल्लेख्य योगदान छ। अन्ततः आफैंले बनाएको घाटमा उनको अन्त्येष्टि गरियो। दिवंगत सूर्यबहादुरको पवित्र आत्माले शान्ति पाओस्। हार्दिक श्रद्धासुमन !"
