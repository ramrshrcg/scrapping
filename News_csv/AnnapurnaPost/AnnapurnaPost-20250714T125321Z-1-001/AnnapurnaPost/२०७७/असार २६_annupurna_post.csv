शीर्षक,विवरण
भुमरीमा फसेको जहाज,"अंशमा सकिने कि समग्रमा ध्वस्त हुने भनेर भुमरीमा फसेको जहाज कसरी निकाल्ने भन्ने विश्वासिलो योजना क्याप्टेनहरूसँग देखिँदैन दुई पाइलटले हाँकेको डबल नेकपा अहिले अत्यारिँदो घोप्टेभीरको छाँगोमा उभिएको छ। कोरोना महामारीले संसारकै शक्तिशाली धेरैलाई सडकमै पछार्यो। अर्थतन्त्र ओरालो लागिरहेको छ। किस्ता तिर्न नसकेर लिलामीका सूचनाले अब पत्रिका रंगिने भए। पेसा गुमेका छन्। प्रवासी मजदुर देश फर्किरहेका छन्। व्यवसाय ध्वस्त भएको छ। तनाव र दबाबका कारण आत्महत्या दर बढिरहेको छ। असन्तुष्टिका विद्रोही स्वर जताततै छताछुल्ल छन्। तर, यस्तो बेला नै सत्ताधारी दलको फाइट टु फिनिसको झगडाले दुनियाँलाई बिनाटिकटको तमासा बन्यो। कलाकारको भूमिकामा त्याग, आदर्श र बलिदानको उच्च कीर्तिमान कायम गरेका नेता छन्। नेतृत्व शक्ति सञ्चयका लागि समस्या टुंग्याउनेभन्दा टंग्याउनतर्फ लागिरहेको छ। पछुवाहरू निमित्त तर्क कोरल्दै गम्भीर विषय, बहस, कार्यक्रम र एजेन्डा खारेजी अभियान राजधानीबाट प्रदेशमा प्रवेश गरिसक्यो। थाम्न नसकेपछि दुईतिहाइको गौरवता पनि बोझिलो हुँदै बुख्याच्याको टेको लिनु पर्दोरहेछ। जे छैन त्यो देखाइँदै छ, जे छ त्यो छिपाइँदै छ । हरेक पार्टीका झैझगडा कार्यकर्तालाई मात्रै नभई आमजनताका पनि सरोकार हुन्। अझ देशको साँचोलाल्चावाला पार्टीका समस्यामा देशकै भाग्य र भविष्यसँग जोडिएको हुँदा प्रत्यक्ष सरोकार राख्छ । भ्रष्टाचार सिन्डिकेट र कोरोनाकालमा आफ्नै कर्मले सरकार नांगिइँदै गयो। झन् अहिलेको झैझगडालाई कतिपयले एमाले र माओवादी एकतामा तुष खोज्दै छन् भने प्रधानमन्त्री र प्रचण्डबीचको भिडन्तका रूपमा पनि लिएका छन्। मौका पाउने र नपाउनेबीचको कलह भनेर पनि अथ्र्याइँदै छ। पूर्वएमालेका कैयन् शीर्षस्थ नेतासमेत प्रधानमन्त्रीका विपक्षमा रहेकाले पहिलो र दोस्रो तर्कमा दम छैन। विचार, राजनीति, संस्कृति एक भइसकेकाले दुवैका पृष्ठभृमिका सबै हकवाला र दोष एवं गुणका हिस्सेदार बनिसके। अब एमाले र माओवादी भनेर डबल नेकपामा छिद्र खोज्नुको तुक पनि छैन । पात्र र प्रवृत्तिका रूपमा जे देखिए पनि यो बीआरआई (चीन) र एमसीसीको (अमेरिका) भिडन्तको नेपाली संस्करण मात्रै हो। भारतको बदलिँदो विदेश नीति अमेरिकी झुकावले क्षेत्रीय तनाव देखायो। चीनभारतबीच लद्दाखको तनावका तार यता पनि जोडिए। स्वार्थका टकराहट र दूरगामी महत्व र सन्देश दिने लद्दाख, लिपुलेक र बीआरआईएमसीसी आपसमा जोडिएका विषय हुन्। कसले कहाँ कसरी खेल्यो ? को कसरी प्रयोग भयो भन्दा पनि क्षेत्रीय महाशक्ति भारत र विश्व शक्तिको प्रतिस्पर्धी चीन अर्थात् दुई भिन्न चिन्तन, सानो चित्तका ठूला देशका बीचमा रहने मुलुकको नियति पार्टीभित्रका झगडाका रूपमा देखिए । राजनीतिक संस्कृति नदेखिएपछि परिवर्तनका नारा आत्महत्या गर्दै गुट, फुट, झुट र लुट नै पार्टीको परिचय र संस्कृति बन्छ। सामन्ती अहंकारी संस्कृतिले टुट्न दिन्छ, झुक्न वा समझदारीमा पुग्न दिँदैन । आरोप चिन्तन, हैसियत र आग्रहको अभिव्यक्ति हुन्छन् तर नग्न सुन्दरता हेर्न ज्यादै गाह्रो पर्छ। कसको वैशाखी कसले टेक्ने भनिरहेको सरकारी नेकपा अहिले अंशमा सकिने कि समग्रमा ! भन्ने जद्दोजेहादमा छ। कहिलेकहीं नैतिक पुँजी, आदर्श सिर्जित इच्छाशक्तियुक्त एक व्यक्तिले पनि इतिहासका धार नै फेर्न सक्छ। उम्दा सहयोगी तयार गर्छ। तर, त्यही रहेन भने नायकत्व खलनायकमा फेरिएको पनि स्वयंले पत्तै पाउँदैन। पार्टी विभाजनका परिपक्क अवस्था र कारण हुनुपर्छ। सिद्धान्त नमिल्दा, उद्देश्य र मार्गचित्र फरक हुँदा वा नयाँ कोर्स थालनीमा विश्वास फरक परेर एकै ठाउँमा रहने अवस्था गुम्छ । सिद्धान्त र आदर्श रहिञ्जेल पार्टीमा संगठनात्मक चरित्र र अनुशासन रहन्छन्। त्यसमा तलमाथि पर्नेबित्तिकै पार्टी फुट्नु स्वाभाविक हुन्छ। तर, नेकपाको विवादमा दुवै पक्षबीच सिद्धान्त, कार्यनीति, मार्गचित्र र दूरगामी रणनीति कुनै फरक छैन। सबै विषयको विगतमा सबै मतियार बनेका हुन् भने अहिले त्यसको पश्चात्ताप पनि दुवै समूहमा देखिँदैन। आधारभूत चरित्र एउटै भएपछि टेडमार्कका रूपमा रहेको पार्टीमा आन्दोलनलाई नयाँ दिशा दिने हैसियत पनि खस्कन्छ। तब झैझगडा राजनीतिक विषयभन्दा प्राविधिक विषयमै केन्द्रित हुन्छन् । प्रश्न शक्तिसँगै हुन्छ। मूल दायित्व पनि मूल नेतृत्वसँगै भएकाले पार्टी अध्यक्ष तथा प्रधानमन्त्रीले भ्रम र अविश्वास पैदा हुने अवस्था छिमोल्न सकेनन् । १ विश्वास गुम्नु नै भ्रम, आशंका र आग्रहका कारण बने। अमेरिका र भारतलाई पछ्याएको कोरोना संकट समाधानका उपाय जनतालाई त्राहीमाम बन्यो, भ्रष्टाचारीलाई मौका। अमेरिका र भारतीय अभ्यास पछ्याउँदै भएका योजनारहित लकडाउनले गलत समयमा भएको सही निर्णयको हविगत सडकमा देखिए। यसैबेला सांसद अपहरण भयो। अध्यादेश आउनुपर्ने र खारेज हुनुपर्ने कारण न संसद्ले जानकारी पायो न देशले। पुराना बहस, छलफल, आशंका र आरोप बहसमा आएनन्। प्रतिपक्ष मौन भयो, पार्टी तैं चुप मै चुप । सिंहदरबार बालुवाटारमा केन्द्रित सत्ता शक्तिकेन्द्रीकरण हुँदै संवैधानिक अंग खुम्चिँदै गए। शक्ति पृथकीकरणको चेक एन्ड ब्यालेन्स आदर्श बकपत्रमा सीमित भए। दर्जनौं विधेयक कार्यसूचीमा हुँदाहुँदै राजनीतिक दललाई जानकारीसम्म नदिई संसद् अधिवेशन अन्त्य गराइयो। संसदीय व्यवस्थाविरोधीले नभई स्वयं क्याबिनेट मन्त्रीले संसद्लाई रत्यौली अखडा भनिदिइन् । २ कर्पोरेट र राजनीति अन्तरघुलनपछि वैधानिक भ्रष्टाचारले कानुनी आधार पायो। समाजवादउन्मुख पार्टी र सरकार भने पनि क्लेप्टोक्रेसीको (भ्रष्टतन्त्र) रजगज भयो। बिनाघुष खुवाएर कुनै पनि काम फत्ते होला भन्ने विश्वास गुम्दै गयो । ३ संकटले समाधान लिएर आएको मात्रै हुँदैन, त्यसलाई हल गर्ने नयाँ मार्गचित्र साथै ल्याएको हुन्छ। तर, त्यसलाई पहिल्याउने र योजनामा फेर्ने नेतृत्व हुनुपर्छ। सपना देखाउँदै नयाँ ऊर्जा भर्ने नयाँ नेतृत्व संकटकै बीचमा जन्मिँदै जोखिमले मूर्तरूप पनि लिन सक्छ। तर कोरना महामारीमै संसारभर उग्र दक्षिण ढल्को नेतृत्व मैमत्त हुँदै छ। प्रधानमन्त्री पनि त्यही पुरानो अन्धराष्ट्रवादी कार्ड प्रयोग गरेर नयाँ संकटमोचन योजनामा छन्। एउटै नदी दोस्रोपटक पनि तर्न सकिँदैन पानी त बगिसकेको हुन्छ । ४ विगतको भूल सच्याउँदै नयाँ नक्सा जारी गर्नु स्तुत्य पक्ष हो। तर, त्यसपछि गम्भीर कूटनीतिक प्रयासलाई हल्का, ठट्टा वा आक्रोसमा व्यक्त गर्दा नक्सा हाम्रो हातमा जग्गा अर्काका हातमा रहने अवस्था आउन सक्छ। युघको रूप लिनै खोजेको गलवान भिडन्त अहिले गम्भीर कूटनीतिक प्रयासले समाधान खोज्दै छ, त्यसबाट नेपालले सिक्नुपर्छ । ५ प्रधामन्त्री व्यक्ति मात्रै नभई संस्था हो। तर दबाब र तनावमा किचिएपछि नक्कली शत्रु खोज्दै छायाँदेखि तर्सिन थालेर काल्पनिक विम्ब खडा गरिँदै छ। विदेशीले सरकार ढाल्न खोज्यो राष्ट्रपति महाभियोग प्रसंग आए। तर आफ्ना वरिपरिकाको घोर अपराध र भ्रष्टाचारसम्बन्धी उठेका विषयको प्रतिरक्षा भयो। प्राविधिक र स्वास्थ्यसम्बन्धी विषयमा प्रशिक्षण नै दिन खोजियो। होलीवाइन प्रकरण सामान्य विषय थिएन। प्रधानमन्त्री होटल सर्नु घबराहट र बेचैन लक्षण त्यही बेला देखिए। प्रधानमन्त्री खुद गल्ती गरिरहेछन्, गर्दै जाऊन त्यो अझ बढोस् भन्ने विपक्षी चाहन्थे। आफ्नो छवि बचाउन अर्काको छवि ध्वस्त गराउने रणनीति लिइयो। अवस्था सम्हालिएन्, आतंकित पारेपछि बालुवाटार शीतल निवासको म्याराथुन चले। मन्त्रीहरूलाई भय र प्रलोभनले समर्थन लिने कोसिस भए। देशको प्रमुख कार्यकारी निवास पार्टी कार्यालयमा फेरिनु र राष्ट्रपतिलाई प्रत्यक्ष पार्टी गुटमा तानिनु त मर्यादित राजनीतिमा दाग लगाउनु नै हुन्थ्यो । अन्त्यमा राम्रो काम त सरकारको दायित्वमै पर्छ। तरिका गलत भएपछि परिणाम पनि राम्रो निस्कन्न। भोको पेट, अपमानित स्वाभिमान, अनिश्चित भविश्य, टुटेका सपना, ध्वस्त भएका व्यवसायी नेतृत्वका रत्यौली देख्दा जनमानसमा निराश बढेर आक्रोश उत्पन्न भएको छ । पार्टीमा राजनीतिक संस्कृति नदेखिएपछि परिवर्तनका नारा आत्महत्या गर्दै गुट, फुट, झुट र लुट नै पार्टीको परिचय र संस्कृति बन्छ। गम्भीर विषय ओझेल पर्दै समस्या सैद्धान्तिक, वैचारिक र सांस्कृतिक भएर बहसमा प्रवेशै पाउँदैनन् वा खारेजीमा पर्छन्। गलत नियतले उमारिएका निमित्त तर्कले कुण्ठा मात्र जाहेर गर्छ। त्यस्ता कुण्ठाले प्रतिशोध जन्माउँछ। प्रतिशोध नै जब उद्देश्य हुन्छ त्यसले विध्वंस निम्त्याउँछ नै। सिद्धान्त, विधि र पद्धतिको मान्यता अवलम्बन नगर्दा नेकपा ध्वस्त अवस्थामा पुगेको हो। यो भिडन्तमा देशले ठूलो मूल्य चुकाउन पर्नेछ । अंशमा सकिने कि समग्रमा ध्वस्त हुने भनेर भुमरीमा फसेको जहाज कसरी निकाल्ने भन्ने विश्वासिलो योजना क्याप्टेनहरूसँग देखिँदैन। यो खुसीको समय नभई जाग्राम बस्ने समय हो। कोरोनापछिको अर्थतन्त्र, बेरोजगारी हटाउने र लिपुलेक भारतीय अतिक्रमणको गम्भीर कूटनीतिक सक्रियता कसरी गर्ने चुनौती हुन्। नेतृत्वमा इष नभई सर्वस्व गुम्नुभन्दा अंश गुम्न त राम्रो भन्ने सोच पलाउनुपथ्र्यो। तर सामन्ती अहंकारी संस्कृतिले टुट्न दिन्छ, झुक्न वा समझदारीमा पुग्न दिँदैन। पराइसँग जति लम्पसार परे पनि जोडीदारसँग भने ऊ ऐंठिन्छ ।"
नेकपाभित्रको सुपरग्लु,"कुनै एक प्रसंगमा बुद्धले सोध्नुभएको छ, के तिमी भाँचिएको हाँगो जोड्न सक्छौ ? प्रश्न हेर्दा जवाफ सहजै दिन सकिन्छ भन्ने लाग्छ । हो पनि, जवाफ सजिलो छ भाँचिएको हाँगो जोड्न सकिन्न । तर यहाँ त्यो प्रश्नको जवाफभन्दा पनि प्रश्नभित्र लुकेको अन्तर्य बुझ्न जरुरी छ । त्यो अन्तर्य के हो भने हाँगा भाँच्नुअघि सोच्नुपर्छ कि पक्कै पनि हाँगो भाँचेपछि जोड्न सकिन्न वा जोड्न मिल्दैन । जोड्ने कोसिस गरियो भने पनि त्यो देखावटी मात्रै हुन्छ । त्यसैले मूल कुरो, हाँगो भाँचेर जोड्नुभन्दा नभाँच्नेतर्फ नै जानुपर्छ । अर्थात् बुद्धको त्यो प्रश्नको अर्थ कुनै पनि वस्तु वा विषयलाई भाँचेपछि जोड्न सकिन्न भन्ने सन्देश दिनु हो। अहिले नेपालको राजनीतिक क्षेत्र र प्रत्यक्ष रूपमा नेकपामा ठीक यही प्रसंगले स्थान जमाएको देख्न सकिन्छ । वर्तमानको सबैभन्दा ठूलो राजनीतिक दल हो नेकपा । गत निर्वाचनका बेला तत्कालीन एमाले र माओवादी केन्द्रबीच चुनावी तालमेल भई सहमतिका आधारमा नेकपाको निर्माण भएको थियो । तर विडम्बना ! त्यो सहमतिको दुईबर्से अवधिपश्चात् अहिले व्यापक चर्चाबीच शंकाको विषय बनेको छ नेकपा फुट्दै छ । कदाचित नेकपा फुटिहाल्यो भने फेरि जोडिने सम्भावना छ कि छैन ? तत्काल फुट्यो भने भविष्यमा फेरि जोडिएला कि नजोडिएला ? जोडिइहाल्यो भने पनि फेरि त्यो स्थायी जोडाइ हुन्छ कि हुन्न होला ? त्यसो त, पार्टी फुट्नु राजनीतिमा स्वाभाविक मानिन्छ । त्यसमाथि नेपालजस्तो विकासोन्मुख देशमा यस खालका राजनीतिक क्रियाकलाप हुनुलाई अन्यथा ठहर्याइन्न । फेरि, फुटेपछि पुनः जोडिनु पनि राजनीतिको नैतिकताभित्रै पर्छ । र, फुटेपछि पनि जोड्ने गरिएकै छ । तर फेरि पनि प्रश्न यति मात्रै हो कि के त्यसको जोडाइ साँच्चिकै कसिलो होला त ? यसलाई अलिक गहिरिएर वा नेपाली राजनीतिक पार्टीको फुट र जोडको इतिहास, विशेषतः कम्युनिस्ट पार्टीलाई हेर्ने हो भने वास्तवमा बुद्धले संकेत गर्नुभएजस्तै रूखको हाँगो झैं जोड्न नसकिने वा जोड्न नमिल्ने मात्रै हैन कि जोड्नुको कुनै अर्थ हुन्न भन्ने तथ्य नै प्रस्ट हुन्छ । नेपाली कम्युनिस्टहरूको चरित्रमा टुटफुट र जोडाइको क्रम नयाँ होइन । पार्टी बन्न पाएको छैन, केही समयमै फेरि विभाजित भइहालेका कैयन् उदाहरण हाम्रासामु छन् । मूल कम्युनिस्ट नामसँग विभिन्न उपनाम जोडेर बनाइएका त्यस्ता कम्युनिस्ट पार्टीहरूको तस्बिर कति छन् कति ! तर रमाइलो कुरो के छ भने ती पार्टीहरू विश्व कम्युनिस्ट इतिहासका नेताहरू माक्र्स, लेनिन, माओलगायतका नामसँग जोडिएका छन् । यहाँनिर व्यंग्यात्मक नै भनौं, एउटा सरल आशंका गरिएको सुन्ने गरिन्छ पार्टी त विदेशीको नाममा छ, त्यस्तो पार्टी कसरी देशभक्त होला ? यसको अर्थ, तत्नामक नेताहरूको सिद्धान्तमा आधारित राजनीतिक प्रणालीले देशको माटोसुहाउँदो राज्य सञ्चालन गर्न सक्ला ? प्रश्न उठ्नु स्वाभाविक छ । त्यसो त, मदन भण्डारीले जनताको बहुदलीय जनवादजस्तो विल्कुल मौलिक सिद्धान्तको प्रतिपादन नगरेका होइनन् । तर कम्युनिस्ट पार्टीको रगतमै रहे झैं टुटफुटको राजनीतिका कारण त्यस्ता सिद्धान्त अलपत्र परेका छन् । कुनै पनि राजनीतिक पार्टी फुट्नु भनेको हरेक कोणबाट देशको हितविरुद्ध नै हुन्छ । त्यसमा पनि विदेशीको बहकाउमा फुट्नु त झन् घातकै हुन्छ । सम्भवतः जन्मजात टुटफुटको धारा नै आफ्नो विधानमा अंकित गरिएको हुन्छ कि कम्युनिस्ट पार्टीमा ? कम्युनिस्ट विधानको अध्ययन नगर्ने व्यक्तिहरूका मनमा यस्तो जिज्ञासा पैदा हुनुलाई अन्यथा रूपमा लिन सकिन्न । हैन भने किन बारम्बार टुक्राटुक्रामा विभाजित भइरहन्छ पार्टी ? कदाचित विभाजित भइनहाले पनि विभाजन हुने चर्चा किन चलिरहन्छ ? केही समयअघि मात्रै, जुटेको दुई वर्ष हुँदा नहुँदै अन्तरकलहले नेकपा झन्डै फुट्न लागेको देखिएकै हो । र, त्यसलाई फुट्नबाट जोगाउन चिनियाँ दूतावास सक्रिय भएको भन्ने समाचार त हामीले पढेसुनेकै हौं । तथापि, कार्यकर्ताको दबाबले, पार्टी अध्यक्षप्रधानमन्त्रीको आत्मालोचनाले वा अन्य भित्रीबाहिरी कारणले पार्टी फुट्नबाट जोगियो । तर त्यो अस्थायी थमथम्याइ मात्रै भएको देखियो, त्यो जुटाइ फेरि थोरै दिन पनि टिक्न सकेन । अहिले आएर पार्टीभित्र अन्तरकलहले व्यापक तालिएको छ । पार्टी आजै विभाजन हुन्छ कि अहिल्यै हुन्छ कि भन्ने चर्चा र खासगरी नेकपाका कार्यकर्ताबीच सन्त्रास व्याप्त छ । यस्तोमा पार्टीले अहिले पनि के फेरि त्यही दूतावासको सक्रियता अपेक्षा गरेको हो ? यहाँ प्रश्न उठ्न असान्दर्भिक छैन । के नेकपालगायतका नेपालका ठूला राजनीतिक पार्टीहरूले आफ्नो अस्तित्व कायम राखिराख्नका लागि कुनै अमूक दूतावासको शरण पर्नुपर्ने हो ? खुलेरै सोधौं नेपाली कांगे्रसले भारतीय दूतावास र कम्युनिस्टहरूले चिनियाँ दूतावाससँग सम्पर्क नगरीकन पार्टीको अस्तित्व रहँदैन ? यस्ता प्रश्न बारम्बार उठ्नु जायज छ । जबसम्म सरकारी मान्यताअनुरूप सहसचिवसरहका, उपरखुट्टी लगाएर बडो शानका साथ सोफामा बसेका भारतीय राजदूतसामु देशका हाम्रा परराष्ट्रमन्त्रीले लत्रेर वार्तालाप गर्नुपर्ने स्थिति आइरहन्छ तबसम्म यस्ता प्रश्न उठिरहन्छन् । बडो लज्जाको विषय छ । एक स्वाधीन मुलुक, एक स्वाभिमानी मुलुक जो सानो छ तर गौरवमय इतिहास र उज्यालो भविष्य बोकेर बाँचिरहेको छ, उसको वर्तमानमा चाहिँ यस्तो विसंगति देखिनु साँच्चैको लज्जाको विषय हो। हामीले आफूलाई गोर्खालीको अनुहारमा विश्वसामु परिचित गराइराख्ने हो भने अर्काको भर पर्ने, अर्काको पछि लाग्नेजस्ता विकृतपूर्ण दुष्चरित्रलाई तिलाञ्जलि दिन आवश्यक छ । सर्वप्रथम, हामी अनेक होइन एक छौं भन्ने सन्देश प्रवाह गराएर टुटफुटको राजनीतिलाई परित्याग गर्नु नै देशभक्तिपूर्ण राजनीतिको पहिलो टेको हो भन्ने सूत्रलाई आत्मसात गर्नैपर्छ। हो, हाम्रो राजनीतिमा सैद्धान्तिक विमति पक्कै छन् । तर हामी आफ्नो पौरखमा बाँँच्ने हो । कसैको निगाहमा, कसैको दयामा बाँच्ने होइन । राजनीति गर्दै छौं भने यही देशको उत्थानका लागि, यही देशका जनताको प्रगतिका लागि गर्ने हो । यस अर्थमा, राजनीति गर्ने हतियारका रूपमा खडा गरिएका पार्टीहरू आफैंले सञ्चालन गर्ने हो, कार्यकर्ता आफैंले परिचालित गर्ने हो । चर्चा चलेजस्तो, कुनै अदृश्य शक्तिबाट सञ्चालित हुन आवश्यक छैन । यसर्थ, पार्टीहरू फुट्नु भनेको कुनै पनि कोणबाट देशको हितविरुद्ध नै हुन्छ, त्यसमा पनि विदेशीको बहकाउमा फुट्नु त झन् घातकै हुन्छ । र, फेरि दोहोर्याऊँ, कदाचित् फेरि जोडियो भने फुटेपछिको त्यो जोडाइ स्थिर र स्थायी कदापि हुँदैन । चाहे भारतको आयातीत फेबिकोल लगाऔं वा चीनको कुनै टेप टाँसौं या अमेरिकी स्टिच लगाऔं, ती सब बेकम्मा साबित हुनेछन् । आखिर चाहिन्छ देशमै निर्मित कुनै सुपरग्लु । हालको प्रसंगमा त्यो सुपरग्लु भनेको नेकपाका बडे नेताहरूले सत्तामा जोडिएर बस्ने लिप्सा छाड्ने हो । कुर्सीमा टाँसिइरहने सुपरग्लु होइन, आफ्नो पार्टीलाई एक राख्ने स्वयं सुपरग्लु बन्ने हो । अहंकार छाड्ने हो, दम्भ छाड्ने हो, जम्माजम्मी स्वार्थ छाड्ने हो। यो पक्का हो, उपलब्धताको त्याग गर्न खास गरेर राजनीतिक प्राणीहरू, त्यसमा पनि उपल्लो दर्जाका नेताहरूलाई असाध्यै गाह्रो हन्छ । त्यसैले, यस्तो अवस्थाको ख्याल गरेरै होला, बीपीले सन्देश दिनुभएको थियो कुनै निर्णय लिन द्विविधा भयो भने आपू उभिएको मातृभूमिको एक मुठी माटो उठाएर आफ्नो अन्तरआत्मालाई सोध्नू ! त्यसले के भन्छ ?"
पोग्बा कतै जाँदैनन्,"लन्डन : इङ्लिस प्रिमियर लिग क्लब म्यानचेस्टर युनाइटेडका प्रशिक्षक ओले गनर सोल्सकरले आफ्ना अनुभवी खेलाडी पल पोग्बालाई गुमाउन चाहेका छैनन्। उनले २७ वर्षीय फ्रान्सेली मिडफिल्डर पोग्बालाई लामो समय म्यानचेस्टर युनाइटेडमै राख्न चाहेका छन्। फ्रान्सले सन् २०१८ को विश्वकप फुटबलको उपाधि जित्दा पोग्बा टोलीका प्रभावशाली खेलाडी थिए। राम्रा खेलाडीलाई कसैले पनि गुमाउन चाहँदैन। पल पोग्बा पनि लामो समय ओल्ड ट्राफोर्डमै रहून् भन्ने मेरो चाहना हो, प्रशिक्षक सोल्सकरले भनेका छन्। विश्वव्यापी रूपमा फैलिएको कोरोना भाइरसको महामारीका कारण तीन महिनाभन्दा लामो समय युरोपेली घरेलु लिग फुटबलहरू स्थगित थिए। सोही अवधिमा पोग्बाले म्यानचेस्टर युनाइटेड छाड्न लागेको चर्चाले व्यापकता पाएको थियो। जारी सिजनको समाप्तिपछि पोग्बा अन्यत्र जान लागेको समाचार अहिले पनि आइरहेका छन्। पोग्बा सन् २०१६ मा म्यानचेस्टर युनाइटेडमा आबद्ध भएका थिए। त्यसअघि चार वर्ष उनले इटालियन सिरिए क्लब युभेन्ट्सबाट व्यावसायिक फुटबल खेलेका थिए। युभेन्ट्समा आबद्ध हुनुअघि पनि उनी म्यानचेस्टर युनाइटेडबाटै खेल्थे। उनले म्यानचेस्टर युनाइटेडको युवा टोलीबाट पनि खेलेका थिए। पछिल्लो समय पोग्बा पुनः आफ्नो पूर्वक्लब युभेन्ट्समा आबद्ध हुन लागेको चर्चा चलेको छ। यसका अतिरिक्त स्पेनिस पावर हाउस रियल म्याड्रिडसँग पनि पोग्बाका प्रतिनिधिले छलफल गरिरहेको समाचारमा जनाइएको छ। यद्यपि यस विषयमा पोग्बा आफैंले भने हालसम्म कुनै प्रतिक्रिया दिएका छैनन्। विगत केही समयदेखि पोग्बा घाइते समस्याबाट पीडित छन्। पोग्बा म्यानचेस्टर युनाइटेडमै खुसी छन् भन्ने कुरामा म विश्वस्त छु। राम्रा खेलाडीमा जसले पनि आँखा लगउनु स्वाभाविक हो। तर, उनी अझै लामो समय ओल्ड ट्राफोर्डमै रमाउने छन्, प्रशिक्षक सोल्सकर भन्छन्।"
