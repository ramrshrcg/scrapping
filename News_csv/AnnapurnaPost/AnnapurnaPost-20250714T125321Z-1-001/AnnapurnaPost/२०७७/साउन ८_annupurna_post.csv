शीर्षक,विवरण
आँट गर्ने बेला भएन र ?,"हो, सबै पार्टीका नयाँ पिढी र पुस्ताका नेताहरूले झर्ला र खाउँला भन्ने मानसिकताबाट माथि उठी केही गर्नुपर्ने बेला आइसक्यो अपवादबाहेक आम नेपाली विनाथांक्रो उभिनै सक्तैनन् यो सौरभको भनाइ हो। यो लहरे प्रवृत्ति हो, विशेषतः बाहुन जातिमा (ब्राह्मण भन्न चाहिनँ मैले) बढी पाइने, यो पनि उनकै भनाइ हो (पुस्तकअसंगति)। आज देशले नेपालकै सबभन्दा योग्य अर्थमन्त्री पाएको छ योग्यतामा पीएचडी, योजना आयोगका उपाध्यक्ष र राष्ट्रबैंकको गभर्नरसमेतको अनुभव बटुलेका। तर, असारे विकासले उनका पालामा पनि निरन्तरता नै पायो, लहरे प्रवृत्तिकै कारण। पूर्वएमाले (हाल नेकपा ? ) का विचारक, सिद्धान्तकार आइडियोलग अहिले कृषिमन्त्री छन्। तर, किसानले यसपटक पनि समयमै मल पाउन सकेनन् रोपाइँका बेला योजना र जोगाहटका लागि मन्त्रालयले पर्याप्त समय पाउँदापाउँदै पनि। विचारक र सिद्धान्तकार मात्र भएर नहुने रहेछ कार्यान्वयन गर्ने क्षमताका लागि। यो पनि लहरे प्रवृत्ति र आइडियोलग मात्र हुनुकै प्रभाव हो। यी प्रतिनिधि पात्र र उदाहरण मात्र हुन् तर यसले जन्माएको प्रश्न भने अहम् हुन पुगेका छन् अहिले। के नेपाली जनताको नियति यस्तै हो त ? यो कदापि होइन र हुन सक्तैन। यी त लादिएका र भोग्न बाध्य पारिएका नियति हुन् दोषी गैरजिम्मेवार नेताहरूका कारण। जनता कम जिम्मेवार छन् यसमा तर जिम्मेवार बनाउँछन् जनतालाई नै आइडियोलग भनाउँदा लोकतन्त्रवादीहरू। प्रजातन्त्र र साम्यवाद दुई पूर्ण विपरीत विचारधारा र अभ्यास हुन्। नेपालमा यी दुईलाई फ्युजन गरी प्रजातान्त्रिकसाम्यवाद नामको वर्णसंकर अभ्यास र प्रजातन्त्रभन्दा पनि उन्नत जातको लोकतन्त्र सिर्जना गरिएको छ। रा वर्णमालासँग जोडिएको शब्द नै सुन्न नचाहने विचारकहरूले राजहंस लाई लोकहंस मात्र भन्न बाँकी रह्यो अहिले। हामीकहाँ जति राजनीतिक विश्लेषकहरू सायदै पाइन्छ होला अन्यत्र। चियापसलदेखि प्रतिष्ठान र थिंकट्यांकसम्म र अरूका लागि बुद्धि बेची रवाफी जीवन चलाउन अभ्यस्त बडाबडा राजनीतिक विद्वान्देखि लहरे र अवसरवादी आ श्रय भक्त विश्लेषकसम्म बग्रेल्ती छन् यहाँ। नेता र झन् मन्त्री नै भएपछि त ज्ञान बुद्धिको सिङजुरो नै उम्रिन्छ उनीहरूमा, प्रधानमन्त्री भएपछिको त कुरै अर्कोसर्वज्ञानी सर्वज्ञाता। शक्तिको पूजा नेपालीको अर्को गहिरो कुसंस्कारगत अवसरवादी प्रवृत्ति हो। दरबारका उपल्लो तहका हस्ती र निर्णायक सल्लाहकार पदाधिकारीहरू २०४७ पछि नेपाली कांगे्रसका उच्च नेताको भाषण सुन्न श्रोतादीर्घाको पहिलो पंक्तिमा देखिनु र २०६५ सालमा धर्म निरपेक्षतासँगै हिन्दु राजालाई विस्थापित गरेपछि इसाई धर्म अभियानकर्ताका कार्यक्रममा पहिलो पंक्तिमा देखिनु (सौरभ) दरबारिया हस्तीहरूका प्रतिनिधि पात्रहरू मात्र हुन्। यही प्रवृत्ति र पात्रहरूका कारणले राजा र दरबारलाई डुबाए झैं अहिलेको राजनीतिक अभ्यास र सम्भावना बोकेका नेताहरूलाई पनि यस्तै प्रवृत्तिका पात्रहरूले कदापि सफल हुन दिने छैनन्। आम भन्ने गरिएजस्तो पहिलो युवा पुस्ताका काँधमा जिम्मा दिनुपर्यो अनि युवा पुस्ताले देशको विकास र निकास दिन्छन्। यहाँनेर के भुलियो भने बीपी र किसुनजीदेखि लिएर अहिले भएका र देखिएका सबैजसो नेतृत्वहरूले युवावस्थामै देशको बागडोर सम्हाल्न पाएका थिए र अहिले पनि कतिपय युवा पुस्ता नै छन् नेतृत्वमा, तर भयो के त ? यसैले यो पनि मिथ्या नै हो। पञ्चायती व्यवस्थालाई ३० वर्ष गालीगलौच र विरोध गरियो। अहिले पञ्चायती व्यवस्था गएको पनि ३० वर्ष भइसक्यो। स्वतन्त्रताका नाममा प्रजातन्त्र छाडातन्त्रमा परिवर्तन भएको छ। अराजकता, भ्रष्टाचार र अव्यवस्थामा व्यापक वृद्धि हुनुका साथै जिम्मेवार र जवाफदेही कसैलाई हुनुपरेको छैन भने दण्डहीनताको अवस्था पराकाष्ठामा पुगेको छ। आम जनता यी भाषा र शब्दाबलीहरू सुन्दैभोग्दै अभ्यस्त र संवेदनहीन भइसकेका छन्, केही गर्दैनन् र कसैले गरिदेलान् भनेर कुरिबसेका छन् आशामरु भएर। यसैले कोरोना महामारी र देशव्यापी बाढीपहिरोकोे महाप्रकोप घटिरहँदा पनि भागबन्डाको फोहोरी राजनीतिले यतिविघ्न प्राथमिकता पाइरहेको खेल हेर्न र सुन्न जनता लाचार र अम्बली भइसकेका छन्। कति हेपेका जनतालाई ! उल्लिखित, बेलिविस्तार वर्णन फगत खुराफात र आलोचनाका लागि मात्र गरिएका हैनन्। उद्देश्य हो सही निकास, उपाय र सम्भावनाको खोजी नेपाली जनताको नियतिमा परिवर्तन ल्याउन। माथिका उदाहरण र विद्यमान अस्वस्थ राजनीतिक अभ्यासबाट सिक्ने हो भने निकास, उपाय र सम्भावना सबै छ यहाँ। हो, नयाँ पिढी र पुस्ताका राजनीतिकर्मीले सोच्ने र आँट गर्ने बेला आयो अब। कुनै पनि राजनीतिक व्यवस्था आफंैमा खराब होइनन्। खराब त यसका सञ्चालक र अभ्यासकर्ता हुन् र भएका छन्। फोहोरको किरा फोहोरमै रमाए झैं नयाँ पिढी र पुस्ताका राजनीतिकर्मीहरू पनि अहिलेकै राजनीतिक फोहोरमा रमाउने हो भने देश र जनताले दुःख पाउने त भएभए अनि यी नयाँ पिढी र नयाँ पुस्ताका नेताहरूको नियति पनि मोहनविक्रम सिंह, मोहनचन्द्र अधिकारी, मोहन वैद्यजस्तै हुनेमा ठोकुवा गर्न सकिन्छ, हराएर जानेको कुरै भएन। यो तथ्य नेकपा, नेपाली कांग्रेस र अरू पार्टीका सबै नेतामा पनि लागू हुन्छ। यति सचेतना उहाँहरूमा आउने हो भने एकपटक राष्ट्रिय हितका मुद्दामा सबै पार्टीका नयाँ पिढी र नयाँ पुस्ताका नेताहरूले एकमत भई विद्रोहभन्दा पनि नयाँ आन्दोलनको थालनी गर्नुपर्यो अब। आखिर सबैको एजेन्डा राष्ट्रिय हितका एजेन्डा नै हुन्। सबै पार्टीका नयाँ पिढी र पुस्ताका नेताले झर्ला र खाउँला भन्ने मानसिकताबाट माथि उठेर केही गर्नपर्ने बेला आइसक्यो। राष्ट्रिय सोचसहित पाँचबर्से एजेन्डा यीयी हुन्, यसरी प्राप्त गरिन्छ र यतियति त्याग सबैले गर्नुपर्छ भन्ने प्रस्ट खाकासहित अगाडि आउने हो भने आम समर्थन र सहयोगमा समस्या हुने छैन। आँट भने गर्नुपर्यो र नआउनेलाई छाड्नु पनि पर्यो। यसैले केही वर्ष पार्टी एजेन्डालाई थाती राखी राष्ट्रिय एजेन्डा मात्र बोक्नुपर्यो र कम्तीमा पनि पाँच वर्ष राष्ट्रलाई कठोर ढंगबाट जोती विकासका लागि उर्वर भूमिमा परिणत गर्नुपर्यो देशलाई। यस्तो आँट गर्ने राजनीतिक समूहलाई राष्ट्रिय शक्तिका अंगहरूले पनि साथ दिने नै छन्। यो ठूलो अवसर पनि हुनेछ राजनीतिक उद्देश्य र आकांक्षा राख्ने (महत्वाकांक्षा होइन) राजनीतिकर्मीका लागि। यो अभ्यासको दौरान क्षमतावान् नेतृत्वहरू पनि निस्कने नै छन्। तर, थांक्रोविना उभिनै नसक्ने लहरे प्रवृत्तिका नेताहरूबाट यो हुनै सक्तैन र असम्भव छ। यस्ता नेता भनाउँदाहरूको औकातचाहिँ झोले कार्यकर्ताको हैसियतभन्दा माथि हुनै सक्तैन। तर इमानदार झोले कार्यकर्ता, राजनीतिक बुद्धिकर्मी र निष्पक्ष बुद्धिजीवीका लागि पनि सम्मानित स्थान भने हुनैपर्छ। कानुनी राज्य, असल शासनको अभ्यास र विकासको बाटोमा देशलाई लैजाने अभ्यासको दौरान अनेक सम्भाव्य नेतृत्वहरूको पहिचान पनि हुने नै छ। एकपटक देशले बाटो पक्रिएपछि पुनः उपयुक्त र आआफ्नो राजनीतिक व्यवस्था र अभ्यासमा देशलाई लैजानैपर्छ। देशलाई धेरै लामो समयसम्म कडीकडाउ राज्यव्यवस्थाले लाभ पनि गर्दैन। अहिले देशको अस्तित्व संकटमा पर्लाजस्तो भएको छ। विदेशी चलखेल सतहमै देखिन थालेको छ। व्यक्तिगत लाभका लागि पपुलिस्ट राजनीति को अभ्यासले छिमेकी राष्ट्रसँगको सम्बन्धमा चिसोपन बढेको छ। आम जनतामा देखिएको राजनीतिक पार्टीहरूप्रतिको वितृष्णा, जनतामा छाएको व्याप्त असन्तुष्टि र हतोत्साही मानसिकता राम्रा लक्षण होइनन् राजनीतिक सुरक्षाका लागि। ढिलो भने भइसकेको छैन र अवस्थाले उपयुक्त अवसर पनि दिएको छ अहिले। तर यो अवस्थालाई अब थप लम्बिन दिन हुँदैन। समान राष्ट्रिय सोच र चासो राख्ने तर असंगठित बुद्धिजीवी तथा समूहहरू धेरै छन् समाजमा देखिने र नदेखिने गरी। यी समूह पनि संगठित हुने बेला आयो यतिखेर अनि कसैले पहल गर्नैपर्यो यसमा। सबै पार्टीका नयाँ पिढी र नयाँ पुस्ताका नेताहरूले झर्ला र खाउँला भन्ने मानसिकताबाट माथि उठी केही गर्नुपर्ने बेला आइसक्यो। राष्ट्रिय सोचसहित पाँचबर्से एजेन्डा यीयी हुन्, यसरी प्राप्त गरिन्छ र यतियति त्याग सबैले गर्नुपर्छ भन्ने प्रस्ट खाकासहित अगाडि आउने हो भने आम समर्थन र सहयोगमा समस्या हुने छैन, आँट भने गर्नुपर्यो र नआउनेलाई छाड्नु पनि पर्यो। हैन भने अरू कसैले यही गर्न चाह्यो या गर्यो भने अन्यथा मान्नु पनि भएन। पूर्वजर्नेल भण्डारी नेपाल इन्स्टिच्युट फर स्ट्राटेजिक स्टडिजका सचिव हुन्।"
मार्क्सवादको रुकुम सम्बन्ध,"राजनीतिशास्त्रीहरूले युरोपको पुनर्जागरणलाई उदार सांस्कृतिक क्रान्तिका रूपमा उल्लेख गर्ने गर्छन्। सत्रौं शताब्दीमा युरोपमा आएको जागरणले युरोपको मध्ययुगीन समाजलाई आधुनिक समाजमा रुपान्तरण गरिदियो। युरोप पुनर्जागरणले युरोपियन समाजलाई आधुनिकी समाजमा रुपान्तरण मात्र गरेन, औद्योगिक क्षेत्रमा समेत अभतपूर्व परिवर्तन ल्यायो। सामाजिक संरचनामा बदलाब ल्यायो, मानवीय र धार्मिक चिन्तनमा परिवर्तन ल्यायो। औद्योगिक क्रान्तिले एकातिर आधुनिकताको विकास गर्न सफल भयो भने अर्कातिर श्रमिकहरू उच्च शोषणमा पर्न थाले। औद्योगिक क्रान्तिपश्चात्को करिब १५० वर्षमा श्रमिकहरूमाथिको आर्थिक शोषणले समाजमा परेको वर्गीय प्रभाव मूल्यांकनपश्चात् उन्नाईसौं शताब्दीको मध्यतिर यही भूमिबाट मार्क्सवादी विचारको विकास भयो। युरोपेली र अमेरिकी राष्ट्रहरू प्रजातन्त्रको उच्चतम प्रयोगले सामाजिक विकासको उच्चतम विन्दु हासिल गर्न सफल भए। पश्चिमा देशहरूको तुलनामा करिब दुई सय वर्षपछि दक्षिण एसियामा ठिमाहा प्रजातन्त्रले प्रवेश पायो। भारतको परिवर्तित राजनीति र नेतृत्वले अंग्रेजहरूको गुलामीबाट मुक्त हुनुलाई प्रजातन्त्र ठान्यो भने नेपालले राणाहरूको निरंकुशताबाट मुक्त हुनुलाई प्रजातन्त्र ठान्यो। त्यसैको प्रभावले यस क्षेत्रको राजनीति फेरियो तर चिन्तन फेरिएन। व्यवस्था फेरियो सामाजिक चिन्तन र व्यवहार फेरिएन। नेपालमा स्वतन्त्रता र प्रजातन्त्र प्राप्तिको संघर्ष सँगसँगै अगाडि बढ्यो। तत्कालीन राजनीतिक पार्टीहरूलाई राणाकालीन शासकले हेर्ने दृष्टिकोण विजातीय थियो। राजनीतिक आन्दोलनको प्रारम्भिक चरणमा नेपाली कांग्रेसले सतही जनताका सवाल उठाएको थियो। जनताका पक्षमा वकालत गर्दा कांगे्रसलाई विजातीय सामाजिक तत्वका रूपमा चित्रित गरियो। पञ्चायतकाल र प्रजातन्त्रको पुनस्र्थापनापश्चात् सामाजिक विजातीय तत्वको उपमा न्याय र समानताका मुद्दामा केन्द्रित कम्युनिस्टहरूमा सर्यो। समाज वर्ग प्रधान नभई जाति प्रधान हुन्छ भन्ने धार्मिक मनोविज्ञानले नेपाली शासक र समाज चिन्तनमा परिवर्तन ल्याउन नसकेको प्रजातन्त्र हामीले विकास गरेका थियौं। माओवादी संघर्षले भने नेपाली समाजमा विद्यमान पुरातन सामाजिक चिन्तन र जातीय संरचनामाथि निर्मम प्रहार गर्दै शासकीय चिन्तन र सामाजिक व्यवहारलाई वर्गीय चिन्तन र वर्गीय संघर्षमा रूपान्तरण गरिदियो। वर्ग संघर्षको यस समयसम्ममा माओवादी पार्टी निम्नवर्ग र उत्पीडित समुदायको राजनीतिक शक्तिका रूपमा विकास भएर आयो। माओवादी संघर्षको प्रारम्भिक समयमा माओवादीप्रतिको सामाजिक सोचाइ माओवादी भनेको दलितको र महिलाको जत्था हो भन्ने विकृत सोचाइ हाम्रै समाजमा विद्यमान थियो। नेपाली मार्क्सवाद सबै वर्ग, जाति, धर्म, क्षेत्र, लिंग आदिको बन्न सक्छ कि सक्दैन अहिलेको आवश्यकता हो। माओवादी आन्दोलनले वर्ग संघर्षको बहसलाई पेचिलो बनायो। महिला, दलित, जनजाति, मधेसी समुदायले भोगेको विभेदका विभिन्न रूपलाई कमजोर बनाएर अगाडि बढ्यो। ग्रामीण समाजमा जातीयताका नाममा विद्यमान विभेदी चिन्तन परास्तजस्तै भए। गाउँमा जातीयताका नाममा हुने छुवाछूतमा ठूलो सफलता हासिल भएको थियोे। माओवादी संघर्षले दलित जनसमुदायको मनोभावनाभित्र रहेको शदीयौंको लघुताभाष हटाइदिएको थियो। दलितलाई मन्दिर प्रवेश गर्ने आँट, गैरदलित समुदायकोे आँगनसम्म खुट्टा टेक्ने साहस माओवादी जनयुद्धले प्रदान गरेको सबैभन्दा ठूलो उपलब्धि हो। जनयुद्धका क्रममा हजारौं युवायुवतीले अन्तरजातीय विवाह गरेर सामाजिक अन्तर्घुलनको नयाँ प्रकृया सुरु गरे। जात व्यवस्थाले निर्मित नेपाली समाजमा पछिल्लो पुस्ताको नवराज विश्वकर्मामा अन्तर्जातीय विवाह गर्ने आँट मार्क्सवादी आन्दोलन मुख्यतः माओवादी आन्दोलनले विकास गरिदिएको साहस हो। विश्वका श्रमिक एक हौं भनेर परिभाषित गरेको मार्क्सवादको नारालाई लेलिनले विश्वका श्रमिक र उत्पीडितहरू एक हौं भनेर कम्युनिस्ट विचारधारालाई अन्तर्राष्ट्रियकरण गरेसँगै मार्क्सवादको घेरा फराकिलो बन्यो। कम्युनिस्ट अन्तर्राष्ट्रिय नाराले, विश्वका श्रमिकहरू सँगसँगै समाजमा विद्यमान सबै उत्पीडित समुदायमा मार्क्सवादको विश्वव्यापी बहस सुरु भएर आयो। दक्षिण एसियाली समाजमा जातीयताका कारण बहिस्करण र उत्पीडनमा परेको समुदायमा मार्क्सवादी राजनीतिक दृष्टिकोणमा भरोसा बढेर आयो। जातीय विभेद र सामाजिक उत्पीडनले प्रताडित दक्षिण एसियाली भूगोलका दलित समुदायमा सामाजिक, आर्थिक, राजनीतिक, सांस्कृतिक विभेद उन्मूलनको मार्ग मार्क्सवाद हुनेमा विश्वास बढ्दै गयो। भारतीय दलित आन्दोलनका नेता अम्बेडकरले दलित समस्या समाधानको वैकल्पिक राजनीतिक विधिका रूपमा मार्क्सवादको अध्ययन र प्रयोग गर्न खोज्नुले यस तथ्यको सान्दर्भिकता अझ स्पष्ट हुन्छ। हिन्दु समाजभित्र विद्यमान छुवाछूत र सामाजिक विभेद नेपाली राजनीतिमा शदीयौंदेखि कचल्टिएर बसेको जटिल सामाजिक समस्या हो। जातीय उत्पीडनको वैज्ञानिक समाधानको बाटो मार्क्सवादलाई देखेर दलित समुदायको ठूलो हिस्सा यस आन्दोलनमा निरन्तर आबद्ध रहेको भए पनि शताब्दीयौं लामो नेपाली मार्क्सवादी आन्दोलनले दलित सबाललाई केन्द्रमा राखेर बहस गर्न सकेको छैन। नेपाली मार्क्सवादी राजनीतिमा नेपाली कांग्रेसको विस्थापन कम्युनिस्ट शासन हो भन्ने गलत राजनीतिक ज्ञानले नेपाली मार्क्सवादप्रति प्रश्न उब्जिन थालेको देखिन्छ। नेपालमा कम्युनिस्ट पार्टीले सरकारको नेतृत्व गरेको अढाई वर्षमा पञ्चायत र हिजोको मर्मत भएको प्रजातन्त्रको भन्दा अगाडि बढेर केही गर्न सकेको देखिँदैन भने दलित समस्याको वैज्ञानिक राजनीतिक दृष्टिकोण स्पष्ट पार्न सकेको छैन। दलित समुदायप्रतिको राजनीतिक दृष्टिकोणमा परिवर्तन, सामाजिक व्यवहारमा परिवर्तन, राज्यको व्यवहारमा परिवर्तन, आर्थिक अवस्थामा महसुस हुने खालको परिवर्तन ल्याउनुमा मार्क्सवाद निर्विकल्प मुक्तिमार्ग भन्ने नारा नेपाली मार्क्सवादको थियो। समाजमा विद्यमान सामाजिक विभेदविरुद्धको राजनीतिक दृष्टिकोण र रणनीति मार्क्सवादी विचार र लेलिनवादी संगठनात्मक संरचनाभन्दा बाहिर विकास हुन सक्दैन भन्ने बुझाइ दलित आन्दोलनको थियो। परिवर्तित राजनीतिले राज्य र समाजलाई प्रगतिशील होइन संकीर्ण बन्दै गएको देखिँदै छ। रुकुम घटनाका सवालमा सत्तासीन नेकपाको स्पष्ट सार्वजनिक धारणा अहिलेको मितिसम्म आउन सकेको छैन। नेकपाको स्थायी कमिटी बैठकको एजेन्डा बनेको रुकुम घटना नेकपाको आन्तरिक शक्ति संघर्षको मियोमा बिलोप भएको छ। नेकपा एकताको कोर्सले पूर्णता नपाउँदै विकास भएको नेतृत्व संकीर्णता, टकराव, गुटगत स्वार्थ र अन्तरस्वार्थले दिशा पक्रिन नपाउँदै विघटनको दिशामा अघि बढिरहेको छ। सरकारको नेतृत्व र सरकारका कामकारबाहीसँग जोडिएर सृजना भएको नेकपाभित्रको आन्तरिक कलहले नागरिकको जनजीवनमा मात्र प्रभाव पारेको छैन, छिमेक सम्बन्ध बिग्रिएको छ, अन्तर्राष्ट्रिय सम्बन्ध कमजोर बनेको छ। उत्पीडितहरूका सवाल कमजोर बनेका छन्। सरकार आफैं सत्ता रक्षाको सडक आन्दोलनमा रहेको बेला रुकुम घटना ओझेल परेको छ। अहिलेको सरकारसँग सामान्य जनताले विश्वास गर्ने अवस्था छैन। सरकार आफ्नै आत्मप्रशंसामा रमाएकोे छ। देशमा भ्रष्टाचार मौलाएको छ। आर्थिक अनुशासन उल्लंघन भएका छन्। संघीय सरकार, प्रदेश सरकार र स्थानीय सरकारको अपारदर्शिता छर्लंग भएको छ। सामाजिक उत्तरदायित्वबाट पन्छिएका छन्। गणतन्त्र, संघीयता, समावेशिता, धर्म निरपेक्षता गणतान्त्रिक संविधानको मूल मर्म हो। गणतन्त्रलाई एकल शासन पद्धतिमा चलाउन र स्वेच्छाचारी तरिकाले चलाउन खोज्नु नेपाली उत्पीडित समुदायका लागि विडम्बना हो भने समावेशी राजनीतिका लागि दुर्भाग्य हो, सरकारको यो कर्मले सिंगो उपलब्धिमाथि प्रश्न खडा गरेको छ। कलिलो गणतन्त्र र संविधानमाथि स्वयं राज्यको नेतृत्व जिम्मेवार हुन नसक्दा उत्पीडितहरूको राजनीतिक अधिकार, गणतन्त्र र गणतान्त्रिक संरचनाप्रति गणतान्त्रिक नेतृत्व जिम्मेवार बन्न सकेको छैन। स्वतन्त्रता र प्रजातन्त्र निरपेक्ष सवाल हुन्। नेपाली मार्क्सवाद सबै वर्ग, जाति, धर्म, क्षेत्र, लिंग आदिको बन्न सक्छ कि सक्दैन अहिलेको आवश्यकता हो। हामीले शासकीय व्यवस्था कस्तो ल्यायौं भन्ने सवाल होइन, शासक कस्तो चुन्यौं भन्ने मुख्य सवाल हो। हामीले प्राप्त गरेको व्यवस्थाले शासकीय ऐयासीमा के परिवर्तन आयो भन्ने सवाल होइन, समाज र निम्न वर्गका जीवनमा के परिवर्तन ल्याउन सक्यौं ? मुख्य सवाल यो हो। नेपाली समाजले प्राप्त गरेको राजनीतिक उपलब्धिको सबलीकरण गर्न नेपालमा सांस्कृतिक पुनर्जागरणको आवश्यकता देखिएको छ। सांस्कृतिक पुनर्जागरणले मात्र नेपाली समाजमा विद्यमान विभेदको अन्त्य गर्न सक्नेछ। सामाजिक सांस्कृतिक विभेदको अन्त्यविना नेपालमा मार्क्सवादको औचित्यतामाथि अब उत्पीडित वर्गले प्रश्न उठाउने निश्चित छ। हिजोका पञ्चहरूभन्दा, कांगे्रसभन्दा, राजाभन्दा कुन अर्थमा नेकपा फरक छ ? रुकुम घटनाले उत्तर पाउन सकेको छैन। मार्क्सवादीहरू पुरस्कारमा होइन, न्यायमा विश्वास गर्छन्। पश्चिम रुकुमले न्याय पाउँछ या पाउँदैन ? दलित समुदायसँग मार्क्सवादको सम्बन्ध त्यही विन्दुमा पुष्टि हुनेछ। विश्वकर्मा विभेदविरुद्धका सामाजिक अभियन्ता हुन्।"
