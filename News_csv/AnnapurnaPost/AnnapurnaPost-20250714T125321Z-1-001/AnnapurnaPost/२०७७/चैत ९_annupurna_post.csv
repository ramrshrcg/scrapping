शीर्षक,विवरण
सामाजिक सञ्जालको सदुपयोग,"सामाजिक सञ्जालमा अभिव्यक्त सूचना र विचार सञ्चारका माध्यममा लैजानुपूर्व अपनाइनुपर्ने प्रक्रियाबारे आचारसंहिता बनाइन आवश्यक छ विश्व चर्चित नोबेल पुरस्कार सुरु हुनमा सन् १८८८ मा दाजु लुडविगको मृत्यु हुँदा अहिले अस्तित्वमा नरहेको फ्रान्सेली समाचारपत्र इदिओटि कोटिदिएन् ले भूलवश अल्फ्रेड नोबेलको मृत्यु भएको सम्झिदिएको शोक सन्देशमा उनलाई मानिसहरूलाई छिटो मार्ने उपाय पत्ता लगाएर धनी भएको, मृत्युको व्यापारी का रूपमा गरिएको चित्रणले पनि भूमिका खेलेको मानिन्छ। हुन त पत्रिकाले सो गल्ती सच्यायो, तर त्यस्तो टिप्पणीले अल्फ्रेडमा आफ्नो प्रभाव छाडिसकेको थियो। अल्फ्रेडले पारिवारिक उत्तराधिकारीहरूलाई थाहा नदिई सन् १८९५ मा इच्छापत्रको सशोधनमार्फत आफ्नो सम्पत्तिको ९० प्रतिशत नोबेल पुरस्कार स्थापनाका लागि छुट्ट्याए। सूचना सम्प्रेषणमा रहेको गल्तीले सधैं यस्तो परिणाम आउँदैन। गल्तीले कतिपय अवस्थामा युद्ध निम्तिन्छ र प्रभावित व्यक्तिको मृत्युसम्म हुन्छ। राज्यको चौथो अंगका रूपमा रहेको पत्रकारिता (यसलाई बृहत् अर्थमा बुझियोस् ) को प्रभाव धेरै ठूलो रहन्छ। अन्तर्राष्ट्रिय रूपमै सञ्चारगृह र कर्मीको निष्पक्षता, सुरक्षा र धर्मलाई मध्यनजर राखी विभिन्न महासन्धि, नियम, प्रचलन, आचारसंहिता प्रयोगमा रहेका छन्। नेपालले राष्ट्रिय आमसञ्चार नीति, २०७३ मार्पत सञ्चार जगत्लाई व्यवस्थित गर्ने प्रयास गरेको छ। पछिल्लो समयमा इन्टरनेटमार्फत जोडिएका सामाजिक सञ्जालहरू सञ्चार गृहजत्तिकै प्रभावशाली बनेका छन्। हुन त मिश्र, लिब्या, बहराइन र ट्युनिसियामा देखिएजो अरब विद्रोह को प्रसंगमा सामाजिक सञ्जालको भूमिकाबारे शान्तिका लागि अमेरिकी संस्था ले सन् २०१२ को प्रतिवेदनमा देशभित्र विद्रोह निर्माणमा भन्दा पनि बाहिरी दुनियाँसम्म देशभित्र भइरहेको विद्रोहबारे प्रचार गर्नमा तिनको प्रमुख भूमिका रहेको पाइएको बताएको छ। अहिले अन्तर्राष्ट्रिय सामाजिक सञ्जालमा आन्तरिक सहभागिता व्यापक रहेको नेपालको शान्ति र अशान्तिमा तिनको भूमिका निकै रहने प्रस्टै देखिन्छ। मात्रात्मक हिसाबले संसारभरिका एकएक व्यक्तिका गतिविधि, चरित्र र इच्छाहरू निमिषभरमा रेकर्ड गरेर क्षणक्षणको इतिहासका रूपमा राख्न सक्ने क्षमता भएका बहुराष्ट्रिय कम्पनीहरूका नियन्त्रणमा रहेका यस्ता सामाजिक सञ्जाल सीमित स्रोतसाधन र सामथ्र्य भएको नेपालजस्ता साना मुलुकलाई एकैचोटि वरदान र अभिशापका रूपमा उभिएका छन्। यस्तो परिप्रेक्षमा नेपाल देश र नेपाली जनताले सामाजिक सञ्जालको उपयोगलाई आफ्नो हितमा प्रयोग गर्न सजिलो हुने र अहितमा दुरूपयोग गर्न असजिलो हुने खालको नियम र आचारसंहिता विकास र कार्यान्वयन गर्न आवश्यक भइसकेको छ। केही प्रतिनिधिमूलक घटना परीक्षा बोर्डले कोरोना संकमणबीच सञ्चालन गरेको कुनै एक परीक्षाको स्थिति भन्दै कुनै एक परीक्षार्थीले हलभित्र परीक्षाको हिसाबले भइरहेको अमर्यादित गतिविधिको भिडियो सामाजिक सञ्जालमा हाल्यो, जुन भाइरल बन्यो र हाम्रो परीक्षा पद्धतिको प्रतिष्ठामा प्रश्न चिह्न उठायो। परीक्षामा मर्यादा कायम हुनपर्छ, त्यसमा सबैको चासो हुन्छ। तर त्यसबारे सिकायत कहाँ र कसरी गर्ने भन्ने हेक्का नहुँदा हामी समस्या निम्त्याउन पुग्यौं। राष्ट्रिय आमसञ्चार नीतिले सञ्चारगृहलाई व्यवस्थित गर्ने प्रयास गरे झैं आम नागरिकका हितमा वाधा नपुग्ने गरी सामाजिक सञ्जाल प्रयोगमा आम नेपालीले अपनाउनुपर्ने सावधानीबारे सरकारी नीति आउन आवश्यक छ। एकजना अस्पतालमा उपचाररत प्रतिष्ठित राजनीतिज्ञको मृत्यु भएको खबर अनधिकृत रूपमा कसैले सामाजिक सञ्जाल वा अनलाइन सञ्चारमा लेख्यो, त्यो भाइरल बन्न पुग्यो। प्रियजन गुमाउँदा हामीलाई दुःख लाग्छ। आफ्नो गच्छे र परिस्थितिअनुसार हामी भौतिक रूपमा उपस्थित भएर वा परैबाट फोन, चिठी वा सञ्चार वा सामाजिक सञ्जालमार्फत मृतकप्रति शाब्दिक श्रद्धा र निजका आफन्तजनप्रति समवेदना व्यक्त गर्छौं, यो मानवीय संवेदनाको महŒवपूर्ण पाटो हो। तर आधिकारिताको खोजी नगरी धेरै छिटो थाहा पाउने देखिन हतारमा झारिएका यस्ता आँसुले समस्या झेल्दै गरेका बिरामी र परिवारजनलाई पुग्ने पीडाबारे सोच्न नसक्दा लाजलाग्दो परिस्थिति बन्न पुग्छ। सामाजिक सञ्जालमा आफ्नो चरित्रहत्याको प्रयास हुँदा कतिले आत्महत्याको बाटो समातेका घटना पनि छन्। एकै घटनाप्रतिको दृष्टिकोण र तिनबाट सिर्जना हुने परिणाम समाज र व्यक्तिअनुसार फरक हुन सक्छन्। उही आलोचना, असफलता, हार कसैलाई सुध्रिनका लागि पाठ हुन् भन्ने लाग्छ भने कसैलाई असह्य र संसारको अन्त्य जस्तो। जबसम्म कसैका निजी सोच, सूचना र गतिविधिले अन्य व्यक्तिलाई वा सार्वजनिक सुरक्षा, स्वास्थ्य र अमनचयनमा असर पुर्याउँदैनन्; तिनलाई गोप्य रहन दिएर अनि राखेर आवश्यक सुधारात्मक वा निषेधात्मक प्रक्रिया चलाए भइहाल्छ। परिवार वा समाजको हितमा आँच पुग्ने अवस्थामा चाहिँ व्यक्तिगत गोप्यतालाई तिलाञ्जलि दिनुपर्ने हुन्छ। हाम्रो समयको ठूलो हिस्सा सामाजिक सञ्जालमा अल्मल्लिँदा बित्न थालेको छ। यसबाट उत्पादकत्वमा कमी आएको छ। डिजिटल सञ्जालको अत्यधिक प्रयोगले धेरैको दृष्टि स्वास्थ्यमा असर गरेको छ। कतिको परिवार विखण्डित भएको छ र समाजमा झगडा बढेको छ। संवेदनशील सूचनाको गोप्यता रक्षा सामाजिक सञ्जालमा आफ्नो सूचना वा पोस्ट ककसले हेर्न पाउने भन्नेबारे छान्न पाइन्छ। कतिपय सञ्जालमा आफूले नचाहेको व्यक्तिले आफ्नो सूचना हेर्न नमिल्ने व्यवस्था गर्न पनि मिल्छ। यस्तो छनौटको व्यवस्था र सो सञ्जाल प्रयोगकर्ताले मान्नुपर्ने सर्तहरूको विवरण पढेपछि हामी सो सञ्जाल प्रयोगमा सुरक्षा महसुस गर्छौं। हामीलाई लाग्छ हाम्रा सूचना गोप्य रहने छन्। हुन पनि सामान्य अवस्थामा सामाजिक सञ्जाल उपलब्ध गराउने कम्पनी आफैं वा उससित साझेदारी रहेका व्यापारी वा अन्य त्यस्तै स्वभावका कम्पनीले आफ्नो आर्थिक, व्यापारिक वा अनुसन्धानात्मक प्रयोजनमा व्यक्तिगत विवरण सार्वजनिक नहुने गरी गरिने उपयोगबाहेक हाम्रा सूचनाको दुरूपयोग गरिँदैन। आपसी भेटघाट, सामूहिक छलफलजस्ता कुरामा कसैलाई धेरै चासो पनि हुँदैन। रेकर्ड त फोनको पनि गरिएको हुनसक्छ। यस हिसाबले सामाजिक सञ्जालले हामीबीचको सञ्चारलाई धेरै छिटो, सजिलो र सस्तो बनाएको छ। बुद्धि पुर्याएर प्रयोग गर्दा यस्ता सामाजिक सञ्जालबाट प्रशस्त फाइदा लिन सकिन्छ। प्रहरीले मागेको अवस्थामा सामाजिक सञ्जालले कुनै सदस्यको संवाद व पोस्टमा प्रयोग भएका सूचना दिन सक्ने र दिने गरेको देखिन्छ। इला फास्लर वनजिरो मा लेख्छिन्, फेसबुकजस्ता सामाजिक सञ्जालले अमेरिकाको सन् १९८६ को कानुन भण्डारण गरिएको सञ्चार ऐनअनुसार प्रहरीबाट कुनै व्यक्तिसम्बन्धी सूचना सोधिएको जानकारी सम्बन्धित व्यक्तिलाई दिन पाउँदैनन्। त्यस्ता सामाजिक सञ्जाल दर्ता भएका वा सञ्चालनमा रहेका देश र नेपालबीच वैमनस्य वा मुद्दा सिर्जना भएमा यस्ता सूचनामा ती देशको पहुँच पुग्ने तर नेपालको पहुँच नपुग्ने कुरा सजिलै अनुमान गर्न सकिन्छ। यस हिसाबले सामाजिक सञ्जालको उपयोगसम्बन्धी व्यक्तिगत स्तरमा सबै नेपाली र राष्ट्रिय स्तरमा सरकार, सबै सरकारी र संवैधानिक निकाय चनाखो हुनपर्ने देखिन्छ। सूचनाको हक र गोप्यताको हकबीचको सन्तुलन निर्धारण बेग्लै सबाल हो। अहिले यहाँ उठाउन खोजिएको सबालचाहिँ सामान्यतः लक्षित व्यक्ति वा समूहमा मात्र पुग्ने संवादका परम्परागत माध्यम र तीव्र रूपमा फैलिएर भाइरल बन्न सक्ने आधुनिक इलेक्ट्रोनिक सञ्चार र सामाजिक माध्यमबीचको भेद र यस्ता आधुनिक माध्यम प्रयोग गर्दा अपनाउनुपर्ने विशेष सावधानी हुन्। निकट विगतसम्म अक्षर नचिनेकाले परदेशमा रहेका आफन्तलाई चिठी लेख्न वा प्राप्त चिठी पढ्न जान्नेसुन्ने छिमेकीको मद्दत लिने गरेका, अपरिचित व्यक्तिलाई समेत सहजै विश्वास गर्ने र कुनै पनि घटना छिटै बिर्सने बानी परेका सर्वसाधारण नेपालीलाई सामाजिक सञ्जाल प्रयोगमा सावधानी नपुग्दा निम्तिन सक्ने कठिनाइबारे थाहा नहुनु स्वाभाविकै हो। अहिलेको बदलिएको स्थितिमा उनीहरूलाई चनाखो बनाउन आवश्यक छ। सरकारी पहल आवश्यक राष्ट्रिय आमसञ्चार नीतिले सञ्चारगृहलाई व्यवस्थित गर्ने प्रयास गरेझैं आम नागरिकको हितमा वाधा नपुग्ने गरी सामाजिक सञ्जाल प्रयोगमा आम नेपालीले अपनाउनुपर्ने सावधानीबारे सरकारी नीति आउन आवश्यक छ। यसमा के सावधानी आवश्यक छ भने त्यस्तो नीतिले नागरिकलाई प्रक्रियागत झन्झट नदेओस्, उसको स्वतन्त्र अभिव्यक्तिमा अंकुश लगाउने प्रयास नगरोस्। अहिले हाम्रो अगाडि खडा भएको र समाधान गर्नै पर्ने समस्या सामाजिक सञ्जाल र सञ्चार गृहबीचको सम्बन्ध हो। प्रतिलिपि अधिकारको उल्लंघन नहुने हदसम्म सञ्चार माध्यमका सूचना सामाजिक सञ्जालमा पस्किनमा समस्या हुने भएन; सूचनाको आधिकारिता, त्यसप्रतिको जवाफदेहिता र सो सूचनामा प्रयुक्त भाषाको जिम्मा पेसागत सञ्चार गृहको हुने भएकाले ती सूचनाको प्रयोगबाट आम नागरिक समस्यामा पर्ने जोखिम ठूलो रहँदैन। कुनै व्यक्तिले सामाजिक सञ्जालमा व्यक्त गरेका विचार, उपलब्ध गराएका सूचना कतिपय अवस्थामा प्रमाणित गरिएको हुँदैन। तिनको कानुनी पक्षबारे सोचिएको हुँदैन। मनका भावना पोख्ने र मन हलुंगो पार्ने उद्देश्यले केही लेखिएको र बोलिएको हुन्छ। जब सम्बन्धित व्यक्तिको जानकारीविना वा इच्छाविपरीत यस्तो सूचना अरूले सेयर गर्न थाल्छन् वा सञ्चार गृहले पनि त्यसैलाई आधार मानी प्रसारण गर्न थाल्छन्, तब त्यस्तो सूचनाले सोचिएभन्दा निकै बढी प्रभाव पार्न थाल्छ। यसर्थ सामाजिक सञ्जालमा अभिव्यक्त सूचना र विचारलाई आमसञ्चारका माध्यममा लैजानुपूर्व अपनाइनुपर्ने प्रक्रियाबारे नियम र आचारसंहिता बनाइन आवश्यक छ। साथै, नागरिककै स्वेच्छामा छाडिने भए पनि सामाजिक सञ्जाल उपयोगमा पुर्याइनुपर्ने सावधानीबारेमा विद्यालय शिक्षादेखि सामाजिक सचेतना कार्यक्रममार्फत सबै जनतालाई सुसूचित गरिनुपर्छ।"
सत्तासमीकरण,"भनिन्छ, राजनीति हो, यस्तै हो। कसैले भने जस्तो हुँदैन। तलमाथि भइरहन्छ। सम्भावनाको खेल हो रे राजनीति, असम्भावना भन्ने केही हुन्न। किनकि राजनीति सांसरिक विषयवस्तु नै हो, गतिशील हुन्छ। व्यर्थैमा मान्छेहरू प्रगतिशीलता को ट्याग लगाउँछन् राजनीतिलाई। संसारमा प्रगतिशील नभएको कुरो के छ ? गतिशील भइसकेपछि स्वयम्मा त्यसले प्रगतिशील चरित्र बोकेकै हुन्छ। तर बुझ्न सकिएन, प्रगतिशील चरित्रले कतिबिघ्न प्रगतिशीलताको खेल देखाएको ! ! उपद्रो नै पो मच्चाएको छ। भन्छ, प्रजातन्त्रमा विश्वास गर्छु, लोकतन्त्रमा विश्वास गर्छु, गणतन्त्रमा विश्वास गर्छु। केकेमा मात्रै विश्वास गर्छु भन्दैन यो प्रगतिशील राजनीतिले ? गर्दाभन्दा, यसले नैतिकता र अनैतिकताको भेद नै छुट्ट्याउन छाडिसक्यो। इमानदारी र बेइमानीको भिन्नता नै देख्न छाडिसक्यो। के हो निष्ठा ? के हो कर्तव्य ? सबै भुलिसक्यो। मान्छेले केमाथि भरोसा गर्ने ? केको आशा राख्ने ? यो राजनीतिको आफ्नो निर्दिष्ट दिशा कता छ ? पहिल्याउनै गाह्रो भइसक्यो। गज्जबको छ राजनीतिको प्रगतिशील चरित्र ! कहिले एकै ठाउँमा बसिरहन्छु भन्छ र बसेको जस्तो पनि गर्छ। तर सक्दैन, बामे सर्छ र उभिन खोज्छ। अनि कहिले टुकुटुकु हिँड्छ, कहिले फटाफट पाइला चाल्छ, फेरि खुरुरु दौडन्छ र पर पुग्छ। तर पुगेको ठाउँमा अडिनै सक्दैन। सायद बासु शशीले भने जस्तो पुग्छु भनेर गएको ठाउँ पाइलैपिच्छे पर सर्छ पो हो कि ? तत्काल पहिलेकै ठाउँमा फर्केर आउँछ। फर्केर आउँदा बाटैमा कहिले नाच्छ, कहिले गाउँछ। तर नगाएको बखत कहिले बकबक गर्छ, कहिले भुतभुताउँछ। के पचत्त बुझ्दैन कुन्नि; क्षणभरमा रुन्छ, फेरि अर्को क्षणमा अट्टहास गरेर हाँस्छ। बुझिनसक्नुको छ राजनीति। कहिलेकाहीँ कसैको गुनगान गाउँछ, उसको बखान छाँट्छ, फेरि के लाग्छ, उसैलाई घनघोर गाली गर्छ। चुप लागेर त एक्कैछिन पनि बस्दैन। चकचक चलिरहन्छ। फेरि आफू त चल्छचल्छ, एक्लै कहाँ चल्ने हो र; अरूलाई पनि चलाइरहन्छ। कसैलाई पनि चुपचाप बस्न दिँदै दिँदैन। खेलिरहन्छ राजनीति। खेल, झेलपूर्ण खेल। झेली खेल खेल्न मनपराउँछ। खेलमा आफू मात्रै खेलिरहन होइन, अरूलाई खेलाइरहनमा मजा मान्छ। नोटिस गर्नुपर्ने कुरो के छ भने अरूलाई खेलाउँदा आफ्नो चरित्रलाई भरपूर प्रदर्शन गर्छ। त्यो चरित्र खुबै रोमाञ्चक हुन्छ। साँपसिँढीजस्तो। खेलमा मनोरञ्जन दिलाउँदै, फकाउँदैफुल्याउँदै जान्छ। लड्डू बाँड्छ, केक काट्छ, भव्य भोजभतेर नै गर्छ। कविता पढ्छ, बाँसुरी फुक्छ, सारंगी रेट्छ, गीतसमेत लेख्छ। र, पुरस्कार थाप्ने बन्दोबस्त मिलाउँछ, सम्मानको खादा ओढ्ने अवसर जुटाउँछ। फोटो खिच्छ, भिडियो खिच्छ, टिकटक बनाउँछ। फेसबुकट्वीटर चलाउँछ। भाइरल बनाउँछ। खेल खेलुञ्जेल खेलेकै जस्तो लाग्दानलाग्दै खेल समाप्त भएको घोषणा गर्छ। ए, खेल सकिएको हो र ? खेलाडीहरूले हेरेको हेर्यै हुन्छन्। वास्तवमा खेल एउटा भूलभुलैया ! खेल्दाखेल्दै खेल सकिइसक्दा खेलाडीहरू आफैंले थाहा नपाई माथि तिनलाई धेरै माथि पुर्याइदिइसकेको हुन्छ राजनीतिले। र, अचानक खेलैखेलमा ढ्यांग्य्रांग तल भुइँमा पछारिदिँदा पो झल्याँस्स हुन्छन्। पत्तै नपाई उत्तानो पर्छन् खेलाडीहरू। हा हा हा अनि खेल खेलाउने राजनीति आफ्नो खेल हेर्दै दंग परेर हाँस्छ। ठीक यहीँनिर खेल हेरिरहने तमासेहरू ताली पिटीपिटी रमाइरहेका हुन्छन्। उफ्रीउफ्री रमाइरहेका हुन्छन्। नारा लगाइरहेका हुन्छन्। झन्डा उचालेर, ब्यानर बोकेर जुलुस उठाइरहेका हुन्छन्। तर राजनीतिको रङ कसले पहिल्याउन सक्छ ? कसमा छ त्यस्तो क्षमता, जसले राजनीतिको भित्री खेल बुझोस् ! तमासेहरूले देखेका राजनीतिक दृश्यहरू त केवल नाटक मात्रै हो भन्ने कुरो कसलाई थाहा ? राजनीतिक रंगमंचका पर्दाहरू कति कति ! एउटा खस्न पाएको हुँदैन अर्को खुलिसक्छ। हेर्दाहेर्दै राजनीतिले पछारिएका खेलाडीहरू फेरि उठिसक्छन्। तिनीहरू त्यति कमजोर कहाँ हुँदा रहेछन् र ? पछारिने फेरि सँभालिने, फेरि पछारिने, फेरि सँभालिने त राजनीतिक खेलको संस्कृति नै हो, त्यो परम्परा अवलम्बन गर्न जानिसकेकै हुँदा रहेछन् तिनले। र, यही खेलभित्रै अरूलाई खेलाउने खेल तिनले सिकिसकेका हुँदा रहेछन्। सबैभन्दा अभ्यास भएको खेल कुर्सीको खेल। कुर्सी ! बडो शानदारका कुर्सीहरू छन्। सजाएर राखिएका। समान्य कुर्सीहरूभन्दा नितान्त भिन्न स्वरूपका, विशेषतायुक्त ! जसमा बस्नेबित्तिक्कै मोहनी लागे जस्तो हुने। एकदम चुम्बकीय शक्ति छ ती कुर्सीहरूमा। बसेपछि छोड्नै नसकिने, त्यसलाई छाडेर उठ्ने कुरो त झन् परै जाओस् ! लिसो टाँसिए जस्तो। कुर्सी एउटा होइन, समूहगत रूपमा हुन्छन्। त्यसो त, एकआपसमा कुर्सीहरूको छुट्टाछुट्टै लहर हुन्छ तर सबैले आआफ्नो समीकरण मिलाएर बसेका हुन्छन्। एक छेउमा राता कुर्सीहरू, अर्को छेउमा नीला, सँगै अलिकति हरिया, कतै फाटफुट पहेँला; विभिन्न रंगका हुन्छन् कुर्सीहरू। एउटा भव्य समारोहका बीच कुर्सीहरू जिस्किरहेका हुन्छन्, मस्ती मारिरहेका हुन्छन्, मोबाइल चलाइरहेका हुन्छन्, एकआपसमा सञ्चोसुविस्ता सोधिरहेका हुन्छन्; भलाकुसारी गरिरहेका हुन्छन्, कुनै त मस्तले निदाइरहेका पनि हुन्छन्। कुर्सीको यो जमघटमा कुर्सीहरूले खेल्ने खेल अन्य खेलभन्दा पृथक् हुन्छ। र, भव्य पनि हुन्छ। देखिराखिएकै छ, अहिले जारी छ कुर्सीको खेल। कुनकुन कुर्सी कुनकुन कुर्सीसँग मिलेर खेल्ने हो ! कुनकुन कुर्सीलाई अलग्याउने हो ! बडो भद्रतापूर्वक समीकरण मिलाउने खेल चल्दै छ आऊ ! समीकरण जोडौं समीकरण तोडौं फेरि जोडौं फेरि तोडौं भएन, अनि भनौं एउटा गोप्य काम, आऊ, पुनः समीकरण फेरबदल गरौं ! ०० हामी पोख्त खेलाडी ! हाम्रो सामुन्ने एउटा भकुन्डो छ सत्ता को आऊ गुडाऊँ, खुट्टादेखि खुट्टासम्म गुडाऊँ ! जब खेल्दाखेल्दै थाकिन्छ आफैं रेफ्री बनेर बीचमै खेल रोकौं, अनि भनौं भकुन्डो फुट्ला जस्तो छ त्यसैले खेलको नियम बदलौं, आऊ ! खेलको समीकरण फेरौं तिमी उताम यता म यतातिमी उता ००० आऊ ! हामी समीकरण जोडौं समीकरण तोडौं ! !"
केन्द्रीकृत विकासका आयाम,"यस्तो एउटा समय थियो जतिबेला मेरो हजुरबुवा पूर्वी नेपालको भोजपुर जिल्लाबाट शिक्षा र अवसरको खोजीमा राजधानी काठमाडौं आउनुभयो। कैयन् दिनको यात्रा थियो त्यो। तीन दिनसम्म हिँडेपछि बल्ल सुनसरी जिल्लाको धरान पुगिन्थ्यो। हजुरबुबा पनि त्यसरी नै धरान पुग्नुभयो र त्यहाँबाट कहिले नेपाल त कहिले भारतको बाटो हुँदै अन्ततः काठमाडौं आइपुग्नुभयो। कष्टपूर्ण र झन्झटिलो थियो त्यो यात्रा। मेरो बालमष्तिस्कमा कैद भई बसेका हजुरबुबाका ती सम्झना आज पनि त्यत्तिकै ताजा छन्। तर आज समयले काँचुली फेरिसकेको छ। कुमालेको चक्र झैं समयले पनि ती दिन छाडिसकेको छ। त्यो पल, त्यो परिवेश रहेन अब। आजको दिनमा नेपालमा यस्तो एउटा जिल्ला छैन; जसलाई सडक सञ्जालले नछोएको होस्। अब कुनै नेपालीले आफ्नै देशको राजधानी जान भारतीय बाटो प्रयोग गर्नुपर्दैन। यस अर्थमा हामी भाग्यमानी नै छौं। हिजो हजुरबुबाको त्यो यात्रा र आज मेरो यात्रामा काठमाडौं जाने बाटो फरक भएको छ। समय छोटो भएको छ तर विडम्बना भनाँं उद्देश्य उही छ। त्यही गुणस्तरीय शिक्षा र अवसरको खोजीमा हजुरबुवा राजधानी छिर्नुभएको थियो अनि त्यसैका लागि म पनि। आज पनि देशको कुनाकन्दराबाट अध्ययन र अवसरको खोजीमा काठमाडौं आउनेको घुइँचो उस्तै छ। धेरै नेपालीले आफ्नो सुन्दर भविष्य राजधानीमा नै खोज्नुपर्ने बाध्यता आजको यथार्थ हो। एउटा विद्यार्थी उसकी आमाले केलाइकुलाइ गरेर पोको पारिदिएको चामलको बोरा मात्र बोकेर छिर्दैन राजधानी, बोकेको हुन्छ उसले उसको बाबुले दश नंंग्रा खियाएर बगाएको पसिनाका दाना। बोकेको हुन्छ उसकी हजुरआमाले पट्याएर राखेका डाँडापरीका आशा। ती सबैको ठूलो भारी बोकेर आफूलाई गह्रुंगो महसुस गर्दै राजधानीतर्फ लम्किएका हुन्छन् उसका पाइला। एउटा बाबु आफ्नी पत्नीको साडी फाट्दा पनि नयाँ किनिदिन नसक्ने लाचारपनबाट मुक्त हुने आशामा राजधानी छिर्छ। आफ्ना सन्तानले पनि भोलि आफूजस्तै दुःख पाउनु नपरोस् भनेर उनीहरूको एउटा सून्दर भविष्यको कल्पना गर्दैै आफ्नो गाउँ छाडेको हुन्छ। काठमाडौंमा त राम्राराम्रा विद्यालय हुन्छन्, त्यहाँ पढेपछि मेरा छोराछोरी पनि एक दिन ठूला मान्छे बन्नेछन् भन्ने आशाको दियो उसले निभ्न दिएको हँुदैन। यसरी एउटा विद्यार्थीले आफ्नो परिवार छाड्छ आफनो भविष्यका लागि। एउटा बयस्कले आफ्ना बाबुआमाको बुढेसकालको सहारा बन्न छाडेर राजधानीतर्फ लाग्छ केवल सन्तानको भविष्यका लागि। अनि टुक्रिन्छन् परिवार, टाढा हुँदै जान्छन् आफ्न्त, गुम्दै जान्छन् सहारा। यसपछि डाँडापारिका घाम भइसकेका बूढा बाउआमाले आफ्नै हातले हुर्काएका आफ्ना सन्तान भेट्न वर्षौं कुर्नुको कुनै विकल्प बाँकी रहँदैन। ठूलो परिवार टुक्रिएर सानो भएपछि मानिसमा सामूहिकता हराउँदै जान्छ। उसमा पारिवारिक हितभन्दा पनि व्यक्तिगत हित र फाइदाले महŒव राख्न थाल्छ। पति र पत्नीको थैलो अलग्गै हुन थाल्छ। मैले कमाएको सम्पत्तिले अरूलाई किन गर्ने भन्ने भावना पैदा हुँदै जान्छ। बच्चामा पनि हामी भन्ने भावानाको सट्टामा म भन्ने भावनाको विकास हुन थाल्छ। के हाम्रो राजनीतिक नेतृत्वले हामीलाई देखाएको सपना यही हो त ? समृद्ध नेपाल अनि सुखी नेपाली भनेको यही हो त ? के गोजीमा पैसा हुनु मात्र सुख हो र ? त किन हाम्रो नेतृत्वले काठमाडौं बाहिरलाई पनि उत्तिकै प्राथमिकतामा राखेनन् ? किन सहर र गाउँबीचको खाडल पुरेनन् ? एउटा विद्यार्थीले गुणस्तरीय शिक्षा प्राप्त गर्न र एउटा बाबुले दुई पैसा कमाएर आफ्ना सन्तानलाई सुन्दर भविष्य दिनकै लागि अझै पनि राजधानीको एउटा साँघुरो कोठामा निसास्सिएर बस्नुपर्ने बाध्यता किन ? नेपालमा व्यावहारिक रूपमा उपयुक्त ढंगले विकासको विकेन्द्रीकरण नभएको पक्कै हो। तर सरकारले यस विषयमा सोच्दै नसोचेको भने हैन। राणाशासनको अन्त्यपश्चात् २०१९ सालमा संविधानमार्फत नै विकेन्द्रीकरणको अवधारणा अघि सारिएको थियो। यसपश्चात् २०४७ सालको संविधानमा पनि यसबारे प्रस्ट रूपमा उल्लेख गरीएको थियो। यस्तै गरेर नेपालको संविधान २०७२ ले त देशलाई प्रस्टसँग संघीयतामा लगिसकेको छ। देशमा आज शासन सञ्चालनको तीन तह विद्यमान छ। आर्थिक गतिविधि देशभरि नै अघि बढाइनुपर्छ। ताकि जनताले अध्ययन र अवसरको खोजीमा सधैंभरि काठमाडौं आइरहनुपर्ने बाध्यता अन्त्य होस्। यस प्रकारले नेपालमा विकेन्द्रीकरणका विभिन्न प्रयास कार्यान्वयन भइसके पनि यसले ग्रामीण क्षेत्रमा बसोवास गर्र्ने जनतालाई व्यावहारिक रूपमा छुन सकेको देखिँदैन। जनताको जीवनस्तरमा आशा गरेअनुरूपको कुनै परिवर्तन ल्याउन सकेको पाइँदैन। हिजोका जनताले केन्द्रीकृत विकासका कारणले पाएको सास्ती आज पनि यथावत् छ। काठमाडौं उपत्यकामा मात्र कचाकच खाँदिएको विकासले अवसर पनि यहीं मात्र बढाइदियो। अनि सहत्तरै जिल्लाबाट यही अवसर समात्न काठमाडौं आउनेको संख्या आजसम्म पनि घटेन। जसकारणले जति प्रयास गरे पनि काठमाडौं उपत्यका पूर्ण व्यवस्थित बन्न सकेन। घट्दै गयो यसको सुन्दरता। अनि मेरो प्रेम अझ गाढा भएर आयो यो सहरप्रति। अझ लोभ लाग्न थाल्यो यसको ढल्किँदै गएको जवानीप्रति। आदिकवि भानुभक्त आचार्यले देखेको बेहुली झैं सिँगारिएको अलकापुरी कान्तिपुरी नगरी कहाँ रह्यो अब। इड भान डेर कोए अनि माइकल हट् हरूलाई पहिलो हेराइमै प्रेम बसेको काठमाडौं कहाँ हरायो आज ? मनलाई सँगसँगै तनलाई पनि पवित्र पार्न सक्ने बागमती, विष्णुमती त्यही पवित्रता बोकेर बगिरहेछन् त आज ? एक बेला थियो जतिखेर काठमाडौंको प्रत्येक सडकबाट भीमसेन थापाको धरहरा देखिन्थ्यो। सबैभन्दा बलवान् समय नै हो है भन्दै झक्झकाउने घन्टाघर देखिन्थ्यो। मानो रोपेर मुरी फलाउने किसान बारीमा काम गर्दागर्दा जब थाक्थे, तब आलीमा टुसुक्क बसेर पसिना पुछ्दै पर पशुपतिनाथको गजुरतिर हेरेर हे र्ईश्वर ! भन्दा उनीहरूले थकान बिर्सन्थे। बिहानको मिर्मिरेमा जब उनीहरूको निद्रा खुल्थ्यो तब झ्यालबाट यसो बाहिर हेर्दा पर सेता हिमाल, त्यसको अलि तल हरिया डाँडा अनि ती डाँडामा उभिएको स्वयम्भूनाथको शान्त र स्थिर दुई आँखाले मनलाई पनि शान्त र स्थिर बनाउँथ्यो। तर आज ती पल समयको गर्वमा बिलाइसके। फिक्का भइसके ती सुन्दरता, रमणीयता अनि मोहकता। हराउन लागिसके मानिसमानिसबीचका आफ्नोपनका सुगन्ध र मिठासहरू। तर अझै समय छ; जुन हाम्रो मुठीमा छ। चलाइदिऔं जादुको छडी झैं योजना बनाउने मगज, पसिना बगाउने पाखुरा, फर्काऔं काठमाडांैको उही सुन्दरता, स्वच्छता, सुगन्धता अनि बनाऔं विश्वमै एक जीवित संग्रहालय, जुन प्राचीन संस्कृति र सम्पदाले भरिएको हुनेछ। मन्दिर नै मन्दिरको सहर भन्ने उक्ति हराउँदै गए पनि ती धरोहर आज पनि हामीमाझ उत्तिकै गर्वका साथ उभिएका छन्। आज पर्यटकद्वारा गुगलमा बढी खोजिने सहर काठमाडौं पनि पर्छ। वैदिक, किराँत र बौद्ध सभ्यताको अनेकन सम्पदाको एकै ठाउँ अध्ययनअनुसन्धान गर्ने सवालमा काठमाडौंलाई हामी विश्वस्तरीय केन्द्र बनाउन सक्छौं। विश्वभरबाट यहाँको काष्ठकला, प्रस्तरकला, धातुकला, चित्रकला हेर्ने र सिक्नेको घुइँचो लगाउन सक्छौं। यहाँ बग्ने बागमती, विष्णुमती, मनोहरा, धोबीखोलालगायतका नदीनालालाई हामी पुरानै रूपमा फर्काउन सक्छौं। काठमाडौंलाई पनि उसै गरेर हामीले फोहोर र प्रदुषणमुक्त गरी पुरानै रूपमा फर्काउन सक्छौं। तर यसका लागि राज्यले नै यसबारेमा विशेष पहल गर्न जरुरी छ। राज्यले नै व्यावहारिक रूपमै जनताको जीवन छुने गरीको विकासको विकेन्द्रीकरण गर्नुपर्छ। जनतालाई गाउँगाउँमा विकास पुर्याइनुपर्छ। प्रत्येक प्रदेशमा एउटा उच्च गुणस्तरीय विश्वविद्यालय स्थापना गरिनुपर्छ। उद्योगहरू खोलिनपर्छ। आर्थिक गतिविधि देशभरि नै अघि बढाइनुपर्छ। ताकि जनताले अध्ययन र अवसरको खोजीमा सधैंभरि काठमाडौं आइरहनुपर्ने बाध्यता अन्त्य होस्।"
राजनीतिक शून्यता,"सत्तासीन दल तहसनहस भएका बेला देशलाई राजनीतिक निकास दिनु विरोधी दलको कर्तव्य हो वरिष्ठ साम्यवादी नेता ऋषिराज कट्टेलको रिट निवेदनमाथि भएको फैसलाअनुसार नेपाल साम्यवादी दल खारेज भएर अहिले कुनै पनि दलको बहुमत प्रतिनिधिसभामा छैन। एक प्रकारले भन्ने हो भने अहिलेको सदन त्रिशंकु भएको छ। यस्तो परिस्थितिमा विगतमा देशभित्र तथा बाहिर विभिन्न अभ्यास भइसकेका छन्। परन्तु हाम्रा दलका नेताले यसबाट शिक्षा लिन सकेका छैनन्। देशमा राजनीतिक शून्यता छाएका बेलामा पनि दलहरू आफ्नो भूमिका बहन गर्न सुस्त या अक्षम भएको जस्तो देखिएको छ। बाँदरलाई लिस्नु लाएजस्तै संसदीय प्रणालीका विरोधीलाई यस परिघटनाले खुच्चिउँखुच्चिउँ भन्न झन् सहज बनाएको छ। २०५२ सालमा मनमोहन अधिकारीले संसद् विघटन गरेका थिए। उनले अविश्वासको प्रस्तावलाई छलेर विघटनको सिफारिस गरेका र स्वयं अल्पमतको सरकारको प्रधानमन्त्री भएका भन्दै सर्वाेच्च अदालतले प्रतिनिधिसभा पुनःस्थापना गरेको थियो। उनले नैतिकताका आधारमा राजीनामा दिनुपर्ने थियो, तर उनले विश्वासको मत लिए। यसमा पराजित भएपछि नेपाली कांग्रेसले अन्य दलको सहयोगमा सरकार निर्माण गरेको थियो। भारतमा सन् २००९ मा भएको निर्वाचनपछि कुनै पनि दलको बहुमत नभएर अल्पमतीय सदन बनेको थियो। तर कांग्रेसले आफ्नो २०६ स्थानका साथै बहुजन समाज पार्र्टी, समाजवादी पार्र्टी, जनता दल (धर्म निरपेक्ष) तथा राष्ट्रिय जनता दलको सहयोग लिएर ५४३ सदस्यीय सदनमा ३२२ स्थान हुने गरी सरकार निर्माण गरेको थियो। बेलायतमा सन् १९१० को निर्वाचनमा पनि त्रिशंकु सदनको निर्माण भएको थियो। प्रधानमन्त्री हर्बर्ट हेन्री यास्क्विथ सन् १९१० मा दुईपटक अन्य पार्टीको सहयोग जुटाउन सफल भएका थिए। पछि सन् १९२३ मा पनि यस्तै संसद् बनेको थियो। त्यतिबेलाका प्रधानमन्त्री स्टान्ल्यी बाल्डिवन सन् १९२३ मा मनमोहन अधिकारीजस्तै विश्वासको मतमा पराजित भएका थिए। सन् १९२९ को त्रिशंकु सदनका बेलामा भने उनले राजीनामा दिएका थिए। पछि सन् १९७० मा इडवार्थ हिथले सहयोग जुटाउन नसकी पराजित भएका थिए। यी परिघटनाले के संकेत गर्छन् भने सबैजसो त्रिशंकु सदन भएका बेलामा प्रधानमन्त्रीले समस्यालाई सम्बोधन गरेका हुन्छन्। कहिले अन्य दलको सहयोग जुटाएर, कहिले राजीनामा गरेर, कहिले विश्वासको मत लिएर र कहिले विश्वासको मतमा पराजित भएर प्रधानमन्त्रीले मार्गप्रशस्त गर्छन्। तर अहिलेको नेपालको परिप्रेक्ष्यमा प्रधानमन्त्रीले राजीनामा नदिने मनसाय प्रकट गरिसकेका छन्। आफैंले विश्वासको मत लिनुभन्दा पनि उनी अविश्वासको प्रस्ताव सामना गर्ने मनस्थितिमा छन्। आगामी निर्वाचनअगाडिका बाँकी समयमा गर्ने कामबारेमा समझदारी निर्माण गरेर कुनै दललाई बाहिरबाट सहयोग गर्ने सर्तमा सर्वदलीय सरकार बनाउन सकिन्छ। बहुधा यस्तो परिस्थितिमा प्रतिनिधिसभाको सबैभन्दा ठूलो दलले सरकार बनाउन पहल गर्नुपर्ने हुन्छ। निर्वाचनपश्चात् एमालेमा १२१, कांग्रेसमा ६३, माओवादी केन्द्रमा ५३, जनता समाजवादी पार्टीमा ३७ र अन्य तीन दल राप्रपा, जनमोर्चा, नेमकिपा र स्वतन्त्र मा ११ सांसद थिए। तर अहिले केहीको निधनलगायत अन्य कारणले यसमा सामान्य अन्तर परेको छ। फलतः कांग्रेस ६१, माओवादी ४८ तथा जसपा ३४ सांसद संख्यामा खुम्चिएको छ। यी दल मिल्दा पनि चाहिने न्यूनतम १३८ संख्या प्राप्त गर्न सकिने देखिन्छ। आफू केन्द्रीय समितिमा बहुमतमा तर संसदीय दलमा अल्पमतमा भएको माधव नेपाल समूहले सार्वजनिक गरिसकेको छ। यसबाट के थाहा हुन्छ भने अहिले पनि ओली समूह नै संसद्मा सबैभन्दा ठूलो दल छ। ओलीको कदमलाई असंवैधानिकको धब्बा लागिसकेको र अन्य दलले सहकार्य नगर्ने मनसाय व्यक्त गरिसकेकाले ओली समूहले सरकार निर्माण गर्ने सम्भावना देखिँदैैन। अहिलेको आवश्यकता भनेको सर्वदलीय सरकार निर्माण हो। यस तथ्यलाई सबभन्दा पहिले कांग्रेसका वरिष्ठ नेता रामचन्द्र पौडेलले उजागर गरेका थिए। यस्तो परिस्थितिमा कुनै पनि दलको एकल सरकारले काम गर्न सक्दैन। तसर्थ सदनको दोस्रो ठूलो दल कांग्रेसले नै पहल गर्नुपर्ने हुन्छ। तर कांग्रेसलाई जनताले विरोधी भूमिका निर्वाह गर्ने जनादेश दिएकाले अहिले सरकारमा जाने हतार गर्नु हुँदैन भन्ने विचार पनि प्रकट भइरहेको छ। तथापि उत्तरदायी विरोधी दलको नेताले देशलाई अनिर्णयको बन्दी पनि बनाउनु उपयुक्त हँुदैन। सत्तासीन दल तहसनहस भएका बेला देशलाई राजनीतिक निकास दिनु विरोधी दलको कर्तव्य हो। किनभने विरोधी दल भनेको प्रतीक्षारत सरकार पनि हो। त्यसकारण आगामी निर्वाचनअगाडिका बाँकी समयमा गर्ने कामका बारेमा समझदारी निर्माण गरेर कुनै दललाई बाहिरबाट सहयोगका साथ सर्वदलीय सरकार बनाउन सकिन्छ। यसका विभिन्न विकल्प हुन सक्छन्। पहिलो माओवादी केन्द्रलाई सहयोग गर्न सकिन्छ। परन्तु अहिले ओली समूहपछि जनताका नजरमा माओवादीको छवि पनि धूमिल भएको छ। किनभने कार्य कारणको सिद्धान्तअनुसार पनि जनताले दुईतिहाइनजिकको दिएको अभिमतको अनादर हुनमा यसको पनि जिम्मेवारी छ। माओवादी दल पानीमाथिको ओभानो हुन सक्दैन। दोस्रो सम्भावना नेपाल समूहको हो। तर यसको पनि भूमिका समानान्तर नै रह्यो। काम गर्न नदिएको भन्ने ओली समूहको उक्ति नाच्न नजान्ने आँगन टेडो भनेजस्तै भए पनि छँदाखाँदाको सोझो आँगनलाई अलिकति टेडो त ओलीका अतिरिक्त प्रचण्ड तथा नेपाल समूहले पनि बनाएको नै हो। तेस्रो विकल्प भनेको समाजवादी दलको हो। किन्तु यसको समस्या के हो भने यो दलभित्र मतान्तर विद्यमान छ। केहीले त यो फुटको सँघारमा पुगेको पनि अनुमान गरिसकेका छन्। अर्काे यो दलले यदाकदा बेमौसमको बाजा बजाउने गरेको छ। आफ्नो शर्त पूरा नभए सरकारमा नजाने यसले लिएको अडान यसको परिचायक हो। यसो गर्नुको साटो सरकार बनाएर यस्ता माग पूरा गरे भइहाल्यो नि भन्नेको पनि कमी छैन। अर्काे नाकाबन्दीमा नकारात्मक भूमिका निर्वाह गरेकाले मधेसी दलको सरकार त्यति स्वीकार्य हुँदैन भन्ने पनि नसुनिएको होइन। तर यस्तो चिढलाई पालिराख्नु पनि उचित हुँदैन। आफैं सरकारमा भएपछि विभिन्न घटकबीच मतान्तर पनि कम हुन सक्छ। अलिक अनुत्तरदायी व्यक्तिलाई जिम्मेवारीको अनुभूति हुन्छ कि भनेर विवाह गरी दिने चलन पनि समाजमा छ। उनीहरू पनि सरकारको नेतृत्व गरेपछि परिष्कृत हुने सम्भावना रहन्छ। सबैजसो दलले राष्ट्रिय सरकार निर्माण गरिसकेकाले जसपालाई पनि यो अनुभव हासिल गर्ने अवसर पनि अहिले सिर्जना भएको छ। फेरि यस दलमा मधेसी र पहाडी सबैको उपस्थिति छ। सर्वदलीय सरकारअन्तर्गत अन्य दलको पनि सहभागिता भएपछि जसपाको नेतृत्व सर्वस्वीकार्य हुन सक्छ। ओलीको कदम असंवैधानिक भएकाले सहकार्य हुन नसक्ने अडान लिएकाले यसले नैतिकताको पनि परिचय दिएको छ। यसरी जसपाको नेतृत्वमा सर्वदलीय सरकार निर्माण गर्न सकिन्छ। यसमा कांग्रेस, माओवादी, नेपाल समूह, राप्रपा, नेमकिपा, जनमोर्चा, स्वतन्त्र तथा नागरिक समाजका प्रतिनिधिको पनि सहभागिता गराउन सकिन्छ। हुन त कसैले यस्तो सरकारलाई मिश्रित खालको गाँजेमाजे सरकारको संज्ञा दिन पनि सक्छन्। अथवा सबै राम्रा अंंगहरूको समायोजन गर्न खोज्दा ऊँटजस्तो नराम्रो जनावरको सिर्जना भएको पनि भन्न सकिएला। तर अहिलेको जस्तो असमान्य परिस्थितिमा यस्तै खालको समाधान सुयोग्य पनि हुन सक्छ। त्यसकारण अहिलेको आवश्यकता भनेको जसपाको नेतृत्वमा सर्वदलीय सरकारको निर्माण हो। यो कार्यमा कांग्रेसले आवश्यक भूमिका बहन गर्नुपर्छ। विगतमा पनि राप्रपालाई सरकार निर्माण गर्न दिएर प्रतिनिधिसभाको आयुलाई यसले लम्ब्याएको थियो। इतिहास दोहोरिन्छ भन्छन्। त्यसकारण यो वास्तविकतालाई मध्यनजर गर्दै कांग्रेसले देशलाई शीघ्रातिशीघ्र अग्रगमन दिनुपर्छ।"
नेताहरूले युवा र देशबारे नसोच्ने ?,"हाम्रा बालबालिकाले स्कुलमा लेख्न सिक्ने पहिलो वाक्य मेरो देशको नाम नेपाल हो। दोस्रो वाक्य नेपाल कृषिप्रधान देश हो। अहिले पनि ६५ प्रतिशत मानिस कृषिमा निर्भर छन्। देशको कूल गार्हस्थ्य उत्पादनमा कृषि उत्पादनले ३९ प्रतिशत हिस्सा ओगटेको छ। अबर रिसर्च एन्ड कन्टेन्ट फिलोसोफी ले दिएको एक तथ्यांकअनुसार कृषि उत्पादनले कुल गार्हस्थ्य उत्पादनमा सन् २००८ मा ३० प्रतिशत हिस्सा ओगटेको थियो भने सन् २०१८ सम्म आइपुग्दा २५ प्रतिशतमा झर्यो। विगत १० वर्षमा देशका धेरैजसो युवा बिदेसिनुले कृषि उत्पादन खुम्चिएको प्रस्ट हुन्छ। धेरैजसो दुर्गम गाउँघरमा अहिले पनि परम्परागत कृषि प्रणालीले उचित लाभ उठाएन सकिएको छैन। विदेशमा मजदुरी गर्न गएका लाखौं ऊर्जावान् युवा आफ्नो थातथलो फर्किए। उनीहरूको चाहना पनि आफ्नै जन्मघर फर्किनु रहेको छ। तर उनीहरूको त्यो इच्छा पूर्ण हुन सकेन। विश्वव्यापी रूपमा फैलिएको कोरोनाले जन्मिएको ठाउँमा केही छैन भन्दै विदेश हुइँकिने युवालाई आफ्नो देशको महŒव सम्झाइदिएको छ। दिनभरि काम नगरी कोठाभित्र गुम्सिनुको पीडाभन्दा आफ्नै खेतमा परिवारसँगै लकडाउनमा रमाएर पसिना बगाउनुको आनन्द लकडाउनमा घरभन्दा टाढा रहेका युवाले गुमाए। आफ्नै हातले बीउ लगाई, मल, पानी हालेर उमारी, गोडमेल गरेर सन्तानलाई झैं स्याहार गरी हुर्काइएका आँप, अम्बा, आरू, सुन्तला, स्याउ खानुको मज्जा महिनामा लाख रुपैयाँ कमाएर बजारबाट किनेर खानेले कदापि पाउन सक्दैन। अर्गानिक मल हालेर फलेका अन्नअनाज, तरकारी, फलफूलको ताजा स्वाद र त्यसमा पाइने पोषकतत्वले रोगलाई हजारौं माइल टाढा राख्ने डाक्टरले दाबी गर्दै आएका छन्। प्राकृतिक सौन्दर्यले भरिपूर्ण हाम्रा गाउँघरमा थोरै विकासको लहर दौडाउने हो भने कुनै कुराको कमी छैन। स्वच्छ, सफा पानी, धुवाँ धुलोरहित हावा, जुनसुकै अन्नबाली, फलफूल, तरकारी आदि फलाउन सकिने छ। हाम्रा नेताहरूले विदेशबाट घर फर्केका आफ्ना जनतालाई देशमै रोजगार दिन कसरी सकिन्छ भनेर काम गर्ने कहिले होला ? गाउँघरसम्म पुगेको यातायातले कृषि उत्पादन बजारसम्म पुर्याएर बिक्री गर्न सजिलो बनाएको छ। यसले किसानलाई आत्मनिर्भर बनाउन धेरै सहयोग गरेको छ। गत वर्ष दसैंको समयमा बैतडीको गोठालापानी बजारमा एक दाना अम्बाको १० रुपैयाँ तिर्दा काठमाडौंभन्दा महँगो भएको लागेको थियो। सदरमुकामबाट घिउ बनाइदिनु भन्दै पाँचदस किलोका भाँडासँगै पैसा पनि कृषकका घरघरमा आउने गरेका छन्। कृषकले पाल्दै गरेका खसी, बोका, बाख्रा, कुखुरा, राँगाजस्ता पशु किन्नका लागि व्यापारीले पहिल्यै रकम बुझाउने गर्न थालेका छन्। देश विद्युत्मा आत्मनिर्भर हुँदै गइरहेका बेला दूरदराजसम्म पनि यसको उपयोगले कलकारखाना खोल्न सजिलो हुने देखिएको छ। अफिस, स्कुलजस्ता कतिपय कार्यालयमा कागजी काम विद्युतीय माध्यमबाट सम्पन्न गर्ने व्यवस्था हुँदा समयको बचत हुन थालेको छ। अब भने कर्मठ, परिश्रमी युवाले विदेशीको मुख ताक्नुपर्ने अवस्था छैन। देशमा केही अवसर छैन भन्दै हिँड्ने युवाले सरकारले दिएको बिमा सुविधासहितको सहुलियत कर्जाको उचित लाभ उठाउँदै पशुपालन, माहुरीपालन, फूल उत्पादन, टपरी बनाउने, सिलाइकढाइ, पर्यटनजस्ता व्यवसाय सुरु गर्न सक्छन्। अब सीप, बल र उमेर भएका युवाले देश निर्माण गर्न जुट्नुपर्छ। सरकारले पनि युवा वर्गलाई प्रोत्साहन गर्न र स्वदेशी उत्पादनलाई बढावा दिन निर्यातमा जोड दिने र आयातमा रोक लगाउन सक्नुपर्छ। बाजुरा, डोल्पा, जुम्लाजस्ता जिल्लामा अझै पनि स्याउजस्ता स्थानीय उत्पादन ढुवानीमा समस्या देखिएको छ। तराईका किसान भने बिचौलियाको चंगुलमा फसेका छन्। केन्द्रीय सरकारसँग मिलेर स्थानीय र प्रदेश सरकारले यस्ता समस्याबाट छिटै छुटकारा पाउन पहल गर्नुपर्छ। त्यस्तै ऊर्जावान् युवालाई देशमै टिकाइराख्न सरकारले ल्याउने देश विकासका काममा भर पर्छ। अझै पनि दुर्गममा कतिपय गाउँ छन्; जहाँ पानी, बत्ती, स्वास्थ्य, सूचनाजस्ता अति आवश्यक कुरा व्यवस्था हुन सकेको छैन। बिरामी पर्दा घन्टौं हिँडेर स्वास्थ्य चौकी वा अस्पताल पुर्याउँदै बिरामीको मृत्युसम्म हुने गरेको छ। दुर्गमका धेरैजसो अस्पतालमा बिरामीका लागि अति आवश्यक पर्ने रगत, भेन्टिलेर, अपरेसन, आईसीयूजस्ता उपकरण अभाव छ। दुर्गमका कतिपय गाउँमा कहिलेकाहीं अति आवश्यक सिटामोल, जीवनजलजस्ता महŒवपूर्ण औषधि पनि नपाउने स्थिति आएको देखिन्छ। अझै पनि आफ्ना उत्पादनलाई घरमै गाईवस्तुलाई खुवाउने वा बजारसम्म पुर्याउन दुईतीन घन्टासम्म बोक्दै हिँड्ने अवस्था अन्त्य हुन सकेको छैन। सरकार रहुञ्जेल स्थानीय तथा प्रदेश सरकार मिलेर पिछडिएका क्षेत्र पहिचान गर्दै जनताका आवश्यकता परिपूर्ति गर्न ढिलाइ गर्नु हँुदैन। पहिलाजस्तो सिंहदरबारको मुख ताकेर बस्नुपर्ने व्यवस्था अन्त्य भएको छ। प्रदेश सरकारसँग आफ्नो छुट्टै बजेट छ; जुन स्थानीय सरकारसँग मिलेर विकासका काममा खर्च गर्न सक्छ। आगामी वर्षमा नयाँ आर्थिक वर्षको बजेट पारित भएसँगै समयमै लक्षित वर्ग, समुदाय र क्षेत्रको पहिचान गरि खर्च गर्न सकेमा बजेट फ्रिज हुने समस्याबाट बच्न सकिन्छ। आफ्नो मलिलो जग्गाजमिन छाडेर विदेश जान खोज्ने युवालाई नयाँ आउने स्वरोजगार कार्यक्रमले समेट्ने अपेक्षा सबैको छ। अहिलेसम्म मौसमजस्तै फेरिरहने सरकारले धेरैवटा नीति तथा कार्यक्रम प्रस्तुत गरिसकेका छन्। तर कुनै पनि क्षेत्रमा अपेक्षाकृत फट्को मार्न सकिएको देखिँदैन। उद्योगधन्दा, कलकारखाना, शिक्षा, स्वास्थ्य, यातायातलगायतका क्षेत्र पनि धराशायी मात्र भएको देखिन्छ। यसमा अहिलेसम्मका सरकारका कमजोरीबाहेक केही देखिँदैन। बजेट भाषणमा आफूले प्रस्तुत गरेका योजना तथा कार्यक्रमलाई मूर्तरूप दिन सरकारले वर्षभरि नै तन, मन र वचनले क्रियाशील भएर काममा लाग्नुपर्ने थियो। अहिलेको सरकार कामकुरो एकातिर कुम्लो बोकी ठिमीतिरजस्तै भएको छ। त्यससँगै पसिना बगाउँदै, ज्यानको बाजी लगाएर परिवारबाट टाढा रही विदेशमा काम गर्ने युवावर्गले परिश्रम गरे आफ्नै देशमा पनि सुन फलाउन सकिन्छ भन्ने मानसिकता बनाउन पनि जरुरी छ। गत वर्ष फलेको उत्पादनले लकडाउनमा घर बसेका जनतालाई सजिलो भएको छ। कोरोना भाइरसले यो देशको आर्थिक सूचकांक नकारात्मक हुन सक्ने प्रक्षेपणले देखाइरहेको छ। समयमै किसानलाई चाहिने मललगायत आवश्यक सामानको उपलब्धता गराउनु सरकारको जिम्मेवारी थियो, जुन पूरा हुन समय लागेको छ। को प्रधानमन्त्री बन्ने, कसलाई अध्यक्ष बनाउने, कसलाई उपप्रधानमन्त्री बनाउने, कसरी सांसद बनाउने भन्नेमा मात्रै दलका नेताहरूले समय नष्ट गरिरहेका छन्। देश र जनताका लागि सोच्न कसैलाई फुर्सद छैन। लासहरू बाकसमा आउने क्रम रोकिएको छैन। हाम्रा नेताहरूले विदेशबाट घर फर्केका आफ्ना जनतालाई देशमै रोजगार दिन कसरी सकिन्छ भनेर काम गर्ने कहिले होला ?"
सिटी सेमिफाइनलमा,लन्डन : म्यानचेस्टर सिटी एफए कप फुटबलकोे सेमिफाइनलमा प्रवेश गरेको छ। शनिबार राति भएको खेलमा सिटीले इङ्लिस प्रिमियर लिग प्रतिद्वन्द्वी एभर्टनलाई उसैको मैदानमा २० गोलले हराउँदै सिटीले अन्तिम चारमा स्थान बनाएको हो। सिटीका लागि इल्केए गुन्डोगान र कप्तान केभिन डी ब्रुनले गोल गरे। ८४औं मिनेटमा गुन्डोगानले गोल गर्दै सिटीलाई अग्रता दिलाए। ९०औं मिनेटमा ब्रुनले रोड्रीको पासमा गोल गर्दै सिटीलाई जिताएका थिए। यसैगरी अर्काे क्वार्टरफाइनल खेलमा साउथह्याम्पटनले बर्नमाउथलाई ३० गोलले हराउँदै सेमिफाइनलमा प्रवेश गरेको छ। साउथह्याम्प्टनको जितमा नाथन रेडमन्डले पहिलो हाफको इन्जुरी र ५९औं मिनेटमा दुई गोल गरे। मोउसा डिजेनेपोले ३७औं मिनेटमा सुरुआती गोल गरेका थिए। खेलभर साउथह्याम्पटनको दबाब झेलेको बर्नमाउथले गोल गर्न लायक अवसर बनाउन सकेन।
त्रिदेशीय फुटबलको तयारी पूरा,"काठमाडौं : दशरथ रंगशालामा चैत १० देखि १६ गतेसम्म आयोजना हुन लागेको त्रिदेशीय फुटबल प्रतियोगिताको तयारी पूरा भएको छ। आयोजक अखिल नेपाल फुटबल संघ (एन्फा) ले आइतबार पत्रकार सम्मेलन गरी प्रतियोगिताको सम्पूर्ण तयारी पूरा भएको जानकारी दिएको हो। प्रतियोगितामा नेपालसहित बंगलादेश र किर्गिस्तानको यू२३ टोलीले प्रतिस्पर्धा गर्नेछन्। बंगलादेश र किर्गिस्तान टोली काठमाडौं आइसकेका छन्। नेपालले १२ गते किर्गिस्तान र १४ गते बंगलादेशसँग खेल्नेछ। नेपालले सन् २०२२ मा कतारमा आयोजना हुने विश्वकप छनोट खेलको तयारीका लागि त्रिदेशीय फुटबल आयोजना गरेको एन्फाका प्रवक्ता किरण राईले बताए। राईका अनुसार दशरथ रंगशालाको मैदान मर्मतलगायत तयारी पूरा भएको छ। नेपाली टोलीले उपाधि जित्ने लक्ष्यका सात तयारी गरिरहेको पनि राईले बताए। यस प्रतियोगिताका लागि एन्फाले करिब १ करोड रुपैयाँ खर्च गर्नेछ। जसमा दर्शक टिकटबाट १ करोड ५० लाख रुपैयाँ आम्दानी गर्ने बताइएको छ। एन्फाले ५० लाख रुपैयाँ नाफा गरी उक्त रकम फुटबल विकासमा लगानी गर्ने पनि बताइएको छ। १५ हजार दर्शक क्षमताको दशरथ रंगशालामा १२ हजार टिकट बिक्री गरिने छ। जसमा साधारण प्यारापिटको सात सय र भीआईपी प्यारापिटको १५ सय रुपैयाँ शुल्क राखिएको छ। प्रतियोगिताको विजेता टोलीले पाँच हजार र दोस्रो हुने टोलीले तीन हजार अमेरिकी डलर पुरस्कार प्राप्त गर्नेछ। उत्कृष्ट खेलाडीलाई पाँच सय र म्यान अफ दी म्याचलाई २ सय ५० अमेरिकी डलर प्रदान गरिने एन्फाले जनाएको छ। प्रतियोगिताका खेल राउन्ड रोविन लिगका आधारमा हुनेछ। शीर्ष दुई टोली फाइनलमा भिड्नेछन्। यसैबीच, एन्फाले खेलाडीको दुर्घटना बिमा र उपचारका लागि मेडिसिटी अस्पतालसँग सम्झौता पनि गरेको छ। सम्झौताअनुसार मेडिसिटीले राष्ट्रिय टोली र ए डिभिजन लिगका खेलाडीलाई पाँच लाख, बी र सी डिभिजन लिगका खेलाडीलाई तीन लाख तथा एन्फाका सदस्य, कर्मचारी र अन्य खेलाडीका लागि १ लाख ५० हजार रुपैयाँबराबरको उपचार गर्ने बताइएको छ। एन्फाले बिमा कम्पनीलाई प्रिमियमस्वरूप जनही १५ सय रुपैयाँ तिर्नेछ।"
गण्डकीको खेलकुद विकासमा बेलायतबाट संगठित पहल हुने,"लन्डन : नेपालको गण्डकी प्रदेशमा खेलकुदको विकास एवं प्रवर्धनमा सघाउने लक्ष्यमा बेलायतमा समन्वय मञ्च गठन भएको छ। गण्डकी प्रदेशका नवनियुक्त सदस्यसचिव तेजबहादुर गुरुङको सम्मानमा आइतबार भर्चुअल रुपमा आयोजित कार्यक्रममा बेलायतका अग्रज समाजसेवी मीनप्रसाद गुरुङको संयोजकत्वमा 'गण्डकी प्रदेश खेलकुद समन्वय मञ्च यूके' घोषणा गरिएको हो। पूर्व राष्ट्रिय खेलाडी समेत रहेका तमुधिं यूकेका संस्थापक अध्यक्ष मीनप्रसाद गुरुङको संयोजनमा गठित मञ्चमा गण्डकी प्रदेशको प्रतिनिधित्व गर्ने बेलायतस्थित विभिन्न क्षेत्रीय तथा खेलकुदसम्बन्धि संघसंस्थाको प्रतिनिधित्व रहनेछ। नवनियुक्त सदस्यसचिव गुरुङको सम्मानमा मञ्चका संयोजक मीनप्रसाद गुरुङको अध्यक्षतामा सम्पन्न कार्यक्रमका प्रमुख अतिथि गैरआवासीय नेपाली संघ अन्तरराष्ट्रिय समन्वय परिषदका अध्यक्ष कुमार पन्तले अनुभवसहित जिम्मेवारी पाएकाले गुरुङबाट गण्डकी प्रदेशले खेल क्षेत्रमा मनग्य लाभ लिने विश्वास व्यक्त गरे । मन्तव्यका क्रममा सदस्यसचिव तेजबहादुर गुरुङले आफूमा महत्वपूर्ण जिम्मेवारी आएको र केन्द्रित भएर काम गर्ने वातावरण र पहुंच भएकाले यसलाई अवसरका रुपमा लिएको बताए। कार्यक्रममा प्राप्त राय सुझाव मनन गर्दै अगाडि बढ्ने पनि उनले बताए। उनले अग्रज व्यक्तित्वहरुका माझ सम्मान पाउंदा गर्व लागेको बताउंदै आयोजकप्रति आभार समेत व्यक्त गरे। खेलकुद मनोरन्जनमात्र नभइ अर्थव्यवस्था उकास्ने ठूलो माध्यम भएको उनको धारणा थियो। गण्डकी प्रदेशमा नेपाली डायस्पोराको सहयोग त छंदैछ, बेलायतबाट खेल विकासमा हुन सक्ने सहयोग र सहकार्यका लागि मितेरी सम्बन्ध गांस्न पनि उनले जोड दिए। कुनै जमानामा गण्डकी अञ्चलको खेल स्तर सशक्त भएपनि अहिले खस्केकाले त्यो उकास्ने आफ्नो योजना रहेको उनले बताए। विभिन्न उमेर समूहमा खेलकुद गतिविधि विस्तार गर्ने, प्रदेश र राष्ट्रको गौरव अभिवृद्धि गर्ने गरी खेलाडी उत्पादन गर्ने आफ्नो सोच रहेको पनि उनले सुनाए। एनआरएनए यूकेका संरक्षक एवं समाजसेवी सूर्य गुरुङले खेलकुद क्षेत्रको विकास र स्तरोन्नतिका लागि जीवन नै समर्पण गरेका गुरुङको सक्षम र क्षमतावान नेतृत्वबाट गण्डकी प्रदेशको खेलकुदले थप उचाई हासिल गर्ने अपेक्षा व्यक्त गरे। कार्यक्रममा एनआरएनए आइसीसी महासचिव डा। हेमराज शर्मा, एनआरएनए आइसीसी युवा संयोजक हिमाल गुरुङ, एनआरएनए यूके अध्यक्ष पुनम गुरुङ, तमुधि यूके अध्यक्ष हितकाजी गुरुङसहित बेलायतस्थित दर्जनौं संघसंस्था एवम् गण्डकी प्रदेशनिकट अन्तरराष्ट्रिय संस्थाका प्रतिनिधिहरुले सहयोग र सहकार्यको प्रतिबद्धता गरेका थिए।"
