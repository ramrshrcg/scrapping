शीर्षक,विवरण
नेता र नेतृत्वमा ऊँट प्रवृत्ति,"धेरै पहिले एउटा ऊँटले ठूलो तप गर् यो। ब्रह्माजीले खुसी हुँदै वरदान माग भने। ऊँटले बसीबसी खान पाऊँ भन्यो। अल्छी ऊँटलाई ब्रह्माले वरदान दिए। ऊँटको घाँटी चार सय कोस लामो भयो। अब चार सय कोसवरिपरिका सरसामग्री खान कुनै अवरोध भएन। आफ्नो इच्छाअनुसार सुतीसुती खान थाल्यो। विनापरिश्रम बसीबसी खाने बानीले ऊ बेस्सरी मोटायो। एक दिन स्याल आयो। मोटो घाँटी र डम्म परेको ऊँटको शरीर देखेर स्यालको जिब्रो रसायो। सुतेको ऊँटमाथि चढेर घाँटीको ताजा रगत चुस्न थाल्यो। जीउभन्दा धेरै ठूलो घाँटी भएको ऊँट यताउता चल्मलाउन र हल्लिन सकेन। बिचरो ऊँटको रगत स्यालले मनग्गै खाइदियो। ऊँट र हाम्रा नेता र नेतृत्वको प्रवृत्ति या स्वभाव उस्तै छ। हाम्रो नेतृत्व धेरैजसो बालुवाटारकेन्द्रित हुन थालेको छ। नेतृत्व पनि सबैलाई बालुवाटारमै बोलाउँछन् अरूले नगरेको काम गर्न होइन, सधैं अरूले गरेको काम गर्न। यसरी कसरी परिवर्तन हुने ? चीनमा माओत्से तुङले गरेको काम गरिरहेको भए देङ सियाओ पिङ कसरी उदाउँथे र ? उनले देखाएको बाटामा हिँडेको चीन आज अमेरिकालाई उछिन्ने भइसकेको छ। हामीचाहिँ उही पुरानै सोचअनुसार अगाडि बढिरहेका छौं र जहाँको तहीं रहेका छौं। नेता र नेतृत्वले शक्तिशालीसामु जोरी खोज्नु हुँदैन। अर्थोडक्स उही पुरानो सोच राखेर पनि हुँदैन। ठूलाठूला नदी र बर्खाको भेलमा ठूला, अग्ला रूख लडेर, पग्लेर र बगेर जान्छन्। नलच्कने रूखहरूको समस्या छ। भेल आउँछ, उडाएर लैजान्छ। लच्कने निगालो हेरौं न ! हावा आए पनि हल्लिदिने मात्रै, भेल आए पनि मुन्टोले भेललाई ढोगिदिने मात्रै ! कहीं पछारिनुको डर छैन। निगालो नरम छ, कमलो छ, पहिरोमा परे पनि अलितल पुग्छ फेरि जस्ताको तस्तै। ठूलो रूख झैं हेलिएर पल्लो सागरसम्म पुग्नै नपर्ने। हाम्रा नेता र हाम्रो नेतृत्व पनि यस्तै छ। सुगौली सन्धिमा लचकदार। सन् १९५० को सन्धिमा नरम। त्यत्रो नाकाबन्दीमा सहनशील। विदेशीले मौलिक धर्म उडाउँदा चुप। मौलिक संस्कृति र भाषामा आगो लगाउँदा ताली बजाउने, धार्मिक पर्वमा राजनीति मिसिंदा गौरव ठान्ने, निहुरीमुन्टी न नै गर्नुपर्ने कति नरम ? दिल्ली दौड प्रतियोगिता पुरानै चलन मान्ने ! अन्त्यमा रअ सँग गोप्य वार्ता ! त्यसैले सहनु बुद्धिमानी हो। एउटा कथा छ एक साधक थिए। आश्रममा आउनेलाई जे चाहियो त्यही दिन सक्थे उनी ! वरदान सावित हुन्थ्यो उनीकहाँ गएपछि। धेरैको आवतजावत देखेपछि ती साधकले पालेको कुकुरले थाहा पाएछ। हाम्रा मालिक त साँच्चै तपस्वी र मनका कुरा ठ्याक्कै बुझ्ने। जे माग्यो सो पूरा गरिदिने ! मलाई पनि त डरबाट मुक्ति गरिदिए हुन्थ्यो नि ! कुकुर मनमनै सोच्न थालेछ भोगमा रोगको डर छ। कूलको इज्जतबाट खसिएला भन्ने डर हुन्छ। कुलिन हुनेलाई पनि डरैडर छ। धन कमायो, राज्यको डर छ एकातिर भने अर्कातिर चोरी र आगलागीको। इज्जत कमायो, गुम्ला भन्ने डर। बलियो भयो शत्रुको डर। रूप राम्रो भयो बुढ्याइँले छाला चाउरी पार्ने डर। धुरन्धर विद्वान् पढेर ठूलो भयो मूर्खको डर। मान्छे भई जन्म्यो मरिने डर। धरहरा अग्लिएकै कारणले ढलेको हो नि ! कुकुरले सोच्दै गयो। आफ्ना कुरा राख्यो भने मालिक रिसाउने पो हुन् कि ? उसलाई डर थियो। फेरि उसले सोच्यो ठूलो बन्ने आशीर्वाद त पाइएला माग्यो भने तर तँ यहाँ बस्नु पर्दैन जा स्वर्गतिर भनिदिए के गर्ने हो ? स्वर्गमा आफ्नो खानपिन मिल्दैन। कुकुर भावुक चिन्तनमा थियो। उसले एक दिन मुख फोर् यो आफ्नो मालिकसँग हजुर मलाई डर छ चितुवाबाट ! कृपया चितुवा नै बनाइदिनुस् न मलाई। तपस्वीको फु मन्तरले कुकुर चितुवामा परिणत भयो। तपस्वीको संगत उसले थाहा पाइहाल्यो। बाघको डर हुने रहेछ। उसले बिन्ती गर् यो मालिकलाई। तपस्वीले भने, तँ अब बाघ भइस् डराउनु पर्दैन। बाघले फेरि सोच्यो हात्तीको डर त कहाँ कम हुन्छ र ! बाघको मलिन अनुहार देखेर तपस्वीले कुरा बुझे। बाघलाई तुरुन्तै हात्तीमा परिणत गरिदिए। फेरि हेरे हात्तीको मुख अँध्यारै छ। तपस्वीले कुरो बुझे। धेरै देश असल व्यक्तित्वका असल नीति अनुसरण गरेर अगाडि बढेका छन् र सम्पन्न भइसकेका छन्। हाम्रा नेता र नेतृत्व ऊँट प्रवृत्ति बोकेर सधैं गरिरहन्छन् खिचातानी। यसलाई पक्कै सिंहको डर भयो, अब सिंह नै बनाइदिन्छु। हात्ती सिंह भयो। हेर्दाहेर्दै आफ्नो कुटीको सुरक्षामा राखिएको कुकुर त जगल्टे सिंह पो बनिसक्यो। सिंहको मुख अँध्यारोको अँध्यारै देखियो। तपस्वीले फेरि वरदान दिए तँलाई तेरो शत्रु हुँडारको डर छ, अब तँ हुँडार नै भएस्। हुँडार बनेपछि हुँडारले आफ्नो खाजा खोज्यो। अब उसको खाना भनेको आफ्नै मालिक तपस्वी नै थिए। अरू कोही थिएन त्यहाँ। तपस्वीप्रति जाइलाग्न लागेको संकेत भयो उनलाई। तुरुन्तै फु मन्तर गरे उनले तँ कृतघ्न भइस्, कृतज्ञ हुन सकिनस्। अब तँ आफ्नै शरीर कुकुर भएस्। हुँडार कुकुर नै भयो। विचरा हाम्रो नेतृत्वले राम्ररी बुझेको छ। हामी यति ठूला भयौं कतिको वरदान आशीर्वाद पाएर। झुक्न बिर्सियो भने फेरि हालत पुरानै हुने पो हो कि ! स्वदेशीपन नै सबैतिर अपनाउन सके सबै क्षेत्र राम्रो र असल हुन्छ। मान्छे, समूह र राज्यको सबैको सम्पत्ति भनेको शील र स्वभाव नै हो। आफ्नो छुट्टै पहिचान पनि यसैमा निहित हुन्छ। शील भए स्वर्ग जित्न सजिलो हुन्छ। उहिलेको कुरा हो। दानव कुलमा जन्मे पनि गुरु नारदले प्रह्लादलाई माता कयाधुका गर्र्भमै अनुशासन र शील स्वभाव सिकाएका थिए। आफ्नो आचरणकै भरमा प्रह्लादले स्वर्गको इन्द्रपुरी हात लगाए तत्कालीन विद्रोही माओवादीले जस्तो सत्रौं हजार मान्छे मारेजस्तो गरी होइन। महात्मा गान्धीले अंग्रेज छोडो आन्दोलनमा पनि अहिंसाकै बाटो लिएका थिए। मारकाटै गरेर सत्ता पुगिन्छ भन्ने होइन। पाण्डवहरूले पनि आखिर सत्ता पाइ नै हाले भला धेरै वर्ष बनवासी हुनुपर् यो। स्वर्ग गुम्यो इन्द्रको। उनी गए गुरु वृहस्पतिसामु र भने, स्वर्ग फिर्ता गर्नुपर् यो। दानवराज बलिका छोरा प्रह्लादले सर्वनाश गर् यो, स्वर्ग छिनेर लियो। वृहस्पति एक्लैले इन्द्रको स्वर्ग फिर्ता हुने अवस्था भएन। यो प्रसंगलाई अर्का गुरु शुक्राचार्यलाई भन्न अनुरोध गरे इन्द्रले ! इन्द्र हस्याङफस्याङ गर्दै शुक्राचार्यकहाँ पुगे। आखिर उनका आफ्ना गुरु त उनी थिएनन् तर पनि अर्थ बताए। स्वर्ग लिने इच्छा भए उनै प्रह्लादकहाँ जानु भने शुक्राचार्यले। एक ब्राह्मणको रूप लिएर इन्द्र प्रह्लादकहाँ पुगे। उनले प्रह्लादलाई भने, होइन यत्रो स्वर्ग तपाईंलाई कसरी मिल्यो हँ ? प्रह्लादले सटिक जवाफ दिए हेर्नोस् बाहुनबाजे म कस्तो छु भन्ने तपाईंले ख्याल गर्नुस्, गुरुको वचन भुइँमा पर्नै दिन्न। यो धन, दौलत, स्वर्ग सबै मेरा गुरु शुक्राचार्यको कृपा त हो नि ! इन्द्ररूपी ब्राह्मणले प्रह्लादको ठूलो गुणगान गरे। प्रह्लाद खुसी भए। भने, केही कुरा माग्नुस्, इन्द्रलाई मौका मिल्यो। उनले मागे, तपाईंको शील मलाई दिनुस् प्रतिज्ञामा हारेका प्रह्लादले भने, हुन्छ लैजानुस् मेरो शील ! अब प्रह्लादमा भएको शील फुत्तै उफ्रेर इन्द्रसामु पुग्यो। प्रह्लादसँग बाँकी रहेन। शील उफ्रदै भन्न लाग्यो, राजन, तिम्रो आदेशले अब म इन्द्रकहाँ बस्छु, तिमीसँग होइन। म त धर्मको पछि लाग्ने हो। तिमीले धर्म छोड्यौ। मलाई त्याग्यौ। धर्म नसोचेर शीललाई त्याग्यौ। अब म कसो गरौं। एकैछिनमा प्रह्लादको शरीरबाट तेज प्रकट भयो। तेजस्वरूप मूर्ति प्रकट भएर प्रह्लादलाई भन्न लाग्यो, राजन, सत्य भनेको म नै हुँ, तपाईंसँग बसेको थिएँ। मेरो धर्म भनेको शीलकै पछि लाग्ने हो, अब उतै जान्छु इन्द्रसँग ! एकैछिनपछि प्रह्लादको शरीरबाट अर्को वस्तु बाहिर आउँदै भन्यो, महाराज, सदाचार भनेको मै हुँ, तपाईंसँग बस्दै आएको। तपाईंले धर्म छाड्नुभयो। शील र धर्मसँग म पनि पछि लाग्नुपर्छ। म पनि उतै जान्छु है ! सदाचार निस्किनासाथ प्रह्लादको शरीरबाट एउटा शक्ति उत्पन्न भयो। देवीको रूप थियो त्यो। साँच्चै धनकी प्रतीक लक्ष्मी हेर्दैमा राम्री। यस्तो बत्तीसै लक्षणकी देवीलाई देखेर प्रह्लादले सोधे, देवी, तिमी को हौ नि ? उनले भनिन्, लक्ष्मी भनेको मै हुँ, जहाँ धर्म, शील, नैतिकता र इमानदारी, सच्चरित्रता र सदाचार हुन्छ म उहीं बस्ने गर्छु। नभन्दै उनी इन्द्रतिर टाँसिन लागिन्। अब प्रह्लादलाई होस आयो। हैन यी को हुन् नि ? लक्ष्मीले हाँस्दै भनिन्, यिनी कोही होइनन्, उनै स्वर्गका राजा इन्द्र ! प्रह्लाद, तिमीसँग भएको सबै सर्वस्व लुटेर लगिसके यिनले। तिमीले पत्तै पाएनौ। तिमीमा रहेको धर्म, सत्य, सदाचार, लक्ष्मी सबै भागिसके। यसरी गुमेको श्रीसम्पत्ति इन्द्रले फर्काउन सफल भएथे सत्ययुगमा। शील र सदाचारविना नै द्वापरयुगमा दुर्योधनले स्वर्ग र राज्य पाउन खोज्यो। अन्ततः उसलाई नराम्रोसँग पछारिनुपर् यो। त्यति मात्रै होइन धन मोहले दुर्योधनको वंश नै खत्तम भयो। सय भाइ कौरवको राज्य नष्ट भयो। भाँडभैलोमा परेर यदुवंश नष्टै भयोे। हाम्रा नेता र नेतृत्वले बुझ्न जरुरी छ धर्म, हाम्रो मौलिक शील स्वभाव, नैतिकता, इमानदारी, आचरण, त्याग, निष्ठा, तप छोड्दा भविष्यमा के होला भनेर। पद र प्रतिष्ठाको उन्मादले स्थिरता दिन सक्दैन। जंगबहादुर र श्री ३ राणाहरूले सिंहदरबारका इँटामा आफ्नो नाम लेखाएका थिए, राजा बादशाहहरूको धोती खुस्केको देखिएकै हो। अहिले सम्पत्ति र नामको म्याराथन चलेको छ। स्कुल, कलेज, अस्पताल, पाटीपौवा, धारा, बाटाघाटा, आपू र आफन्तका नाम राख्न होडबाजी चलेको छ। बुद्धले सारा संसारमा नाम कमाए सम्पत्ति र नाम नबेचीकन। मोतीराम भट्ट जम्मा ३० वर्ष बाँचे नाम अमर छ। जगतगुरु शंकराचार्य केवल ३२ वर्ष बाँचे, आज संसारभरि उनको नाम छ। रामकृष्ण परमहंस, विवेकानन्दको नाम अमर छ। टाढा नजाऔं, सिंगापुरका प्रधानमन्त्री ली कुआन युलाई हेरे पुग्छ।"
स्वार्थनिर्देशित छिमेक सम्बन्ध,"नेपालको छिमेकीसँगको सम्बन्ध राष्ट्रिय स्वार्थले भन्दा पनि राजनीतिक स्वार्थले निर्देशित भएको देखिन्छ खजनाको टापु उपनामले चिनिने माल्दिभ्समा सन् २०१८ मा सम्पन्न राष्ट्रपतीय निर्वाचन चीन र भारत दुवैका लागि विशेष थियो। सत्तारुढ दलका तत्कालीन राष्ट्रपति अब्दुल्ला यमिनलाई जिताएर चीन आफ्नो प्रभाव कायम राख्न चाहन्थ्यो भने विपक्ष दलका नेता तथा हालका राष्ट्रपति इब्राहिम मोहम्मद सोलिहलाई जिताएर भारत आफ्नो प्रभाव फर्काउन चाहन्थ्यो। सेप्टेम्बर २३ मा सम्पन्न निर्वाचनको परिणाम सोलिहका पक्षमा गएपछि त्यसको भोलिपल्ट बीबीसी र सीएनएनलगायतका अन्तर्राष्ट्रिय सञ्चारमाध्यमले चीनसमर्थित राष्ट्रपति अब्दुल्ला यमिन विपक्षी नेताद्वारा पराजित भन्ने हेडलाइनमा समाचार सम्प्रेषण गरे। भारतीय पत्रिका टाइम्स अफ इन्डियाले यमिनको हार, माल्दिभ्समा भारतको रणनीतिक खेलमा वापासी भन्ने शीर्षकमा समाचार प्रकाशित गरेको थियो भने चिनियाँ सरकारको मुखपत्र मानिने ग्लोबल टाइम्सले माल्दिभ्सले उसको आफ्नै स्वार्थलाई प्राथमिकतामा राख्नेछ नकि भारतको भन्ने शीर्षकमा समाचार प्रकाशित गरेको थियो। सन् १९६६ मा ब्रिटिस उपनिवेशबाट स्वतन्त्र भएयता भारत माल्दिभ्सको सबैभन्दा नजिक सम्बन्ध रहेको छिमेकी राष्ट्र हो। दुई देशबीच रणनीतिक, सामरिक, आर्थिक र सांस्कृतिक सम्बन्ध छ। सन् २०१३ मा पूर्वराष्ट्रपति मौमुन अब्दुल गयुमका सौतेला भाइ अब्दुल्ला यमिन राष्ट्रपतिमा निर्वाचित भएपछि माल्दिभ्सले भारतसँग भन्दा चीनसँगको सम्बन्धलाई बढी महŒव दिए। सन् २०१४ मा चिनियाँ राष्ट्रपति सी जिनपिङले माल्दिभ्स भ्रमण गरे भने सन् २०१५ मा भारतीय प्रधानमन्त्री नरेन्द्र मोदीको भ्रमण रद्द भयो। चीनको महŒवाकांक्षी परियोजना बेल्ट एन्ड रोड इनिसिएटिभमा माल्दिभ्सले सहभागिता जनायो। ८० करोड डलरको लागतमा राजधानी मालेस्थित अन्तर्राष्ट्रिय विमानस्थलको स्तरोन्नति र एक्काईस करोड डलरको लागतमा राजधानी माले र हुलहुमाले टापु जोड्ने २१ किमि लामो चीनमाल्दिभ्स मैत्रीपुल निर्माणमा चीनले लगानी गर् यो। अब्दुल्ला यमिनले चीनसँगको सम्बन्धलाई महŒव दिएको नराम्रो थिएन तर उनले भारतसँगको सम्बन्धलाई सन्तुलनमा राख्न सकेनन्। भारतनिकट नेताहरूलाई प्रतिशोधापूर्ण ढंगले जेल हाल्ने गल्ती गरे र न्यायालयमा समेत हस्तक्षेप गरे। उनको अधिनायकवादी चरित्रले राजनीतिक अस्थिरता निम्त्यायो। चीन र भारतले आफूनिकटका नेताहरूलाई साथमा लिएर प्रभावका लागि प्रतिस्पर्धा गरे। वर्तमान राष्ट्रपति सोलिहले पनि दुई देशबीच सन्तुलनको सम्बन्धभन्दा भारतमुखी सम्बन्धलाई जोड दिएका छन्। राष्ट्रपति निर्वाचित भएको एक महिनामै भारत भ्रमण गरेका सोलिहले माल्दिभ्सको भूमि भारतविरोधी गतिविधिका लागि प्रयोग हुन नसक्ने प्रतिबद्धता जनाए। सोलिहको प्रतिबद्धता दिल्लीका लागि सुखद भए पनि माल्दिभ्सले चीनसँग लिएको ऋण भारतका लागि चुनौती बनेको छ। हालका सभामुख तथा पूर्वराष्ट्रपति मोहम्मद नसिदका अनुसार सरकारी र निजी क्षेत्र गरेर ३४ अर्ब डलरको चिनियाँ ऋण यमिनको शासनकालमा माल्दिभ्सले लिएको छ। लगभग पौने ६ अर्ब जीडीपी रहेको मुलुकले त्यति धेरै ऋण लिनु असावधानीको पराकाष्ठा हो। २०१९ डिसेम्बर महिनामा राष्ट्रपति सोलिहको भारत भ्रमणका क्रममा भारतले ऋण र अनुदान गरेर १४ अर्ब डलरको आर्थिक सहायताको घोषणा गरेको थियो। भारतले गत अक्टोबर महिनामा भौतिक पूर्वाधार निर्माणका लागि थप ५० करोड डलरको सुलभ कर्जा र कोरोनाले असर गरेको अर्थतन्त्र सुधारका लागि पच्चीस करोड डलरको आर्थिक सहायता गर्ने घोषणा गरेको छ। हिन्द महासागरको जलमार्गमार्फत हुने व्यापारको प्रमुख दुई नाका पूर्वमा मालक्का स्टेट्स र पश्चिममा हर्मुज स्टेट्सको मध्यभागमा पर्ने माल्दिभ्स रणनीतिक हिसाबले महŒवपूर्ण राष्ट्र भएकाले चीन र भारतको स्वार्थको लडाइँ जारी रहनेछ। राजनीतिक नेतृत्वले सन्तुलित विदेश नीति अवलम्बन नगर्ने हो भने माल्दिभ्स चीन र भारतको स्वार्थको क्रीडास्थल भइरहनेछ। नेपालमा २०७४ मा सम्पन्न प्रतिनिधिसभा तथा प्रदेशसभा निर्वाचनअघि तत्कालीन नेकपा एमाले र माओवादी केन्द्रको वाम गठबन्धनलाई चीन र नेपाली कांग्रेस नेतृत्वको प्रजातान्त्रिक गठबन्धनलाई भारतले देखाएको सहानुभूतिले नेपालको सम्भावित माल्दिभ्स पथको छनक दिएको थियो। निर्वाचनमा वाम गठबन्धनले झन्डै दुईतिहाइको हाराहारीमा मत ल्याएर विजयी भएपछि चीन उत्साहित र भारत निरुत्साहित भएको थियो। निर्वाचनमा गठबन्धन गरेका एमाले र माओवादी केन्द्रबीच पार्टी एकीकरण र केपी ओलीको नेतृत्वको सरकार भारतका लागि झन् पीडाको विषय बनेको थियो। यद्यपि निर्वाचनमा नराम्रो हार व्यहोरेको कांग्रेस र प्रदेश २ मा खुम्चिएका मधेसवादी दलहरूको साथ लिएर खासै उपलब्धि हाँसिल हुने बाटो देखेन। तसर्थ भारतले सकेसम्म ओलीसँग सम्बन्ध सुधारको प्रयत्न गर्ने यदि त्यो सफल भएन भने प्रचण्डलाई विकल्पका रूपमा प्रस्तुत गर्ने रणनीति अपनायो। पार्टी एकीकरणका समयमा आलोपालो प्रधानमन्त्री हुने ओली प्रचण्डको सहमतिप्रति पनि भारत अनभिज्ञ थिएन र प्रचण्डको प्रधानमन्त्रीको पालो कुरेर भारत बसिरह्यो। भारतको चाहनाविपरीत ओली प्रचण्डको सहमतिमा ट्वीस्ट आयो र ओली पाँच वर्षका लागि प्रधानमन्त्री र प्रचण्ड कार्यकारी अध्यक्ष बन्ने नयाँ सहमति भयो। तर ओलीले सहमतिमा इमानदारी देखाएनन् र नेकपाभित्रको गुुटगत अन्तर्कलहको शृंखला सुरु भयो। सत्तारुढ दल नेकपाभित्रको अन्तर्कलहको उतारचढावकै बीच नेपाल र भारतबीच नक्सा प्रकरणको विवाद सुरु भयो। २०१९ नोभेम्बरमा नेपाली भूमि कालापानी, लिम्पियाधुरा र लिपुलेक समेटिएको नक्सा भारतले सार्वजनिक गर्नु र गत मे महिनामा गृहमन्त्री राजनाथ सिंहले नेपाली भूमि लिपुलेक पास भएर जाने कैलाश मानसरोवर जोड्ने सडकको एकतर्फी ढंगले भर्चुअल उद्घाटन गरेपछि नेपालले विरोध जनायो। भारतको हेपाहा प्रवृत्तिको जवाफसहित लिपुलेक, कालापानी र लिम्पियाधुरा समेटिएको नक्सा सार्वजनिक गर्नुका साथै संसद्द्वारा सर्वसम्मतिले अनुमोदन गर् यो। नेपालको नयाँ नक्सालाई भारतले कृत्रिम विस्तार भन्ने प्रतिक्रिया दियो। नेपालले नक्सा जारी गरिसकेपछि प्रधानमन्त्री ओलीका भारतविरोधी अभिव्यक्तिले भारत झन् चिढियो। विशेषगरी भारतीय राष्ट्रिय प्रतीक चिन्हलाई सिंहमेव जायते, कोरोना भाइरसलाई इन्डियन भाइरस र राम नेपालमा जन्मेका हुन् भनी दिएको अभिव्यक्तिले भारतीय जनताको मात्र चित्त दुखाएन; नेपालमा पनि प्रधानमन्त्रीको व्यापक आलोचना भयो। दुई देशबीच वार्ताका लागि नेपालले पहल गरे पनि भारतले चासो देखाएन। यसले संवादहीनताको अवस्था पैदा भयो। प्रधानमन्त्री ओलीले भारतको स्वतन्त्रता दिवसका अवसरमा भारतीय प्रधानमन्त्री नरेन्द्र मोदीलाई फोन गरेर शुभकामना दिएपछि संवादहीनताको अन्त्य भयो। दुई समकक्षीबीच भएको करिब ११ मिनेटको वार्ताले आइसब्रेकको काम गर् यो। मोदीसँगको वार्तापछि ओलीले नेपालको नयाँ नक्सा समावेश गरिएको पाठ्यपुस्तक वितरणलाई स्थगित गर्न आदेश दिए। भारतको नजरमा अलिबढी नै चीनमुखी देखिएका उपप्रधानमन्त्री ईश्वर पोख्रेललाई रक्षामन्त्रीबाट हटाउने निर्णयलाई पनि उसले सकारात्मक कदम मानेको थियो। ओलीका यी कदमलाई भारतले सकारात्मक कूटनीतिक इसाराका रूपमा लियो र मोदीले विशेष दूतका रूपमा भारतीय गुप्तचर संस्था र का प्रमुख सामन्तकुमार गोयललाई पठाए। भारतीय सेना प्रमुख मनोज मुकुन्द नरवणे र विदेश सचिव हर्षवद्र्धन शृंग्रलाको भ्रमणलाई गोयल भ्रमणकै परिपूरकका रूपमा लिन सकिन्छ। राजनीतिक लाभका लागि कहिले उत्तरतिर ढल्किने र कहिले दक्षिणतिर ढल्किने छिमेक नीतिले नेताको स्वार्थ त पूरा होला, तर देश भूराजनीतिक जोखिमको दलदलमा फस्नेछ। प्रधानमन्त्री ओलीसँग मध्यरातमा दुई घन्टा वार्ता गरेका गोयलले विपक्षी दलका नेता शेरबहादुर देउवा, जनता सामाजवादी पार्टीका नेता महन्थ ठाकुर, समाजवादी पार्टीकै अर्का नेता बाबुराम भट्टराई र सुरक्षा प्रमुखहरूसँग भेटेको कुरा भाजपानिकट मिडिया आउटलेट स्वराज्यको अनलाइन संस्करणले अक्टोबर २३ मा प्रकाशित गरेको थियो। उक्त पत्रिकाको अक्टोबर २५ मा प्रकाशित समाचारमा प्रधानमन्त्री ओलीले दसैंको शुभकामना कार्डमा नेपालको पुरानो नक्सा प्रयोग गर्नुमा गोयल भ्रमणको असर भनेको थियो। दुई देशबीचको सम्बन्धलाई सामान्य अवस्थामा ल्याउन भारतीय चिन्ता र शर्तसहितको सन्देश बोकेर गोयल नेपाल आएका थिए भनिएको छ। भारतीय चिन्ता निसन्देह चीनको प्रभाव हो र उसको शर्त भारतविरुद्ध चिनियाँ कार्ड नखेल भन्ने हो। यसमा प्रधानमन्त्री ओली लचिलो भएको र भारतले ओली नेतृत्वलाई नै सहयोग गर्ने प्रतिबद्धता जनाएको मान्न सकिन्छ। भारतीय अधिकारीहरूको भ्रमणलगत्तै उत्तरी छिमेकी चीनका रक्षामन्त्री वी फेङ हेले नेपाल भ्रमण गरे। चिनियाँ सरकारको मुखपत्र मानिने ग्लोबल टाइम्सका अनुसार २०१९ अक्टोबरमा नेपालका तत्कालीन रक्षामन्त्री ईश्वर पोख्रेलको चीन भ्रमणका बेला दुई करोड २२ लाख डलरबराबरको सैनिक सहायतामा सम्झौता भएको थियो। वी फेङ हेको नेपाल भ्रमणका क्रममा पनि त्यही प्रोटोकलको सैनिक सहायता सम्झौता हुने जनाएको थियो। तर फेङ हेको भ्रमणमा उक्त सम्झौता हुन नसकेको बुझिन्छ। नेकपाभित्रको पार्टी एकताका पक्षमा दौडधूप गरिरहेकी चिनियाँ राजदूत हाउ यान्छीलाई पछिल्लो भेटमा प्रधानमन्त्री ओलीले आफ्नो पार्टीभित्रको समस्या बाह्य देशको सहयोगविना आफैंले समाधान गर्न सक्षम भएको अभिव्यक्ति दिएको समाचार हिन्दुस्तान टाइम्सले नोभेम्बर २८ मा प्रकाशित गरेको छ। नेपालको छिमेकीसँगको सम्बन्ध राष्ट्रिय स्वार्थले भन्दा पनि राजनीतिक स्वार्थले निर्देशित भएको देखिन्छ। राजनीतिक लाभका लागि कहिले उत्तरतिर ढल्किने र कहिले दक्षिणतिर ढल्किने छिमेक नीतिले नेताको स्वार्थ त पूरा होला, तर देश भूराजनीतिक जोखिमको दलदलमा फस्नेछ। कोभिड महामारीका समयमा उनीहरूका अन्य प्राथमिकताबीच पनि विश्वमा प्रभाव पार्ने दुई छिमेकीका उच्च अधिकारीहरूले पाँच हप्ताको अन्तरालमा किन नेपालको भ्रमण गरेका छन् ? विशाल देश चीनको सरकारी मातहतको पत्रिका ग्लोबल टाइम्स र भारतीय मेडियाले नेपालमा विकसित घटनाक्रमलाई किन स्पेस दिएका छन् ? यसबाट नेपालले आफ्नो भूराजनीतिक संवेदनशीलतालाई ख्याल गर्नुपर्ने हुन्छ। एउटा छिमेकीसँगको सम्बन्ध सुधारका शर्त अर्को छिमेकीसँगको सम्बन्ध हुन सक्तैन भन्नेमा नेपाल स्पष्ट हुन जरुरी छ।"
मानवअधिकारका कीर्ति,"सातदेखि आठ करोड ५० लाख नरसंहार भएको सन् १९३९ देखि १९४५ सम्म चलेको विनाशकारी दोस्रो विश्वयुद्धबाट थलिएको विश्वले विश्वभरिका राष्ट्रहरूको एउटा साझा संगठनको आवश्यकता महसुस गरेको थियो। युद्धको समाप्तिसँगै सन् १९४५ अक्टोबर २४ मा संयुक्त राष्ट्रसंघको स्थापना भयो। हाल राष्ट्रसंघमा १९३ सदस्य राष्ट्र छन्। सन् १९५५ डिसेम्बर १४ मा नेपाल राष्ट्रसंघको सदस्य राष्ट्र बनेको थियो। राष्ट्रसंघले विश्वका मानिस स्वतन्त्र रूपमा बाँच्न पाउने आधारभूत मानवअधिकारका सन्दर्भमा सन् १९४६ मा राष्ट्रसंघ मानवअधिकार आयोगको गठन गरेको थियो, जुन आयोगको नाम सन् २००६ को जुन महिनादेखि संयुक्त राष्ट्रसंघ मानवअधिकार परिषद् राखियो। यस आयोगमा ४७ सदस्यहरू राष्ट्रसंघको साधारणसभाको बहुमतबाट चयन गरिन्छ। सन् १९४८ डिसेम्बर १० मा फ्रान्सको पेरिसमा भएको राष्ट्रसंघको साधारणसभाले मानवअधिकारको विश्वव्यापी घोषणापत्र जारी गरेको थियो। उक्त घोषणापत्रलाई विश्वका पाँच सय भाषामा अनुवाद गरिएको थियो। मानवअधिकारको विश्वव्यापी घोषणापत्र जारी भएको २० वर्षपछि सन् १९६८ बाट राष्ट्रसंघ मानवअधिकार आयोगले हरेक पाँच वर्षमा एकपटक विभिन्न देशमा मानवअधिकारका लागि उल्लेखनीय कार्य गर्नेहरूको सम्मान र प्रशंसामा राष्ट्रसंघ मानवअधिकार पुरस्कारबाट पुरस्कृत गर्ने कार्यको थालनी गरेको थियो। यसरी पुरस्कृत गर्ने शृंखला सन् १९८३ मा भने हुन सकेन। नेपालमा मानवअधिकारका कुरा गर्ने हो भने नेपाल एक स्वतन्त्र राष्ट्र, नेपालका शासक स्वतन्त्र र नेपाली जनताचाहिँ रैती थिए। रैती नेपालीसँग बाँच्न चाहिने न्यूनतम स्वतन्त्रतासमेत थिएन। रैती नेपालीको त्यस्तो दयनीय अवस्थालाई सम्मानित नागरिकको हक दिलाउन १९९७ सालका सहिदमध्येका विद्वत्तम पण्डित शुक्रराज जोशी शास्त्री ले मानवअधिकारको विश्वव्यापी घोषणापत्र जारी हुनु १२ वर्षअगाडि सन् १९३६ मा आफ्नै अध्यक्षतामा नागरिक अधिकार समिति नामक गुप्त संगठन खडा गरी नेपालमा मानवअधिकारका विषयमा काम सुरु गरेका थिए। लक्ष्य प्राप्तिपूर्व नै स्वतन्त्र राष्ट्रको स्वतन्त्र शासकले रैती शास्त्रीलाई सहिद बनायो। सहिदहरूको बलिदानले रैती जनताको मानसपटलमा स्वतन्त्रता, मानवअधिकार सन्दर्भमा धेरै नभए पनि केही हदसम्म बोध गराउन सफल भएको थियो। त्यसका साथै विश्व उपनिवेशवादी, अधिनायकवादी, तानाशाहीबाट ओरालो उन्मुख भइरहेको थियो भने प्रजातन्त्र, लोकतन्त्र, स्वतन्त्रता उदारताको बाटोतर्प अग्रसर भइरहेको थियो। नेपालमा पनि त्यसका केही प्रभाव देखिन थालेको थियो। नेपालमा प्रथमपटक श्वेतश्याममा नेपाल सरकारको वैधानिक कानुन २००४ प्रकाशन भयो। त्यसैको निरन्तरता स्वरूप नेपालको अन्तरिम शासन विधान २००७, नेपाल अधिराज्यको संविधान २०१५ र नेपालको संविधान २०१९ आयो। २०१७ साल पुस २२ गते राजनीतिक दल र दलगत राजनीतिक उद्देश्यले प्रेरित संगठनलाई अवैध घोषित गरिएको थियो। नेपालको संविधान २०१९ भाग ५ धारा २०२ मा नेपालको सार्वभौमसत्ता श्री ५ मा निहित रहेको र कार्यकारिणी, व्यवस्थापिका र न्यायसम्बन्धी सबै अधिकार मौसुफबाट निःसृत हुन्छन् भनी नेपाली जनतालाई रैतीकै दर्जामा राखिएको थियो। रैतीबाट स्वतन्त्र र मानवअधिकारसहितको सार्वभौमसत्ता प्राप्त नागरिक हुनाका लागि नेपाली जनताले पटकपटक संघर्ष गरेका छन् । रैतीबाट स्वतन्त्र र मानवअधिकारसहितको सार्वभौमसत्ता प्राप्त नागरिक हुनाका लागि नेपाली जनताले पटकपटक संघर्ष गरिरहे। अन्त्यमा सर्वमान्य नेता गणेशमान सिंहको नेतृत्वमा भएको अहिंसात्मक जनआन्दोलन २०४६ को परिणामस्वरूप नेपाली जनता नेपाल अधिराज्यको संविधान २०४७ प्राप्त गर्न सफल भए। नेपाली इतिहासमा प्रथमपटक नेपाल अधिराज्यको संविधान २०४७ मा नेपाली नागरिकलाई रैतीबाट सार्वभौमसत्तासम्पन्न नागरिकको दर्जा प्रदान गर्दै आधारभूत मानवअधिकारसमेत किटान गरिएको थियो। उक्त संविधानको प्रस्तावनामा स्वतन्त्र र सार्वभौमसत्तासम्पन्न नेपालको राज्यशक्तिको स्रोत जनता नै हो प्रत्येक नेपाली नागरिकको आधारभूत मानवअधिकार सुरक्षित गरी स्वतन्त्रता र समानताका आधारमा लेखिएको थियो। सन् १९९३ डिसेम्बर १० मा संयुक्त राष्ट्रसंघ मानवअधिकार पुरस्कार वितरण समारोहको पाँचौं संस्करण एवं मानवअधिकार विश्वव्यापी घोषणाको ४५औं वार्षिक महोत्सवका अवसरमा उक्त पुरस्कारबाट पुरस्कृत हुनेमा सर्वमान्य नेता गणेशमान सिंह पनि मनोनीत हुनुभएको थियो। राष्ट्रसंघको मानवअधिकार पुरस्कार वितरण समारोहमा अध्यक्ष इनसालीले पुरस्कार प्राप्त गर्ने व्यक्तिको परिचय दिने क्रममा सर्वमान्य नेता गणेशमान सिंहको मुक्तकण्ठले प्रशंसा गर्दै भनेका थिए, नेपालमा मानवअधिकार र प्रजातन्त्रका निम्ति गणेशमान सिंहले पाँच दशकभन्दा लामो समयसम्म अथक् संघर्ष गर्नुभयो। उहाँको निर्भीक अभिव्यक्ति र संघर्षपूर्ण जीवन नेपालका लागि मात्र होइन; शेष विश्वका लागि पनि ठूलो प्रेरणाको स्रोत हो। उहाँले सन् १९९० को जनआन्दोलनको सफल नेतृत्व गर्नुभयो र प्रजातन्त्र र मानवअधिकारका क्षेत्रमा एक नयाँ कीर्तिमान स्थापना गर्नुभयो। उहाँ विश्व मानव समुदायका निम्ति ठूलो गौरव हुनुहुन्छ। परिचय दिने क्रममा सर्वमान्य नेता गणेशमान सिंहबारे अझ अरू थप्दै नेपालको गणेशमान सिंहलाई राष्ट्रसंघको तर्पबाट पहिला उ थान्त शान्ति पुरस्कारद्वारा सम्मान गरिएको र यसपटक संयुक्त राष्ट्रसंघको साधारणसभाकै तर्पबाट उहाँलाई मानवअधिकार पुरस्कारबाट सम्मान गर्न पाएकोमा आपू र विश्व संस्थालाई ठूलो गौरवको अनुभव भएको छ। त्यसबेला सभाहल तालीको गडगडाहटले गुञ्जायमान थियो। उक्त सभामा उपस्थित विभिन्न राष्ट्रका प्रतिनिधिमध्ये मित्रराष्ट्र भारतका तत्कालीन परराष्ट्रमन्त्री अटलबिहारी बाजपेयीले आफ्नो स्थानबाट आएर बधाई दिने क्रममा भन्नुभएको थियो, तपाईंले प्रजातन्त्रका लागि गर्नुभएको अथक् संघर्षको अभिनन्दनस्वरूप उक्त पुरस्कारबाट तपाईंलाई सम्मान गरिएको हो। यो पुरस्कार प्राप्त गर्नु एसियाकै निम्ति गौरव हो। सन् १९९३ डिसेम्बर १२ मा न्युयोर्कस्थित नेपालीहरूको संस्था अमेरिकानेपाल मैत्री समाजद्वारा सर्वमान्य नेता सिंहको सम्मानमा आयोजित स्वागत समारोहलाई सम्बोधन गर्ने क्रममा उहाँले भन्नुभएको थियो, विश्व मानवअधिकार पुरस्कार प्रदान गरेर विश्व संस्थाले मेरो काँधमा ठूलो जिम्मेवारी थपिदिएको छ, त्यसलाई पूरा गर्न सक्छु कि सक्तिनँ समयले मेरो पनि परीक्षा लिने छ। उहाँले अगाडि भन्नुभयो, २००७ सालको क्रान्तिपछि जब म फाँसीको फन्दाबाट छुटेर आएँ। त्यसबेला जनताले नारा लगाएका थिए, वीर गणेशमान जिन्दावाद, हाम्रो नेता जिन्दावाद। मैले त्यसैबेला म नेता होइन भनेर प्रतिवाद गरेको थिएँ, तर जनताले मानेनन्। मलाई जनताले प्रदान गरेको त्यो सम्मान जोगाउन मैले अथक दुःखकष्ट झेल्नुपर् यो। यो पुरस्कारले पनि ममाथि अन्तर्राष्ट्रिय दायित्व थपेको छ। उहाँले थप्नुभयो, नेपाली जनताको विश्वास, स्नेह र समर्थनकै कारण मैले यो सम्मान प्राप्त गरेको हुँ। म निमित्त मात्र हुँ। वास्तवमा यो नेपाली जनतालाई मिलेको सम्मान हो। नेपालको प्रजातन्त्र अभै संकटमुक्त भएको छैन। अहिलेको संकट नेताहरूकै नैतिक तथा चारित्रिक कमजोरीबाट उत्पन्न भएको छ। प्रजातन्त्रमा उच्च नैतिक मापदण्ड नेताहरूले अपनाउनुपर्छ। नैतिक रूपमा बलियो भइएन भने प्रजातन्त्र बलियो बन्न सत्तैन। मानवअधिकार पुरस्कार ग्रहण गरी नेपाल फर्किंदा त्रिभुवन अन्तर्राष्ट्रिय विमानस्थलमा पत्रकारहरूसँग कुरा गर्दै उहाँले भन्नुभएको थियो, मलाई कहिल्यै म भन्ने लागेन, जे हुन् जनता नै हुन्। म त एउटा निमित्त मात्र हुँ, यसैमा मलाई गौरव छ। त्यसै साँझ उहाँको निवास चाक्सीबारीमा उपस्थित विशाल जनसमूहलाई सम्बोधन गर्दै भन्नुभएको थिया,े म मानवअधिकार र प्रजातन्त्र सुरक्षाका लागि वाच डग का रूपमा रहनेछु। यसलाई कतैबाट खतरा आयो भने त्यसप्रति झम्टन तयार रहनेछु। यसअघि सहिदगेटमा सहिदप्रति श्रद्घाञ्जलि अर्पण गर्दै सर्वमान्य नेता सिंहले जेलमा गंगालाल श्रेष्ठले मानवअधिकार र प्रजातन्त्र प्राप्तिका लागि लागिरहन आपूलाई जुन जिम्मेवारी दिएका थिए, त्यसलाई आफ्नो तर्पबाट सक्दो पूरा गर्दै आएको बताउनुभएको थियो। मानवअधिकार र प्रजातन्त्रप्रतिको त्यत्रो त्याग र तपस्याकै कारण उहाँको निधनपछि शव अन्त्येष्टिका क्रममा बहालवाला प्रधानमन्त्रीको भन्दा उपल्लो दर्जाको १९ तोपको बिदाइ सलामी दिनू भनी तत्कालीन राजा वीरेन्द्रबाट सरकारलाई हुकुम बक्सेको थियो।"
अस्पष्टता र दिशाहीनताको परिणाम,"शक्ति र उत्तरदायित्वबीचको खाडल नै लोकतान्त्रिक प्रणालीमाथि प्रश्न उठ्नुको मूल कारण हो मुलुकका केही ठाउँमा गणतन्त्रविरोधी प्रदर्शन सुरु भएका छन्। ती प्रदर्शनलाई राजतन्त्रसमर्थकको संज्ञा दिइएको छ। राजनीतिक रूप दिइए पनि व्यापारिक पसलजस्ता दलहरूको अकर्मण्यता र शासक नागरिकप्रति उत्तरदायी नभएकै कारण दैनिकजसो यस्तैखाले प्रदर्शन भइरहेका छन्। सत्तासीन दलको सिद्धान्तहीन विवाद, फुटपरस्त नीति र चरम सत्तालिप्सा, आन्तरिक कलहमा रहेको प्रतिपक्षी दलको कमजोर उपस्थितिको मार प्रणालीले खेप्नुपरेपछि यस्ता प्रदर्शन निरन्तर भइरहन्छन् पनि। यति हुँदा पनि दलले आफ्नो भूमिका अझै बुझेका छैनन्बुझ्न चाहेका पनि छैनन्। लोकतन्त्र स्थापना गर्न र त्यसलाई मजबुत बनाउन फरकफरक सीप चाहिन्छ भन्ने ज्ञान नेतृत्वमा भएन। त्यसैले त राजनीति सामूहिक स्वार्थका लागि नभई व्यक्तिगत स्वार्थमा केन्द्रित भयो। प्रणाली परिवर्तनमा खटेको समूह नीतिनिर्माण तहमा बसेर त्यसको कार्यान्वयनको जिम्मा अर्को पुस्तालाई दिएको भए सायद यति छिटै व्यवस्थाको विरोधमा प्रदर्शन हुने थिएनन्। सामाजिक रूपान्तरणको अपेक्षा गरेका नागरिकप्रति बलियो भनिएको सरकार उत्तरदायी नभएपछि स्वाभाविक रूपमा असन्तुष्टि जन्मन्छन्। यस्तो अवस्थामा सत्तासीन दलले नागरिक असन्तुष्टिको सम्बोधनमा लाग्नुपथ्र्यो न कि घर झगडा चर्काउन। यति हुँदैमा प्रणाली असफल भइसक्यो, राजतन्त्र फर्किहाल्छ भन्ने तर्कमा पनि कुनै दम छैन। सत्तासीन दलमा विवाद बढेपछि अस्थिरता उत्पन्न हुँदै आएको इतिहास नयाँ होइन। तर सडकमा देखिएका प्रदर्शनलाई हल्का रूपमा लिएर सत्तासीन दलले मति सुधारेन भने संयुक्त नागरिक विद्रोह एकमात्र स्वाभाविक विकल्प हुनसक्छ। त्यस्तो अवस्थामा विदेशी तथा छिमेकीको चासो पनि स्वाभाविक हुन्छ। समस्या आफू सिर्जना गर्ने, समाधान छिमेकीबाट खोज्ने अवस्थालाई बल पुर् याउने काम भयो भने नेपाल यही अवस्थामा रहन सक्दैन। प्रणाली असफल भयो भनेर सडकमा आगो बल्न थालिरहँदा सत्तासीन दलभित्रको विवाद झनै उत्कर्षमा पुगेको छ। नेकपाभित्र स्पष्ट रूपमा देखिएको दुइटा धारको विकासले विवादलाई उत्कर्षमा पुर् याएको छ सिद्धान्तविनाको धार र चरम सत्तालिप्साबाट निर्देशित धार। यो परिस्थिति भनेको जुट्न र फुट्न दुवैका लागि अनुकूल होइन। फुटौं भने खाइपाइ आएको सेवासुविधामा प्रभाव पर्ने भयो, जुटौं भने भागबन्डा मिल्ने अवस्था छैन। गल्ती प्रमाणित भए आत्मालोचित हुन तयार हुनुपर्ने कम्युनिस्ट पार्टीको नेता झुक्नभन्दा टुट्न तयार हुने अवस्था नै विवादको जड हो। यो अस्पष्टता र दिशाहीनताको परिणाम हो। यसको समाधान नपहिल्याएसम्म विवाद मत्थर हुन सक्दैन। यसको समाधान संसद्बाट खोज्नुपर्छ, संसद्लाई बन्धक बनाएर विद्यमान प्रणाली रक्षाको तर्क सान्दर्भिक हुन सक्दैन। अस्थिरतामा रमाउने विदेशीको क्षणिक सुपरग्लु दीर्घकालीन र टिकाउ हुन सक्दैन भन्ने चेतना पनि सँगसँगै पलाउन आवश्यक छ। धेरै समस्या शक्ति र उत्तरदायित्वबीच उत्पन्न खाडलले निम्तिएका छन्। नागरिकका आवाज बुलन्द गर्नुपर्ने संसद्लाई भूमिकाहीन बनाइँदा समाधान हुने समस्या पनि यथावत् रहे। सरकार संसद्प्रति उत्तरदायी हुनुपर्छ भनिएको छ संविधानमा तर सत्तासीन दलले संसद्लाई बन्धक बनाएको छ। बहुमतले जे गर्न पनि छुट हुन्छ भन्ने मानसिकताले काम गरेको छ। नागरिकका प्रतिनिधि भनिएका सांसद पनि केही नेताको कित्तामा विभाजित भएर आफ्नो भूमिकालाई आफैंले कुण्ठित पारिरहेका छन्। जुनसुकै दलबाट निर्वाचित भए पनि सांसद आफ्नो क्षेत्रका नागरिकप्रति उत्तरदायी हुनुपर्ने दायित्व हुन्छ। नागरिकप्रति उत्तरदायी हुँदैन भने राइट टु रिकल निर्वाचित गरेका जनताले फिर्ता बोलाउन सक्ने प्रावधान संविधानमै राख्नुपर्छ। त्यसले व्यवस्थालाई बदनाम बनाउनबाट जोगाउने छ। लोकतान्त्रिक व्यवस्थालाई मजबुत बनाउनुपर्ने संसद्लगायत हरेक संस्थालाई विवादित र शंकाको घेरामा राखिएपछि सरकारविरुद्ध प्रदर्शन नभए के हुन्छ ? लोकतान्त्रिक प्रणालीप्रति औंला ठडिएका बेला त्यसैलाई बल पुग्ने काममा विभाजित हुनु, गोप्य रूपमा हुँदै आएका लुटका गतिविधि खुलमखुला हुँदा पनि त्यसको वकालत गर्ने शासकीय शैली व्यवस्थालाई बदनाम गराउन सहायक बनिरहेका छन्। केही अस्थिर पात्रका व्यवहारले व्यवस्था बदनाम भयो भनेर निष्कर्ष निकाल्ने बेला भने भएको छैन। हो, संघीयता असफल बनाउने प्रयास भएका छन्। धर्मनिरपेक्षताले धार्मिक सहिष्णुताको सम्मान गर्नेहरूमाथि गम्भीर चोट पुर् याएको छ। विश्वकै हिन्दुको आस्थाको केन्द्र र बहुसंख्यक हिन्दु भएको मुलुक नेपालको पशुपतिनाथ मन्दिरमा भक्तजनलाई अझै बन्देज लगाइरहनु यसको ज्वलन्त उदाहरण हो। यस्ता गतिविधिले दलहरू आयातीत एजेन्डामा हिँडेकाले समस्या उत्पन्न भएको हो भन्नेहरूलाई बल पुर् याएको छ। झन् सरकारले त्यसलाई नै बल पुग्ने कामलाई प्रश्रय दिइरहने हो भने हाम्रो नेपाली पहिचानमा ठेस पुग्न सक्छ। सगरमाथाको उचाइ बढ्यो भनेर गौरव गर्नुभन्दा धूत्र्याइँको राजनीति छाडेर मुलुक, नागरिक र आफ्नै राजनीतिक उचाइ बढाउनेतिर सरकार र नेतृत्व लाग्यो भने आशाका किरण पलाउन सक्छन्। कोभिड १९ सँग जुध्न बनाएका नियमले पनि सरकार थप आलोचित हुँदै गएको छ। व्यावसायिक र स्वार्थ समूहको दबाबमा विद्यालय, सिनेमा हल, एयरलाइन्स, पार्टी प्यालेस, होटेल तथा रेस्टुराँ, चलचित्र घरलगायत मापदण्ड पुर् याएर खोल्न दिने निर्णय भएको छ। जनस्वास्थ्यसँग सम्बन्धित क्षेत्रले धेरै संख्यामा भेला हुनुपर्ने क्षेत्र खोल्न नहुने चेतावनी दिँदै आएका थिए। विद्यालयलगायत सामूहिक रूपमा भेला हुनुपर्ने कुनै पनि क्षेत्र खोल्दा महामारी झन् फैलने भन्दै स्वास्थ्य क्षेत्र चिन्तित देखिन्छ तर सबै क्षेत्रलाई मापदण्ड पुर् याएर खोल्न अनुमति दिएर सरकार नागरिक उत्तरदायित्वबाट पन्छन खोजेको छ। स्वास्थ्य क्षेत्रले जनस्वास्थ्यको प्रश्न उठाए मापदण्ड लाई आधार बनाउने, व्यावसायिक स्वार्थसमूहसँग सरकारले काम गरेर खान दिएकै छ भनेर उता पनि ठिक्क हुने दोहोरो चरित्र अपनाएर सरकार पानीमाथि उभानो बन्ने खोजिरहेको छ। जहाज उडाउने अनुमति दिइएको छ। मापदण्डअनुसार विमानस्थलमा पुगेका सबै यात्रुलाई चेकजाँच अनिवार्य गर्नुपर्छ। ज्वरो आएको यात्रुले जहाज चढ्न अनुमति पाउने भएन। सुनिँदै छ, चेकजाँच हुन छाडिसक्यो। संक्रमण प्रभावित यात्रुले पनि सहजै यात्रा गर्न पाउने, विमान कम्पनीलाई पनि यात्रु फर्काउन नपर्ने। किनकि विमान कम्पनीले जनस्वास्थ्यलाई भन्दा नाफालाई महŒव दिन्छ। देखाउनका लागि आवश्यक स्वास्थ्य सामग्री राखिएकै छ। निजी स्वार्थको लडाइँका कारण यात्रु र एयरलाइन्सले मापदण्ड उल्लंघन गरिरहेका छन्। रेफ्री बनेर मापदण्ड उल्लंघन गर्नेलाई रेड र एलो कार्ड दिनुपर्ने सरकार आफैं नागरिक उत्तरदायित्वबाट पन्छिरहेको छ। मापदण्ड पूरा भएनभएको हेर्ने निकाय बनाउन तयार छैन। दुईतिहाइ बहुमतनजिक रहेको सरकार पनि नागरिकप्रति उत्तरदायी नभएर शक्ति प्रयोगलाई मात्र महŒव दिन्छ भने उसलाई विश्वास गर्ने आधार कसरी बाँकी रहन्छ ? नागरिकलाई पूरा नगर्ने आश्वासन दिएर शक्ति हात पार्ने तर उनीहरूप्रति उत्तरदायी नहुने सरकारविरुद्ध प्रदर्शन हुनुलाई कसरी अस्वाभाविक मान्ने ? अर्को सानो उदाहरण, सर्वसाधारणले नक्सा पास नगरी घर बनाउन पाउँदैन, तर सरकारलाई त्यो छुट छ। हालै ३९६ अस्पतालको सँगसँगै शिलान्यास गरिएका समाचार महŒवका साथ छापिए। ती भवनको नक्सा पास नगरिएका समाचार सुनिएको छ। के सरकारी निकायले न्यूनतम मापदण्ड पनि पालना गर्नु पर्दैन ? राजतन्त्र जनताप्रति उत्तरदायी बनेन भनेरै गणतन्त्र ल्याइएको हो। राजाहरूले पनि पटकपटक जनताको नाम जपिरहन्थे। जनताको कल्याण गर्नु आफ्नो दायराभित्र पर्छ भन्ने कबुल राजाहरूले कहिल्यै गर्न छाडेनन्। राजाहरूले जनतासँग गरेजति कबुल पनि गणतन्त्रका शासकले गर्न सकेनन्चाहेनन्। सुविधाजनक बहुमत भएपछि जे पनि गर्न पाउनुपर्छ भन्ने ओठेजवाफ सरकारमा बसेका मन्त्रीले दिन थाले। निरंकुश राजतन्त्रले लिएजति उत्तरदायित्व पनि गणतन्त्रले लिन सक्दैन भने त्यसको विरुद्ध प्रदर्शन हुनुलाई कसरी अन्यथा लिने ? शक्ति र उत्तरदायित्वबीचको खाडल नै प्रणालीमाथि प्रश्न उठ्नुको मूल कारण हो। राजनीतिमा धूर्तताले सधैं काम गरिरहन्छ भन्ने मानसिकता शासकले हटाउनुपर्छ। व्यक्तिको असफलताको दोष अरूमाथि थोपर्ने प्रवृत्तिले प्रणालीलाई दोषी बनाउन कारक बन्नु भएन। नेतृत्वले सत्तालिप्सा छाडिदेओस् त लोकतान्त्रिक प्रणालीमाथि प्रश्न उठाउने हिम्मत कसले गर्न सक्छ ? शासकीय स्थायित्वको परिपालना नेतृत्वबाट प्रस्तुत हुने राजनीतिक संस्कार र व्यवहारले निर्धारण गर्छ। के हामीले शासकबाट यस्तो व्यवहार अनुभूत गर्न पाएका छौं ? प्रधानमन्त्रीले आफ्नै पार्टीको विश्वास आर्जन गर्ने बाटोतिर लाग्नुपर्छ अरू दलको सहारा खोज्नुअघि। नागरिकलाई परेको अप्ठेरोबारेमा बहस गर्न सर्वदलीय संवाद भएको छ ? यहाँनेर दार्शनिक म्याकियाबेलीको स्मरण भयो। उनले भनेका थिए, शासकका वरिपरिका मानिसको हैसियत हेरेर शासकको बुद्धि र क्षमता आकलन गर्न सकिन्छ। कतै हाम्रो सन्दर्भमा पनि त्यसले मेल खाएको त छैन ? हार्वर्डका तीनजना प्रोफेसर ( नर्थ, वालिस र वाइन्सटाइन ) ले लेखेको भ्वाइलेन्स एन्ड सोसियल अर्डर भन्ने पुस्तकमा भनिएको छ, शासकलाई जबसम्म हिंसाको डर हुँदैन तबसम्म प्रजातान्त्रिक सुधारका लागि तयार हुँदैनन्। जनता सडकमा उत्रिएर हिंसाको प्रत्यक्ष महसुस नगरेसम्म शासक मति सुधार्न तयार देखिँदैनन्। त्यो पुस्तकमा भनिएअनुसार कतै नेपालमा पनि त्यही कथन सार्थक हुने त होइन ? सगरमाथाको उचाइ बढ्यो भनेर मात्र गौरव गर्नुभन्दा धूत्र्याइँको राजनीति छाडेर मुलुक, नागरिक र आफ्नै राजनीतिक उचाइ बढाउनेतिर सरकार र नेतृत्व लाग्यो भने आशाका किरण पलाउन सक्छन्। मानवअधिकार दिवसकै पूर्वसन्ध्यामा शिक्षकको हत्या भएको घटनाले फेरि कहालीलाग्दो विगत सम्झाएको छ। सत्तासीन दलका नेताको बालहठ जारी रह्यो भने त्यस्ता घटनाले फेरि प्रश्रय पाउने छन्। आशा गरौं, त्यस्तो स्थिति नआओस्। किनकि नेपालले हिंसाको अनुभव गरिसकेको छ।"
