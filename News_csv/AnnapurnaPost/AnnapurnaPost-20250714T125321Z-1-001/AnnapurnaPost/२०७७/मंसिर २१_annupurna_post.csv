शीर्षक,विवरण
कम्मर कस्ने पालो कांग्रेसकोे,"पक्ष, प्रतिपक्ष र विपक्ष नहुने आन्दोलनको नेतृत्व गर्नुपर्ने जिम्मेवारी अब कांग्रेसकोे काँधमा आएको छ नेपाली राजनीतिक इतिहासमा प्रजातन्त्रको पर्यायवाची हुन पुगेको छ नेपाली कांग्रेस। प्रजातान्त्रिक पार्टी नेपालमा कुनै छ भने स्वदेशी वा विदेशीले सबैभन्दा पहिले कांग्रेसलाई नै बुझ्छन् र सम्झन्छन् पनि। यसको प्रमुख कारण हो १०४ बर्से निरंकुश राणाशासनमा राजनीतिक पार्टीहरू खोल्ने त के उच्चारणसमेत गर्न पाइँदैनथ्यो भने २००७ सालको परिवर्तनपश्चात् केही पार्टी अस्तित्वमा आए। २०१७ सालमा जननिर्वाचित सरकार मात्र अपदस्थ गरिएन; सदाका लागि पार्टीहरूमाथि प्रतिबन्धसमेत लगाइयो। निर्दलीय पञ्चायती व्यवस्थाको ३० बर्से कार्यकालमा कम्युनिस्ट पार्टी र कांग्रेस पार्टी मात्र रहे। ती दुई पार्टीले परिवर्तनका लागि सदा लडिरहे र अन्ततोगत्वा जनअधिकार स्थापित गरिछाडे। कम्युनिस्टलाई उसको लक्ष्य साम्यवाद हो भन्ने विश्वले जान्दछ भने अर्को पार्टी कांग्रेस प्रजातान्त्रिक मूल्य र मान्यताका साथ समाजवाद अँगालेका कारण प्रजातान्त्रिक पार्टी हुन पुग्यो। नेपाली कांग्रेसको इतिहास देशमा जनता सल्बलाउन थालेदेखि सुरु हुन्छ। भारत बस्ने नेपालीको सक्रियतामा देवीप्रसाद सापकोटाको सभापतित्वमा अखिल भारतीय नेपाली राष्ट्रिय कांग्रेसको बनारसमा स्थापना भयो। उक्त संस्थाको सिद्धान्त, नीति, संगठनात्मक स्वरूप पारित गर्नाका लागि २००३ साल माघ १२ र १३ गते प्रथम महाधिवेशन गरियो। डा डिल्लीरमण रेग्मीले झन्डोत्तोलन गरेको उक्त कार्यक्रमको सभापतित्व बीपीले गर्नुभएको थियो भने आकर्षणका केन्द्र गणेशमान सिंह हुनुहुन्थ्यो। यसको प्रमुख कारण मृत्युदण्ड दिन तयार पार्न लाग्दै गर्दा बहादुरीका साथ जेल तोडी अनेकौं रूप धारण गर्दै कार्यक्रमस्थल कलकत्ता पुग्नु थियो। संविधान संशोधन गर्दै प्रतिशतका आधारमा सबै पार्टीलाई सरकारमा सामेल गर्दा त्यो नै स्थायी सरकार र लोकतान्त्रिक गणतन्त्रको मर्म र कुनै राजनीतिक दललाई पनि भेदभाव नगरेको ठहरिने छ। प्रथम महाधिवेशनले नेपाली राष्ट्रिय कांग्रेस नामाकरण गर्यो। महाधिवेश बीपी कोइरालालाई सर्वसम्मत कार्यकारी सभापति बनाउनुका साथै सर्वस्वसहित आजीवन काराबासमा रहेका टंकप्रसाद आचार्यलाई मानार्थ सभापति बनाउँदै देशमा प्रजातन्त्र स्थापनाका लागि आफ्नो कर्तव्य नबुझ्ने राजा जनताको शत्रु हो भन्ने मूल मान्यता आत्मसात गर्दै अहिंसात्मक जनक्रान्ति गर्ने उद्देश्य पास गर्दै जात, धर्म, लिंग र जस्तोसुकै आर्थिक अवस्था भएका व्यक्ति नेपाली राष्ट्रिय कांग्रेसको सदस्य एवं पदाधिकारी हुन सक्ने व्यवस्था गर्दै कार्यक्रम समापन गरिएको थियो। त्यसैगरी प्रथम महाधिवेशनपश्चात् मजदुरहरूले जायज माग पूरा गर्न विराटनगर जुट मिलमा हडताल आयोजना गरे। त्यसै आन्दोलनबाट गिरजाप्रसाद कोइरालालाई मजदुरहरूले आफ्नो अध्यक्ष चुने भने उक्त आन्दोलन दबाउन राणाशासकले धेरै मजदुर र कार्यकर्ता गिरफ्तार गरेकामध्ये बीपी, गिरिजाप्रसाद, मनमोहन अधिकारी, तारणीप्रसाद कोइराला र युवराज अधिकारीलाई २४ दिन पैदल यात्रापश्चात् काठमाडौंको सुन्दरीजल कारागारमा पुर्याइयो। आफ्ना नेता तथा कार्यकर्ता रिहाइका लागि २००३ चैतमा सत्याग्रह सुरु भयो। सत्याग्रहमा पूर्वीपहाड, मधेस र काठमाडौं उपत्यकामा समेत व्यापक जनसहभागिता भएका कारण राणा प्रधानमन्त्री पद्मशमशेर सन् १९४७ मे १६ मा सबै राजबन्दी रिहा गर्न बाध्य भए। राणाशासनविरुद्ध आम नेपाली जनता संगठित हुन थालेपछि नेपाली राष्ट्रिय कांग्रेसको २००६ सालमा भएको चौथो महाधिवेशनमा बीपी कोइराला र सुवर्णशमशेर राणाको पहलमा नेपाल प्रजातन्त्र कांगे्रसका सभापति महेन्द्रविक्रम शाह र मातृकाप्रसाद कोइराला सभापति भएको पार्टी नेपाली राष्ट्रिय कांग्रेस पार्टीबीच एकीकरण भई संयुक्त अधिवेशनले नेपाली कांग्रेस भन्ने नामाकरण गर्यो। साथै मात्रिकाप्रसाद कोइराला सभापति भए। नेपाली कांग्रेसले राणाविरुद्ध आन्दोलनको सुरुवात गर्दा घोषणापत्रमा (१) राणाशासन अन्त्य गर्न नेपाली कांग्रेस स्थापना भएको छ। (२) जनताका साथ लिएर अन्तिम आन्दोलन गर्नेछ। (३) पारिवरिक शासनलाई उखेलेर फाल्ने छ। (४) राजकाजका सम्पूर्ण क्षेत्रमा जनता सर्वेसर्वा हुनेछन्। (५) बालिक मताधिकारका आधारमा निर्वाचन हुने छ। (६) त्यसैले नै संविधान बनाउने र अन्त्यमा प्रजातन्त्रलाई मूल मन्त्र मान्दै अहिंसाबाट आन्दोलन सफल नभए सशस्त्र क्रान्तिबाट निरंकुशताका प्रतिमूर्तिहरूको अन्त्य गरी जनताद्वारा जनताको सरकार बन्ने छ भन्ने नाराका साथ २००७ सालको क्रान्ति सुरु भएको थियो। दुई पार्टी एक भएपछि सशस्त्र क्रान्ति गर्ने निर्णयपश्चात् नै देशभर कार्यक्रम सुरु भए २००७ साल कात्तिक २४ गते देशभर हवाईजहाजबाट क्रान्तिका पक्षमा समर्थन र राणाहरूका विरुद्धमा पर्चा छरियो। कात्तिक २५ गते बीरगन्ज आक्रमन गरियो, जसमा सयौं हतियार र लाखौं रुपैयाँ जम्मा भए। त्यसैगरी २६ गते कांग्रेसको मुक्ति सेनाले एकैपटक परासी, भैरहवा, नेपालगन्ज र देशका विभिन्न ठाउँमा क्रन्तिको आगो दन्काउन थाल्यो। क्रान्तिले मूर्तरूप लिँदै गर्दा राजा त्रिभुवन दिल्ली पुगेपश्चात् जनताको बलद्वारा अत्तालिएका राणाहरू सम्झौता गर्न बाध्य भएर आम नेपाली जनताका पक्षमा प्रजातन्त्र बहाली गर्ने सर्तमा दिल्ली सम्झौता भयो र १०४ बर्से राणाशासनलाई कांग्रेसको क्रान्तिद्वारा समाप्त भयो। यसरी राणाशासन अन्त्य गर्न सफल नेपाली कांग्रेस २०४६ सालमा संयुक्त वाममोर्चासँग आन्दोलनपछि प्रजातन्त्र पुनस्र्थापना गर्न सफल मात्र होइन; लोकतान्त्रिक गणतन्त्रको प्रमुख माग राखी सशस्त्र युद्ध गरेको नेकपा माओवादीलाई वार्तामा ल्याई संविधानसभाको चुनाव गराउने सर्तमा शान्तिस्थापना गर्न सफल कांग्रेसले अन्ततः माओवादीका एजेन्डा गणतन्त्र कायम गर्न सफल भयो। अन्ततोगत्वा मुलुकले लोकतान्त्रिक गणतन्त्र प्राप्त गर्यो। यसरी पटकपटक नेपाली राजनीतिको क्षितिजमा नेपाली कांग्रेस कहिलेकाहीं आफू भुमरीमा परेको पत्तै पाउँदैन। आफ्नो बहुमत हँुदाहँुदै २०५१ सालमा पार्टीको आन्तरिक कलहका कारण प्रतिशोध साँध्नका लागि मध्यावधि निर्वाचन गराउँदा जनताले दोस्रो श्रेणीमा झारिदिएका थिए। त्यसपछि कांग्रेसले आफ्नो पहिलो हैसियत अहिलेसम्म पाउन सकेको छैन। माओवादी जनयुद्धताका सबै पार्टीको हालत त्यस्तै थियो भने राजनीतिक विश्लेषकअनुसार पञ्चातकालमा एउटा पक्षलाई लिएर अर्कालाई पछार्ने वा पञ्चबीचमै फुटको राजनीति गर्न पल्केको दरबार त्यसैगरी बहुदलमा पनि राजनीतिक पार्टीहरूलाई समेत टुटफुट गराई राज गर्न खोज्दा पार्टीहरूले कुरा बुझेपछि र तत्कालीन माओवादीले समेत दरबारबाट धोका खाएका कारण माओवादी र सात पार्टीबीच बाह्रबुँदे समझौता भएको जनजाहेर त छँदै छ; २०६२०६३ को आन्दोलनको नेतृत्वसमेत कांग्रेसले नै गरेको थियो। वर्तमानको जस्तो शक्तिशाली तर भ्रष्ट सरकार सम्भवतः नेपालको इतिहासमा कहिल्यै थिएन र नहोला पनि। सम्पूर्ण जनता यसप्रति जानकार त थिए नै; हालै ट्रान्सपेरेन्सी इन्टरनेसनलले प्रकाशित गरेको प्रतिवेदनबाट झन् प्रस्ट भयो। एक त वामपन्थी सरकार भएको नाताले वैदेशिक सहयोग घट्दै छ, त्यसमाथि पनि केही आएका विदेशी सहयोग र प्राप्त ऋणबाट सञ्चालित योजनामै व्यापक भ्रष्टाचार हुँदा के हामीले पुनः त्यस प्रकारको सहयोग पाउन सकौंला ? व्यक्ति गलत हँुदा व्यवस्थाप्रति नै अनास्था फैलिने त्रास हुन्छ। त्यसकारण पार्टीमा कुनै पदमा हँुदा वा सरकारको नेतृत्व गर्दा त्यो व्यक्ति नेता नहुँदो रहेछ भन्ने प्रस्ट भएको छ। प्राविधिक कारणले कसैले कुनै पद प्राप्त गर्दैमा त्यो कदापि नेता हुँदो रहेनछ भन्ने इतिहास साक्षी छ। एकपटक फेरि आन्तरिक विवादबाट मुक्त भई नेपाली कांग्रेसले लोकतान्त्रिक गणतन्त्र स्थायित्वका लागि कम्मर कस्ने बेला आयो। देशमा कोही पनि पक्ष, प्रतिपक्ष र विपक्ष नहुने आन्दोलनको नेतृत्व गर्नुपर्ने बेला आएको छ। करिब दुईतिहाइ सरकार भए पनि अस्थिर भयो। विगतमा झैं वामपन्थी शक्तिलाई विश्वासमा लिएर सरकारको नेतृत्व लिन आँट्नुपर्यो। संविधान संशोधन गर्दै प्रतिशतका आधारमा सबै पार्टीलाई सरकारमा सामेल गर्दा त्यो नै स्थायी सरकार र लोकतान्त्रिक गणतन्त्रको मर्म र कुनै राजनीतिक दललाई पनि भेदभाव नगरेको ठहर्छ।"
जनअभिमतको अपमान,"लोकतान्त्रिक शासन प्रणालीमा जनता मालिक र शासक सेवक वा जनताप्रति उत्तरदायी हुनुपर्छ। जनताप्रतिको जवाफदेहिता र संवेदनशीलता शासकमा हराउँदै गयो भने त्यसलाई लोककल्याणकारी राज्य भन्न सकिँदैन। लोकतन्त्रमा विधिको शासन, कानुनी राज्य र जनताको सार्वभौमसत्ताजस्ता अविच्छिन्न तत्व निहित हुन्छन्। संविधानमा उल्लिखित मौलिक हकहरू जस्तो शिक्षा, स्वास्थ्य, रोजगार, खाद्य सुरक्षा आदिको जनताले निर्बाध रूपमा उपभोग गर्न पाउनुपर्छ। लोकतान्त्रिक शासन प्रणालीका लागि राजनीतिक दलको अगुवाइमा भएका विभिन्न आन्दोलनमा थुप्रै नेपाली सपूतहरूले आफ्नो ज्यान उत्सर्ग गरे। नेपालमा राणाशाही निरंकुशताबाट मुक्त भएको केही समयपछि दलीय राजनीतिले पाइला टेकेको पनि झन्डै सात दशकभन्दा बढी भइसकेको छ। विभिन्न आरोहअवरोह झेल्दै नेपाल संघीय लोकतान्त्रिक गणतन्त्र बनेको छ। जनताले देखेको सपना राणातन्त्र, पञ्चायत र निरंकुश राजतन्त्रबाट मुक्ति मात्र थिएन; नयाँ गणतान्त्रिक नेपालमा सिंहदरबारको अधिकार गाउँगाउँमा पुर्याउँदै विकासका पूर्वाधार शिक्षा, स्वास्थ्य, रोजगार पनि थियो, तर तीन तहको सरकारले न जनताका अनुहारमा खुसी भर्न सके न त घरघरमा समृद्धिको अभियान पुर्याउन सके। त्यसैले समृद्ध नेपाल र सुखी नेपालीको नारा बीच बाटोमै हराएको बटुवाजस्तै भएको छ। के यही थियो बीपी र पुष्पलालले क्रान्तिको बेला देखेको सपना ? लोकतन्त्रका लागि कहिल्यै नझुक्ने र नचुक्ने वाचा बन्धन गरेका नेताहरू चाहे सत्तामा हुन् वा प्रतिपक्ष नै किन नहुन्, आज सत्ता र कुर्सीको मोहमा मात्र केन्द्रित हुँदा जनताको अभिमतको अपमान भएको छ। यो देश र जनताप्रतिको गद्दारी हो। यी सबै प्रश्नको जवाफ जनताले मागिरहेका छन्। प्रमुख राजनीतिक दल नेकपाको आन्तरिक कलह र नेपाली कांग्रेसको प्रतिपक्षी मौनताको फाइदा उठाउँदै दक्षिणपन्थी शत्तिाहरू सल्बलाउन थालेका छन्। लोकतान्त्रिक संसदीय व्यवस्था परिमार्जन र स्वच्छ बनाउनेभन्दा पनि जानीनजानी बद्नाम बनाउनेतर्फ नेताहरू लाग्नाले जनतामा व्यवस्था कि नेता खराब हो भन्ने अन्योल छाएको छ। व्यवस्था भनेको साधन हो, साध्य होइन। मुलुक हाँक्ने राजनीतिले हो। कुनै पनि शासन प्रणाली वा व्यवस्था असल वा खराब हुनु भनेको राजनीति र लोकतान्त्रिक संस्कार र शासनमा पुगेपछि जनताप्रतिको जिम्मेवारी नै हो। सबैजसो पार्टीभित्र आन्तरिक लोकतन्त्रको अभाव छ। उनीहरूमा राजनीतिक संस्कार, उच्च नैतिकता, इमानदारी र जनताको जनसवाल र जनजीविकाप्रति दायित्वबोध भएको देखिँदैन। झन्डै दुइतिहाई बहुमतको दम्भले नेकपाभित्र आन्तरिक कलह चुलिएको छ। कोभिड १९ ले विश्व नै नराम्ररी प्रभावित भएको छ। नेपाल पनि यसबाट आक्रान्त छ। यस्तो महामारीमा विभिन्न देशका सरकार तथा राष्ट्र प्रमुखले विकासोन्मुख देशका जनतामा कसरी स्वास्थ्योपचार, परीक्षण र राहत पुर्याउने भनेर लागिरहेका छन्। नेपालले राज्यको सम्पूर्ण शक्ति, संयन्त्र एवं साधनस्रोत यसैमा खर्चिरहेको छ। पार्टीको आन्तरिक झगडा र वैमनस्यका कारण ओली सरकारको ध्यान पूर्णरूपमा कोरोना नियन्त्रणमा जान सकेको देखिँदैन। कोरोनाका कारण जनता रोग र भोक दुवै खप्न बाध्य छन्। कतिपयले आत्महत्याको बाटो समाए। कोरोनाबाट बच्न रोइकराइ गरेर विदेशबाट मातृभूमि आएका नागरिकले न आडभरोसा पाए न त आयआर्जनको पाटो नै। त्यसपछि आफू र आफ्नो परिवारको पेट पाल्न पुनः विदेशतर्फ फर्किन बाध्य छन्। सरकारले कोरोना महामारीका बिरामीको उपचार र परीक्षण गर्न सक्दैन भनी हात उठाउँदा सर्वोच्च अदालतले पुनः आदेश गर्नुपर्यो। यस्तै सहयोगी हातले खुलामञ्चमा खुआएको खाना पनि काठमाडौं महानगरपालिकाको ठाडो आदेशमा रोक लगाइयो। कृषिप्रधान देशका कृषक असारमा हाल्ने मल बाली भिœयाउने बेलामा पनि पाउँदैनन्। भुक्तानी र धानबालीको समर्थन मूल्य नपाउँदा बिचौलिया र व्यापारी मोटाएका छन् भने किसान मारमा परेका छन्। दिनहुँ बालिका र महिला हत्या, हिंसा र बलात्कारका घटना बढिरहेको छ। राष्ट्र, राष्ट्रियता र जनताको सार्वभौमसत्ता एवं देशको कूटनीतिक मर्यादाविपरीत कार्य गर्नेहरू खोक्रो राष्ट्रवादको नारा लगाइरहेका छन्। भारतीय गुप्तचर विभाग रअका प्रमुख सामन्तकुमार गोयललाई प्रधानमन्त्री ओलीलाई मध्यरातमा भेट्छन् भने संवैधानिक मर्यादामा बस्नुपर्ने राष्ट्रपति बारम्बार राजनीतिक विवादमा तानिन्छिन्। सत्तारुढ दलभित्रको किचलोको विषयलाई लिएर छिमेकी मुलुकका राजदूतहरू नेता भेटघाटमा व्यस्त छन्। यसले नेपालको आन्तरिक राजनीतिमा बाहिरी चलखेल बढिरहेको देखाउँछ। भ्रष्टाचार, कालोबजारी ह्वात्तै बढेको छ। भर्खरै ट्रान्सपरेन्सी इन्टरनेसनलको एसिया प्रतिवेदनले नामै तोकेर नेपालका प्रधानमन्त्री केपी ओली भष्टाचारका आरोपी सहकर्मीको प्रतिरक्षामा आफैं उत्रिन्छन् भन्ने भनाइ सार्वजनिक गरेको छ। यसले नेपाल र नेपालीको शिर निहुरिएको छ। आम जनतामा नैराश्य उत्पन्न भएको छ। लोकतान्त्रिक प्रणालीलाई नै धरापमा पार्ने प्रक्रिया सुरु भएको छ। नेकपाभित्रको झगडा आरोपप्रत्यारोपबाट सुरु भएर वाक्युद्ध, दस्ताबेज युद्ध हुँदै शक्ति सञ्चयमा पुगेको छ। यो विवाद अब पार्टीको केन्द्रीय तहदेखि तल्लो तहका कार्यकर्ताबीचमा मात्र सीमित नरहेर नागरिक समाज र कानुनविद्मा समेत पुगेको छ। यसले देशका जल्दाबल्दा समस्या ओझेलमा परेका छन्। प्रधानमन्त्री ओली आफ्नो पद जसरी पनि जोगाउन र आसेपासेलाई संरक्षण दिन चाहन्छन् भने प्रचण्ड भने ओलीलाई जसरी पनि सत्ताच्युत गर्न उद्यत् छन्। पार्टीभित्रको यस्तो तमासाले देशलाई बन्धक बनाउने त होइन ? जनताको आवाज बुलन्द पार्ने थलो संसद् हो, तर सरकारको ध्यान घर झगडामा मात्र केन्द्रित हुँदा जनता टुहुरा भएका छन्। नेकपा पार्टी र सरकारको आन्तरिक किचलोले हठात् संघीय संसद् बन्द गरिएको पनि पाँच महिना पुग्न लागेको छ। यही मौकाको फाइदा उठाई सरकार स्वेच्छचारीरूपले जनताप्रति जवाफदेही नभई लोकतान्त्रिक प्रक्रियालाई कुल्ची निरंकुशताको बाटोमा अग्रसर हुन पुगेको छ। कोरोना महामारी, कुशासनद्वारा आक्रान्त आम नागरिकको आवाजलाई संसद्मा बुलन्द पारी सरकारलाई दबाब दिन तत्काल हिउँदै अधिवेशन आह्वान गरिनुपर्छ। पीडाबोध गरिरहेका जनतालाई अभिभावकत्व दिनुपर्ने र सरकारलाई खबरदारी गर्नुपर्ने प्रमुख प्रतिपक्ष दल नेपाली कांग्रेसले मौनता साँधेको छ। यसैको फाइदा उठाउन अर्कातिर दक्षिणपन्थी शक्तिहरू फेरि सल्बलाउन थालेका छन्। गणतन्त्रको स्थापनाका लागि एउटै रथमा बसेर संघर्षमा होमिएका राजनीतिक शक्तिका बीचमा जबजब विचलन देखापर्छ, तबतब दक्षिणपन्थी शक्तिहरू सल्बलाउँदै लोकतान्त्रिक व्यवस्था फेल भएको जनतामा भ्रम मात्र छर्र्दैनन्; हाबी हुन पनि सक्नेछन्। यस अवस्थामा प्रमुख राजनीतिक दल नेकपाको आन्तरिक कलह र नेपाली कांग्रेसको प्रतिपक्षी मौनता अन्त्य हुनैपर्छ।"
कर्मचारी कि प्रशिक्षक ?,"पछिल्लो समय काठमाडौंमा लोकसेवा तयारी कक्षा सञ्चालन गर्ने इन्स्टिच्युटहरूले नेपाल सरकारका शाखा अधिकृतदेखि सहसचिवसम्मका कर्मचारीको नाम, फोटोसहितका ब्यानरदेखि लिएर वेबसाइट र सामाजिक सञ्जालमा प्रशिक्षक दिने कर्मचारीको विज्ञापन र प्रचार गरेको देखिन्थ्यो। जुन हेर्दा लाग्यो, कुनै जमानामा राजेश हमालको चलचित्रमा सानो नै रोल किन नहोस् तर बडेमानको टाउकोसहितको पोस्टर देखाएर प्रचार गर्ने प्रवृत्ति थियो तर फिल्म हलमा पुगेपछि राजेशको रोल देखेपछि फेरि दर्शकहरू फर्केर हलमा जाँदैनथे। यसैगरी अहिले लोकसेवा तयारी कक्षा सञ्चालन गर्ने इन्स्टिच्युटहरूले पनि नेपाल सरकारको फलानो कर्मचारीले मेरो इन्स्टिच्युटमा प्रशिक्षण दिन्छ, जसले गर्दा पास गर्ने ग्यारेन्टी हो। गल साल हाम्रोबाट यति धेरैले पास गरे भनेर सामाजिक सञ्जालतिर प्रचार गर्दै विद्यार्थी आकर्षित गरेको देखिन्छ। हाल प्रशिक्षण केन्द्रमा प्रशिक्षण दिने कर्मचारी बिहान र बेलुका दुवै समय प्रशिक्षण केन्द्र धाउने, आफ्ना ज्ञानका साथै भनाइ राख्दै हेन्सआउटका रूपमा स्रोत सामग्री वितरण गर्दै आएका छन्। कतिपय कर्मचारी त कार्यालय समयमा पनि एकछिन फर्सद हुनासाथ पढाउन जानेदेखि लिएर भोलिको तयारीको लागि भन्दै सूचना र जानकारी टिपोट गर्नतिर लाग्ने गरेको देखिन्छ। बेलुका पाँच बज्न नपाउँदै सरकारी गाडीमा इन्स्टिच्युट धाउने अनि बिहानसमेत सरकारी गाडी अनि चालकसहित पुनः सोही कामका लागि निस्कने जसले गर्दा एकातिर कार्यालयको समय र काममा वाधा पर्ने गरेको देखिन्छ भने अर्कातिर बिहानबेलुकाको ओभरटाइमले कर्मचारीलाई थकान महसुस भई कार्यालयका काममा ध्यान नदिने र फुर्सद हुनासाथ कम्प्युटरमा प्रशिक्षणका विषयवस्तु मात्रै ध्यान जाने हुँदा यसले सरकारी सेवा प्रवाह र प्रवाहित सेवाको गुणस्तरमा समेत ह्रास आउने देखिन्छ। योग्यता र क्षमता देखाएर करियर वृत्तिा विकास गर्न नपाउने भए यसले पक्कै पनि निजामती सेवामा निराशा अनि सेवाप्रति वितृष्णा जन्माउने छ। बिहानबेलुका सरकारी कार्यालय समयभन्दा बाहिर कुनै इन्स्टिच्युटमा गएर आफूले जानेको विषय आफ्ना अनुभव र भोगाइ आफूजस्तै लोकसेवा अनि सरकारी सेवाका लागि तयारी गर्नेका लागि सेयर गर्न पनि नपाउने, के अतिरिक्त समयमा कुनै काम नै गर्न नपाउने हो न सरकारी तलब र सुविधाले दैनिकी धान्न सकिने अवस्था छ। एकातिर सरकारी तलब र सुविधाले कर्मचारीको दैनिक धान्न नपुगेरै भ्रष्टाचार अनियमितता हुने गरेको अवस्थामा कुनै इन्स्टिच्युटमा गएर ज्ञान बेचेर, कुनै अनैतिक र कानुनले निषेध गरेको काम गरी आफ्नो परिवार र सन्ततिका लागि शिक्षा र स्वास्थ्य सुविधा प्रदान गर्न कुनै काम गर्नु के नै ठूलो अनि नौलो कुरा भयो भनेर पनि तर्कहरू गर्ने गरेको देखिन्छ। निजामती कर्मचारी भनेका समाजका उत्कृष्टमध्येबाट चुनिएर अनि लोकसेवाको मेरिट सिस्टममा उच्च प्रतिस्पर्धा गरी आएका विज्ञ र मेधावी जनशक्ति हुन्। यस्ता कर्मचारीलाई हरेक विषयमा निरन्तर अपडेट र प्राज्ञिक अभ्यास गर्न दिइरहनुपर्छ। यसरी प्राज्ञिक अभ्यास र अपडेट अनि पठनपाठनबाट विमुख गर्दा यसले समग्र सेवाको गुणस्तर खस्कने मात्रै होइन; कर्मचारीको मनोबल र उत्पेरणामा पनि असर पर्ने देखिन्छ। कुनै पनि कर्मचारीले प्राज्ञिक अभ्यास, बहस, छलफल अनि विचार आदानप्रदान गरिरहँदा यसले वैदेशिक मनोनयन र कार्यक्रममा नेपाल सरकारको प्रतिनिधित्व गर्दै जाने कर्मचारी पनि अन्य देशको सरह विज्ञ र उच्च मनोबल साथ आफ्नो कार्यपत्र प्रस्तुतीकरण गर्न, बहस र छलफलमा नेपालको मान र सान उच्च पार्न सक्ने देखिन्छ। निजामती सेवा नियमावलीमै समय पालना र नैतिकता जस्ता विषयलाई प्राथमिकता दिएको देखिन्छ। कतिपय प्रशिक्षक प्रशिक्षणका क्रममा निजामती सेवा प्रवाह कमजोर भयो। भ्रष्टाचार र अनियमितता बढ्यो भनेर आलोचना गर्ने गर्छन् तर उनीहरू नै सरकारी सवारी साधन दुरुपयोग गर्ने, कार्यालय समयमा पनि प्रशिक्षणकै सामग्री संकलन गरेर बस्ने गर्छन्। कार्यालय समय पालना गर्दैनन्। नेपाल सरकारले राजपत्रमा सूचना नै प्रकाशन गरेर सहसचिव र सचिव तहका लागि मात्रै गाडी र इन्धन सुविधा दिएको अवस्थामा उपसचिवहरू पुलको गाडी भन्दै सरकारी सवारी साधन चढ्ने मात्रै होइन, निजी काममा पनि प्रयोग गरेको देखिन्छ। काठमाडौं उपत्यकाभित्र धेरैजसो उपसचिवहरू नै प्रशिक्षण दिन हिँड्ने, सरुवा भएको कार्यालयमा रमाना नहुने साथै सवारी दुरुपयोग गर्नेमा पर्छन्। तर उनीहरू नै ट्रेड युनियनले काम गर्न दिएन, काम गर्ने वातावरण नै भएन भनेर प्रशिक्षणका क्रममा आदर्श र सिद्धान्तका कुरा गर्छन्। नेपालमा उपसचिव भएपछि उपत्यका छाड्नै नहुने साथै काठमाडौंमा जसरी भए पनि घर बनाउनुपर्ने अनि बालबालिकालाई राम्रो स्कुलमै पढाउनुपर्ने प्रवृत्तिका कारण भ्रष्टाचार र अनियमितता बढेको देखिन्छ। नेपाल सरकारले निर्णय गरेर सहसचिव र सचिवबाहेकलाई पुलको गाडी चढ्न प्रतिबन्ध लगाउने साथै सबै सरकारी कर्मचारीले अनिवार्यरूपमा सरकारी स्कुलमा बालबालिका पढाउनुपर्ने व्यवस्था गर्ने हो भने भ्रष्टाचार र अनियमिततामा कमी आउने र यसरी पैसाकै लागि निजी इन्स्टिच्युटमा धाउने प्रवृत्तिमा कमी आउने देखिन्छ। हालै सरकारले संघीय निजामती सेवा ऐन ल्याउने तयारी गरिरहेको र यो संसद्को राज्यव्यवस्था समितिबाट पास भएर मूल संसद्मा रहेको तर विभिन्न असहमति हुँदाहुँदै पनि संसद्को अधिवेशन अन्त्य भएका कारण थन्किएर बसेको देखिन्छ। यसमा पनि सरकारले कर्मचारीको मनोबल उच्च बनाउनतिर लाग्नेभन्दा पनि सरकार उल्टो बाटोको गलत अभ्यासमा हिँड्न लागेको देखिन्छ। ऐनको मस्यौदामा सबै किसिमका आन्तरिक प्रतिस्पर्धाको अन्त्य गर्नेदेखि लिएर कर्मचारीले लोकसेवाको परीक्षा दिन नपाउने अनि परीक्षा दिनुपरेमा गैरनिजामती हुनुपर्ने अनि अर्को कुरा सेवाअवधि पनि नजोडिने यसका साथै बिदा र सोवापत पाउँदै आएको सुविधामा पनि व्यापक कटौती भएको अवस्था देखियो। यसरी सरकारले कर्मचारीको करियर र वृत्ति विकास अनि सेवासुविधाको बाटो थुन्दै सुशासन र उच्च मनोबलले कसरी सेवा प्रवाहको अपेक्षा गर्न सक्छ। के कुनै कर्मचारीले आन्तरिक परीक्षा दिन नपाउने, करियर विकासका लागि खुला परीक्षामा सहभागी भई आफ्नो वृत्ति विकाससँग जोडिएका विषयमा सहभागी हुन नपाई एउटै पदमा रिटायर्ड हुने अवस्था आउने हो र त्यस्ता विषय समेटेर नयाँ ऐन ल्याउन लागिएको हो भने त्यसले समग्र कर्मचारीको वृत्ति मात्र होइन; देशकै वृत्ति विकास र गुणस्तरीय सेवा प्रवाह र सुशासनको लक्षमा असर पर्ने निश्चित देखिन्छ। योग्यता र क्षमता देखाएर करियर वृत्ति विकास गर्न नपाउने भए यसले पक्कै पनि निजामती सेवामामा निराशा अनि सेवाप्रति वितृष्णा जन्माउने छ। यति मात्रै हैन, नेपाल प्रहरी र सैनिक सेवामा जस्तो ज्येष्ठताका आधारमा स्वतः बढुवा हुने अनि आरक्षण कोटाबाट सेवा प्रवाह गर्नुपर्ने, शासित हुनुपर्ने अवस्थामा यसले दीर्घकालीन असर पर्ने देखिन्छ। अर्कातिर सामान्य प्रशासन मन्त्रालयले कर्मचारीको वृत्ति विकास अनि प्राज्ञिक अभ्यासमा असर पर्ने यस्ता प्रावधान ल्याउनु तर अन्य सरकारी सेवा समूह र क्षेत्रका विषयबारेमा अन्य मन्त्रालयसँग कुनै समन्वय नगर्नुले पक्कै पनि यसमा पर्याप्त मात्रामा छलफल र गृहकार्य भएको देखिँदैन। अर्कातिर सरकारी कर्मचारीले पनि ज्ञान र सीप बाँड्ने नाममा सरकारी सेवा र सुविधा दुरुपयोग गर्दै इन्स्टिच्युटमा धाउने, सरकारी गोप्य सूचना चुहाउने अनि सरकारी आलोचना मात्रै गर्ने गरेको यति मात्रै कतिपय इन्स्टिच्युटहरूमा यति लाख र उति लाख भनी ठेक्का नै लिएर पास गर्ने भनी कक्षा सञ्चालन गर्ने परिपाटी अन्त्य गर्दै आफूभन्दा माथिल्लो अधिकृत र मन्त्रालय र विभागको काम र आफ्नो जिम्मेवारीमा असर नपर्ने गरी पूर्वजानकारी दिएर यस्ता क्रियाकलाप सञ्चालन गर्दै आफ्न ज्ञान र अनुभव सेयर गर्दै आफ्नो र प्रशिक्षार्थीको हितमा काम गर्नुपर्ने देखिन्छ। यसर्थ सरकारी सेवा प्रवाह गर्ने प्रवाहित सेवा उच्च गुणस्तरको हुने वातावरण निर्माणका लागि सरकारले निजामती सेवालगायत अन्य सेवामा कुनै विभेद नगरी कर्मचारीको वृत्ति विकास र सेवा सुविधाका सवालमा जिम्मेवार भएर लागेमा मात्रै समग्र सरकारी सेवाप्रति आम नागरिकको बुझाइ सकारात्मक हुने देखिन्छ। अबको कर्मचारीतन्त्र शासन गरेर सेवा दिने होइन कि सेवा दिँदै शासन गर्न सिकाउने सेवाग्राहीमैत्री र परिवर्तनलाई आत्मसात गर्ने प्रवृत्तिको हुन जरुरी देखिन्छ।"
सामाजिक सुरक्षाको जोखिम,"सरकारले सामाजिक सुरक्षा सुविधा कार्यान्वयनमा नल्याउँदा श्रमिक ठूलो समस्यामा परेका छन् सामाजिक सुरक्षाको अवधारणा श्रमिकलाई अप्ठ्यारो, साह्रोगाह्रो पर्दा सहयोग पुर्याउने हेतुले विश्वव्यापी रूपमा प्रचलनमा रहँदै आएको छ। नेपालमा पनि खासगरी असंगठित क्षेत्रमा कार्यरत श्रमिकलाई लक्षित गरी तीन वर्षअगाडि मंसिर ११ मा सरकारले ठूलो तामझामका साथ सामाजिक सुरक्षा दिवस कार्यक्रमको थालनी गर्दै ठाउँठाउँमा प्रधानमन्त्रीको फोटो बिजुलीका पोल र भित्तामा झुन्ड्याएर नयाँ युग को थालनी भएको भनेर उद्घोष गरिएको थियोे। नवउदारवादी अर्थनीतिअन्तर्गत श्रमिकलाई न्यून तलब र ज्यालामा काम लगाउने तर उनीहरूलाई सामाजिक सुरक्षाअन्तर्गतका सुविधा पुँजीपतिहरू र रोजगारदाताले नदिने नीति अख्तियार गर्दै आएका छन्। कतिसम्म भने सरकारी कार्यालय र सरकारको स्वामित्व भएका सार्वजनिक संस्थान र कार्यालयहरूमा अस्थायी, ज्यालादारी, करार र आउटसोर्सिङमा काममा लगाउने तर सामाजिक सुरक्षाका सुविधा प्रदान नगरी काममा लगाएर श्रमको शोषण हुँदै आएको छ। सामाजिक सुरक्षाका सुविधा प्राप्त गर्ने श्रमिकको मानवअधिकारको विषय नै हो। यसै भएर अन्तर्राष्ट्रिय श्रम संगठनको १९५२ को सम्मेलनले श्रमिकका लागि पेन्सन, उपदान, ओैषधोपचार, दुर्घटना, बिमा, बेरोजगारबाट मुक्ति, मातृत्व संरक्षण, वृद्ध तथा आश्रित परिवारको हेरचाहजस्ता विषय समेटेर सामाजिक सुरक्षासम्बन्धी अभिसन्धि पारित गरेको थियो। नेपालमा सरकारी कार्यालयमा काम गर्ने स्थायी कर्मचारीलाई सामाजिक सुरक्षाअन्तर्गत सञ्चयकोषमा १० प्रतिशत थप, पेन्सन, उपदान, ओैषधोपचार, दुर्घटना बिमा आदि सुविधा उपलब्ध गराइएको छ। निजी क्षेत्रमा पनि लागू हुने गरी श्रम ऐन २०४८ मा जारी भयो। तर पनि निजी क्षेत्रमा भने झन्डै २८ वर्षसम्म अपवादबाहेक यी सुविधा श्रमिकलाई उपलब्ध गराइएको थिएन। यसले के देखिन्छ भने श्रम शोषणको सघनता कति गहिरो रहँदै आएको छ, छर्लंग हुन्छ। श्रम ऐन लागू भए पनि श्रम ऐनमा भएका प्रावधान लागू गराउन स्वयं सरकारले चाहेन, बरु सरकार आफैंले उल्लंघन गर्दै आयो। २०६२६३ को युगान्तकारी परिवर्तनपछि बनेको अन्तरिम संविधान र नेपालको संविधान २०७२ मा सामाजिक सुरक्षालाई श्रमिकको मौलिक हकका रूपमा उल्लेख गरियो। तर राजनीतिक संक्रमणका कारण सामाजिक सुरक्षा सुविधा कार्यान्वयनमा ल्याउन सरकारको ध्यान गएन। सामाजिक सुरक्षा कोषमा जम्मा भएको रकम प्रत्यक्ष श्रमिककै हितमा सरल र सुरक्षित तवरले लगानी गर्ने नीति अवलम्बन गर्न सके मात्रै यसको ओैचित्य र प्रभावकारिता बढ्नेछ। २०६७६८ को वार्षिक बजेटमा सरकारी कोषबाट तलब सुविधा पाउने श्रमिक कर्मचारीको तलबबाट एक प्रतिशत रकम सामाजिक सुरक्षा कोषबापत कट्टी गर्ने नीति सार्वजनिक भयो। यतिबेलासम्म निजी क्षेत्रका रोजगारदाताले कानमा तेल हालेर बसेका थिए। जब सरकारले सरकारी कर्मचारीहरूको तलबबाट एक प्रतिशत कर कट्टी गर्न थालेपछि श्रमिकहरूको ध्यान गयो। यही कट्टी भएको कोष रकममा टेकेर सामाजिक सुरक्षा ऐनको अवधारणाबारेमा छलफल प्रारम्भ भयो। पुँजीपति, व्यवसायी र रोजगारदाताले सामाजिक सुरक्षाकोषको नामै सुन्न चाहेका थिएनन्। उनीहरूको एउटै अडान थियोे श्रमिकलाई मालिकले चाहेको बखत हटाउन पाउने र चाहेको बखत राख्न पाउने (हायर एन्ड फायर पोलेसी) का पक्षमा खरो रूपमा उत्रिए। यो नवउदारवादअन्तर्गतकै नीति थियोे। रोजगारदाताका माग श्रमिकलाई सामाजिक सुरक्षाका सुविधा दिनुपर्छ भने हामीले हटाउन पनि पाउनुपर्छ भन्ने रहेको थियोे, जसलाई श्रमिकलाई हटाउने शब्दको सट्टामा सुन्दर शब्द श्रम लचकता भनेर अगाडि सारियो। ट्रेड युनियनहरूले पनि सामूहिक सौदाबाजी गर्दा यही श्रम लचकतामा सम्झौता गरी श्रम ऐन आएपछि नेपालमा पहिलोपटक २०७५ मा सामाजिक सुरक्षा ऐन र नियमावली लागू भएको छ। यसलाई योगदानमा आधारित सामाजिक सुरक्षा कोष भनिएको छ। सामाजिक सुरक्षा ऐनले श्रमिकको तलबबाट ११ प्रतिशत र बाँकी २० प्रतिशत रोजगारदाताले सामाजिक सुरक्षा कोषमा जम्मा गर्ने व्यवस्था गरेको छ। तर यसमा सरकारको योगदानको व्यवस्था गरिएको छैन। सामाजिक सुरक्षाकोष स्थापना भएको तीन वर्ष भएको छ। सरकारी तथ्यांकअनुसार हालसम्म १२ हजार ८ सय ९४ प्रतिष्ठानका एक लाख ७९ हजार तीन सय ४० श्रमिकमात्रै कोषमा आबद्ध भएका छन्। जबकि नेपालमा झन्डै तीन लाख प्रतिष्ठान रहेको अनुमान छ, यसअनुसार पनि यी प्रतिष्ठानमा २५ देखि ३० लाख श्रमिक कार्यरत रहेको अनुमान गर्न सकिन्छ। सरकारद्वारा खोलिएको सामाजिक सुरक्षाकोषमा हालसम्म ३ अर्ब ५ करोड मात्रै जम्मा भएको कोषको सचिवालयले जनाएको छ। यस्तै कम्पनीहरूको मुनाफाबाट बोनस वितरणपछिको रकम राष्ट्रिय कल्याणकारी कोषमा जम्मा भएको झन्डै २६ अर्ब रकम र एक प्रतिशत सामाजिक सुरक्षा कोषबापत जम्मा भएको झन्डै २२ अर्ब गरी अहिलेसम्म कोषमा झन्डै ५१ अर्ब जम्मा भएको देखिन्छ। कोषको रकमको लाभग्राही हुन कोषमा आबद्ध श्रमिकले मात्रै पाउने व्यवस्था छ। जबकि राष्ट्रिय कल्याणकारी कोष र एक प्रतिशत सामाजिक सुरक्षाकोषमा जम्मा भएको कोष रकमको योगदान गर्ने भनेको सरकारी क्षेत्रमा कार्यरत निजामती, संस्थान, बैंक, शिक्षण संस्थाका प्राध्यापक, शिक्षक कर्मचारीलगायत संगठित संस्थाका कर्मचारी नै हुन्। तर उनीहरूको सञ्चयकोषलगायत अन्य बचत रकम कर्मचारी सञ्चयकोष र नागरिक लगानी कोेषमा जम्मा हुने गर्छ। जबकि सामाजिक सुरक्षाकोषमा आबद्ध नभएका कर्मचारीले सामाजिक सुरक्षाकोषबाट लाभान्वित हुन नपाउने स्थितिमा राष्ट्रिय कल्याणकारी कोषको रकमबाट विगत ४०४५ वर्षदेखि कोही पनि कर्मचारीले आपत्विपत् पर्दा कुनै लाभ प्राप्त गर्न नसकेको र अहिले पनि उक्त रकम सामाजिक सुरक्षा कोषमा रकमान्तर भएपछि झन् लाभान्वित हुन नसक्ने जुन प्रावधान छ, यो सामाजिक न्यायको हिसाबले उचित छैन। यस्तै एक प्रतिशत सामाजिक सुरक्षा कोषमा रकम दाखिला गरिरहेका बहालवाला वा सेवानिवृत्त श्रमिकले केही पनि लाभ नपाउने प्रावधान हुँदा सार्वजनिक क्षेत्रका श्रमिकले श्रम गरेबापत कमाएको मुनाफा र मासिक पारिश्रमिकबाट कट्टी हुने रकम नै किन सामाजिक सुरक्षा कोषमा जम्मा गर्ने भन्ने यक्षप्रश्न खडा भएको छ। यसरी सार्वजनिक क्षेत्रका श्रमिकको मेहनतपूर्वक श्रमबाट सिर्जित रकमबाट उनीहरू लाभान्वित नभएर वा नगराएर अर्कातिर परिचालन गरिनु मानवीय हिसाबले पनि उचित हुँदै होइन। अहिलेसम्म सामाजिक सुरक्षाकोषमा जम्मा भएको रकममध्येबाट ५१२ जना योगदानकर्ताले कोषबाट ओैषधि, स्वास्थ्य तथा मातृत्व दाबी, आश्रित परिवार सुरक्षा दाबी र उपदान भुक्तानी गरी जम्मा एक करोड १५ लाख रकम लिएर योगदान कर्ता लाभान्वित भएको कोषले जनाएको छ। अहिले कोरोना महामारीका कारण थुप्रै श्रमिक कामबाट निकालिएका छन्। कोरोनाका कारण आर्थिक गतिविधि सुचारु हुँदा हजारौं श्रमिक कामविहीन अवस्थामा रहेका छन्। सरकारले यस कोषमा जम्मा भएको रकममा थप गरेर हाललाई कम्तीमा एक खर्ब रकमको कोरोना राहत तथा रोजगार कार्यक्रम घोषणा गरी श्रमिकहरूको हिततर्फ ध्यान दिनुपथ्र्यो तर सरकारले २५३० लाख गरिब, बेरोजगार र कामबाट निकालिएका श्रमिककेन्द्रित दिगो र फलदायी हुने स्वरोजगारकेन्द्रित कार्यक्रम घोषणा गर्ने दिशामा ध्यान दिएको छैन। कोषको रकमबाट योगदानकर्ता मात्रै लाभान्वित हुने कसिलो नियम बनाएका कारण कोषमा जम्मा भएको झन्डै ५० अर्ब रकम अब वित्तीय एवं पुँजी बजारमा लगानी गर्ने नियम हालै पारित भएको छ। यसरी कोषमा जम्मा भएको रकम अप्ठ्यारोमा परेका श्रमिकलाई सरल र सुरक्षित तवरले परिचालन गर्नुको सट्टामा ट्रेड युनियनहरूको समेत सहमतिमा वित्तीय र पुँजी बजारमा लगानी गर्न थाल्नु आफैंमा यो श्रमिकपक्षीय दृष्टिकोण हँुदै होइन। श्रमिक हितको प्रतिनिधित्व गर्ने वर्तमान सरकारबाट श्रमिकका नाममा जम्मा भएको रकम यस्तो महामारी र आर्थिक संकटका बेलामा श्रमिकहरूको अधिकतम हित, लाभ हुने गरी सुरक्षित र सरल तवरले लगानी गर्नुको सट्टामा सेयर बजारमा लगानी गर्ने निर्णय वर्तमान अवस्थामा उपयुुक्त हँुदै होइन। बरु कामविहीन श्रमिक, स्वरोजगार बन्न चाहने श्रमिक र वैदेशिक रोजगारमा गएका श्रमिकलाई समेत लक्षित गरेर रकम परिचालन गर्न सकियो भने कोषको रकमबाट १०१५ लाख श्रमिकलाई साना खालका उद्यममा सहभागी गराएर उत्पादन वृद्धि हुनुका साथै र थप रोजगार प्रदान गर्न सकिने थियोे, तर यसतर्फ सरकार र ट्रेड युनियनहरूको गम्भीरतापूर्वक ध्यान गएको छैन। यसरी हेर्दा जुन अवधारणा, सोच र तामझामका साथ सामाजिक सुरक्षाकोषको थालनी भएको छ, यसको दायरामा भर्खर २३ प्रतिशत प्रतिष्ठानहरू मात्रै सामाजिक सुरक्षा दायरामा आएको देखिन्छ। अझै पनि २५३० लाख श्रमिक सामाजिक सुरक्षा कोषको दायरामा आउन सकेका छैनन्। यसले के देखिन्छ भने अधिकांश श्रम क्षेत्रमा श्रमिकलाई सामाजिक सुरक्षाविहीन बनाएर न्यून तलब ज्यालामा काममा लगाइएको छ, यसबाट संगठित वा असंगठित दुवै क्षेत्रमा श्रम शोषण चर्काे रूपमा विद्यमान रहेको छ। रोजगारदाताको समेत सहमतिमा आएको श्रम ऐन र सामाजिक सुरक्षा ऐनलाई ठाडो रूपमा रोजगारदाताले उल्लंघन गर्दै आएका छन्। तर उनीहरूले हायर एन्ड फायरको प्रावधानलाई भने कतिपय ठाउँमा अवलम्बन गर्दै आएका छन्। श्रम प्रशासनको हालको केन्द्रीकृत संरचनात्मक व्यवस्था तथा कमजोर अनुगमन र नियमन व्यवस्थाले सामाजिक सुरक्षाको दायरामा ल्याउने कार्य चुनौतीपूर्ण रहेको छ। श्रम ऐनमा श्रम निरीक्षणको व्यवस्था र श्रम अडिटको व्यवस्था भए पनि यसको प्रभावकारिता हुन सकेको छैन। यसो हुनुमा श्रम प्रशासनको केन्द्रीकृत संरचना, अपर्याप्त जनशक्ति, न्यून बजेट आदि मुख्य समस्याका रूपमा रहेका छन्। यस्तै यस क्षेत्रमा क्रियाशील ट्रेड युनियनहरूको पनि भूमिका प्रभावकारी बन्न सकेको छैन। खासगरी श्रम क्षेत्रमा ट्रेड युनियनहरूको सघनता बढ्न सकेको छैन। ट्रेड युनियनका गतिविधि परियोजनाकेन्द्रित र तारे होटलकेन्द्रित अधिक भएका कारण पनि श्रमिकहरूलाई संगठित र परिचालन गर्न सकेको देखिँदैन। सामाजिक सुरक्षाकोषको अवधारणालाई प्रभावकारी बनाउन विद्यमान कानुनमा सुधार गरेर यसको दायरा विस्तार गर्ने, सामाजिक सुरक्षाकोषमा विगतदेखि योगदान पुर्याउने सार्वजनिक क्षेत्रका कर्मचारीलाई पनि लाभान्वित बनाउने, श्रम प्रशासनको संरचना कम्तीमा जिल्लास्तरसम्म विस्तार गरी स्थानीय सरकारहरूलाई पनि श्रम निरीक्षण र श्रम अडिटको भूमिका निर्वाह गराउने गरी पर्याप्त जनशक्ति र बजेट व्यवस्था गर्न सके मात्रै सामाजिक सुरक्षा घेरामा ल्याउन सफलता प्राप्त हुने देखिन्छ। यस्तै सामाजिक सुरक्षा कोषमा जम्मा भएको रकम जोखिमयुक्त ढंगले पुँजी बजारमा लगानी गर्नुको सट्टा फराकिलो दृष्टिकोणका साथ प्रत्यक्ष श्रमिकका हितमा सरल र सुरक्षित तवरले लगानी गर्ने नीति अवलम्बन गर्न सके मात्रै सामाजिक सुरक्षाकोषको ओैचित्यता बढेर जान्छ र कोषको सचिवालयले पनि प्रभावकारी भूमिका खेल्न सक्ने विश्वास लिन सकिन्छ।"
"आन्दोलन, नारीवाद र संशय","नारीवाद आजको दिनसम्म आइपुग्न विश्वस्तरमा उर्लेका विभिन्न छाल र यसका उपलब्धिका बारेमा प्रशस्तै विवेचना हुने गरेका छन्। अभियान सुरु भएदेखि धेरै प्रकारका उछालसँग सामना गर्दै नारीवाद आजको दिनसम्म आइपुगेको हो। त्यस्तै नारीवादबारेको मान्यता र दृष्टिकोणले पनि प्रशस्तै विविधता झेलेको छ। नारीवादी आन्दोलनलाई हेर्ने दृष्टिकोण नारीबीचमै समेत एकसमान नभएको यसको इतिहास र वर्तमानले प्रस्ट पार्छ। नारीवाद, राजनीतिक तथा सामाजिक आन्दोलनका क्रममा अगाडि सारिएको एक विचारधारा हो, जसले राजनीतिक, आर्थिक, सामाजिक, सांस्कृतिक तथा व्यक्तिगत तहमा रहेको लैंगिक विभेद अन्त्य गर्दै विश्वव्यापी रूपमा लैंगिक समतामूलक समाज स्थापना गर्ने लक्ष्य बोकेको छ। अठारौं शताब्दीमा नारीवादी अवधारणा सुरु हुनुअघि युरोप अमेरिकामा समेत महिलाको स्थिति राम्रो थिएन। उनीहरू घरायसी कामकाज र पुरुषका सहायकका रूपमा मात्र चिनिन्थे। सन् १७८९१७९० को फ्रान्सेली राज्यक्रान्ति र सन् १९८३ मै सम्पन्न अमेरिकी क्रान्तिले अमेरिका र युरोपेली मुलुकमा प्रजातान्त्रिक अधिकार र स्वतन्त्रता हासिल गरायो तर त्यसबाट लाभ लिने केवल पुरुषहरू मात्र देखिए। महिलालाई आफ्ना स्वविवेक प्रयोग गर्ने, शिक्षा हासिल गर्ने, रोजगार प्राप्त गर्ने तथा रोजगार महिलालाई पुरुषसरह समान ज्यालाको हक थिएन। यिनै कारणले ओलम्यदी गोगेस, मेरी उल्स्टोक्राफ्टजस्ता चेतनशील महिला आन्दोलित भए र पुरुषसरह समान् हैसियत र अधिकार प्राप्तिका लागि नारीवाद अगाडि सारियो। उनीहरूको सम्बोधन विश्वभरकै आमनारीका लागि थियो। पुरुष दासत्वबाट मुक्त भएर स्वतन्त्र र निर्णायक हुने क्षमता हरेक नारीले विकास गर्नुपर्छ भन्ने उद्घोषका साथ अभियान सुरु भएको थियो। अभियान अघि बढ्दै जाँदा महिलाले उपलब्धि हासिल गर्दैरहे। सुरुवातदेखि अहिलेको अवस्थासम्म आइपुग्दा नारीवादी आन्दोलनले गौरवमय इतिहास बनाइसकेको देखिन्छ। हरेक मुलुकमा त्यस देशका महिलाद्वारा सञ्चालित आन्दोलन मात्र हैन, विश्वस्तरमै लैंगिक समानता स्थापनाका लागि संयुक्त राष्ट्रसंघको प्रयास पनि उल्लेखनीय छ। राष्ट्रसंघले सन् १९४८ मा मानवअधिकारको विश्वव्यापी घोषणापत्र जारी गरेर सबै मानव स्वतन्त्र जन्मन्छन्, अधिकार र मर्यादाको हिसाबले सबै समान छन् भन्ने उद्घोष गर्यो। सदस्य देशका लागि बाध्यकारी बनाउन घोषणापत्रकै प्रावधानलाई समावेश गरेर सन् १९६६ मा नागरिक तथा राजनीतिक अधिकार अनि आर्थिक, सामाजिक तथा सांस्कृतिक अधिकार विषयक दुई अनुबन्ध ल्याइए। दुवै अनुबन्धलाई अनुमोदन गर्ने मुलुकले पनि नागरिकबीच लैंगिक समानताको मुद्दालाई निश्चित उचाइमा पुर्याउन सकेनन्। विश्वस्तरमा लैंगिक समानता कायम गर्न सन् १९७९ मा राष्ट्रसंघले महिलाविरुद्धका सबै प्रकारका भेदभावविरुद्धको महासन्धि पारित गरेर सदस्य देशहरूलाई लैंगिक समता स्थापना गर्न निर्देश गर्यो। त्यसयता राष्ट्रसंघअन्तर्गत महिलासम्बन्धी अन्य दर्जनौं दस्ताबेज तथा संयन्त्र बनेका छन् तर व्यवहारमा समकक्षी पुरुषको तुलनामा जुनसुकै मुलुकका महिला अझै पछाडि नै छन्। प्रजातन्त्र र मानवअधिकारको दुहाइ दिने अमेरिकाजस्तो समृद्ध देशले अत्यन्तै बहिस्करणमा परेको अश्वेत समुदायका व्यक्तिलाई स्वीकारिसक्दासमेत महिलालाई राष्ट्रपतिमा स्वीकार्न सकेको छैन। विकासोन्मुखदेखि विकसित मुलुकमा लैंगिक विभेद देशकै परिवेशअनुसार कायम छ। तसर्थ विश्वस्तरमा लैंगिक समानताका नारा अझै घन्किरहेको छ। नारीवादी आन्दोलन चलिरहेको छ तर सुरुवातदेखि अहिलेसम्म पनि नारीवादी आन्दोलनले पुरुषको सट्टा महिलाको आधिपत्य कायम हुनुपर्छ भनेको छैन, महिलाद्वारा अब पुरुष प्रताडित हुनुपर्छ भन्ने माग राखेको छैन तर नारीवादको नाम सुन्नासाथ धेरैजसो पुरुष त्यहीखाले बुझाइले ग्रस्त देखिन्छन्। हुन त नारीवादी आन्दोलन अघि बढ्ने क्रममा उग्रनारीवाद (र्याडिकल फेमिनिज्म) ले पनि प्रवेश नपाएको हैन। पुरुषको अस्तित्व नै नस्वीकार्ने र महिलाको मात्रै एकाधिकार चाहने मान्यताको उग्र नारीवादले विश्वस्तरमा तरंग त ल्यायो तर नारीवादी आन्दोलनको खास लक्ष्यलाई त्यसले आत्मसात गर्दैन। यो किन पनि मूल प्रवाहको नारीवादभन्दा भिन्न छ भने यसले सबै पुरुषप्रति घृणाभाव जगाउँछ जबकि नारीवादी आन्दोलनलाई यस चरणसम्म पुर्याउन प्रोफेमिनिस्ट (नारीवादको सक्रिय समर्थन गर्ने पुरुष) को पनि महत्त्वपूर्ण भूमिका छ। महिलाभित्र नारीवादी चेतना घुसाउन तथा त्यसलाई निरन्तर समृद्ध बनाउन लागिपर्ने पुरुषहरू हरेक देशमा छन्। उनीहरूको भूमिकालाई निस्तेज बनाउनेभन्दा एकाकार भएरै अघि बढ्दा नारीवादले छिटो लक्ष्य भेट्टाउँछ। नारीवादअन्तर्गतको उग्र विचारधाराको अस्तित्व साघुरिँदै गएकाले यसप्रति चिन्तित हुनुपर्ने अवस्था भने देखिन्न। यथार्थसँग मेल नखाए पनि नारीवाद भन्ने शब्दले महिलामात्रैको एकाधिकार वा वर्चश्व हो कि भन्ने भान गराउँछ। तसर्थ नारीवाद भनेकै पितृसत्ता हटाएर मातृसत्ता कायम गर्नु हो भन्ने कतिपयका निष्कर्षलाई नारीवाद शब्दले सहयोग पुर्याएको हुनुपर्छ। महिलाको बोलवाला रहेको समाज निर्माण भए निरीह र पीडित हुने पालो पुरुषहरूको भन्ने टिप्पणी सर्वत्र सुनिएकै छ। कतिपय महिला लेखकले समाजमा पुरुषहरूको होल्ड गुमिरहेको चर्चासँगै बाईसौं शताब्दी महिलाहरूको शताब्दी बन्ने उल्लेख गर्दै आलेखहरू लेख्ने गरेका छन् र दि एन्ड अफ मेन : एन्ड दि राइज अफ वोमेन पुस्तकको प्रसंग पनि बेलाबेला उठ्ने गर्छ। जसका कारण नारीवादबारे त्यस्तै धारणा बनाउनेहरू अझ त्रस्त बनेको देखिन्छ। नारीवाद शब्दकै कारण लैंगिक समानतालाई असफल गराउन उद्यत् हुने स्थिति रहिरह्यो भने यसले समग्र महिला आन्दोलनलाई नै नकारात्मक प्रभाव पार्ने प्रस्ट छ जबकि नारीवादले लैंगिक समतामूलक समाजको मात्र वकालत गर्छ न कि महिलाद्वारा पुरुषप्रताडित हुने युगको सुरुवात। विगतमा पद्मकन्या क्याम्पसभित्र कुनै कामले प्रवेश गरेको पुरुषलाई छात्राको जमातले गर्ने उखरमाउलो व्यवहार र पार्ने हतासा यससँग मिल्ने एउटा गतिलो उदाहरण हो। जसका कारण काम परेर कुनै पुरुष पद्मकन्या कलेज जानुपर्यो भने उसको नौनाडी पहिल्यै गलिसक्थ्यो। त्यस्तै महिला मात्र उपस्थित हुने भेला, तीज, रत्यौलीलगायतका थलोमा महिलाका बोली र व्यवहारमा देखिने छाडापन र पुरुषप्रतिको पटाक्षेपले एकल वर्चश्व कुनै पनि समुदायको ठीक नहुनेतर्फ इंगित गर्दछ। नारीवाद भनेको पुरुषलाई परास्त गर्ने आन्दोलन हैन, पुरुषकै समकक्षमा पुगेर साथसाथ अघि बढ्ने स्वाभाविक अभियानतर्फको यात्रा हो। तर शाब्दिक अर्थमा नारीवाद भन्नेबित्तिकै महिलाको मात्रै साम्राज्य खडा गर्न ल्याइएको अवधारणा भनेर बुझाइराख्ने पुरुषहरू नारीवादले लक्ष्य भेटेमा आफ्नो अस्तित्व बाँकी नरहने त्रासमा छन्, जसका कारण नारीवाद मात्रै हैन, समग्र नारीप्रति समेत उनीहरू सकारात्मक बन्न नसकेको प्रस्ट छ। पहिलो, महिलामात्रैको अधिनायकत्व स्थापित हुने भनेर बुझिने नारीवाद शब्द परिमार्जन गरेर लैंगिक समानताको पक्षपोषण गर्ने अर्को कुनै शब्द चयन गरिनुपर्छ। दोस्रो, नारीवाद शब्द नै प्रयोग गरिरहने हो भने महिला पुरुषको बराबरी हिस्सेदारीयुक्त समाज निर्माण गर्ने यसको स्पष्ट लक्ष्यबारेमा घनीभूत रूपले सचेतना फैलाउन जरुरी छ तर महिलाको जारी आन्दोलन र नारीवाद लैंगिक समानताकै लागि हो भन्ने बुझेर पनि अर्घेल्याईं गर्ने पुरुषका दृष्टिकोणलाई भने परास्त गर्दै अगाडि बढ्नुपर्छ।"
ओलम्पिकको तयारीमा व्यस्त कराते खेलाडी,"काठमाडौं : कोरोना महामारीका कारण नेपाली खेलकुद क्षेत्र शून्य अवस्थामा छ। तर पनि करातेका दुई खेलाडीले आफ्नो खेल अभ्यास र तयारी जारी राखेका छन्। कोरोनाका कारण एक वर्ष पछि सरेको टोकियो ओलम्पिक २०२१ का लागि कराते खेलाडीले प्रशिक्षण सुरु गरेका हुन्। कोरोना छ भनेर बसियो भने खेलाडीको फर्म गुम्ने निश्चित छ। कुनै न कुनै रूपले पहल गर्नुपर्छ भन्ने हिसाबले हामीले खेलाडी र प्रशिक्षक मिलेर आफैं तयारी सुरु गरेका हौं, कराते प्रशिक्षक दीपक श्रेष्ठले भने। टोकियो ओलम्पिकलाई लक्षित गरी दीपकले नै दुई खेलाडी अनु अधिकारी र नवीन रसाइलीलाई प्रशिक्षण र तयारी गराएका छन्। खेलाडीले नेपालमा भएको १३औं दक्षिण एसियाली खेलकुद (साग) सकिएपछि तयारी सुरु गरेका थिए। पछि कोरोना सङ्क्रमण बढेपछि तयारी रोकिएको थियो। व्यक्तिगत स्वास्थ्य र सुरक्षाका सबै प्रक्रिया अपनाएर असोज पहिलो सातादेखि नै तयारी सुरु गरिएको दीपकले बताए। खासगरी ओलम्पिकका लागि तयारी ढिला भइसकेको छ। सम्बन्धित संघले पहल गर्नुपर्ने हो तर संघहरू कोरोनाको बहानामा कानमा तेल हालेर बसेका छन्। खेलाडीको लय कायम राख्न प्रशिक्षण जारी राख्नुको विकल्प थिएन। तयारी सुरु गरेपछि खेलाडीको स्टामिनामा धेरै परिवर्तन आएको छ, दीपक भन्छन्। ओलम्पिक तयारीका लागि अहिले अनु र नवीनले ललितपुरको सातदोबाटोस्थित कराते एकेडेमीको हलमा दैनिक दुई घण्टा तयारी गरिरहेका छन्। यी दुई खेलाडीसँग भिड्ने साथीका रूपमा स्वीकार राई र विपिन सिंहलाई राखिएको छ। अनु र नवीन दुवै १३औं सागका स्वर्ण विजेता हुन्। दसैं र तिहारमा केही दिन रोकेर तयारी पुनः सुचारु गरिएको पनि प्रशिक्षक दीपकले बताए। एक वर्ष पछि सरेको टोकियो ओलम्पिक सन् २०२१ को जुजाई २३ देखि अगस्ट ८ सम्म हुनेछ। नेपालले ओलम्पिकमा यसअघि नै तय गरेका खेलाडी सहभागी गराउने भएको छ। नेपाल ओलम्पिक कमिटी (एनओसी)ले टोकियो ओलम्पिकमा यसअघि २०२० का लागि सर्ट लिस्टमा परेका र वाइल्ड कार्डका लागि सिफारिस गरिएका खेलाडीलाई नै पठाउने निर्णय गरिसकेको छ। एनओसीले वाइल्ड कार्डका लागि सात खेलका १२ जना खेलाडीको नाम सिफारिस गरेको थियो। नेपालबाट पौडीमा महिलातर्फ गौरिका सिंह र पुरुषमा एलेक्स साह, एथलेटिक्समा गोपीचन्द्र पार्कीको ओलम्पिक यात्रा पक्का भइसकेको छ। वाइल्ड कार्डका लागि सिफारिस गरिएका अन्य खेलाडीमा करातेका अनु अधिकारी र नवीन रसाइलीसँगै आर्चरीमा ज्ञानु अवाले र तिलक पुनमगर, तेक्वान्दोमा वीरबहादुर महरा, सुटिङबाट सुस्मिता नेपाल र कल्पना परियार, भारोत्तोलनमा कमला श्रेष्ठ र सञ्जु चौधरी, जुडोमा इन्द्रबहादुर श्रेष्ठ र सोनिया भट्ट तथा बक्सिङमा मीनु गुरुङ छन्।"
गौतमबुद्ध क्रिकेट यसै महिना,काठमाडौं : नेपाली राष्ट्रिय टोलीका खेलाडीको समेत सहभागिता रहने गौतमबुद्ध कप क्रिकेट प्रतियोगिता मंसिर अन्तिम साता आयोजना हुने भएको छ। बागमती प्रदेश क्रिकेट संघको आयोजनामा हुने प्रतियोगिता मंसिर २७ देखि ३० गतेसम्म सञ्चालन हुनेछ। आयोजक प्रदेश संघले शनिबार एक विज्ञप्ति निकाल्दै कोरोना महामारीको असहज अवस्था भए पनि स्वास्थ्य सुरक्षाको मापदण्ड पालना गर्दै प्रतियोगिता आयोजना गर्न लागेको जानकारी दिएको छ। प्रतियोगिताका खेलहरू चितवनको भरतपुरमा निर्माणाधीन गौतमबुद्ध अन्तर्राष्ट्रिय क्रिकेट रंगशालामा हुनेछ। तीन टोलीको सहभागिता रहने प्रतियोगितामा राष्ट्रिय टोलीको बन्द प्रशिक्षणमा रहेका खेलाडी र अन्य घरेलु क्रिकेट खेलाडीको समेत सहभागिता रहनेछ। प्रतियोगिता टीट्वेन्टी प्रणालीका आधारमा खेलाइने आयोजकले जनाएको छ। नेपाल क्रिकेट संघको प्राविधिक सहयोगमा सञ्चालन हुने प्रतियोगितालाई बागमती प्रदेश र भरतपुर महानगरपालिकाले आर्थिक सहयोग गरेको छ।
