शीर्षक,विवरण
नेकपा : राजनीतिक परजीवी उत्पादक कारखाना,"नेकपाका एकजना दोस्रो पुस्ताका बौद्धिक नेता कृषिमन्त्री घनश्याम भुसालले हालै एक राष्ट्रिय दैनिकमा निकै लामो लेख छपाएर सत्ताधारी दल नेकपाको क्रान्तिकारी पुनर्गठन का आधारहरू प्रस्ताव गरेका छन्। आफ्नो लेखमा उनले विवाद र गुटगत राजनीतिको चक्रव्युहमा फसेको नेकपारूपी रथलाई बचाउने यत्नस्वरूप केही कार्यक्रम र दलीय संकटमोचनका उपाय प्रेस्क्राइब गरेका छन्। शृंखलाबद्ध आरोपप्रत्यारोपको व्युह अनि व्यक्तित्व र नेतृत्वको टकरावमा नराम्रोसग फसेको नेकपाको रथलाई त्यो विवादको दलदलबाट बाहिर निकाल्न उनको प्रेस्क्रिप्सन एन्टिडोट साबित होला ? या एउटा सामान्य स्लाइनले जत्ति नै केही क्षण तुष्टि मात्रै देला ? त्यो भने भविष्यको गर्तमै लुकेको छ। अहिलेलाई घनश्याम भुसालको नेकपा बचाउने प्रेस्क्रिप्सनमाथि नै केही टिप्पणी गरौं। त्यसो त बौद्धिक युवा नेता को छवि बनाएका भुसाल नयाँ पुस्ताको रोज्जा व्यक्तित्व हो। खासगरी कुनै न कुनै कम्युनिस्ट पार्टीमा आबद्ध युवाका लागि उनी एक वैचारिक नेतृत्व हुन्। अनि हुन् क्षमता र सम्भावना बोकेका एक व्यक्ति पनि। भुसाल स्वयंले राम्रो गर्न नसके पनि अरूले जस्तो खराब गरिहाल्दैनन् भन्ने विश्वास नै घनश्याम भुसालको सामाजिकराजनीतिक पुँजी हो। त्यसो त पैसा, शक्ति र सत्ताका अगाडि यस्ता नैतिक, सामाजिक अनि राजनीतिक पुँजीको बजार भाउ केकति होला ? यदाकदा उनी आफैंले पनि यस्तै हैरानी र दिग्दारी प्रस्तुत गरेको सुनिन्छ। के छ नेकपासँग ? सरसर्ति हेर्दा अहिले नेकपासँग सबैथोक छ। नेकपालाई नेपालको कम्युनिस्ट आन्दोलनको विकसित साम्राज्य नै ठान्ने घनश्याम भुसाल आफैं लेख्छन्, नेकपासँग के छैन ? सबैथोक छ। हो, मन्दिर व्यवस्थापन समितिदेखि वन, कुलापानी, टोल विकास, आमा समूह, विद्यालय व्यवस्थापन, वैदेशिक रोजगार, कर्मचारी, ठेकेदारदेखि कामदार सम्म नेकपामा मौजुद छन्। त्यति मात्र होइन, बहालवालादेखि पूर्वप्रधानमन्त्रीसम्म, दर्जनौं पूर्वमन्त्रीहरू, सयौं संघीय सांसदहरू, सयौं प्रदेशसभा सदस्यहरू हुँदै हजारौं स्थानीय पालिका प्रमुख उपप्रमुखदेखि वडाध्यक्ष र सदस्यहरूसम्म। त्यसैगरी पार्टीप्रति आस्थाभाव प्रकट गर्ने वा छद्मरूपमा पार्टीकै काम गर्ने राज्यका विभिन्न ओहोदामा बसेका हजारौं व्यक्ति पनि नेकपाकै सम्पत्ति हुन्। यी सबैको योगफल र आयतन नाप्ने हो भने नेकपा भीमकाय छ। अनि नेकपाभित्र नभएको केही पनि छैन। नअटाएको कोही पनि छैन। नेकपाको सामथ्र्यको थप चर्चा गर्दै भुसाल लेख्छन्, अहिलेको पहिलो पुस्तासँगै हुर्किएको संघर्ष, संगठन, सिद्धान्तका साथै समाज र राजनीतिका अनेकौं क्षेत्रमा स्थापित, सक्षम र आत्मविश्वासी दोस्रो पुस्ताका सयौं नेताहरूको पंक्ति छ। के छैन नेकपासँग ! भुसालले उल्लेख गरेको जस्तै सक्षम पुस्ता नेकपाका भर्भराउँदा सम्पत्ति हुन्। तर, यो अनुज बबुरो जिज्ञासा राख्छ कि त्यत्रो सम्पत्तिवाला नेकपाले देश चलाउँदा पनि किन सबैतिर भद्रगोल र व्यथिति भएको होला ? नेकपामा एकसेएक सक्षम नेतृत्वले मुलुक चलाइरहेका छन्, भुसाल स्वयं पनि मन्त्री छन्। धेरै होनाहार पंक्तिले राज्यसंयन्त्र र प्रशासन हाँकिरहेका छन्। अरू त अरू आम मानिसको चासो र दैनिकी प्रभावित पार्ने शैक्षिक क्षेत्रदेखि स्वास्थ्य सेवा हुँदै सामाजिक एवं आर्थिक क्षेत्र पनि तिनै नेकपावालाहरूले हाँकिरहेका छन्। तर, यही बेला मुलुक किन यस्तो संकटान्मुख अवस्थामा पुगेको होला ? त्यही वैभवशाली नेकपाभित्र किन यतिसारो रडाको मच्चिएको होला ? अनि आम मानिसको दैनिकी किन यति दुरह र कष्टप्रद बन्दै गएको होला ? नेकपाको त्यो वैभव र सक्षमताले मुलुक किन र कसरी तन्नम हुँदै छ ? असाध्यै सुविधाजनक झन्डै दुईतिहाइनजिक जनमत प्राप्त गरेको सरकार, त्यसमाथि पनि आफूलाई सर्वज्ञाता नै ठान्ने प्रधानमन्त्री हुँदा पनि किन हामीले यस्तो दुरहपूर्ण जिन्दगी बिताइरहनुपरेको होला ? घनश्याम कमरेडले नेकपा बचाउने सूत्रबारे घोत्लिँदै गर्दा त्यही नेकपाकै कारण मुलुकको अर्थराजनीतिक संकटान्मुख अवस्थामा पुगेको तस्बिर देखे कि देखेनन् कुन्नि ? अनि मन्त्री क्वार्टरको सुरक्षा घेरा पार गर्दै गर्दा सडक, चोक तथा गल्लीमा छरपस्ट असन्तुष्टि र आक्रोशबारे गम खाएका छन् कि छैनन् ? हो, हाम्रो दैनिकी अभावले ग्रस्त छ। भय र आक्रोशले आक्रान्त छ। गरिबी र अभावग्रस्त झुपडीहरूमा बत्ती बल्न सकेको छैन। निभ्नै लागेका चुलाहरूमा रोसनी छर्न सकिएको छैन। दुई छाक टन्न खाने सामलको जोहो छैन। देश कथित विकास र समृद्धिको मायाजालमा यसरी फस्दैछ कि ठेकेदार उर्फ निर्माण व्यवसायी कहलिएका नेकपा नेताहरूको सम्पत्ति थपिँदै गर्दा राज्यको ढुकुटी भने खडेरीको समयमा रिजरभ्वायरको पानीको सतह घटे झैं घट्दै छ। अनि भुसालकै शब्दमा दलाल पुँजीवाद को भाइरसले पार्टी संक्रमित मात्र हैन, नेकपा त्यो भाइरस उत्पादन गर्ने कारखाना नै बनिसकेको छ। त्यसैले मेरो प्रश्न छ, कमरेड ! आखिर आम नागरिकको सारथि हुने के छ नेकपासँग ? दलाल पुँजीवाद को उत्पादक घनश्याम भुसालको भाष्यमा अक्सर आउने शब्दावली हो दलाल पुँजीवाद। यो शब्दले अभिव्यक्त गर्ने सोझो अर्थले सकारात्मकताको भाव बोक्दैन। तर, यसलाई केलाउँदै यसको रुटसम्म पुग्ने हो भने यसको विकल्प पनि देखिँदैन। दलाललाई अर्को शब्दमा मध्यस्तकर्ता भन्ने हो भने त्योसँग बजार जोडिन्छ। बजार भन्नेबित्तिकै मूल्य आउँछ। मूल्यसँग मुनाफा र कमिसन स्वतः जोडिन्छ। अब कल्पना गरौं बजारविनाको अर्थतन्त्र कस्तो होला ? त्यसो त नेकपा अझै पनि साम्यवाद कै लक्ष्य बोकेको पार्टी हो। त्यसैले साम्यवादी राज्यनियन्त्रित अर्थतन्त्रमा बजारको अस्तित्व हुँदैन। बजार नहुनेबित्तीकै मूल्य पनि हुँदैन र मुनाफा पनि हुँदैन। के हामी त्यही आदर्शीकृत अवधारणा बोकेर दैनिकी चलाउन सक्छौं ? बजाररहित अर्थतन्त्र चलाउन सक्छौं ? अनि पुँजीको निर्माणविना अर्थतन्त्रको फैलावट कसरी हुन सक्छ ? के पुँजीवाद सधैं खराब कुरा हो ? त्यसो हो भने ठ्याक्कै मान्छेको दैनिकीसँग मिलान हुने बजार अर्थतन्त्र को विकल्प के हो ? विश्वमा पछिल्लो समय पुँजीवादी नवउदारवादी अर्थव्यवस्थाका दुष्प्रभाव नभएका हैनन्। अमेरिकी अर्थतन्त्रमा यसै शताब्दीको सुरुवाती कालमा देखा परेको संकट र त्यो संकट पार लगाउन अमेरिकी सरकारले खेलेको भूमिकाले पनि नवउदारवादी अर्थतन्त्र नै निर्विकल्प हैन भन्ने पुष्टि गर्यो। झन् अहिलेको कोरोनाकालको अर्थव्यवस्थाले शिक्षा, स्वास्थ्य र नागरिकको कल्याणमा राज्यले उल्लेख्य लगानी गर्नुपर्ने आवश्यकतालाई टड्कारो रूपमा स्थापित गरिदिएको छ। तर, नेपालको अर्थतन्त्रलाई मिहिन तरिकाले नियाल्ने हो भने यहाँ उदारवादको दुष्प्रभावभन्दा पनि केही पनि नगरीकन कमाउने मनोवृत्तिको दुष्प्रभाव गाढा छ। भन्दा नमीठो लाग्न सक्छ तर, काम नगरी कमाउने प्रवृत्ति तत्कालीन नेकपा माओवादीको शान्तिपूर्ण रूपान्तरणसँगै झाँगिदै गएको साँचो हो। त्यसअघि राज्यका मिसिनरी प्रयोग गरेर, उत्पादनरहित दलालीकरण बाट अकूत धन कमाउने कार्यको सुरुवात गर्ने त आखिर कम्युनिस्ट नेताहरू नै हुन् नि। नत्र सर्वहारा वर्गका लागि आजीवन राजनीति गरेर पदमा पुगेका सबैजसो कम्युनिस्ट नेताहरूको काठमाडौंका घरबंगाला, सुन जवाहरत, मोटरगाडी, जग्गाजमिन कहाँबाट आयो ? कसरी जोडियो ? सिकिस्त सिंगो नेकपा बचाउने प्रयत्न गर्नुको सट्टा सद्दे अंगहरूलाई बेलैमा दान गरेर वैकल्पिक शक्ति निर्माणमा योगदान गर्नु श्रेयष्कर होला। हो, जहाँसम्म घनश्याम भुसालको सवाल छ, मलाई लाग्दैन उनले राजनीतिबाट धन आर्जन गरेका छन्। सम्भवतः काठमाडौंमा घर नहुने थोरै कम्युनिस्ट नेताहरूमध्ये उनी पनि एक हुनन्। तर, उनका सहकर्मीहरूको कमाइमा उनले कहिले विद्रोह गरे ? पार्टीभित्र दशकौं अघि रोपिएको काम नगरी खाने दलालीकरणको बिरुवा हुर्काउन त उनैले मलजल गरेका हुन् नि ! किन उनले त्यो खराब बिरुवा काट्ने आँट कहिल्यै गरेनन् ? त्यस्तो प्रवृत्तिसँग सम्बन्धविच्छेद किन गरेनन् ? भुसालको कथन छ, गएका ३० वर्ष सत्तामा आउजाउ हुँदा कम्युनिस्ट पार्टीमा त्यसको (दलाल पुँजीवाद) संक्रमण डरलाग्दो गरी बढेको छ। त्यसले राजनीतिलाई नै विकृत बनाएको छ। साँच्चिकै भन्ने हो भने यो दलालीकरणको भाइरस नेकपामा संक्रमित मात्र भएको छैन, बरु नेकपा नै त्यस्तो भाइरस र राजनीतिक परजीवी उत्पादन गर्ने कारखाना बनिसकेको छ। अनि नेकपाका नेताहरू तिनै भाइरसको डिजाइन भएका छन्। यसर्थ कमरेड भुसालको एन्टिडोटले सम्भवतः काम गर्दैन। जुन क्षेत्रमा बढी दलालीकरण छ, त्यो क्षेत्र भुसालले नै आफ्नो आलेखमा गणना गरेको नेकपाको सम्पत्ति मा दर्ज भएको छ। शिक्षा, स्वास्थ्य, म्यानपावर, गैरसरकारी संस्थाहरू, विद्यालय व्यवस्थापनदेखि वन र स्थानीय उपभोक्ता समितिहरूसम्ममा दलालीकरणको नयाँ संस्कृति नै स्थापित भइसकेको छ। त्यसैले निर्धक्क भन्न सकिन्छ नेकपामा दलाल पुँजीवाद संक्रमण भएको हैन, बरु नेकपा नै त्यो भाइरसको उत्पादक बनेको छ। समस्या : काम नगरी कमाउनु भन्नैपर्छ तत्कालीन नेकपा माओवादीको शान्तिपूर्ण राजनीतिक रूपान्तरणसँगै मुलुकमा दुईथरी आर्थिक कारोबार फस्टायो। पहिलो वैदेशिक रोजगार र दोस्रो घरजग्गाको कारोबार। माओवादीको जनयुद्ध समापन भएसँगै ठूलो मात्रामा वैदेशिक रोजगारमा जाने युवाहरूको लर्को बढ्न गयो। सुरुका वर्षहरूमा ती बिदेसिएका नेपाली युवाहरूले निकै ठूलो पैमानामा धनराशि नेपाल पठाए। अहिले वैदेशिक रोजगारमा जाने नेपाली युवाहरूको आम्दानी निकै खुम्चिएको छ। रेमिट्यान्सका रूपमा भित्रिएको त्यो ठूलो धनराशि मूलतः दैनिक उपभोग र सहरबजारमा घरघडेरी खरिद गर्न प्रयोग भयो। सरदार भीमबहादुर पाँडेले त्यसबखतको नेपाल मा रेमिट्यान्सको औपचारिक आगमनसँगै भित्रिएको उपभोगमुखी संस्कृतिलाई राम्रोसँग विवेचना गरेका छन्। पहिलो विश्वयुद्धमा झन्डै दुई लाखभन्दा बढी नेपाली अंग्रेजी फौजको तर्फबाट युद्ध लड्न विश्वका विभिन्न देश पुगेका थिए। युद्धको समाप्तिपछि कतिपय फौजी छाडेर त कतिपय लामो विदामा हुलकाहुल स्वदेश भित्रिए। उनीहरू लाहुरे बनेर नेपाल भित्रिँदा त्यो बेलाको हिसाबमा १३ करोड रुपैयाँबराबरको धनराशि नेपाल भित्रिएको थियो। तर, त्यत्रो ठूलो धनराशि मूलतः उपभोगमै खर्च भयो र बचेखुचेको धन पहाडतिर जग्गाजमिन जोड्न प्रयोग भयो। न त त्यो धनराशिले कुनै उद्यम खुल्यो। न त तत्कालीन शासकहरूले स्वदेश भित्रिएको त्यति ठूलो धनराशिलाई स्वदेशमै राख्ने उपाय रचे। बरु त्यो पैसाको प्रभावका कारण त्योबेला व्यापक मात्रामा प्रयोग हुने स्वदेशी उत्पादनमा बिदेसिएपछि परिवर्तित भएको आनीबानी अडिन सकेन र उतैबाट विदेशी सामान ओइरिन पुग्यो। प्रकारान्तरमा पैसाको चलखेलमा नभिजिसकेको नेपाली जनजीवनलाई पैसाको मुख ले परिवर्तन गरिदियो। पैसाले तिनको आनीबानी बदलिदिएर त्यो पैसा जहाँबाट भित्रिएको थियो, त्यतै गयो। आजको समयमा पनि वैदेशिक रोजगारबाट भित्रिएको पैसा उसैगरी उपयोग भइरहेको छ, जसरी पहिलो विश्वयुद्धपछि फर्किएका लाहुरेहरूले गरेका थिए। त्यो पैसालाई उत्पादनशील काममा प्रयोग गर्न नसक्नु नै हाम्रो अर्थप्रणालीको असफलता हो। हिजो पेसा व्यवसाय केही नगरी राजनीतिमा लागेर हिँडेको व्यक्ति एकाएक शान्तिपूर्ण राजनीतिमा आएपछि त्यही बिदेसिएका नेपालीले पठाएको पैसाबाट घरघडेरी किनाउने बिचौलियामा रूपान्तरण भए। हिजोका राजनीतिकर्मीलाई त्यो काम गर्न किन पनि सजिलो भयो भने राजनीतिले बोल्न सिकायो। दुईचार कुरा बेच्न सिकायो। अनि एउटा वर्ग खडा भयो, जसले उत्पादनमा कुनै योगदान गरेन परन्तु यता र उता डुलेकै भरमा निकै ठूलो सम्पत्ति जोड्न सफल भयो। कमरेड भुसालले त्यो वर्गको पहिचान त गरेका छन् तर, त्यसले सिर्जना गरेको बृहत् दलालीकरणको आकार पहिल्याएर त्यसको ठीक उपचारको विधि भने खुट्याएका छैनन्। यसर्थ, कमरेडले भनेजस्तो एउटा क्रान्तिकारी पार्टीले क्रान्तिकारी रहिरहनका लागि समाजमा नयाँ, नौजवान क्रान्तिकारीहरू जन्माइरहनुपर्छ हैन कि खासमा क्रान्तिका लागि नयाँ उद्यमशील र आफ्नै पाखुरी बजारेर, आफ्नै बुतामा केही न केही गरिखाने पुस्ता जन्माइरहनुपर्छ। उत्पादन कर्ममा नजोडिने, उद्यमशीलतासँग कुनै साइनो नगाँस्ने, पेसा र व्यवसायसँग आबद्ध नहुने जति नै नौजवान क्रान्तिकारीहरू जन्मिए पनि प्रकारान्तरमा ती अहिलेको जस्तै काम नगरी खाने बिचौलिया मा परिणत हुने दुर्दान्त अवस्था आउन दिनु हुँदैन। अपुरो प्रेस्क्रिप्सन कम्युनिस्ट पार्टीको एक सिपाहीको हैसियतबाट आफू आबद्ध पार्टीलाई बचाउने दायित्व कमरेड भुसालमा पनि हो। त्यो दायित्व जगत्लाई देखाउनकै लागि उनलाई यत्रो लेखै लेख्नुपर्ने दरकार त सायद थिएन। केवल नेकपामाथि चिन्ता प्रकट गर्दै लेखिएको लेखले कमरेडको आन्तरिक पार्टी जीवनमा अर्थ त राख्छ नै, यसले मुलुकको अर्थराजनीतिक समस्याबारे चिन्ता प्रकट गरेको र त्यसको समाधानका लागि पहलकदमी लिएको ठहर्दैन। कमरेड भुसालले क्रान्तिको आगामी कार्यक्रमको रूपमा प्रेस्क्राइब गरेका सहकारिता र साझेदारीमा आधारित कृषि, निजी र सार्वजनिक शिक्षाको विभेदको अन्त्य, सबै नेपालीलाई गुणस्तरीय स्वास्थ्य सेवाको ग्यारेन्टीको कुरा अहिलेको अर्थतन्त्रको संरचना नबदलेसम्म सम्भव छैन। उत्पादन, बिक्रीवितरण र राज्यले गर्ने लगानीको संयन्त्र यथावत् राखेर कृषिमा परिवर्तन सम्भव छैन। त्यसैगरी शिक्षा र स्वास्थ्य सेवामा हाल व्याप्त बजार अर्थतन्त्र मा आधारित दृष्टिकोणलाई कायमै राखेर कुनै पनि हालतमा सुध्रिने छैन। त्यसैले मौजुदा संरचना र सोचमा उनले भनेको क्रान्तिको कार्यक्रम लागू हुने कुनै गुन्जायस छैन। बरु ती कार्यक्रम कमरेडकै भाषामा दलाल (उत्पादनरहित दलालीकरण) पुँजीवाद को तप्केनीमा पर्नेछ र स्वतः मुर्झाउनेछ। यसर्थ, समग्र मुलुकको अर्थराजनीतिक रूपान्तरणको कार्यक्रम अपूर्ण छ भने उनले पार्टीभित्रको आन्तरिक विवाद हल गर्न सुझाएका उपाय पनि दायित्वबोध नगर्नुपर्ने खालका लाग्छन्। उपदेशात्मक चुनावी घोषणापत्रको शैली दिइएका सुझावले नेकपाको रडाको साम्य होला र ? अन्त्यमा, नेकपा बचाउने कमरेड भुसालको प्रेस्क्रिप्सन क्यान्सरले मरणासन्न भएको पार्टीलाई स्लाइन चढाएर, केही झारपात र बुट्टी खुवाएरै तन्दुरुस्त बनाउन खोज्ने वैद्यको प्रयत्नजस्तो मात्रै लाग्यो। घोषणामुखी आग्रह र योजनाले अब दलालीकरणको दलदलमा फसेको नेकपालाई उद्धार गर्न नसक्ने स्पष्ट छ। यहाँनेर पूर्वप्रधानमन्त्री बाबुराम भट्टराईको ट्वीट साभार गर्नु सान्दर्भिक हुनेछ। मन्त्री (घनश्याम भुसाल) ले नेकपा बचाउन सिफारिस गरेको औषधि चौथो चरणको क्यान्सर रोगीलाई सिटामोल सिफारिस गरेजस्तो लाग्यो। सिकिस्त सिंगो नेकपा बचाउने प्रयत्न गर्नुको सट्टा सद्दे अंगहरूलाई बेलैमा दान गरेर वैकल्पिक शक्ति निर्माणमा योगदान गर्नु श्रेयष्कर होला। नयाँ समाजवादी ध्रुवीकरण पो ठीक होला त !"
सधैं अभागी सहसचिव,"वरिष्ठ सहसचिव गोकर्णमणि दवाडीलाई लोकसेवा आयोगले सचिवका लागि आधा दर्जन बढी सिफारिस गरिसक्यो तर मन्त्रिपरिषद्ले उनलाई सचिवमा बढुवा गरेको छैन। हाल सूचना तथा सञ्चार मन्त्रालयमा कार्यरत दवाडीलाई दुईदुईपटक पहिलो र दोस्रो नम्बर तथा एकपटक तेस्रो नम्बरमा लोकसेवा आयोगको बढुवा समितिले सिफारिस गरेको थियो। तीनपटक उनको सिफारिस मन्त्रिपरिषद्बाटै फिर्ता भएको छ। सचिवको बढुवा समितिमा लोकसेवाका अध्यक्ष, मुख्यसचिव तथा संघीय मामिला तथा सामान्य प्रशासन मन्त्रालयको सचिव रहने व्यवस्था छ। बढुवा समितिको संयोजक लोकसेवा आयोगका अध्यक्ष हुने गरेका छन्। राजपत्रांकित विशिष्ट श्रेणीको सचिव वा सोसरहको पदमा भएमा रिक्त पदमध्ये २० प्रतिशत पदमा कार्यसम्पादन मूल्यांकनमा औसतमा ९५ प्रतिशत वा सोभन्दा बढी अंक प्राप्त गरेका र सम्बन्धित सेवाको राजपत्रांकित प्रथम श्रेणी वा सोसरहको पदमा सबैभन्दा बढी सेवाअवधि भएका सम्भाव्य उम्मेदवारलाई बढुवा समितिको सिफारिसमा नेपाल सरकारले बढुवा गर्ने व्यवस्था निजामती सेवा ऐनमा उल्लेख छ। ऐनमा भनिएको छ, रिक्त पदमध्ये ८० प्रतिशत पदमा कार्यसम्पादन मूल्यांकनका आधारमा सबैभन्दा बढी अंक प्राप्त गर्ने सम्बन्धित सेवाका सम्भाव्य उम्मेदवारमध्येबाट उपलब्ध भएसम्म रिक्त पदको तेब्बर संख्यामा बढुवा समितिले सिफारिस गरेका उम्मेदवारमध्येबाट नेपाल सरकारले ज्येष्ठता र कार्यकुशलताका आधारमा उपयुक्त ठहर्याएको उम्मेदवारलाई बढुवा गर्नेछ। सचिव वा सोसरहको विशिष्ट श्रेणीको पदमा सम्भाव्य उम्मेदवार हुन राजपत्रांकित प्रथम श्रेणीका कर्मचारीले नेपाल सरकारले तोकेको उच्चस्तरीय व्यवस्थापन तालिमसमेत उत्तीर्ण गरेको हुनुपर्ने व्यवस्था पनि गरेको छ। लोकसेवाले २०७६ माघमा पहिलो नम्बरमा रामशरण पुडासैनी, दोस्रो नम्बरमा अर्जुन पोखरेल र तेस्रो नम्बरमा दवाडीको नाम सिफारिस गर्यो। एक नम्बरमा रहेका पुडासैनी सचिव बढुवा भए। केही समयपछि दोस्रो नम्बरमा रहेका अर्जुन पोखरेललाई सरकारले सचिव बनायो। आफूभन्दा दुवै वरिष्ठ सहसचिव भएपछि सचिवका लागि एक्लो दाबेदार भए। उनको पहिलो नम्बरमा नाम आएपछि तीनवटा त मन्त्रिपरिषद्बाट त्यो फाइल नै फिर्ता भयो। त्यसपछि दवाडी एक नम्बर, दुई नम्बरमा मानबहादुर विक र तीन नम्बरमा विष्णु नेपाल सिफारिस भयो। त्योपटक तीन नम्बरका नेपाललाई मन्त्रिपरिषद्ले सचिव बनायो। पहिलो नम्बरमा भए पनि दवाडीलाई सचिव बनाइएन। २०७७ असारमा आएर लोकसेवाले दवाडी, विक र मधु मरासिनीको सिफारिस गर्यो। दोस्रो नम्बरका विक सचिवमा बढुवा भए। नेपालको इतिहासमा दलित समुदायबाट विकले पहिलो नेपाल सरकार सचिव बन्ने अवसर पाए। लोकसेवाले तीनजनाको सिफारिसमध्येबाट एकजनाको बढुवा गर्ने अधिकार सरकारको भएकाले कानुनी रूपमा विधिसम्मत रूपमा नभएको भनेर सरकारमाथि प्रश्न उठाउने ठाउँ छैन। २०७७ साउनको पहिलो साता पहिलो नम्बरमा रहँदै आएका दवाडीको नाम दोस्रो नम्बरमा सिफारिस भयो। भ्रष्टाचारको अभियोगमा निलम्बनमा परेका चन्द्रमान श्रेष्ठलाई विशेष अदालतले सफाइ दिएपछि वरिष्ठताको हिसाबले उनी पहिलो नम्बरमा सिफारिसमा परे। दवाडी दोस्रो नम्बरमा र मधु मरासिनी तेस्रो नम्बरमा सिफारिसमा परे। बढुवाचाहिँ तेस्रो नम्बरका मरासिनी भए। पछिल्लो समयमा लोकसेवाले पहिलो नम्बरमा चन्द्रमान, दोस्रोमा दवाडी र तेस्रोमा वीरबहादुर राईको नाम सिफारिस गर्यो। तर यसपटक पनि तेस्रो नम्बरका वीरबहादुर राई सचिवमा बढुवा भए। दवाडी सचिव हुनबाट पुनः वञ्चित नै भए। भ्रष्टाचारको अभियोगबाट भर्खरै सफाइ पाएका चन्द्रमानले सचिवमा बढुवामा नपर्नु स्वाभाविक भए पनि दवाडी नपर्नुमा आश्चर्यजनक रहेको सिफारिस समितिकै एक सदस्यले बताए। चन्द्रमान कर्मचारी वृ त्तमै बदनाम पात्र हुन्। उनीविरुद्ध एक करोड ३४ लाख अकूत सम्पत्ति आर्जनमा अख्तियारले मुद्दा हालेको थियो। चन्द्रमान दुईपटक यातायात विभागका महानिर्देशक भए। डिल्ली बजार र कंलकी मालपोतमा रहेर उनले अथाह अवैध सम्पत्ति आर्जन गरेका थिए। श्रेष्ठकै पालामा स्मार्ट लाइसेन्स र इम्बोस्ड नम्बर भित्रिएको हो। स्मार्ट लाइसेन्स र इम्बोस्ड नम्बर भित्र्याउनेदेखि मालपोत कार्यालयमा रहँदा उनले भ्रष्टाचार गरेका आरोप छ। सहसचिव चन्द्रमानलाई विशेष अदालतले सफाइ दिएको छ। उनको सर्वोच्चमा पुनरावेदनको अवस्था अझै बाँकी छ। वर्तमान सरकारलाई असहयोग गरेको धेरै प्रमाण भेटिएका कारणले दवाडी सचिव नबनाइएको मन्त्रिपरिषद् स्रोतले बताएको छ। दवाडीविरुद्ध मालपोत तथा अभिलेख विभागको महानिर्देशक र बागमती प्रदेशको सचिव रहँदा सरकारलाई असहयोग गरेको भन्ने आरोप छ। टोखामा बाल अस्पताल बनाउन जग्गा लिजमा उपलब्ध गराउने विषयमा दवाडीले असहयोग गरेको आरोप छ। मुनाफारहित भनेर कम्पनी रजिस्टार कार्यालयमा दर्ता भएको बाल अस्पताललाई जग्गा उपलब्ध गराउने फाइल दवाडीले भूमि व्यवस्था तथा अभिलेख विभागमा सात महिना अड्काएर मुनाफारहित देखिएनन् भनेर फिर्ता पठाइदिएका थिए। चर्चित चिकित्सक डा भगवान् कोइराला अध्यक्ष रहेको यो बालअस्पताल निर्माणमा प्रधानमन्त्री केपी शर्मा ओलीको प्रत्यक्ष चासो थियो। दवाडी सरुवा भएपछि यो अस्पतालले जग्गा पायो। उनीविरुद्ध १० करोडको मालपोतको से्रस्ता छाप्ने ठेक्कामा ४० प्रतिशत उठाएर खाएको उजुरी परेको छ। विभागका सरुवा भएपछि पदस्थापन हुनुअघि उनले मालपोतमा ठूला संख्याका सुब्बा खरिदारको सरुवा गरेको आरोप छ। सरुवामा ठूलै चलखेल गरेको उजुरी उनीविरुद्ध छ। प्रधानमन्त्री ओली नमुना मालपोत कार्यालय भन्दै उद्घाटन गरेको कलंकी मालपोत कार्यालयको भुक्तानीमा उनले आलटाल गरेको उनीमाथि आरोप छ। आफूले भनेको ठेकेदारलाई काम नदिएका कारण त्यहाँको भुक्तानी उनले रोकेका थिए। दवाडी सरुवा भएपछि महानिर्देशक भएका कृष्ण ज्ञवालीका पालामा मात्रै कलंकी मालपोतको भुक्तानी भएको थियो। अन्य नमुना कार्यालयमा उनले पेटी ठेक्का आफूनिकटलाई दिएर भुक्तानी पनि फटाफट गरेको आरोप पनि छ। बागमती प्रदेशमा सचिव हुँदा मन्त्री उनीसँग सन्तुष्ट हुन नसकेपछि त्यहाँबाट छिटै सरुवा भएका थिए। सरकारले अघि बढाएका हरेक काममा कानुनको अपव्याख्या गर्दै असहयोग गरेको कारण उनी सचिवमा बढुवा नहुन नसकेको मन्त्रिपरिषद् स्रोतले जनाएको छ। उनीविरुद्ध मौखिक र लिखित धेरै उजुरी रहेको स्रोतले बताएको छ। कसलाई सचिव बनाउने भन्ने कुरा सरकारको अधिकार विषय भएको भन्दै बढुवाका विषयमा सहसचिव दवाडीले प्रतिक्रिया दिन मानेनन्। पूर्वसचिव कृष्णहरि बाँस्कोटा धेरैपटक सिफारिस गर्दा पनि सचिव नपाउनुले सरकारको नैतिकतामाथि प्रश्न उठेको बताए। लोकसेवाले तीनजनाको सिफारिसमध्येबाट एकजनाको बढुवा गर्ने अधिकार सरकारको भएकाले कानुनी रूपमा विधिसम्मत रूपमा नभएको भनेर सरकारमाथि प्रश्न उठाउने ठाउँ नरहेको बताए। हो, नैतिक रूपमा प्रश्न उठाउन सकिन्छ व्यावसायिक भएन भन्न पनि पाइयो तर कानुनी रूपमा भने विधिसम्मत भएन भन्ने ठाउँ छैन, उनले भने, लोकसेवाले तीनजनाको सिफारिस गर्छ, त्योमध्ये एकजना छान्ने शतप्रतिशत अधिकार सरकारको हो। त्यसैले कानुनरूपमा भने प्रश्न उठाउने ठाउँ छैन। मुद्दामा नै पीडित भनिएका व्यक्ति गए पनि जित्न सक्ने आधार नहुने उनको भनाइ छ।"
कांग्रेसको भविष्य र नेतृत्व,"देश र जनताको दीर्घकालीन भलो हुने गरी उपयुक्त समयमा ठीक निर्णय लिन सक्ने नेतृत्वको आवश्यकता छ रामराज शर्मासौगात गौतम नेपाली कांग्रेसको महाधिवेशन घोषणासँगै विभिन्न समूह चलायमान हुन थालेका छन्। जिल्लामा क्रियाशील सदस्यता वितरणमा विवाद सुरु भइसकेको छ। यसलाई महाधिवेशन लागिसकेको संकेतका रूपमा लिन सकिन्छ। महाधिवेशन प्रतिनिधि छान्नेहरू म यस्तो राजनीति सुरु हुँदै गर्दा, केन्द्रमा नेतृत्वको जोडघटाउ सुरु भएको छ। आधा दर्जन सभापतिको आकांक्षी छन् भने डेढ दर्जन महामन्त्रीका दाबेदार। अघिल्लो लेखमा महाधिवेशनकेन्द्रित हुँदै कांग्रेसमा भएका पुस्ता र संरचनाबारे बहस गरिएको थियो। यस आलेखमार्फत बहस गर्न खोजिएको मुद्दा भनेको अबको नेतृत्वको गुण र सम्भावना भएको समीकरण हो। अबको नेतृत्वको गुण गत साता प्रकाशित लेखमा भनेजस्तै अबको कांग्रेसको मुख्य नेतृत्व सबै पुस्तालाई नै प्रतिनिधित्व गर्ने गरी आउनुपर्छ। विदेशी पत्याउने, समान व्यवहार गर्न सक्ने व्यक्ति जसले छिमेकी देशहरूसँग सन्तुलित सम्बन्ध राख्न सक्छ र उनीहरूले विश्वास पनि गर्छन् तथा पार्टीमा भावी नेतृत्व विकासमा उल्लेखनीय योगदान दिन सक्छ, त्यस्तो व्यक्तिको खोजी हुनुपर्छ। हरेक उमेर समूहसँग अन्तरक्रिया गर्न सक्ने क्षमता भएका अबको कांग्रेसको पदाधिकारी हुनुपर्छ। अबको पधाधिकारीको महत्र्वपूर्ण गुण भनेको निष्ठा पनि हुनेछ। प्रतिपक्ष भएर पनि सत्तापक्षको सारथि बनेको कांग्रेसले नयाँ नेतृत्व चयन गर्नैपर्छ। कांग्रेसको आम निर्वाचनमा नमठिो हारपश्चात् नेतृत्वको आलोचना गर्दै सुधारको बाटोमा लैजान एकताब्द्ध भएका युवानेता विभाजित भएका छन्। सात महिना एक ढिक्का हुन नसकेका सात भाइ महाधिवेशनमा एक ढिक्का भएर पुस्तान्तरणको मुद्दा अगाडि सार्छन् भन्नेमा शंका छ। कांग्रेसको वडा कमिटीदेखि केन्द्रसम्म प्रभाव भएको र कुनै अनियमिततामा नमुछिएको स्वच्छ र सशक्त व्यक्तिहरूको खोजी अबको महाधिवेशनमा खोजी गरेनन् भने कांग्रेसलाई घाटमा पुर्याउन तिनै कार्यकर्ताले जिम्मा लिनुपर्ने हुन्छ। देश र जनताको दीर्घकालीन भलो हुने गरी उपयुक्त समयमा ठीक निर्णय लिन सक्ने नेतृत्वको आवश्यकता छ कांग्रेसलाई। समूह बन्नेछन् र गुटको राजनीति सुरु हुनेछ तर अब आउने महाधिवेशन प्रतिनिधिले गुटगत राजनीति निस्तेज पार्ने नेतृत्वको चयन गर्नैपर्छ। एजेन्डा पार्टीमा प्रतिबद्ध परम्परागत मतदाताबाहेक अधिकांश मतदाताले एजेन्डा हेरेर मतदान गर्ने पीरपाटी बढ्दो छ। दोस्रो र तेस्रो पुस्ताले विशेषगरी एजेन्डाकेन्द्रित राजनीतिलाई महत्र्व दिन्छन् र यो नै चुनावमा निर्णयक पक्ष हो। यो ठूलो समूहलाई प्रभाव पार्न झूटा र असम्भव आश्वासन होइन कि सम्भव हुने र दीर्घकालीन विकासका आयोजना पस्किने, जल्दोबल्दो समस्या समाधान गर्न सक्ने गरी रोजगारका अवसर सिर्जना गर्न सक्ने, रोजगार सिर्जना गर्न आवश्यक उद्योग स्थापना गर्न निजी तथा विदेशी लगानीकर्तालाई उपयुक्त वातावरण सिर्जना गर्ने र सामाजिक सुरक्षाअन्तर्गत स्वास्थ्य, शिक्षा र पूर्वाधार विकासलाई उच्च महत्र्व दिनेजस्ता एजेन्डा लिएर जनतामाझ व्यापकरूपमा जान सक्यो भने त्यसको प्रभाव पक्कै देखिनेछ। अबको नेतृत्व जनहितका एजेन्डासहित कांग्रेसले सम्झिनुपर्ने कुरा भनेको बीपी कोइराला, गणेशमान सिंह र कृष्णप्रसाद भट्टराईका नाममा ब्याज खाने दिन गइसकेको छ। स्मरण रहोस्, नेकपाले जस्तै कांग्रेसले पनि रेल र पानीजहाज आफ्नो घोषणापत्रमा राखेको थियो। कांग्रेसको सरकार हुन्थ्यो भने पनि रेल र पानीजहाजको खोजी हुन्थ्यो। अबको मतदाताले धेरै पक्षलाई विश्लेषण गर्नेछन्। त्यसैले पनि कांग्रेसको एजेन्डा जनमैत्री हुन जरुरी छ। कांग्रेसले रेल खोइ भनेर सोध्दै गर्दा रेल ल्याउने उपाय दिनु उसको दायित्व पनि हो। पात्र र नेतृत्व लिने सक्नेको कमी त कांग्रेसमा नहोला तर पनि माथि भनिएजस्तै उम्मेदवार खोज्दा पुरानो पुस्ताबाट डा शेखर कोइराला र नयाँ पुस्ताबाट गगन थापाको संयुक्त नेतृत्व पायो भने पक्कै पनि कांग्रेसले नयाँ खाका कोर्नेछ। कांग्रेसको अर्को प्रमुख एजेन्डा भनेको पार्टीलाई पद्धतिमा चलाउने नेतृत्व। मनपरीतन्त्रको अन्त्य र पार्टीमा पद्धतिको विकास र वकालत गर्ने बेला आएको छ। कांग्रेसको छवि वा जरा भनेकै उदारवाद हो भने वैचारिक स्वतन्त्रता यसको आधार। तर बीपी कोइरालापश्चात् कुनै पनि नेताले वैचारिक सञ्चार गर्न सकेका छैनन्। बीपीकै विचार पनि नयाँ पुस्तालाई अध्यापन गराउन जरुरी छ। नयाँ विचार विकासका लागि पार्टीले अब आफूलाई तयार नगरे कुनैबेलाको राप्रपाको हालतमा पुग्नेछ कांग्रेस। कांग्रेस सुधारका लागि बुँदागत एजेन्डा लिएर बहसको परिपाटी सुरु गर्ने नेतृत्वको खाँचो छ। परम्परागत शैलीलाई चुनौती दिएर एक्काईसौं शताब्दीको राजनीतिक दल कसरी बनाउने भन्ने एजेन्डाको खाँचो छ। संगठन कांग्रेसको संगठन लथालिंग अवस्थामा छ। विभाग गठन गरिए पनि कुनै सक्रिय छैनन् भने मनपरी तरिकाले नेतृत्वले हस्तक्षेप गरेको छ। पार्टीका मेरुदण्ड मानिने तरुण दल र विद्यार्थी संगठन नाम मात्रका छन् र आफूआफू भिडेर सकिँदै छन्। अन्य भ्रातृ संगठन पनि सेलाएको छ। संगठन विभागको नेतृत्व हेर्दा नै थाहा हुन्छ कांग्रेसको संगठन कस्तो छ भन्ने। अब शक्ति विकेन्द्रीकरण गर्दै तल्ला तहलाई पूर्ण अधिकार दिनैपर्छ। स्थानीय निकायलाई आफ्ना उम्मेदवार छान्ने अधिकार नदिने हो भने पुरानो रोग अन्तर्घात रोकिने छैन। वेस्ट मिनिस्टरियल लोकतन्त्र मान्छु भन्ने कांग्रेसले सबै तहका उम्मेदवार केन्द्रबाट छनोट गर्छ यो उल्टो बाटो भयो। दमननाथ ढुंगाना जस्ता नगारिक समाजमा लागिसकेकालाई सांसदको उम्मेदवार बनाएर कांग्रेस चुकेको थियो। यस्तो प्रतिनिधि घटना धेरै चना जब केन्द्रले स्थानीय तहलाई उपेक्षित गरी टिकट वितरण काउन्टर खोलेको थियो। संसद्मा लैजानैपर्ने व्यक्तिका लागि समानुपातिक र राष्ट्रियसभा छँदैछन्। कांग्रेसलाई विधान र प्रक्रियाले चलाउनैपर्छ। बेलाबेलामा भएको विवादमा संस्थापन पक्ष र पौडेल पक्ष वा तेस्रो गुटको भेलाले पार्टीभित्र समानान्तर क्रियाकलाप हुँदै गरेको छनक दिन्छ। यी गुटहरूको स्वार्थ राजनीतिक भागबन्डा हो भन्नेमा दुईमत नहोला। कांग्रेसको प्रमुख प्रतिद्वन्द्वी संगठन विस्तार गर्दै आफ्नो पहुँच बढाउँदै छ भने कांग्रेस आफ्नै सुरमा मस्त छ। साथै महाधिवेशन नजिकिँदै जाँदा भ्रातृ संगठनको म्याद ६ महिना थप्ने, विभागहरूमा मनपरी नियुक्ति गर्दै जानेले पनि देखाउँछन्, कांग्रेसमा भ्रातृ संगठनलाई आफ्नो कठपुतली बनाउने चलन। कांग्रेसमा अधिकांश नेताहरूको पृष्ठभूमि विद्यार्थी राजनीति नै हो। जबकि नेता जन्माउने कारखानालाई अनिर्णयको बन्दी बनाइएको छ। यसरी शुभेच्छुक संस्थाहरू चलायमान भएनन् भने कांग्रेसमा टिके प्रथा हावी हुनेछ। कांग्रेसले अर्को चुनावमा जाँदा सैनिकविहीन सेनापतिसरह जाने हो भने संगठन विस्तार र विकासमा ध्यान दिनैपर्छ। उपयुक्त पात्र कांग्रेसको महाधिवेशनबारे सबैभन्दा बढी चर्चा गरिएको विषय हो अबको नेतृत्व। पात्रविशेष र गुटगत जोडघटाउले ठाउँ पाएको छ। समग्र देशको राजनीतिमा विभिन्न पुस्ताको आफ्नै किसिमको प्रभाव रहेकाले सबै पुस्तालाई प्रतिनिधित्व हुने गरी नेतृत्व छनोट हुँदा उत्तम हुनेछ। कांग्रेसमा पुरानो पुस्तालाई एकैचोटि नेतृत्व बाहिर राख्न पनि कठिन नै देखिन्छ। यसको व्यावहारिक पक्ष भनेको अहिलेको पुस्ताले आशा गरेका नेताहरू दोस्रो सिटमा बस्ने तयारी। त्यसैले पनि उमेर ढल्केका नेताहरूले कांग्रेसको नेतृत्व लिने पक्का छ। हुन त नेतृत्वको प्रतिस्पर्धामा इच्छुक जोकोही पनि उत्रिन सक्छन् र यसको निर्धारण धेरै कारणले हुन सक्छ। गुटगत समीकरण त सजिलै अनुमान लगाउन सकिन्छ र नेतृत्व क्षमता भएका पनि धेरै छन्। विमलेन्द्र निधि, प्रकाशमान सिंह, शशांक कोइराला, शेखर कोइराला, रामचन्द्र पौडेल, शेरबहादुर देउवा, कृष्णप्रसाद सिटौला र गगन थापालगायतले नेतृत्वको दाबी गरेको सुन्दै आएका छौं। तर अन्त्यमा यति धेरै दाबेदार हुन्छन् कि नयाँ समीकरण बन्छ हेर्नै बाँकी छ। कांग्रेसको विधानमा दुई निर्वाचित महामन्त्री र दुई उपसभापति हुने भएकाले विश्वप्रकाश शर्मा, प्रदिप पौडेल, धनराज गुरुङ, गुरुराज घिमिरे र चन्द्र भण्डारीलगायतका तेस्रो पुस्ताका नेताहरूको दाउ महामन्त्री नै हुने भएकाले राजनीतिक समीकरण अन्तिम समयसम्म अनुमान लाउन गाह्रो हुनेछ। त्यस्तै दोस्रो पुस्ताका नेताहरू पनि उपसभापति नभए महामन्त्रीमा दाबी गर्ने पक्का छ। पात्र र नेतृत्व लिने सक्नेको कमी त कांग्रेसमा नहोला तर पनि माथि भनिएजस्तै उम्मेदवार खोज्दा पुरानो पुस्ताबाट डा शेखर कोइराला र नयाँ पुस्ताबाट गगन थापाको संयुक्त नेतृत्व पायो भने पक्कै पनि कांग्रेसले नयाँ खाका कोर्नेछ। यी दुई भिन्न समूहमा रहेकाहरूको सँगै आउने सम्भावना र समीकरण बन्ला या नबन्ला तर यो सम्भावनाबारे बहस गर्नैपर्ने हुन्छ। हुन त यो मिश्रण पूर्वाग्रही भएर भन्दा पनि एउटा राजनीतिक सम्भावनाको रूपमा विश्लेषण गर्न खोजिएको हो। शेखर कोइरालालाई कांग्रेसको विरासतको आरोप त लाग्ला तर उनले बीपी पुत्र नभएकै कारणले पार्टीमा छुट्टै संघर्ष गर्नुपरेको यथार्थ आफ्नै ठाउँमा छ। २०४६ अघिको पुस्ता प्रतिनिधित्व गर्ने, देउवालाई अघिल्लो महाधिवेशनदेखि खुलारूपमा चुनौती दिन सक्ने, काठमाडौंको सतही राजनीतिमा रमाउनेभन्दा जिल्ला घुमेर कार्यकर्तासँग भिज्ने भएकाले संगठनमा पकड बनाउने सक्ने शेखर कोइरालाले नेतृत्व पाए कांग्रेस फरक बाटोमा हिँड्ने पक्का छ। तेह्रौं महाधिवेशनमा लोकप्रिय मत पाएका कोइराला पछिल्लो राष्ट्रिय राजनीतिक घटनाक्रममा सत्तापक्षले परामर्श गर्ने गरेका नेता हुन्। उनको प्रभाव राम्रो छ। त्यसैले पदाधिकारी नभए पनि आउने महाधिवेशनमा सभापति बन्ने होडमा छन्। उनको राजनीतिक यात्रा सकारात्मक हिसाबले हस्तक्षेपकारी नै हुनेछ यदि हुने सभापति निर्वाचित भए भने। उनी कांग्रेसमा पद नपाएका र परीक्षण नभएका नेता हुन्। त्यसैले पनि उनलाई चुनौती भए पनि उनको निष्ठाले कांग्रेसलाई नयाँ ऊर्जा दिनेछ। गाउँदेखि केन्द्र मात्र होइन, विदेशीले समेत पत्याउने एक क्रियाशील र प्रस्ट अडान भएका शेखरलाई युवा पुस्ता अर्थात् २०४६ सालपछिको पुस्ताबाट गगन थापाले महामन्त्रीको पदमा रहँदै सहयोग गर्ने हो भने राम्रो टिम निर्माण हुनेछ। २०४६ पछि र गणतन्त्रपछिका युवाहरूका आशाका केन्द्र रहेका गगनको अध्ययनशीलता र बोल्ने शैली मात्र होइन, उनले छोटो समयका लागि स्वास्थ्यमन्त्री हुँदा गरेको कामले उनी कति अब्बल छन् भन्ने प्रमाणित गरिसकेको छ। सञ्चारमाध्यममा आउँदा र बोल्दा यी दुई नेता प्रायः कांग्रेसको हितमा बोल्ने गर्छन् भने गुटको राजनीतिको विरोधी पनि हुन्। आलोचनात्मक चेत भएका यी दुई पार्टी बाहिरको मात्र हैन, पार्टीभित्रै नेतृत्वको कमजोरी केलाएर खलपात्र भएका छन्। शेखरको प्रभाव कार्यकर्तासँग छ भने गगनको प्रभाव आम जनमानस (न्युट्रल मास) मा भएकाले यो मिश्रण फलदायी हुनेछ। यी दुवैले कसैको गुट समाते पनि त्यो बलियो हुने पक्का छ तर यी दुईको समूह बने यो समूह निर्णायक हुनेछ। यो सम्भावानाबारे कांग्रेसभित्र मन्थन हुन जरुरी छ। डा शेखर कोइरालाले संगठनको कमान सम्हाल्दै गगन थापाले आम चुनाव मोर्चाको नेतृत्व गरे कांग्रेसको भविष्य राम्रो हुनेछ। शेखर कोइराला पन्ध्रौं महाधिवेशनमा नेतृत्व युवाहरूलाई हस्तान्तरण गर्ने कुराको वकालत गर्दैछन्। त्यसैले पनि उनले तय गरेको राजनीतिक यात्रा हेर्दा युवाको साथ पाए चौधौं महाधिवेशनमा उनी सभापति हुने पक्का छ भने पन्ध्रौंमा नयाँ पुस्ताको आगमनलाई बाटो निर्माण हुनेछ। गगन थापा रुचाइएका महामन्त्री उम्मेदवार हुनेछन्, कुनै पनि सभापतिलाई तर उनले पदकेन्द्रित हुनेभन्दा पनि जोखिम लिएर निर्णय गर्नुपर्नेछ। सिटौला समूहमा हुनु भनेको देउवालाई बलियो बनाउनु हो भन्ने सामान्य राजनीतिक हिसाबकिताब गर्नुपर्नेछ गगनले। साथै डा कोइरालाले पनि नेतृत्वको दाबी गर्दै घोषणा गर्ने बेला आइसकेको छ, पछिल्लोपटक भाइ शशांकलाई महामन्त्री छाडेकाले यसपटक पनि छाड्छन् कि भन्ने आशंका छ। यसपटक पनि उनले यसो गरे भने उनको राजनीतिक ओज घट्नेछ र उनको कांग्रेस सुधार अभियान यहीं टुंगिन्छ। हुन त यो राजनीतिक सम्भावना यथार्थमा परिणत हुन दुई नेतामा भर पर्छ भने निर्णायक कांग्रेको महाधिवेशन प्रतिनिधि हुनेछन्। कांग्रेसबारे किन लेखिन छाडियो ? बीपी, समाजवाद र नेपाली कांग्रेस कांग्रेस, वैचारिक अलमल र चुनौती मूर्छित कांग्रेस कांग्रेसको भविष्य र संरचना कांग्रेस महाधिवेशन : बदलिएला त नेतृत्वको चित्र र चरित्र ?"
तर पार्टी टुक्रिन्न,"एकता महाधिवेशनबाटमा अध्यक्ष बन्ने र आमनिर्वाचनबाट प्रधानमन्त्री बन्ने बाटोलाई स्वागत गर्ने धैर्यताले मात्र पार्टीलाई एक बनाउन सघाउ पुर्याउँछ। सत्तारुढ नेपाल कम्युनिस्ट पाटी (नेकपा) भित्रको विवाद र चर्काचर्की हेर्दा तत्काल पार्टी टुक्रिने अवस्था छैन। त्यस्तो जोखिम पनि छैन। बहस र छलफल त जारी छ। अलिअलि र्याङठ्याङ नमिलेको, आनीबानी र व्यवहारहरू नमिलेको मात्र हो। हिजो भावनाले चल्थ्यो भने आज व्यवहारको यथार्थमा प्रकट हुँदा आआफ्ना सीमा र कमजोरी प्रकट भएको, स्ट्रेन्थ पनि देखा परेको र विकनेस पनि सामुन्नेमा आएको अवश्य हो। तर पार्टी टुक्रिन्न। प्रधानमन्त्रीले पद छाड्नुपर्ने कुनै एजेन्डा छैन र हुन पनि सक्दैन। हाम्रो स्थायी कमिटीको बैठक २०७७ साल असार १० गते सुरु भयो र हालसम्म जति बैठक भए, जुनजुन एजेन्डा स्वीकृत भए, त्यहाँ यस्तो कुनै विषय एजेन्डामा छैन। कुनै पद त्यागेर समाधान खोज्ने भन्ने विषय होइन। प्रधानमन्त्री नेकपाको पहिलो अध्यक्ष हुनुहुन्छ। अरू त्यसपछिको बरियताका नेताहरू आउनुहुन्छ। एकताका बेला गरिएका सहमतिले नै यो कुरा स्वीकार गरेको छ। जो पहिलो अध्यक्ष हुनुहुन्छ, मुलुकको प्रधानमन्त्री हुनुहुन्छ, उहाँलाई पार्टी फुटाउनुपर्ने कुनै जरुरी छैन। अर्को कुरा यस्ता जति पनि विषय छन्, हामी कस्तो बखतमा छौं भन्ने मुख्य प्रश्न हो। नेपाली कांग्रेसको विधान हेरेर वा हिजोको माओवादी केन्द्रको वा नेकपा (एमाले) को बेलाको विधान हेरेर आज नेकपाका सम्बन्धमा छलफल र निर्णय हुन सक्दैन। विधि, पद्धति र संस्थागत निर्णयको गीत पनि नेकपाको विद्यमान वैधानिक व्यवस्थाअनुरूप गाउन सके मात्र उचित हुन्छ, अन्यथा रोइलो मात्रै हुन जान्छ। दुवै अध्यक्षको सहमतिविनाका निर्णयले नेकपामा मान्यता पाउँदैन। त्यस्तो कुनै जबर्जस्ती मान्य हुन सक्दैन। आकाश खसे पनि, धर्ती उल्टिए पनि त्यसखाले कसरत मान्य हुन्न। किनभने विधानतः विशिष्ट स्थितिमा बहुमतको निर्णय कहीं पनि निर्णयका रूपमा स्थापित हुने व्यवस्था छैन। दुईजना अध्यक्षको सहमतिमा एजेन्डा बन्ने हो। त्यसको कार्यान्वयन महासचिवमार्फत बैठकमा जानकारी हुने, बैठकले छलफल र निर्णयहरू गर्ने तथा निर्णयको पत्राचार र निर्देशन दुईजना अध्यक्षको सहमतिमा हुने व्यवस्था हो। दुईजना अध्यक्षको सहमति वा दुईजना अध्यक्षले सहमति गरी एकजनाले हस्ताक्षर गरेपछि मात्र यसको आधिकारिकता पुष्टि हुने हो। एकता महाधिवेशनसम्म यस विशिष्ट व्यवस्थाअनुरूप अघि बढ्ने गरी व्यवस्था गरिएको छ। एकताको दुई वर्ष दुई महिना बित्दासमेत पार्टी काम व्यवस्थित हुन सकेन। यसको जवाफदेही को हुनुपर्छ त ? पार्टीको कामका सन्दर्भमा त पार्टीका कार्यकारी अध्यक्षले मुख्य भूमिका खेल्नुपर्छ। उहाँ नै जवाफदेही हुनुपर्छ र जिम्मेवार हुनुपर्छ। २०७६ मंसिर ४ गतेको सहमति यही हो र माघको केन्द्रीय कमिटीको बैठकमा प्रधानमन्त्री र पहिलो अध्यक्षले उद्घाटन र समापन मात्रै गर्नुभयो। पूरै ५६ दिनको बैठक अध्यक्ष प्रचण्डले चलाउनुभएको थियो। त्यस बैठकले २०७७ साल चैत २५ देखि ३० गतेसम्म पार्टीको एकता महाधिवेशन गर्ने सर्वसम्मत निर्णय गरेको अवगतै छ। विभिन्न १५ वटा समूहमा छलफल गरेर प्राप्त निष्कर्षहरूको निचोडसमेत सुनाएको कमरेड प्रचण्डले नै हो। कार्यकारी अध्यक्षले प्रधानमन्त्री र प्रथम अध्यक्षसँग समन्वय र परामर्श नगरी त केही गर्न नपाउने अवस्था रहेको छ। अर्थात्, पहिलो अध्यक्ष रहनुभएका प्रधानमन्त्री केपी शर्मा ओलीको सहमतिबेगर त केही गर्न मिल्दैन। विधानको व्यवस्था र सहमतिको आधार यही हो। पहिलो अध्यक्ष उहाँ हो। प्रधानमन्त्री उहाँ हो। नेकपा (एमाले) को महाधिवेशनबाट निर्वाचित अध्यक्ष उहाँ हो। उहाँको नेतृत्वमा देशका ८० भन्दा बढी ठाउँमा पुगी स्थिरता र समृद्धिका पक्षमा मत माग्नुभएको थियो। कमरेड प्रचण्डले पनि चुनावअगाडि नै गठबन्धन नेताका रूपमा केपी शर्मा ओलीलाई प्रधानमन्त्री बनाउने हो भनेर मतदातासमक्ष भनिसकेपछि जनताले दुईतिहाइ बहुमत दिएको तथ्य हो। केपी शर्मा ओलीलाई बाइपास गरेर, थाहा नदिएर सट्याकसुटुक गरी झम्सीखेल, खुमलटार, कोटेश्वर र अन्यत्र बैठक बसेर निर्णय गर्छु र आफूखुसी पार्टी चलाउँछु भन्ने कुरा त किमार्थ हुँदैन। हामीले महाधिवेशनसम्म दुईमुखे रुद्राक्ष जस्तो भए पनि दुईजना अध्यक्षको व्यवस्था किन गरेका हौं ? कमसेकम यो एकताको निर्णय हो भन्ने बुझ्न सक्नुपर्छ। यस समस्याको समाधान कसरी गर्ने त ? कमरेड वामदेव गौतमले अहिलेको सन्दर्भमा राख्नुभएको छबुँदे प्रस्तावमा आफू, आफ्नो पद र विद्यमान हैसियतलाई केन्द्रित गरेर भन्दा पनि पार्टी एकता बचाउन जोड दिइएको छ। त्यसनिम्ति अध्यक्ष प्रचण्डको कार्यकारी भूमिकालाई पनि परिभाषित गर्ने कुरा उल्लेख गर्नुभएको छ। प्रधानमन्त्री र अध्यक्षबाट केपी शर्मा ओलीलाई हटाएर आज समस्या समाधान हुन्न भनेर उहाँले सही प्रस्ताव राख्नुभएको छ। उहाँले राखेको प्रस्तावबाटै पार्टी एकता जोगाउन, सरकारलाई स्थिरताको बाटोमा सहयोग गर्न, एकताबारेमा हिजोका तमाम निर्णय गलत थिएनन् भन्ने स्पष्ट गर्न सम्भव हुन्छ भन्ने मलाई लाग्छ। मंसिरमा हुन्न भने चैतमा गरौं, तर छिटो महाधिवेशन गरौं। गत साउन ३ गतेको सचिवालय बैठकको सर्वसम्मत निर्णय नै महाधिवेशन गरेर मात्र अघि बढ्ने भन्ने रहेको जगजाहेर छ ! महाधिवेशन गर्न सर्वप्रथम त पूर्ववर्ती एमाले र माओवादी केन्द्र कुन पार्टीका सदस्यको अभिलेख कहाँ छ ? त्यो कुनै व्यवस्थित गरिएको छैन। भदौभरिमा त्यो व्यवस्थित गर्ने भनेको पार्टीको निर्णय छ, तर आज कसैलाई पनि त्यतापट्टि ध्यान छैन। पार्टीमा कार्यकारी अध्यक्ष भनेर हामीले सम्बोधन गरेकै छौं। तर, प्रधानमन्त्रीले गर्नुभएन भनेर कतिपय मित्रहरूले पहिलो अध्यक्ष उहाँ नै हो, उहाँले नै जिम्मा लिनुपर्छ भन्दै हुनुहुन्छ ! आफ्नो जिम्माको भारी त हरेकले बोक्नुपर्यो नि ! आफूलाई सही, क्रान्तिकारी र चुकेल्याङ देखाउन खोज्दै अरूलाई दोष थोपरेर वा पानीमाथिको ओभानो बन्न खोजेर त समस्या झनै बढ्छन्, समाधान हुँदैनन्। २०७० सालमा पार्टी अध्यक्ष त झलनाथ खनाल हुनुहुन्थ्यो। त्यतिबेला केपी शर्मा ओली संसदीय दलमा चुनाव लडेरै निर्वाचित भई संसदीय दलको नेता हुनुभयो र पछि प्रधानमन्त्री हुनुभएको विदितै छ। हामीकहाँ यो अभ्यास छँदै छ। संसदीय दलमा पार्टीको विधानसँगसँगै देशको संविधान प्रभावी हुन्छ। जनताले एउटा अवधिनिम्ति भोट हालेका हुन्छन्। बीचमै समीकरणका अनेक दाउपेच र चक्करवाला अनुचित प्रयास तथा खेल गरेर जनादेशलाई भताभुंग पार्न खोज्ने तरिका अनुचित, अलोकतान्त्रिक र आवधिक निर्वाचनको मान्यताविपरीत भएको छ। यसरी एक अवधि पर्खिन नसकेर वा जनतासमक्ष निर्वाचनका बखत गरेका वचनबद्धता बिर्सेर समाधान निस्कँदैन। फेरि पार्टीभित्र केपी शर्मा ओली उहाँका पूर्ववर्ती अग्रज कमरेडहरूले टीका लगाइदिएर, सहयोग गरेर वा सहमतिमा अध्यक्ष हुनुभएको अवस्था होइन। उहाँ प्रतिस्पर्धा गरेर महाधिवेशनबाट अध्यक्ष निर्वाचित हुनुभएको यथार्थ होे। त्यही अथोरिटी का आधारमा उहाँले एकता प्रक्रियाको नेतृत्व गर्नुभएको र यस अवस्थासम्म आइपुग्नुभएको हो। यसरी निर्वाचित भएर आएको अध्यक्षलाई महाधिवेशनकै मञ्चमा पुगेर निर्णय गर्न दिइनुपर्छ। उहाँले सहमतिमा म दुवै पद छाड्छु भनिसक्नुभएको छ। जब कुनै पदमा रिपिट गर्दिनँ भन्नुभएको छ भने त्यसमा सहयोग गर्ने कि जबर्जस्ती गर्ने ? कुनै केन्द्रीय तहको बैठकले अध्यक्ष छान्ने वा हटाउने व्यवस्था नेकपाका हकमा धेरै पुरानो, इतिहास र पुरातात्विक महत्र्वका विषय मात्रै हुन जान्छ। अहिलेको विधानमा त्यस्तो प्रावधान कायम छैन। पार्टीको कुनै महाधिवेशन, भेला र सम्मेलनहरू भएका छैनन्। केन्द्रीय कमिटीले नै एकता प्रक्रिया अनुमोदन गरेको थियो। महाधिवेशनसम्मको रोडम्यापमा दुवै अध्यक्षहरूले सहमति गर्नुभएको छ। अब बीचमा पूर्वपश्चिम, उत्तरदक्षिण फर्किएर र मनमा लागेका मनोमानी गरेर त कुनै समाधान निस्कँदैन। पार्टी एकता नभएर एमालेकै निरन्तरता भइरहेको थियो भने महाधिवेशनको निर्धारित र नियमित कार्यकाल सकिइसकेको हुन्थ्यो। त्यसैले प्रधानमन्त्रीले म दोहोर्याएर कक्षा पढ्दिनँ भन्नुभएकै छ। पार्टी अध्यक्ष र प्रधानमन्त्री दुवैमा उहाँको यो स्पष्ट कथन आइसकेको छ। त्यसका निम्ति पाँच वर्षको अवधि सकिएसँगै आमचुनावमा जानुपर्यो र पार्टीको एकता महाधिवेशनमा छिटोभन्दा छिटो जानुपर्यो। बीचमा वाधा, अवरोध र चलखेल गर्ने वा बीचमा समीकरणवाला क्रियाकलाप गर्ने काम बन्द गर्नुपर्यो ! प्रधानमन्त्रीले कहिल्यै पनि बहुमतका आधारमा फैसला गर्दै हिँड्नुभएको छैन। आफ्नो समूहका गुटगत निर्णयहरू बैठकमा ल्याएर लाद्ने र त्यस ढंगका कोसिस गर्ने काम गर्नचाहिँ हाम्रो विधानले कसैलाई अनुमति दिँदैन। कमिटीमा निर्णय हुनुअगाडि पनि पालना गर्नुपर्ने विधानको मर्यादा, सीमा र मर्महरू छन्। एकताकालीन सहमतिका मर्यादा र बुँदा छन्। पछि पनि थप सहमति गरिएको छ। तिनलाई उल्लंघन गरेर कथित गल्ती सच्याउने वा सुधार हुनुपर्ने भन्ने मनोगत दबाबका प्रयास अर्थहीन छन्। प्रचण्ड कमरेडले पाँच वर्षका लागि प्रधानमन्त्री तपाईं नै हुनुस् भनेर भन्दा गल्ती भयो भन्नुहुन्छ भने उहाँले त्यस्तो गल्ती किन गर्नुभयो त ? प्रधानमन्त्रीले त्यसमा के सच्याउने ? प्रचण्ड कमरेडले नै सच्याउनु होला ! उहाँले मंसिर ४ गते कुन कारणले त्यस्तो प्रस्ताव र सहमति गर्नुभएको हो ? यसरी बिहान एउटा, दिउँसो अर्को र बेलुका अर्कै अर्थात् छिनछिनमा मुड बदल्नेचाहिँ गर्नु उचित भएन। यसमा गल्ती प्रचण्ड कमरेडले गर्ने अनि प्रधानमन्त्रीले समीक्षा, अनुभूति र सुधार किन गर्ने त ? प्रधानमन्त्रीले जुन अथोरिटी को प्रतिनिधित्व गरेर एकता गर्नुभएको हो, त्यसलाई बिर्सेर सबै चिज सुम्पिने वा जिम्मा लगाउने गरी एकता गर्नुभएजस्तो त कसैले बुझ्नु उपयुक्त भएन। अनि बेमौसमी रूपमा हिजो महाधिवेशनमा पराजित कमरेडहरूले कहाँबाट नेतृत्वको वैधता हासिल गर्नुभयो वा नयाँ म्यान्डेट प्राप्त गर्नुभयो र अहिले बाटोबाटो, टोलटोल, कोठाकोठा र चोटाचोटामा प्रधानमन्त्री र अध्यक्ष परिवर्तनको कुरा किन गरिरहनुभएको छ ? जोसँग पराजित भएको होे, उसैलाई विधि र पद्धतिको नक्कली बहानाबाजी गरेर अनावश्यक दुःख किन दिइरहेको ? सँगसँगै नौ महिनाअगाडि एउटा र त्यसको तीन महिना नबित्दै अर्को, मिर्गौला प्रत्यारोपणअगाडि अर्कै, त्यसपछि अर्कै र नक्सा प्रकाशनपछि झन् अर्कै कुरा किन गरिरहेको त ? मिर्गौला प्रत्यारोपणपछिका घटनाक्रम विश्लेषण गर्ने हो भने त्यसपछि छटपटी किन बढिरहेको छ भन्नेतर्फ हेक्का राख्नुपर्ने संवेदनशील परिप्रेक्ष्य देख्न सकिन्छ। प्रधानमन्त्री त वचनमा पक्का हुनुहुन्छ। उहाँ दोहोर्याएर क्लास पढ्ने स्वभावको मान्छे होइन। हिजो पनि गरिनँ। आज पनि गर्दिनँ नै भन्नुभएको छ। उहाँले महाधिवेशनबाट अध्यक्ष छाड्छु भन्नुभएको छ र आमचुनावमा म प्रधानमन्त्री हुनका लागि चुनाव लड्दिनँ भन्नुभएको छ। अनि अस्थिरताको यो खेतीपाती, काममा अन्योल र अवरोधको सिर्जना किन गरिरहने ? कतिपयलाई उहाँ आपू नउठे पनि अरूका ढोका बन्द गर्ने वा रोक्न खोज्ने ढंगले अगाडि बढ्न् सक्नुहुन्छ कि भन्ने भय जस्तो मनोदशा पाइन्छ। राजनीतिमा सहमति हुँदा त्यसैअनुरूप एउटा कोर्स हुन्छ। विवाद, निषेध र लडाइँमा त निषेध र टक्करको भाषा नै प्रयोग हुन्छ ! अहिले विकल्पमा वामदेव गौतम वा अरू कमरेडका बारेमा केही छलफल भएको छैन। हतारिएर बहस हुन आवश्यक पनि छैन। परिस्थिति जसरी विकास हुन्छ, भूमिकाहरू जुन रूपमा देखा पर्छन् वा प्रकट हुन्छन्, त्यही रूपमा आवश्यक र जरुरी छलफल र निर्णयहरू भइहाल्छन्। यो त स्वाभाविक र बाध्यात्मक कदमै बन्न जान्छ। वैशाख पहिलो सातादेखि यहाँसम्म आइपुग्दा नेकपा जुन विवादको दलदलमा फसेको छ। यो कुनै नयाँ कुरा होइन। २००७ यता र २०१५ सालसम्म मातृकाप्रसाद र बीपी कोइराला, २०४८ पछि कृष्णप्रसाद र गिरिजाप्रसाद वा शेरबहादुर देउवाबीच चलेको सत्ताद्वन्द्वको विद्रूप र भद्दा रूप मात्रै हो। २०१५ सालमा बीपीले दुईतिहाइ बहुमतको सरकारको नेतृत्व र सञ्चालन गर्दा एक व्यक्ति एक पदको दबाब दिनेहरू पछि कहाँकहाँ पुगे ? इतिहासले स्पष्ट गरिसकेको छ। यतिबेला त्यही वासी र पुरानो राग किन अलापिँदै छ ? यो नेपालमा अस्थिरता मच्चाउन रमाइरहने दूषित वायुबाहेक अरू केही हुन सक्दैन। तसर्थ, जनमतको सम्मान, पार्टी एकताको रक्षा, पदीय छिनाझपटीको दलदलबाट टाढा र स्थिरताको प्रतिबद्धताअनुरूपको धैर्य यतिबेला सबभन्दा बढी देशको नेतृत्व सम्हालिसकेर सत्ता वृत्तभन्दा किनारामा परेको महसुस गरिरहेका नेतृत्वपुञ्जले प्रदर्शन गर्न सक्नुपर्छ। आफू अध्यक्ष वा प्रधानमन्त्री भएर नेतृत्व गर्दाजस्तो त त्यस स्थानमा स्थापित विधि र प्रक्रियाबाट अर्को व्यक्ति स्थापित भई सम्हाल्दा त किमार्थ पनि हुँदैन। रिस, राग, द्वेष र बदलाको भावनाले यस यथार्थलाई आत्मसात गर्न नै अवरोध पुर्याइरहेको हुन्छ, सहनशील बन्न र बानी लगाउन पनि आफ्ना कतिपय अभ्यासमा ध्यान पुर्याउनु श्रेयस्कर हुन्छ। थापा नेपाल कम्युनिस्ट पार्टी (नेकपा) को केन्द्रीय सदस्य तथा केन्द्रीय प्रचार विभाग उपप्रमुख हुन्।"
एट्लेटिको मड्रिडलाई हराउँदै लाइप्जिग च्याम्पियन्स लिगको सेमिफाइनलमा,पोर्चुगल : जर्मन क्लब लाइप्जिग च्याम्पियन्स लिगको सेमिफाइनलमा प्रवेश गरेको । शुक्रबार बिहान भएको खेलमा स्पेनिस क्लब एट्लेटिको मड्रिडलाई २१ ले हराउँदै लाइप्जिग सेमिफाइनमा प्रवेश गर्न सफल भएको हो। लाइप्जिग पहिलो पटक च्याम्पियन्स लिगको सेमिफाइनलमा पुगेको हो । पोर्चुगलको लिस्बोनस्थित मैदानमा भएको खेलमा पहिलो हाफ गोलरहित बराबरीमा सकियो । दोस्रो हाफमा लाइप्जिगका डी ओल्मोले ५० औं मिनेटमा गोल गरी खाता खोलेका थिए। एट्लेटिकोले ७१औं मिनेटमा पेनाल्टीको मौका पायो । सेक्वेराले गोलमा परिणत गर्दा खेल बराबरी भयो । लाइप्जिगका लागि ८८औं मिनेटमा एडम्सले दोस्रो गोल गर्दा साविक विजेता लिभरपुललाई हराउँदै क्वाटर फाइनलमा प्रवेश गरेको एट्लेटिको निराश बन्यो। फ्रान्सेली पीएसजी सेमिफाइनलमा पुगिसकेको छ । बुधबार राति भएको खेलमा इटालियन क्लब एट्लान्टालाई हराउँदै पीएसजी सेमिफाइनलमा पुगेको हो। सेमिफाइनलका लागि शनिबार बिहान स्पेनिस क्लब बार्सिलोना र जर्मन क्लब वार्यन म्युनिख भिड्दैछन् भने आइतबार बिहान इङ्लिस क्लब म्यानचेस्टर सिटी र फ्रान्सेली क्लब लिओनबीच प्रतिस्पर्धा हुँदैछ
