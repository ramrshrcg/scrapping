शीर्षक,विवरण
एकताविरोधी झट्का,"मुलुक ठूलो राजनीतिक दुर्घटनाबाट बच्यो। नेपालको राजनीतिक इतिहासमा २००३ सालदेखि प्रजातन्त्रका लागि लडेका कांग्रेस र २००६ सालदेखि सर्वहारा वर्गको मुक्तिका लागि लडेको नेपाल कम्युनिस्ट पार्टी। प्रमुख त नेपालको संघीय लोकतान्त्रिक गणतन्त्र स्थापनाका लागि नेपाली कांग्रेस र नेकपा प्रमुख हुन्। कुनै पनि पार्टीमा आन्तरिक बहस एवं विवाद हुनु सामान्य हो, जसका कारण पार्टीले ऊर्जा प्राप्त त गर्छ नै, आफ्ना आस्था, विचार, संगठनात्मक कार्यक्रम लिई जनतामा जाने क्रम बढ्छ। सामान्य विवाद वा व्यक्तिगत टकराबका कारणले वा (इगोे) व्यक्तिगत महत्र्वाकांक्षाका कारणले दुर्घटना निम्ताएका घटना नेपालको राजनीतिक इतिहासमा प्रशस्त भेटिन्छन्। बहुलवादी प्रजातन्त्रमा प्रमुख पार्टीहरूको अस्तित्व जनताले सदा स्विकार्छन्, जसले सदा जनताको सर्वोच्चतालाई आत्मसात गर्दै सैद्घान्तिक अवधारणा त्यहीअनुकूल बोकेर हिँड्छन्। कसैको पुच्छर वा व्यक्तिगत स्वार्थका लागि खोलिएका पार्टीहरू जीवित रहन मुस्किल पर्छ। संघीय लोकतान्त्रिक गणतन्त्र आत्मसात गर्दै विभिन्न चिरामा विभाजित विशेषतः मधेसवादी पार्टी वर्तमानमा आएर गल्तीबाट पाठ सिक्दै एक भएका छन्। मधेसका लागि मात्र भन्ने बिल्ला हटाएर ७७ जिल्लामै संगठन विस्तार गर्दै पार्टी एक बनाएका छन् जनता समाजवादी पार्टी। भर्खरै सीमा विवाद सम्बन्धमा आफ्ना एक सांसदले देशको सार्वभौमसत्ता, राष्ट्रिय अखण्डताविरुद्ध बोल्दा पार्टीले सांसदबाटै निष्कासन गरी लोकतान्त्रिक गणतन्त्रमा आफ्नो प्रतिबद्धता त छँदै थियो, राष्ट्रियतासम्बन्धी कहिलेकाहीं लाग्ने आरोपको समेत अन्त्य गर्यो। वर्तमानमा देखिएका यी तीन प्रमुख पार्टी जसको आफ्नै राजनीतिक इतिहास छ। वर्तमानलाई आत्मसात गर्दै २०४६ सालपश्चात नेपाली राजनीतिमा उदाएको हाल आएर जनता समाजवादी पार्टी। हजारौं कार्यकर्ता जनताका सर्वोच्चताका लागि ज्यानको बलिदान दिएको दुई पार्टी नेकपा र नेका। इतिहासमा २०४६ सालको परिवर्तनपछि आफ्नो बहुमत हुँदाहुँदै कांग्रेस मध्यावधि निर्वाचन गराउँदा देशमा राजनीतिक अस्थिरता कायम भयो। त्यसैगरी कांग्रेसले नै संसद् विघटनको सिफारिस गर्दा देशमा पुनः एकचोटि प्रजातन्त्रको हत्या भयो। तसर्थ तत्कालीन प्रमुख पार्टी कांग्रेसको आन्तरिक विवादका कारण त्यसको असर कांग्रेसमा मात्र परेन, पार्टी विभाजन मात्र भएन, मुलुक नै दुर्घटनामा पर्यो र प्रजातन्त्रको हत्या हुन पुगेको थियो। सही व्यक्ति सही ठाउँमा राखी हिजो बदमासी गरेकालाई निर्ममतापूर्वक कारबाही गर्न सक्यो भने संघीय लोकतान्त्रिक गणतन्त्रलाई कसैले हल्लाउन त सक्दैन। त्यसैगरी नेपाली राजनीतिक इतिहासमा मुख्य भूमिका निर्वाह गर्दै आएको कम्युनिस्ट पार्टीको छुट्टै पहिचान छ। कुनै पनि व्यक्ति वा परिवर्तनका इतिहासलाई सामान्यरूपमा मात्र हेर्ने हो भने कम्युनिस्ट पार्टीको भूमिका प्रस्ट हुन्छ। धेरै पछाडि नजाऔं २०४६ सालको आन्दोलनमा संयुक्त रूपमा वामपन्थीहरू एक नभएको भए वा संयुक्त वाम मोर्चा र नेपाली कांग्रेसद्वारा संयुक्त आन्दोलनपश्चात् नै बहुदलीय प्रजातन्त्रको पुनः स्थापना भएको थियो। मुलुकमा केही वर्ष बहुदलीय व्यवस्थाद्वारा राज्य सञ्चालन भइराख्दा जनताले पूर्ण न्यायिक स्वतन्त्रको उपयोग एवं उपभोग गर्न नपाइराखेको परिप्रेक्षमा कुनै पनि राजनीतिक निर्णय जनताबाट निर्णय हुने नगरेको कटुसत्यलाई तत्कालीन नेकपा माओवादीले प्रमुख मुद्दा संविधानसभामार्फत लोकतान्त्रिक गणतन्त्र स्थापना हुनुपर्छ भन्दै १० वर्ष भूमिगत युद्ध लडेपश्चात् नेपाली कांग्रेस र तत्कालीन एमालेसँग वार्ता गरी संयुक्त आन्दोलन गर्ने निर्णयपछि २०६२०६३ को आन्दोलनले संविधानसभा चुनावको घोषणा र चुनावपछिको संविधानसभाको पहिलो बैठ्कले नै लोकतान्त्रिक गणतन्त्रको घोषणा गर्यो। जब ठूला पार्टीमा मतभेद आउँछ, विभाजनतर्फ उन्मुख हुन्छ, तब परिवर्तनलाई आत्मसात गर्न नसक्ने र सदा जनताबाट तिरस्कृत व्यक्ति वा पार्टी जुँगामा ताउ लगाउन थाल्छन्। अनि भन्न थाल्छन् व्यक्तिको गल्तीलाई पनि गणतन्त्रको देन भन्दै चाकरी गर्न पुग्छन्। तसर्थ नेकपामा यसपालि ठूलौ भुइँचालो जाँदा त्यस पार्टीका दरिला नेता, लाखौं कार्यकर्ता भर्खर मात्र संविधान जारी भएपछि तीनै तहमा करिबकरिब जनताले दुईतिहाइले प्रतिनिधित्व गराएकाले पनि ती पिलर र जगका कारणले कुनै क्षति हुन पाएन। ठूलै झट्काका कारण अन्योलको स्थिति भने पक्कै रह्यो। दशकौंमा एकपटक ठूलो कम्पन जहाँतहीं वा जुनसुकै पार्टीमा गएको छ। जुन पार्टीको जग कमजोर छ वा थियो तिनीहरू सखाप भए भने जसको जग बलियो छ वा थियो तिनीहरू त्यस्ता परकम्पबाट बचेर पाठ सिके। नेकपा विभाजन हुनु भनेको पार्टी मात्र विभाजन भन्ने बुझ्यो भने सरासर गलत हुन्छ। करिब दुईतिहाइ जनताको अभिमत बोकेको पार्टी विभाजितहुँदा आम जनतामा नेता, पार्टी र संघीय लोकतान्त्रिक गणतन्त्रप्रति नै वितृष्णा जनतामा पैदा हुन्थ्यो। त्यसबाट नेकपा बच्यो नै, व्यवस्थाप्रति आस्था घट्न पाएन। २००६ सालमा गठन भएको नेकपाले धेरै आरोहअवरोह पार गर्दै यस अवस्थामा आइपुगेको हो। २०१५ सालको संसदीय निर्वाचनमा जम्मा चार सिट जित्न सफल भएको पार्टी वतमार्नमा प्रमुख पार्टी भएको छ। संघीय लोकतान्त्रिक गणतन्त्र स्थापना गर्न सफल भएको छ। स्थापना भएदेखि नै विभिन्न शक्ति केन्द्रको सिकारहुँदै आएको पार्टीले २००७ सालदेखि २०१७ सालमा आफ्ना धेरै कार्यकर्ता चोरिए भने विभिन्न पदको लोभ दिँदै केशरजंग रायमाझी प्रवृत्तिका धेरै मानिस पलायन भए। अझ २०१७ सालदेखि २०३६ सालसम्म भनौं वा जनमत संग्रहमा समेत फुटाउने काम भयो र प्रजातन्त्र पक्षधरलाई पराजित गराइयो। जब २०३६ सालपछि सबै वामपन्थी एक हुन सुरु गरे। २०४६ सालको बहुदल पुनस्र्थापनामा प्रमुख भूमिका रह्यो भने माओवादी युद्धका कारण लोकतान्त्रिक गणतन्त्र स्थापना हुन पुग्यो। दुई कम्युनिस्ट पार्टी एकताको सन्देश जानेबित्तिकै जनताले दुईतिहाइ नै दिए र पार्टी विभाजन होइन मिल्नुपर्छ वा एक हुनुपर्छ भन्ने कुरालाई समर्थन गरे। त्यसकारण लामो बलिदान र त्यागपछिको उपलब्धि रक्षा गरे। नेकपालाई टुक्र्याएर भए पनि आफ्नो स्वार्थ पूरा गर्न खोज्नेहरू पराजित भएका छन्। पार्टीभित्र एकपक्षीय र एकताविरोधीका अनुहार छर्लंग भएको छ। एउटा पक्ष तात्दा अर्काे पक्ष सेलाएका कारण पार्टी एकता सम्भव भयो। अब कुरा आउँछ पार्टी सञ्चालन र सरकार सञ्चालनका। पार्टीको कार्यकारी अध्यक्ष प्रचण्ड हुने भन्ने सहमतिले गर्दा शून्यबाट १० वर्षमै युद्ध सफल पार्न सक्ने व्यक्तिले गिरेको साखलाई पुनः रक्तसञ्चार गर्न सक्षम हुन्छन् भने त्यस पार्टीका आम कार्यकर्ता आशावादी भएको देखिन्छ। त्यसैगरी पाँच वर्ष नै केपी ओली प्रधानमन्त्री हुने र स्थायी सरकार दिने सम्झौता हुन पुग्यो। सरकारको प्रमुख चुनौती भनेको यतिबेला सरकारको विरुद्धमा धेरै जनता सडकमा ओर्लिसकेका छन् भने धेरै काण्डमा सरकार आरोपित छ। निर्मला काण्ड, वाइडबडी काण्ड, ३३ केजी सुनकाण्ड, सांसद अपहरण काण्ड, पे्रस खरिद काण्ड, कोरोना उपचार सामग्री काण्ड र अध्यादेश काण्ड आदि। यी सबै कुराको सही जवाफ सरकारसँग छ र दिन सक्नुपर्छ तब मात्र सरकारको गिरेको साख फिर्ता ल्याउन सकिन्छ। यसका लागि सरकार निष्पक्ष, पार्टीको सामूहिक निर्णयद्वारा सरकार सञ्चालन र लामो त्याग र तपस्याबाट स्थापित नेतृत्व व्यक्तिगत लाभ र गुटको चंगुलमा नपरी राष्ट्र र राष्ट्रियतालाई छातीमा राखी निर्णय गर्न सक्नुपर्यो र सकिन्छ पनि। सही व्यक्ति सही ठाउँमा राखी हिजो बदमासी गरेकालाई निर्ममतापूर्वक कारबाही गर्न सक्यो भने संघीय लोकतान्त्रिक गणतन्त्रलाई कसैले हल्लाउन त सक्दैन नै, आउने निर्वाचनमा समेत पुनः एकचोटि जनताले मतदान गर्नेछन्।"
लोकतन्त्र र हिन्दुराष्ट्र,"हिन्दुराष्ट्र पुनः स्थापित भए हाम्रा सोचविचार, संस्कार र व्यवहारमा तात्विक, सुधार देखिनेछ। गिर्दो अवस्थामा रहेको हाम्रा नैतिक चरित्र माथि उठ्ने छ देशमा निरंकुश तानाशाही शासन कायम रहेका बेला कुनै पनि जात, वर्ग, धर्म, सम्प्रदायले आफूखुसी जे मन लाग्यो त्यो काम गर्ने आँट गर्दैनन्। सबै मानिस त्यतिबेलाको ऐन कानुनअनुसार शासन, प्रशासनको अधीनमा रहन्छन्। उच्छृंखल गतिविधि हत्या, हिंसा, लुटपाट, ठगी, भ्रष्टाचार, चोरी, डकैती, विचौलिया, दलाल, गुण्डाहरूको आतंक, बलात्कार, अपहरण जस्ता सामाजिक अपराध, विकृति, विसंगतिहरू मौलाउन पाउँदैनन्, सक्दैनन्। ऐन कानुन शासन प्रशासनको डर हुन्छ। बलियालाई चैन निर्धालाई ऐन भन्ने गुनासो पनि कम हुन्छ। अपराधका घटना हुँदैनन्। भए पनि कम हुन्छन्। त्यस्ता आपराधिक घटना भई हाले पनि ढाक छोप र सोर्स फोर्सको मनोमानी चल्दैन। तर त्यस्तो तानाशाही शासन व्यवस्थामा जनताका हक अधिकार कुण्ठित हुन्छन्। प्रेस र अभिव्यक्तिको स्वतन्त्रता बन्देज गरिन्छ। एक प्रकारले देश नै बन्दी गृह वा जेलखाना जस्तो सुनसान हुन्छ। कुनै चहलपहल हुँदैन। अब तुलना गरौं जनताका लागि तानाशाही शासन र लोकतान्त्रिक शासन व्यवस्था कुन राम्रो ? हुन त तानाशाही शासन र लोकतान्त्रिक व्यवस्थाको तुलना हुनै सक्दैन। तानाशाहीभन्दा लोकतन्त्र हजार गुणा राम्रो हो। तर अहिले हामीकहाँ चलिरहेको लोकतन्त्र सच्चा लोकतन्त्रको मर्म, भावना र आदर्शअनुरूप चलेको छैन। जहाँ छलकपट स्वार्थ स्वेच्छाचारिताको राज छ। हाम्रो लोकतान्त्रिक व्यवस्था आदर्शअनुरूप चल्न नसक्नुमा सर्वसाधारण जनता र कार्यकर्ता कहिल्यै समस्याका रूपमा रहेनन्। समस्या र स्वेच्छाचारिता सधैं नेतृत्व तहमा नै देखियो। प्रजातन्त्र वा लोकतन्त्र प्राप्तिपछि हामीमा जुन जिम्मेवारीबोध हुनु पथ्र्यो। त्यस्तो हुन सकेन। द फ्रिडम एप्ल्याइड द रेस्पोन्सिविलिटी, स्वतन्त्रतासँगै जिम्मेवारी थपिन्छ भन्ने हामीले कहिल्यै महसुस गरेनौं। लोकतन्त्र सुहाउँदो संस्कार, आचरण, व्यवहार अनुशासन कर्तव्यपालन तर्फ हाम्रो ध्यान गएन। अधिकांशको सोच सत्तासम्पत्तिर सुरा सुन्दरीकेन्द्रित हुन थाल्यो। लोकतान्त्रिक आदर्शबाट उपभोगी लालचतर्फ ओर्लेपछि सबैलाई उपभोग सुविधा सम्भव भएन। आफूलाई अपेक्षित ठान्नेहरूले आतंकको बाटो रोजे। त्यो आतंकले देशमा ठूलो जनधनको क्षति गर्यो। आखिर सबै वादी मिलेर राजतन्त्र फाले। त्यसपछिको गणतन्त्रको तमासा हामी सबैले हेरेका भोगेका छौं। तानाशाही शासन कायम रहेसम्म देशमा सबै मानिस कानुनको कठघराभित्र अनुशासित जस्ता देखिन्छन्। जब लोकतान्त्रिक शासन व्यवस्था सुरु हुन्छ। त्यसपछि तिनै मानिस जातजाति वर्ग क्षेत्र भाषाभेष धर्म सम्प्रदायका कुरा उठाएर बेग्लाबेग्लै मात्र राख्दै विभिन्न रूपरंगमा देखा पर्न थाल्छन्। नारा जुलुस धर्ना गर्दै आन्दोलन थाल्छन्। देशमा एकाएक पुनः तानाशाही शासन व्यवस्था पुनः स्थापित भएमा तिनै मानिसहरू राष्ट्रिय पोशाक दौरा सुरुवाल टोपी लगाउँछन्। राष्ट्रभाषा नेपालीमा भाषण गर्छन्। राष्ट्रिय चाडपर्व मनाउन थाल्दछन्। दसैंतिहार बहिष्कार गर्ने गोरेबहादुर खपांगीहरू, राष्ट्रिय पोशाक, नेपाली भाषा बहिष्कार गर्ने बद्री मण्डलहरू तत्कालिन राजा ज्ञानेन्द्रले लादेको तानाशाही शासनका बेला लवेदा सुरुवाल टोपी लगाएर गोरेबहादुर र बद्री मण्डलहरू विजया दशमी दसैंको टीका थाप्न नारायणहीटी राजदरबारभित्र पस्छन्। पुनः लोकतन्त्र स्थापित भएपछि तिनै मान्छे छाडा हुन्छन्। सजिलो अवस्थामा मात्तिने छाडा हुने र जे मन लाग्यो त्यही गर्ने गर्छन्। जब असजिलो अवस्था आउँछ आत्तिने र सत्ताको आज्ञा शिरोपर गर्ने स्वार्थी मुर्खहरूको स्वभाव हो। हामीले हिजो राजासहितको हिन्दु अधिराज्य छँदा र आजको गणतन्त्र धर्मनिरपेक्ष संविधान घोषणापश्चातको अवस्थाको चर्चा गर्यौं। अब हिन्दुराष्ट्र पुनः स्थापनाको सम्भावना के छ ? २०६३ मा अन्तरिम संविधानमा राखिएको धर्म निरपेक्षताले २०७२ मा घोषित नयाँ संविधानमा समेत निरन्तरता पाएको पाँच वर्षे कार्यकालको समीक्षा गर्दा धर्मनिरपेक्षता लाद्नमा मुख्य भूमिका निभाएका सीमित नेताबाहेक अहिले देश विदेशमा रहेका नेतागण युवा बुद्धिजीवी, व्यापारी, शिक्षक प्राध्यापक, पत्रकार, महिलाहरू सबै सकारात्मक रूपमा हिन्दु राष्ट्रका पक्षमा उत्सुक देखिन्छन्। हिन्दुराष्ट्र गुमेकोमा चिन्तित रहेको अवस्था छ। तर मुख्य रूपमा नेपाल भारतका हिन्दुहरूका बीचको एकतामा बाधा पार्ने काम कालापानी र अयोध्याले सिर्जना गरिरहेको छ। नरेन्द्र मोदी सच्चा हिन्दुवादी नेता हुन् भने उनले तुरुन्त कालापानी क्षेत्र नेपाललाई फिर्ता गरेर हिन्दु एकता कायम गरी आफू दुनियाभरका हिन्दुहरूको साझा नेता बन्ने संकल्प गरुन्। त्यतिमात्र होइन हालै आफूलाई मंगोल अर्गनाइजेसन भन्ने गैरजिम्मेवार झुण्डले नेपाली एकताको प्रतीक नेपालको ऐतिहासिक राष्ट्रिय झण्डा जलायो। शताब्दीयौंदेखि कायम रहेको जातीय सद्भाव बिथोल्ने काम गर्यो। खस, आर्य, दशनामी लगायतका असली नोपली जातिमाथि घोर अपमान र घृणा फैलायो। जातीय द्वन्द्व बढ्ने खतरा बढायो। हामी त्यस्तो दुष्कार्यलाई निन्दनीय ठान्छौं। आफ्नो मातृभूमि मंगोलिया भन्दै पश्चिमाहरूको आडमा आफूलाई नेपालको आदिवासी दाबी गर्ने र त्यस्ता तत्वलाई काखी च्यापेर हिँड्ने वर्तमान सरकारी नेतृत्वले त्यसको स्पष्ट जवाफ दिनुपर्छ। सच्चा आदिवासी त्यो हो, जो आफूलाई देशको अभिभावक ठान्दछ। सबै जातजातिलाई समेट्छ। सबैको सम्मान गर्छ। कुनै जातजाति प्रति द्वेष र घृणा फैलाउँदैन। तर मंगोल अर्गनाइजेसनले आदिवासीको आवरणमा नेपालका विभिन्न जातजातिप्रति घृणा फैलाउने र प्रतिशोधको भावनाले द्वन्द्व बढाउने दुष्कर्म गर्दै आएको छ। त्यसले भविष्यमा नेपालमा ठूलो जातीय द्वन्द्व सिर्जना गर्दै नरसंहारको स्थिति निम्त्याएर देशलाई नै विखण्डनको दिशातर्फ धकेल्ने दुष्प्रयास गर्दैछ। त्यसमा गम्भीर प्रश्न के छ भने चन्द्रसूर्य अंकित नेपालको राष्ट्रिय झण्डा एउटा देशको झण्डा मात्र नभएर यो नेपालको सनातन धर्म संस्कृतिको प्रतीक पनि हो। वैदिक वाङ्मय अनुसार ह भनेको सूर्य र इन्दु भनेको चन्द्रमा हो। हइन्दु बराबर हिन्दु हुन्छ। तातो चिसोको सन्तुलनबाट सृष्टि चल्छ। तातो मात्रले जल्छ। चिसोले बरफ बन्छ। दुवैको सन्तुलनले सृष्टि कायम रहन्छ। हिन्दुको प्रतीक भएकै कारणले नेपालको संविधान बनाउने बेला एकाथरीले झण्डा फेर्ने जमर्को गरेका थिए। हिन्दुहरूको जरो उखेल्ने र नेपाल राष्ट्रको अस्तित्व नै मेटाउने दुवै नियत अन्तर्निहित छ मंगोल अभियानमा। यो अभियानको योजनाकार अर्कै छ। मंगोल भनिनेहरू प्रयोग पात्र मात्र हुन्। सुगौली सन्धिमार्फत् बृहत नेपालको आकार खुम्च्याउने जुन तत्व थियो। अहिले मंगोल सञ्चालक त्यही तत्व हो। नेपालभारतका हिन्दुहरूलाई फुटाएर नेपालमा हिन्दुराष्ट्र पुनः स्थापित हुन नदिने त्यो तत्वको मूल धेय हो। अप्रत्यक्ष रूपमा त्यस्तो घातक धेयलाई साथ दिने काममा सहभागी भई दिए नेपाल भारत दुवै देशका प्रधानमन्त्रीहरू। भारतीय प्रधानमन्त्री नरेन्द्र मोदीले नेपालको कालापानी क्षेत्रमा दाँत गाडेर नेपाली हिन्दुहरूलाई तर्साए भने कालापानीबाट नेपाली जनताको ध्यान मोड्न वास्तविक अयोध्या भारतमा होइन नेपालको ठोरीमा छ भनेर नेपालका प्रधानमन्त्री केपी शर्मा ओलीले भारतीय हिन्दुहरूलाई झस्काए। यसरी दुवै देशका प्रधानमन्त्रीहरू हिन्दु एकताको विपक्षमा उभिन पुगे। धर्म कुनै देशमा सीमित हुने विषय होइन। यो विश्वव्यापी भावना र आस्थाको विषय हो। यदि नरेन्द्र मोदी सच्चा हिन्दुवादी नेता हुन् भने उनले तुरुन्त कालापानी क्षेत्र नेपाललाई फिर्ता गरेर हिन्दु एकता कायम गरी आफू दुनियाभरका हिन्दुहरूको साझा नेता बन्ने संकल्प गरुन्। त्यसो गर्दा उनको ख्याति चौगुना बढ्छ। यता नेपालका प्रधानमन्त्री ओली भने कालापानी क्षेत्र भारतीय कब्जामा रहे रहोस् आफू भीमसेन थापापछि जनताको छोरो पाँचवर्षे कार्यकाल पूरा गर्ने पहिलो प्रधानमन्त्री कसरी बन्ने भन्ने धूनमा मात्र छन्। धार्मिक आस्था र भावनाको कुरा सार्वकालिक र सार्वदेशिक हुन्छ। यसको कुनै सीमा हुँदैन। जसरी पृथ्वी, पानी प्रकाश (सूर्य) वायु आकाश विश्वव्यापी छन्। त्यसरी नै सनातन धर्म संस्कृति पनि विश्वव्यापी साझा भावना र आस्था हो। कोभिड१९ को विश्वव्यापी महामारी फैलिएपश्चात पश्चिमा जीवनशैली संस्कार र सभ्यताभन्दा स्वास्थ्य सुरक्षाका दृष्टिले पूर्वीय दर्शन सनातन हिन्दू धर्म संस्कृति जीवनशैली आहार विहार धेरै उत्कृष्ट भएको प्रमाणित भएको अवस्था छ। तर हामीले आफ्नै सनातन धर्म संस्कृति र संस्कार सम्पदाको महत्व बुझेर त्यसको पर्याप्त प्रचार प्रसार गर्न सकेका छैनौं। यसरी विश्वव्यापी रूपमा पूर्वीय हिन्दु धर्म दर्शनको महत्व महसुस भएको बेला हामीले नेपाललाई सनातन हिन्दु राष्ट्र पुनः स्थापनामा जोड दिनुपर्ने हुन्छ। त्यसो हुन सकेमा विश्व भरका हिन्दु ओमकार परिवार नेपाललार्ई पुण्यभूमि आध्यात्मिक भूमि सम्झेर लाखौंको संख्यामा धार्मिक पर्यटकहरू नेपाल आउने छन्। जसबाट हाम्रो समृद्धिको सपना पूरा हुनेछ। हिन्दुराष्ट्र पुनः स्थापित भएमा वर्तमान चलनचल्तीमा रहेका हाम्रा सोच विचार संस्कार व्यवहारमा तात्विक, सुधार देखिनेछ। हाम्रा सोचहरू सकारात्मक हुनेछन्। गिर्दो अवस्थामा रहेको हाम्रा नैतिक चरित्र माथि उठ्ने छ। हामी अरूको अनुकरण गर्ने स्थितिबाट माथि उठेर अरूका लागि उदाहरणीय बन्नेछौं। हाम्रा विद्यालय, महाविद्यालय, विश्व विद्यालयका पाठ्यक्रमहरू आफ्नै मौलिकतामा आधारित हुनेछन्। आधुनिक शिक्षा र संस्कृत शिक्षालाई सन्तुलित रूपमा अघि बढाइने छ। नासाका वैज्ञानिकदेखि विश्वका विज्ञहरूले ठम्याएको संस्कृत शिक्षाको महत्वलाई भौतिक र आध्यात्मिक दुवै क्षेत्रमा उपयोगी हुने गरी पाठ्यक्रममा सन्तुलन मिलाइनेछ। ज्योतिष आयुर्वेदजस्ता अर्थकरी विद्यालाई आधुनिक विज्ञान र प्रविधिसँग जोडेर रोजगारमूलक बनाइने छ। योग ध्यान र साधनामा प्रवीण जनशक्ति उत्पादन गरेर विश्वमा योग ध्यानका माध्यमले कोलाहल तनाव र बेचैनीमा रहेको विश्व जनमानसमा शान्ति र अध्यात्मज्ञानको अलोकले आत्मज्ञान, आत्मशान्तिसँगै विश्वशान्तिमा योगदान दिन सक्ने दक्ष जनशक्ति निर्यातको व्यवस्था हुनेछ। यसरी अघि बढ्दै जाँदा यो बीसौं शताब्दीभित्रै हाम्रो नेपाल विश्वको धार्मिक आध्यात्मिक केन्द्र बन्नेछ। त्यतिमात्र होइन रासायनिक मल र विषादिले प्रदुषित खाद्य सामग्री फलफूल र तरकारीहरू विषादिरहित स्वस्थकर हुने गरी प्रांगारिक मल र जडिबुटीबाट कीटनाशक औषधिको व्यवस्था हुनेछ। गुरूकुल गौशाला वैदिक कृषिका माध्यमले सर्वांगीण सुधारको मार्ग अवलम्वन गरिनेछ।"
स्वास्थ्यकर्मीको परिवार पीडा,"कोभिड १९ को महामारीले संसारलाई आक्रान्त पारिरहेको जगजाहेर नै छ। विगत आठ महिनाको समयमा करोडौं मानिस कोभिडबाट संक्रमित भइसकेका छन् भने लाखौंको ज्यान गमिसकेको छ। यसमा हाम्रो सानो देश नेपाल पनि अछुतो रहन सकेन। यस विषम परिस्थितिमा हामी जोकोही पनि यसको सिकार हुन सक्छौं। यसले जात, धर्म, लिंग, पेसा, पद, प्रतिष्ठा, धनी, गरिब, बच्चा, जवान, वृद्धवृद्धा, अग्लो, होचो कोही छुट्टाउँदैन। संसारभरका डाक्टर, वैज्ञानिकहरू रातदिन नभनी कोभिडको खोप तयार बनाउन लागिपरेका छन् र सफलताको नजिकै पनि पुगिसकेका छन्। कोभिडको महामारीसँग संसारभरका मानिस जुधिरहेका छौं। यस विषम परिस्थितिमा अग्रपंक्तिमा रहेर काम गर्नेमा जोखिम धेरै हुने भएकाले सजकता अपनाउनुपर्ने हुन्छ र अपनाइरहेको पनि पाइन्छ। स्वास्थ्यकर्र्मी, सुरक्षाकर्मी, सञ्चारकर्मी आफैं जोखिम मोलेर संक्रमितको स्वास्थ्य सुधारका लागि घरपरिवार छाडेर दिनरात नभनी खटिरहेका छन्। त्यसैगरी सुरक्षाकर्मीहरू चौबीसै घन्टा तैनाथ छन्, सञ्चारकर्मीहरू पनि समाचार सम्प्रेषण गर्न ज्यानको प्रवाह नगरी सबैतिर पुगिरहेका छन्। यी सबै परिस्थितिसँग जुध्दाजुध्दै आफैं संक्रमित भएर आइसोलेसन बसिरहेका धेरै घटना छन्। नेपालमा कोभिडका बिरामी देखिन थालेसँगै समाजमा स्वास्थ्यकर्मीमाथि समाजका केही पात्रले एक प्रकारको दबाब दिन थालेका थिए। पहिलो घटना पश्चिम नेपालको प्राइभेट अस्पतालमा काम गर्ने नर्सलाई घरपतिले घर खाली गरिदिन भनेपछि र उनी मिडियामा आएपछि यो कुरा बाहिर आएको थियो। त्यसपछि नेपाल सरकारले स्वास्थ्यकर्मीमाथि कुनै पनि प्रकारको दुव्र्यवहार नगर्न अनुरोध गरेको थियो। सरकारको अनुरोधलाई बेवास्ता गर्दे बकुलहार अस्पताल रत्ननगरका मेसु डा विश्वबन्धु बगालेलाई कोरोना पोजेटिभ देखिएपछि घरमै आइसोलेसनमा बसेको बेला छिमेकीले गरेका दुव्र्यवहारको घटनाले फेरि सबैको शिर झुक्यो। त्यसको केही समयपछि राजधानीको नागरिक अस्पतालका स्वास्थ्यकर्मीलाई कोरोना पोजेटिभ देखिएपछि सम्पर्कमा आएका थप स्वास्थ्यकर्मीहरू क्वारेन्टाइनमा बसेको होस्टलमा स्थानीय बुद्धिजीवी भनाउँदाहरूले घर घेरेर अस्पतालबाट समुदायमा संक्रमण फैलाउने भन्दै विरोध गरेको घटनाले सहरी समाजको धज्जी उडाएको छ। चारैतिरबाट विरोध आएपछि पछिल्ला समयमा यस्ता घटना भएको कमै सुनिएको छ। यस्तो परिस्थितिमा स्वास्थ्यकर्मीका घरपरिवारमा कस्तो मानसिक प्रभाव परेको होला भनेर परिवारबाहेकका मानिसले सोचेका छैनन्। म आफू स्वयं स्वास्थ्यकर्मी नभए पनि मेरो घरमा दुई देवर, दुई देउरानी डाक्टर र तीनजना दिदीबहिनी नर्स भएकाले मैले नजिकबाट यी समस्या झेलिरहेको छु। सरकारका काम व्यवहारमा भन्दा कुरैमा सीमित छन्। स्वास्थ्यकर्मीलाई व्यक्तिगत सुरक्षा सामग्री उपलब्ध गराउने कुरा त धेरै टाढाको हो। नेपाल सरकारले अर्बौँ रुपैयाँ कोराना संक्रमणमा खर्च भएको विवरण आए पनि अग्रपंक्तिमा खटेर काम गर्ने स्वास्थ्यकर्मीमाथि खर्च भएको कुल रकममध्ये केकति खर्च भयो भनेर विश्लेषण अवश्य गर्नुपर्छ अहिले हिसाब गरेर बस्ने बेला पक्का होइन। कतिसम्म भने अस्पतालमा स्वास्थ्यकर्मीले प्रयोग गर्ने मास्कसमेत आफैं किनेर प्रयोग गर्नुपर्ने हुन्छ। मेरो दिदी पूर्वको सरकारी अस्पतालमा काम गर्नुहुन्छ। प्रसूति विभाग भएकाले जतिबेलै सजकता अपनाउनै पर्यो। पर्याप्त सुरक्षाको साधनविना नै दिनरात ड्युउटीमा खटिनुहुन्छ। घरबाट निस्कँदा भरे घर आउँदा संक्रमण आफैंसँग आएर घरपरिवारका अन्य सदस्यलाई संक्रमित बनाइने पो हो कि भन्दै पाँच महिना बितिसकेको छ। स्वास्थ्यकर्मीलाई बस्ने व्यवस्था नहुँदा जोखिम मोलेरै भए पनि घर आउनुपरेको छ। यसरी नै मेरो बहिनी राजधानीको सरकारी अस्पतालमा काम गर्छिन्, केही दिनअगाडि आफूले काम गर्ने विभागमा एकजना बिरामीमा कोरोना संक्रमण देखिएपछि विभागका सम्पर्कमा आएका सबै स्वास्थ्यकर्मीहरू अस्पतालले व्यवस्था गरेको क्वारेन्टाइनमा बसेर ड्युउटी गरिरहेका छन्। यसरी अस्पतालले क्वारेनटाइनको आफैं व्यवस्था गरेमा स्वास्थ्यकर्मीलाई धेरै सहज हुने देखिन्छ तर यस्तो अस्पतालको संख्या न्यून रहेको पाइन्छ। यसरी घरपरिवार छाडेर क्वारेनटाइनमा बसेरै भए पनि उपचारमा संलग्न भएका स्वास्थ्यकर्मीको पीडा एकातिर छ भने अर्कातिर अस्पतालले छुट्टै बस्ने व्यवस्था नगरिदिँदा आफूलगायत परिवारमा संक्रमण भित्रिने डर अर्कातर्फ रहेको छ। हाम्रो घरमा १६ जनाको परिवार छ। ८१ वर्षकी आमादेखि १७ महिनाको बच्चासम्म। मेरा देवर नाक, कान, घाँटीको सरकारी अस्पतालको डाक्टर हुनुहुन्छ। उहाँ प्रत्येक दिन ओपीडीमा विभिन्न प्रकारका बिरामी चेकजाँच गर्नुपर्छ। सजगता अपनाउँदाअपनाउँदै पनि कतिबेला आफैं संक्रमित भइन्छ भन्ने हेक्काहुँदैन। आफैंले जाँचेका कति बिरामीमा संक्रमण पुष्टि भइसकेको छ। अस्पतालले स्वास्थ्यकर्मीलाई बाहिर बस्ने व्यवस्था नगर्दा घरमै आउनुपर्ने बाध्यता छ। २० वर्षदेखि उच्च रक्तचाप र मुटु रोगको नियमित औषधि खाने ८१ वर्षकी आमा र १७ महिनाको बच्चा घरमा सँगै हुँदा कति मानसिक तनाव होला ? स्वयं स्वास्थ्यकर्मीकोे मानसिक स्वास्थ्यमा परेको असरबारेमा बुझिदिने कसले ? यी माथिका घटना प्रतिनिधि मात्र हुन्। स्वास्थ्यकर्मी भएका घरमा सबैलाई यही कुराले सताइरहँदा पनि स्वास्थ्यकर्मीहरू आफ्नो काममा खटिइरहेका छनु र संक्रमितको सेवामा जुटिरहेका छन्। यस्तो बेलामा समाजमा स्वास्थ्यकर्र्मीमाथि हुने दुव्र्यवहारका घटनाले हाम्रो समाजमा कस्तो सन्देश छाड्ला ? शिक्षित र सहरी भनाउँदाबाटै यस्तो दुव्र्यवहार र विभेदका घटनाक्रमले आम जनसमुदायले शिर झुकाउनुपर्ने अवस्था आएको छ। डा विश्वबन्धु बगालेका घरमा भएको घटना भोलिका दिन मेरै घरपरिवारमा पनि नहोला भन्न सकिन्न। स्वास्थ्यकर्मीले यसरी दिनरात नभनी संक्रमित तथा अन्य रोगीको उपचारमा खटिएवापत हाम्रो समाजले दिने पुरस्कार यही हो ? स्वास्थ्यकर्मी कसरी संक्रमित भए भनेर बुझ्दाबुझ्दै किन अबुझ हुन्छौं हामी ? हिजो स्वास्थ्यकर्मीको घर घेर्न आउने भीड भोलि संक्रमित हुँदा जाने ठाउँ कहाँ हो ? यो संक्रमण संसारभरि नै फैलिएको छ, कसैले आफैं सृजना गर्ने होइन भन्ने थाहा पाएर पनि तिनै संक्रमितको सेवामा समर्पितमाथि यत्रो दुव्र्यवहार गर्ने हिम्मत कसरी आउँछ ? यस्तो बेलामा पीडितमाथि न्याय दिलाउन र मनोबल उच्च राख्न राज्यले कडा कदम चाल्न पनि पछि पर्नु हुँदैन। दुव्र्यवहार गर्नेलाई कानुनको दायरामा ल्याउनैपर्छ। नत्र यस्ता घटना हुने क्रम जारी रहन्छ। हाम्रो समाजमा ठूलाठूला अपराधी र भ्रष्टाचारीहरू निर्बाध रूपमा खुलेआम हिँडिरहेका बेलामा स्वास्थ्यकर्मीमाथि यस्तो दुव्र्यवहार कहाँसम्म न्यायसंगत हो ? मूल्यांकन गर्ने जिम्मा तपाईंहाम्रै हो। यस्ता निन्दनीय घटना पूर्णरूपमा नियन्त्रण गर्ने संयन्त्र परिचालन गर्न राज्य पछि पर्नु हुँदैन। कोभिडका कारण उत्पन्न अहिलेको विषम परिस्थितिमा स्वास्थ्यकर्मीका साथै अग्रपंक्तिमा रहेर काम गर्ने सबैको मनोबल उच्च राख्न राज्यले विभिन्न कार्यक्रम कार्यान्वयन गर्न आवश्यक देखिन्छ। कोभिड महामारीको यो विषम परिस्थितिमा राष्ट्रले स्वास्थ्यकर्मीहरूको मनोबल बढाउन गरेको मान, सम्मान र सहानुभूतिबारेमा विभिन्न अन्तर्राष्ट्रिय सञ्चारमाध्यममा समाचार पढ्न र सुन्न पाइन्छ। हामीले ती सबै गर्न नसके पनि कमसेकम दुव्र्यवहार र विभेद त नगरिदिन सकिन्छ नि ! वास्तवमा जन्मिएदेखि मृत्युपर्यन्त पनि हामीलाई स्वास्थ्यकर्मीको सहयोग अपरिहार्य हुन्छ। स्वास्थ्यकर्मीबाट पनि केही अपवादका नराम्रा घटनाचाहिँ समाजमा नभएका भने होइनन्। त्यस्ता नराम्रा घटनालाई कानुनको दायरामा ल्याउने काम सरकारको हो। यसरी संसार सबै कुरा थाँती राखेर कोभिड रोकथामका लागि अहोरात्र खटिइरहेको छ। हामी सबैले कोभिडबाट जोगिन आफूले सकेको सतर्कता अपनाउँदै सचेत नागरिकको जिम्मेवारी पूरा गर्नुपर्नेमा दुईमत छैन। कोभिडको दौरान समाजमा देखिएका विकृति, विसंगति र दुर्व्यवहार निर्मूल पार्दै र सभ्य समाज निर्माण गर्ने सबैको साझा दायित्वलाई आत्मसात गर्दै आगामी दिनमा स्वास्थ्यकर्मीमाथि हुने दुव्र्यवहारका घटना नहोऊन् र नदोहोरिऊन्। हाइलाइट कोभिडको दौरान समाजमा देखिएका विकृति, विसंगति र दुव्र्यवहार निर्मूल पार्दै सभ्य समाज निर्माण गर्ने सबैको साझा दायित्वलाई आत्मसात गर्दै स्वास्थ्यकर्मीमाथि हुने दुव्र्यवहारका घटना दोहोरिनु हुँदैन।"
"कस्तो युवा, कसको नेतृत्व ?","नेपाली कांग्रेसका प्रवक्ता एवं प्रभावशाली युवा नेता विश्वप्रकाश शर्माले एक टेलिभिजन कार्यक्रममा अन्तरवार्ता दिने क्रममा कमिजभित्रबाट आफूले धारण गरेको जनै निकालेर देखाए। जनै धारण गर्नु उनको व्यक्तिगत (वर्णवादी) स्वतन्त्रता छँदै छ, तथापि त्यसरी प्रदर्शन नै गर्दा उनको वर्ण (ब्राह्मण) वादी उच्चताको स्पष्ट परिचय दिन चाहेको कम्तीमा पंक्तिकारलाई लाग्यो। आशा लाग्दा र उज्ज्वल भविष्य भएको भनिएका यस्ता युवा नेताको त्यस्तो हर्कतले अन्य समुदायमा प्रत्यक्षपरोक्ष निराशा र घृणा जगाउन ठूलो भूमिका खेल्छ। नेपाली कांग्रेसको चौधैौं महाधिवेशन निकट आएसँगै कांग्रेसभित्र युवा नेतृत्वको बहस एकपटक फेरि सतहमै छताछुल्ल भएको छ। कांग्रेसभित्र मात्रै होइन, बेलाबखत राजनीतिक दलहरू र सरकारकै नेतृत्वसमेत युवाले हाँक्नुपर्ने धारणा व्यक्त भइरहन्छन्। जस्तो कि मानौं आजसम्मका सम्पूर्ण असफलताको जिम्मेवार निसंकोच प्रौढ नेतृत्व हो। यस्तो बुझाइमा पूर्ण सत्यता रहेको मान्न नसकिए पनि त्यस्तो मान्यता सत्यको निकट भने अवश्य छ नै। यद्यपि प्रश्न उठ्छ निरपेक्ष युवा नेतृत्व के एक मात्रै र अकाट्य निकास या विकल्प हो ? अथवा कस्तो युवा ? युवा सोचको कि उमेरको ? युवा समुदाय, जात, लिंग, भाषा या क्षेत्रसँग सापेक्ष रहने कि निरपेक्ष ? जातजाति, क्षेत्र, समुदाय र लिंग आदिका युवा आवश्यक हो कि फगत निरपेक्ष युवाको बहस हो ? के यस्तो युवा नेतृत्व राष्ट्र निर्माणको सही विकल्प हुन सक्छ ? यो लेख र आजको युवा नेतृत्वसम्बन्धी बहसको चुरो प्रश्न पनि यिनै हुन्। निरपेक्ष युवा नेतृत्व, विकल्प हुनै सक्दैन २०१० साल कात्तिक १० गते नेपाली कांग्रेसका सभापति बीपी कोइरालाले सिंहध्वज खड्काको अध्यक्षतामा अर्धसैनिक दस्ताका रूपमा कांग्रेसी युवाहरूको संगठन तरुण दलको घोषणा गरे। ज्ञातव्य रहोस्, जहानियाँ राणाशासनविरुद्ध लड्न २००७ सालताका कांग्रेसले करिब आठ हजारको संख्यामा जनमुक्ति सेना निर्माण गरेको थियो। अझै पनि त्यसलाई बीपीका जनमुक्ति सेना भन्ने गरिन्छ। पछि ००७ को क्रान्ति सम्पन्न भएपछि त्यो सेना भंग गरिएको थियो। जे होस्, सात सालदेखिको प्रजातान्त्रिक, लोक्तान्त्रिक र प्रगतिशील विभिन्न क्रान्तिमा युवाको भूमिका र जिम्मेवारी महत्र्वपूर्ण रह्यो। रोचक प्रसंगसमेत के छ भने, संयोगवश प्रधानमन्त्री बीपी कोइराला चर्चित २०१७ साल पुस १ गते तत्कालीन राजा महेन्द्र शाहद्वारा गिरफ्तार गरिँदा बीपी तरुण दलकै महाधिवेशन उद्घाटन सभालाई सम्बोधन गरिरहेका थिए। स्मरणीय छ महेन्द्रले जननिर्वाचित प्रधानमन्त्री बीपीलगायत कांग्रेसका नेताहरूलाई पक्रेर जेल कोच्दै पञ्चायती व्यवस्था घोषणा गरी सत्ता आफ्नो हातमा लिएका थिए। रुढिग्रस्त मनस्थिति भएको व्यक्ति उमेरले युवा हुनु र वृद्धा हुनुको कुनै अर्थ रहँदैन। त्यसैले कस्तो युवा र कसको नेतृत्व चाहेका हौं हामीले, पहिले त्यसको निक्र्योल गर्न जरुरी छ। २०२७ सालमा कांग्रेसले नेपाल विद्यार्थी संघ (नेवि संघ) को स्थापना गरी युवाविद्यार्थीको भूमिकालाई महत्र्व र जिम्मेवारी दियो। युवाको भूमिका र योगदान महत्र्वपूर्ण रहँदै आएको भए पनि दल या राज्यकै नेतृत्व युवाले गर्न पाउनुपर्ने माग भने अद्यापि निरन्तर जारी छ। युवा केवल निरपेक्ष हुन सक्दैन। युवा कुन समुदायको हो ? कुन जात, धर्म, लिंग र क्षेत्रको हो ? यो प्रश्न त्यत्तिकै महत्र्वपूर्ण छन्। किनभने ६०७० वर्ष उमेरका वृद्ध नेताको ठाउँमा उही जाति, उही लिंग, उही धर्म, समुदाय र उही क्षेत्रका ३०४० वर्ष उमेरका युवा नेतृत्वमा आउँदैमा क्रान्ति भएको मान्न सकिन्छ ? उदाहरणका लागि मानौं कांग्रेसका शेरबहादुर देउवा, रामचन्द्र पौडेल आदि नेतृत्वबाट विस्थापित भइ विश्वप्रकाश शर्मा, गगन थापा, गुरु घिमिरे आदि नेतृत्वमा आए भन्दैमा कांग्रेसको कायापलट सम्भव छ ? अवश्य पनि छैन। वृद्ध बाहुनक्षेत्री नेतालाई विस्थापित गरी सोही समुदायका अर्का युवा नेता स्थापित हुनु कुनै शर्तमा पनि प्रगतिशील कार्य हुनै सक्दैन। त्यो परिवर्तन र समयको माग होइन। फरक जातजाति, समुदाय, लिंग, क्षेत्र, सम्प्रदायको सामूहिक नेतृत्व प्रणालीको विकास गर्नु एक मात्रै र सच्चा विकल्प हो। निर्णायक तहमा आर्यखस, दलित, मधेसी, गैरहिन्दु, महिला आदि समुदायको सामूहिक नेतृत्वको जरुरी छ। त्यहाँ उमेरको मात्रै नभई सोचको प्रगतिशील युवा हुनु त्यत्तिकै आवश्यक छ। नीति निर्माण तहमा समावेशी युवा सत्तारुढ दल नेकपाको आन्तरिक द्वन्द्व र सत्तासंघर्ष तत्काल केही समयका लागि भए पनि मत्थर हुने दिशातर्फ लम्किएको बुझिन आएको छ। नेकपाभित्रको पर्दामा देखिने गरी तीन गुटका दुईदुईजना सदस्य रहेका विवाद समाधानका लागि सुझाव सिफारिस गर्ने जिम्मेवारी पाएको समितिले भर्खरै दुई अध्यक्षसमक्ष प्रतिवेदन तयार पारी बुझाएको छ। पार्टी महासचिव विष्णु पौडेल संयोजक रहेको उक्त समिति एकल जातीय आर्यखस मात्रै सम्मिलित थियो। हुन त नेकपा भनेकै पहाडे, बाहुनक्षेत्री, हिन्दु र भालेहरूको मात्रै पार्टी रहेको पुष्टि भइ नै सकेको छ। भालेहरूको पार्टी भएकाले भालेकै जुधाइ हुनु र समाधान पनि भालेहरूले खोज्नु आश्चर्यको विषय होइन। नेकपाको स्थायी कमिटी, अझ सचिवालयको जातीय, लैगिंक र क्षेत्रीय बनोट हेर्ने हो भने यो पार्टी कसको हो स्पष्ट भइहाल्छ। त्यसको प्रभाव या असर केपी शर्मा ओली नेतृत्वको नेकपा सरकारमा पनि पर्नु अनौठो विषय होइन। संघीय सरकारका प्रमुख मन्त्रीहरू, राष्ट्रपतिदेखि सभामुख, राष्ट्रियसभाका अध्यक्ष र प्रदेश संसद्का सभामुख र मन्त्रीहरूसम्म हेर्दा जातिवादी सत्ताको मुहार प्रस्टै देखिन्छ। यो युगलाई फगत निरपेक्ष युवा नेतृत्वको स्थापना एवं विकासलाई मात्रै लक्ष्य बनाइयो भने त्यो अपूर्ण, मूर्खता र घातकसमेत हुनेछ। जनयुद्धपछि धारण गरिएका कमरेडहरूका जनै, धनयुद्धमा हड्पिएका कमरेडहरूका अकूत दौलत, पद र पावरको दुरुपयोग तथा हत्याहिंसासम्म पुगेको घृणित जातिवादको बिगबिगी आदि कारणले हाम्रो देशमा जातीय, क्षेत्रीय, लैगिंक, धार्मिक, भाषिक र सामाजिक समानता साथै समावेशिताको मुद्दा जबर्जस्त ढंगले उठाउनैपर्ने बाध्यताको महसुस गराएको छ। अब यो राजनीतिको केन्द्रीय मुद्दा बनाउनुपर्ने आवश्यकता छ। स्वघोषित सबैभन्दा क्रान्तिकारी भनिने कम्युनिस्टहरू धुरन्धर धार्मिक, पुँजीपति र जातिवादी कित्तामा उभिएका छन्। आकाशमा ढुंगा फाल्ने र त्यो ढुंगा जहाँ झर्छ, त्यही कथित (रामायण कथाका आदर्श पात्र तर भौतिक उपस्थिति प्रमाणित गर्न नसकिने) श्रीरामको जन्मभूमि हो भन्दै कोरोना भाइरसका बिरामीलाई न्यूनतम उपचारको पर्याप्त व्यवस्था गर्ने दायित्वबाट निर्लज्ज ढंगले पन्छिदै राममन्दिर निर्माणमा मनग्गे खर्च गर्ने मनकारी व्यक्तिलाई कम्युनिस्ट आदर्श नेता मानिँदो रहेछ। अझ उनै राष्ट्रनायक कहलिन बेर छैन। कसैले भन्लान् ओलीदाहालहरू वृद्धा भए, नेकपाका युवा नेताहरू त्यस्ता छैनन्। तर पत्याउने आधार खोइ ? नेकपाका आशा गरिएका भनिएका युवा नेताहरू योगेश भट्टराई, घनश्याम भुसाल आदि यही मन्त्रिपरिषद्मै मन्त्री छन्। भट्टराई अनियमितता र विवादमा तानिए भने भुसाल किसानलाई मल दिनेलगायत आफ्नो मन्त्रालय सुधार्न छाडेर दमदार लेख लेख्नमै व्यस्त छन्। सानदार र उपलब्धिमूलक काम गर्न छाडेर आदर्शवान्, क्रान्तिकारी र दमदार लेख लेख्न तल्लीन कृषिमन्त्री हुँदा पनि आज किसान र राष्ट्रको कृषिको हालत त्यस्तै छ जो हिजो पनि थियो। यही हो त युवा नेताहरूप्रतिको आम जनअपेक्षा ? बोल्न र लेख्न जति सजिलो छ, कामै गर्न सरल नभए पनि असम्भव भने छैन। त्यो गरी देखाउने दायित्व युवा शक्तिमा छ। तथापि उमेरले युवा भए पनि मानसिक्ता पुरातन हुनाको परिणति नै यो असफलताको कारक हो। यात्रामा बिरालाले बाटो काट्दा अशुभ हुन्छ भनी डर मर्ने क्रान्तिकारी युवा कमरेडप्रति आँखा चिम्लेर भरोसा गर्ने जमात भने जीवितै छ। मंगलबार घर पस्न हुन्न, महिनावारी भएकी श्रीमती, आमा या दिदीबहिनीलाई भान्छा, पूजाकोठामा प्रवेश निषेध गर्नु धर्म हो, सहरमै घर भए पनि कोठा भाडामा लगाउादा जात सोध्न बिर्सनै हुन्न आदि जस्ता विचार राख्ने युवा र यस्ता विचार बोकेर युवा आऊ, देश बचाऊ भन्नेहरूको पछि लागेर के फाइदा ? युवा त सोचमा नवीनता भएको, परिवर्तनलाई हाँक्न र आकलन गर्न सक्ने क्षमतायुक्त हुन आवश्यक छ। रुढिग्रस्त मनस्थिति भएको व्यक्ति उमेरले युवा हुनु र वृद्धा हुनुको कुनै अर्थ रहँदैन। त्यसैले कस्तो युवा र कसको नेतृत्व चाहेका हौं हामीले, पहिले त्यसको निक्र्योल गर्न जरुरी छ। हेक्का रहोस्, युवा उमेरमा भन्दा बेसी सोच, मान्यता र व्यवहारमा खोज्नु उपयुक्त हुनेछ। समावेशी युवा नेतृत्व विकल्पका रूपमा अघि सार्न सकिन्छ।"
नेतृत्वको असफलता,"मुलुकलाई वैकल्पिक वाद वा दलभन्दा पनि सुधारिएको नेतृत्व र दल चहिएको छ नेपालीको भाग्य नै त्यस्तो कि सतीले सरापेको देश हुनाले हामी यस्तो दुर्दशामा हेलिनुपरेको ? चित्त बुझाउने बाटो हो भाग्य र सतीलाई दोष। हाम्रा देश चलाउनेको मती खराब भएकाले सारा देशवासीको अवस्थामा सुधार हुन नसकेको हो। राणाले देश हेरेनन् आफ्नै शाखासन्तान मात्र पोसित गरे भनेर जनता उर्लिए धेरैले प्राण त्याग गरेर सहिद बने तर अवस्थामा खासै सुधार भएन। २०१५ सालमा बीपी कोइरालाको सरकारले केही आशा जगाएको थियो तर प्रजातन्त्रको घाँटी निमोठियो। शाही सत्ताले जनतालाई हेरेन उनीहरूको आवाज दबायो कैद पार्यो। बहुदल ल्याएपछि त देशमा समृद्धि आउने छ वर्ग असमानता हट्ने छ सबैको आवाज सुनिने छ भन्ने आशामा २०४६ मा जनता सडकमा उर्लिए तर जनजीवनमा कुनै तात्विक भिन्नता भएन। त्यसपछि त माओवादी संघर्षले गर्दा झनै दयनीय अवस्था झेल्नुपर्यो। तत्कालीन राजा ज्ञानेन्द्रले सत्ता लिँदा जनताको खासै विरोध थिएन किनकि व्यवस्था परिवर्तन हुँदा केही सुधार होला माओवादी युद्धको किनारा लाग्ला, निरन्तर हुने नेपाल बन्द रोकिएला, दैनिक लास गन्ने समाचार सुन्न नपर्ला भन्ने जनमानसलाई लागेको थियो तर त्यो आशा पनि मरुभूमिको मिराजजस्तो भएर बिलायो। अनि फेरि जनता जागे, ६२६३ को आन्दोलन भयो गणतन्त्र आयो तर के फरक भयो त यो १४ वर्षमा जनताको जीवनयापन गर्ने शैलीमा ? उही दुःख उही जीवन। तर कैयन् नेता र टाठाबाठा कार्यकर्ताबाहेक अरूको जीवनमा केही फरक आएको छैन। विश्वमा भएका परिवर्तनका कारण लतारिएर जति विकास भएको छ, त्योबाहेक हाम्रो नेतृत्वको जनताप्रतिको उत्तरदायित्वका कारण देशले कुनै कुरामा कोल्टे फेरेको छैन भन्दा पनि हुन्छ। दलित, पिछडिएका जनता, दुर्गमवासीको अधिकार सुनिश्चित भएको देखिन्न। कागजमा लेखेको कुरा उही टाठाबाठा समूहले रजाइँ गरिरहेका छन्। हो, व्यवस्था फेरियो तर जनताको अवस्था फेरिएन। सबै नेताहरूले हामीलाई मीठा सपना देखाए हामी तिनै सपनामा डुब्दै गयौं। धेरै सपना बोकी पटकपटकको आन्दोलनमा हेलिएको मजस्ता कैयन् नेपालीले फरकफरक नेता र पार्टीहरूका झूटा आश्वासन पत्याउँदै गयौं र उनीहरूलाई पटकपटक सत्तामा पुर्यायौं। प्रचण्ड, बाबुराम र अहिले ओली प्रधानमन्त्री हुँदा अरू नेताभन्दा धेरै आशा गरिएको थियो। तर सबै उस्तै निस्किए। अब एउटा अर्को आशामा हामी अल्झिएका छौं त्यो हो पार्टी र सरकारको युवा नेतृत्व। कथंकदाचित अर्को चुनावपछि युवा नेतृत्वले देश हाँक्ने अवसर पायो भने के होला के तिनीहरू पनि पुराना नेता झैं फेल होलान् कि हाम्रो जीवनस्तरमा केही सुधार ल्याउलान् ? दक्ष नेतृत्वले संकटका बेलामा देशलाई संकटबाट मुक्ति दिलाउन सक्नुपर्छ। बहुमतको सरकार हुँदाहुँदै देशलाई युद्धका बेलामा सफलतापूर्वक हाँक्न नसकेकाले दोस्रो विश्वयुद्धको सुरुवाती समयमा बेलायतका प्रधानमन्त्री च्याम्बरल्यानले आफ्नो पदबाट राजीनामा दिनुपरेको थियो। त्यस्तो संकटको अवस्थामा सबै पार्टीलाई एकजुट बनाउँदै विस्टन चर्चिलले सत्ता सम्हालेका थिए। उनले सत्ता सम्हाल्नेबित्तिकै देश र जनतालाई गरेको सम्बोधनमा प्रधानमन्त्री र उनको सरकारले जनतालाई केवल रगत, श्रम, आँसु र पसिना मात्र दिनेछ, अरू केही दिने छैन भनेर वास्तविकता बताएका थिए। अब पार्टीहरू सुध्रिनु अनिवार्य छ। नेतृत्वले जनतालाई हावा गफ होइन कि वास्तविकता बताउनुपर्छ। आन्दोलन गर्न सक्षम पुस्ताले देश चलाउन सकेन। त्यसैले नयाँ पुस्तालाई बाटो खुला गर्नुपर्छ। होइन भने गलत नेतृत्वले देश र जनतालाई अर्को लामो समय कुँज्याएर राख्ने छ। उनको नेतृत्वमा बेलायतले दोस्रो विश्वयुद्ध जित्यो पनि तर उक्त युद्ध सकिनेबित्तिकै भएको चुनावमा उनको दल कन्जर्भेटिभले नराम्रो पराजय भोग्नु पनि पर्यो। अर्थात् अब युद्ध संकटबाट पार लगाउने नेतृत्व होइन, देश विकास गर्ने नेतृत्व चाहिएको छ भन्ने जनताको चाहना थियो सोहीअनुरूप भयो। अर्थात् कुनै एक नेतृत्व सबै कामका लागि उपयुक्त नहुन सक्छ। तर हाम्रा नेताहरू जनतालाई झूटा आश्वासन दिने सरकार र देशले गर्न नसक्ने काम छोटो समयमै गरेर देखाउँछु भन्ने जस्ता झूटा कुरा बाँडेर चुनाव जित्ने ध्येय मात्र राख्छन्, चर्चिलले भने झैं प्रधानमन्त्री हुने बेलामा वा चुनावी भाषणमा सत्य कुरो किन बोल्दैनन् हाम्रा नेता ? दुई वर्षमै रेल र पानीजहाज, घरघरमा ग्यासको पाइप, कोही भोकै बस्नुनपर्ने, घरघरमा पाँच हजार वृद्धभत्ता जस्ता हावा गफ दिने हाम्रो नेतृत्व गम्भीर नबनेसम्म देश समृद्धिको मार्गमा हिँड्ने छैन। देश निर्माण कुशल र यथार्थवादी नेतृत्वले मात्र सम्भव छ। मलेसिया, सिंगापुर, दक्षिण कोरिया, जापान, रुवान्डा, इथियोपिया, पोल्यान्डलगायतले छोटो समयमै तीव्र विकासको फट्को मार्नुमा ती देशमा रहेको कुशल नेतृत्व नै थियो र हो। कर्मचारीतन्त्रलाई निर्देशन गर्ने, नीतिनियम बनाएर कार्यान्वयन गर्ने सबै काम राजनीतिक नेतृत्वकै रहन्छ। अर्थात् नेतृत्व कमजोर र रोगी हुँदा देशले फट्को मार्न सक्दैन। सात दशकदेखि यही समस्याले गुज्रिरहेका छौं हामी। सबै आन्दोलन गर्दा हामीले सोच्यौं हाम्रा नेताहरूमा इमानदारी र निष्ठा छ भनेर। उनीहरूमा विकासको प्रतिबद्धता र जोस छ भनेर। हाम्रा नेताहरू पारदर्शी हुनेछन् र उत्तरदायित्व वहन गर्नेछन् भन्ने सोच राख्यौं हामीले। समानुभूति, निर्णय गर्ने क्षमता, नम्रता, पारदर्शिता र सशक्तीकरणजस्ता गुणले भरिएका नेता पाएका छांै। यिनीहरूको नेतृत्वमा देश समृद्ध हुनेछ र हामी सम्पन्न देशका जनता हुनेछौं भनेर सपना पटकपटक देख्यौं हामीले तर हाम्रा नेताहरू निकम्मा निस्किए। हाम्रा सपना तुहाएर आफू र आफ्ना नातेदारका लागि मात्र काम गरे। विकास र समृद्धि कुनै वादको फेरो समातेर आउने होइन। देख्न सकिन्छ राजा भएका देशहरूमा विकासले आकाश छोएको पनि छ चरम गरिबी पनि छ। खाडीका प्रायः देशमा राजतन्त्र नै छ तर विकासको उत्कृष्ट नमुना त्यही क्षेत्रमा देख्न सकिन्छ अर्कातर्फ अफ्रिकाका स्वाजिल्यान्ड र टोंगाजस्ता देश राजातन्त्र भए पनि चरम गरिबीले डुबेका छन्। जापान, बेलायत स्विट्जरल्यान्ड, डेनमार्क, बेल्जियम नेदरल्यान्डलगायत कैयन् देश संवैधानिक राजतन्त्र र लोकतन्त्रको अभ्यासमा फलेफुलेका छन्। कम्युनिस्ट राष्ट्र चीन र पुँजीवादी राष्ट्र अमेरिकाले पनि विकासमा चमत्कार गरेकै छन्। अर्कातर्फ कम्युनिस्ट भएरै भोकमरीमा डुबेको उत्तरकोरिया र पुँजीवाद अँगालेर करोडौं भिखारी सडकमा देखिने भारत पनि हाम्रैसामु छन्। अर्थात् विकास कुनै वाद वा तन्त्रले छेक्ने वा बोकेर ल्याउने होइन। समृद्धि त सफल र कुशल नेतृत्वले ल्याउने हो। हामी नेपालमा तानाशाहीतन्त्रले ल्याउने विकास होइन कि लोकतन्त्रसहितको समृद्धि खोजिरहेका छौं। देशको भौगोलिक अवस्था र प्राकृतिक स्रोतको सदुपयोग गर्ने हो भने हामीलाई समृद्धि चुम्न गाह्रो हुने थिएन तर हाम्रा नेताहरूले विकास मार्ग पहिल्याउन सकेनन्। देशमा जनशक्ति अडिने वातावरण बनाउन सकेनन्। त्यसैले हाम्रा युवा खाडीका देश निर्माणमा व्यस्त छन् पश्चिमेली देशका ठूलाठूला आयोजना हाँक्न व्यस्त छन्। अहिले हामीसँग झन्डैझन्डै दुईतिहाइको समर्थनमा बनेको सरकार छ तर सरकारले बलियो गरी खुट्टा टेकेको आभास भएको छैन। ससाना कुरामा अल्मलिएर बसेको छ। विधेयकहरू पर्याप्त छलफल नगरी ल्याउँदा जनमतको दबाबमा फिर्ता लिनु परिरहेको छ। प्रधानमन्त्री र मन्त्रीहरू जथाभावी बोल्दै हिँड्ने क्रम जारी छ। जनताका समस्या सुनेर समाधान गर्नेतर्फ नलागी सरकार टुक्का र भाषणका भरमा रमाइरहेको देखिन्छ र जनतालाई फेरि पनि निराशाको केन्द्रतिर धकेलिरहेका छ। बीपी कोइराला र पुष्पलाल श्रेष्ठले देखेका सपना कृषक र मजदुरका लागि थिए। बीपी कोइरालाले जति गरे दीर्घकालीन रूपमा गरिबलाई उत्थान गर्ने गरी काम गरे। तर उनीहरूका अनुयायी हुँ भन्नेले मजदुर र कृषकका लागि होइन कि आफ्नै आसेपासेका लागि मात्र काम गरे, जसले गर्दा जुनसुकै व्यवस्था आए पनि जनताले केही राहत पाएनन्। हाम्रो नेतृत्व दीर्घकालीन रूपमा सोचेर काम गर्ने त कुरै छाडौं, भाषण पनि टुक्का र जोकजस्तो गर्ने भए। जे बोल्छन्, हचुवामा बोल्छन्। हुँदाहुँदा अहिले त यस्तो अवस्था आयो प्रधानमन्त्रीले बोले भने हाँसोमा उडाउने वातावरण सिर्जना भयो। नेतृत्वमाथिको यस्तो अविश्वास अरू कसैले सिर्जना गरेको होइन, हाम्रै नेताहरूले हो। हामीलाई सबै किसिमको विकास चहिएको छ। तर देशमा रहेका जडिबुटी खेर गइरहेको छ। जलविद्युत् विकास गर्न सकिएको छैन। कृषिप्रधान देश भन्दै विदेशबाट खाद्यान्न भित्र्याएर खानु परिरहेको छ। सगरमाथा र बुद्धको जन्मभूमिमा पर्याप्त पर्यटक भित्र्याउन सकिएको छैन। तर नेतृत्वले गफ दिन छाडेको पनि छैन दुईचार वर्षमै खासा रेल र काठमाडौंमा मेट्रोरेल, अध्ययन हुनै बाँकी पेट्रोल उत्खनन केही वर्षमै अनि पोहोर सालै चल्ने गरी पानीजहाज। हो, यस्ता बकम्फुसे गफले नेतृत्व निकै हल्का भयो जनताले पार्टी र नेतालाई पत्याउने वातावरण भएन अनि देशको प्राकृतिक स्रोतको सदुपयोग गर्न सकिएन। अब पार्टीहरू सुध्रिनु अनिवार्य छ नेतृत्वले जनतालाई हावा गफ होइन कि वास्तविकता बताउन जरुरी छ। आन्दोलन गर्न सक्षम पुस्ताले देश चलाउन सकेन। त्यसैले नयाँ पुस्तालाई बाटो खुला गर्न आवश्यक छ। होइन भने गलत नेतृत्वले देश र जनतालाई अर्को लामो समय कुँज्याएर राख्ने पक्का छ। वैकल्पिक वाद वा दलभन्दा पनि सुधारिएको नेतृत्व र दल चहिएको छ हामीलाई अहिले।"
