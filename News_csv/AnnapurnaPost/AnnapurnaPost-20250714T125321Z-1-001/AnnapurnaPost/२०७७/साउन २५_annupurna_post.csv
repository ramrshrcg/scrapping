शीर्षक,विवरण
प्रजातन्त्रका खलनायक !,"नयाँ पुस्ताले नेकपा र कांग्रेस पार्टीलाई प्राइभेट लिमिटेडबाट मुक्त गरी गतिशील बनाउने सामथ्र्य देखाएन भने अब यो व्यवस्था टिकाउनुको अर्थ छैन। ०४६ मा नेपाली कांग्रेस र कम्युनिस्टहरू मिलेर बहुदलीय व्यवस्था स्थापना गरे। एक भएरै संविधान बनाए। २०४८ को निर्वाचनमा कांग्रेसले सुविधाजनक बहुमत हासिल गर्यो। सरकार बनेको दुई महिना नबित्दै प्रमुख प्रतिपक्षीले कर्मचारी उचालेर सरकारविरुद्ध सडकमा उत्रियो। त्यहींबाट दुई पार्टीबीच बेमेल सुरु भयो। संरचना परिवर्तनमा एक भएका पार्टी मुलुक निर्माणको निर्णय प्रयोजनमा एक हुन सकेनन्। व्यवस्था बदलिए पनि प्रवृत्ति बदल्न सकेनन्। व्यवस्थाको स्थिरतामा यहींनेरबाट प्रश्न उठ्न थाल्यो। त्यसको प्रतिफल प्रजातन्त्रको अधिकारको उपयोग प्रजातन्त्रमा विश्वास नहुनेले गर्दै आए। बहुदलीय पद्धति त साधन मात्र थियोे, साध्य राष्ट्रियता, प्रजातन्त्र र समृद्धि हुनुपथ्र्यो तर सत्तासीन कांग्रेस र प्रतिपक्षी एमालेको ध्यान त्यसतर्फ जानै सकेन। दलीय सिद्धान्त फरकफरक भए पनि राष्ट्रिय मुद्दामा एक नहुँदा छिमेकीलगायत तेस्रो विश्वले हेर्ने दृष्टिकोणमा बदलाव आउन सकेन। यसले न प्रजातन्त्र बलियो भयो न त आर्थिक समृद्धिको मार्गचित्र कोर्न सकियो। बहुमतप्राप्त कांग्रेस पार्टी मध्यावधि निर्वाचनमा गयो। कांग्रेसले मध्यावधिमार्फत खनेको खाल्डोमा ऊ त पर्यो नै; विडम्बना आजको सत्तासीन दलको नेतृत्व पनि त्यसैको सिको गर्न खोज्दै छ। सरकारको नेतृत्व गर्ने व्यक्तिले कांग्रेसलाई घुक्र्याएर गल्ती गर्दा मुलुकले चुकाएको मूल्य कति महँगो पर्यो भन्ने हेक्का अझै भएको छैन। पार्टीभित्रको विवादको भुंग्रोमा मुलुक पर्नु हुँदैन। बहुदलीय र संघीय व्यवस्था स्थापनापछि नै नेताको बोली र व्यवहारबीच कहिल्यै मेल खाएन। आफूले बोलेको कुरा पूरा गर्नुपर्छ भन्ने नैतिक चेत नेतृत्व तहमा बसेको व्यक्तिमा मात्र होइन; सरकारका मन्त्रीहरूमा पनि भएन। व्यक्तिगत स्वार्थलाई केन्द्रमा राखेर समस्याको समाधान खोज्ने प्रवृत्ति अन्त्य नभएसम्म कुनै नेता जुटेर वा फुटेर मुलुकलाई केही हुँदैन। व्यक्तिगत स्वार्थलाई केन्द्रमा राखेर नेताको कित्तामा उभिने वा विभाजित हुने तथा नेताहरू मिल्नुपर्छ भनेर पटकपटक समय दिने पुरानो परिपाटी अन्त्य भएन भने अब दलीय व्यवस्था धानिन कठिन छ। नेकपा र कांग्रेस नेतृत्वले दललाई प्राइभेट लिमिटेडका रूपमा चलाउने, संसद्को गणितलाई पार्टी सञ्चालनको आधार बनाउने शैली बदलेनन् र नेतृत्व तहमा पुगेका नयाँ पुस्ताले पनि समयले दिएको हाँक पूरा गर्न सकेनन् भने अब व्यवस्थाकै विकल्प खोज्नुपर्ने अवस्था आउनेछ। व्यवस्था जुनसुकै होस् त्यसलाई चलाउन संस्थाहरूको खाँचो पर्छ। दलीय व्यवस्था टिकाउने संस्था बन्नबनाउनै दिइएन, नेतृत्वले संस्था बनाउन चाहेनसकेन। किनकि पार्टी वा सरकार व्यक्तिको हुकुमी शैलीमा चलाउन थालिएपछि संस्था निर्माण हुँदैन। संस्था बलियो भएपछि आफ्नो अस्तित्व समाप्त हुन्छ भन्ने मान्यता विकास गरियो। प्रशासन यन्त्रले पनि त्यसमा साथ दियो। शिक्षक सेवा आयोगलाई पन्छाएर स्वयंसेवक शिक्षक भर्ना गर्ने, लोकसेवा आयोगको विज्ञापन खारेज गरेर अस्थायी कर्मचारी नियुक्त गर्ने सत्ता राजनीतिबाट बलिया संस्थाको अपेक्षा गर्न सकिन्न। मुलुक हाँक्नेहरू आफूलाई प्रगतिशील भन्न रुचाउँछन्, क्रियाकलापले त्यही देखाइरहेको छ त ? पार्टी बैठकका नाममा मुलुकलाई बन्धक बनाउनेहरू प्रगतिशील हुन सक्दैनन्। बलिया हुनुपर्ने संसद्, न्यायालय, निर्वाचन आयोग, अख्तियारजस्ता संस्थामा गरिएका हस्तक्षेपले प्रगतिशील शब्दलाई नै न्याय हुन सकेको छैन। कस्ता नागरिकलाई नागरिकता प्रमाणपत्र दिनुपर्छ भन्ने विषयको टुंगो लगाउन नसक्ने संसद्, दलको कोटाका न्यायाधीश भएको न्यायालय, नेतृत्वले चाहेअनुसारको निर्वाचन पद्धतिका पक्षमा रहेको निर्वाचन आयोग र राजनीतिक आस्थाका आधारमा भ्रष्टाचारका फाइल खोल्ने अख्तियारप्रति जनविश्वास घट्दो छ। तैपनि संस्थालाई बलियो बनाए कार्यपालिका पनि स्थिर हुन्छ भन्ने चेत दलीय नेतृत्वमा पलाउन सकेन। गोविन्द केसीलाई दुःख दिएर सुशील भट्टहरू पुरस्कृत हुने देशका संस्था बलिया हुन्छन् भन्ने कल्पना पनि गर्न सकिन्न। राजनीतिक दर्शनको उपेक्षा हरेक राजनीतिक दलको दर्शन (फिलोसफी) हुन्छ। जीवन र जगत्लाई हेर्ने भित्री दृष्टिकोण पनि हो दर्शन। यसको साइनो बौद्धिकतासँग पनि जोडिएको हुन्छ। राजनीतिक दलको मुख्य ध्येय जनमत निर्माण गर्नु हो किनकि दल नागरिकसँग नजिक हुन्छन् भन्ने मान्यता छ। पार्टीको सदस्यमा जनचाहना प्रतिविम्बित हुने मान्यता छ। सरकारसमक्ष जनचाहना पुर्याइदिने काम पार्टीहरूको हो। त्यही आधारमा सरकारले नीति तथा कार्यक्रम ल्याउने हो, पार्टी प्रणालीमा। सरकारको नीतिको व्याख्या, विस्तार, वैधता र औचित्य स्थापित गर्ने काम पनि पार्टीकै हो। अमेरिका र बेलायतजस्ता मुलुकमा यही सिद्धान्त लागू गरिन्छ। भारत, जापान, इजरायल आदि मुलुकमा वरिष्ठ र कनिष्ठको कुनै विवाद हुँदैन। तर हामीकहाँ सनातन, पुरातन, अनुदारवादी र परम्परावादी संस्कार छ। विकासको आधुनिक विचारधारालाई मान्यता दिने हो भने नेकपा र कांग्रेसले यी आउटडेटेट संस्कारको बिदाइ गर्नुपर्छ। विद्यमान शासकीय प्रणालीको कडी नै यही हो, तर यहाँ ठीक विपरीत हुन्छ। पार्टीहरूले जनविश्वास कायम राख्नुपर्छ भन्ने मान्यता राख्दैनन्, निर्वाचित भएपछि। यसको प्रतिफल दुईतिहाई बहुमतनिकट रहेको नेकपा नेतृत्वको सरकार पनि वैधता गुमाउनुपर्ने अवस्थामा छ। हिजो लामो समय सत्ता समालेको नेपाली कांग्रेस होस् वा अहिलेको सत्तासीन नेकपा दुवै दललाई नागरिकले भरोसा गरिरहेका छैनन्। आफ्नो कार्यशैलीले जनविश्वास गुमेको जान्दाजान्दै पनि शासक बन्न खोज्ने शैलीको निरन्तरता यसमा वाधक बनेको छ। दलको भविष्य सुनिश्चित हुन्छ भने जस्तोसुकै त्याग गर्न पनि नेतृत्व तयार हुनुपर्छ। त्यसैले उदाहरणीय नेतृत्वको खाँचो औंल्याइएको हो। नेकपाका अध्यक्ष स्वयं सरकारको पनि नेता भएकाले उसको कार्यशैली अरूले पछ्याउने खालका हुन्थ्यो भने दलको आन्तरिक विवादले मुलुक नै बन्धक हुनुपर्ने अवस्था आउने थिएन अनि नागरिकले पनि भरोसा गर्ने थिए। विवादको जड नेकपा विवादले पार्टी फुट्ने अवस्था उत्पन्न भएको छ। पार्टीका मानार्थ अध्यक्ष पुष्पकमल दाहाल, माधव नेपाल र झलनाथ खनाल कार्यकारी अध्यक्ष केपी ओलीप्रति आक्रामक देखिन्छन्। ओलीका गतिविधिले पार्टीको साख समाप्त हुने भयो भन्ने चिन्ता उनीहरूमा छ। दाहाल समूहको उद्देश्य पवित्रै मान्ने हो भने पनि ओलीविरोधी जनमानस यसलाई मान्न तयार देखिँदैन। अविश्वासको यस्तो खाडल कायम रहेकैले सिंगो पार्टीपंक्ति ओलीको विपक्षमा उभिन सकेको छैन। किनकि दाहालहरूको भित्री आशय भारतको चाहनाअनुसार ओली हटाएर सत्तामा जाने नै हो भन्ने मान्यताले ठाउँ पाएको छ। यो पूर्व माओवादीप्रतिको एमाले अविश्वास पनि हो। यो नेकपा अब एक भएर बसिरहन सक्दैन भन्ने सन्देश पनि हो। दलीय व्यवस्थालाई बदनाम बनाउने नियत होइन भने पार्टी फुटेर भन्दा जुटेर अघि बढ्दा मुलुकको हित हुनेछ। त्यसका लागि महाधिवेशन जतिसक्दो छिटो गरी निर्विवाद नेतृत्वको टुंगो लगाउनुपर्छ। यसले पार्टी व्यवस्थालाई बलियो बनाओस्। कलाविहीन नाटक जारी राखी मुलुक अस्थिर बनाउन मलजल गर्न खोज्ने विदेशीलाई हँसाउने काम बन्द गरिएन भने त्यसले पार्टीको साख त सकिन्छ नै; मुलुकका लागि पनि दुर्भाग्य हुनेछ। कांग्रेसको अवस्था पनि त्यही हो। सभापति शेरबहादुर देउवा आउँदो महाधिवेशनमा फेरि सभापति हुने दौडमा विधान मिचेर काम गरिरहेका छन्। उनलाई महाधिवेशनमा मतदान गर्न कांग्रेसी कार्यकर्ता, मात्र आउँछन्, जसले आफूलाई नै सभापति छान्नेछन् भन्ने विश्वास छ। पार्टीको उन्नति चाहने कांग्रेस सदस्य मतदाता भएर आउँछन् भन्ने विश्वास छैन। महाधिवेशनमा आउने सबै कार्यकर्ता कांग्रेसी लाई भन्दा सदस्य कांग्रेस लाई पार्टीको भविष्यबारे चिन्ता हुन्छ। किनकि उनीहरूमा पार्टीप्रति अपनत्व हुन्छ। पार्टीको साख जोगाउने हो भने अब देउवाबाट चल्दैन भन्ने अधिकांश कांग्रेस सदस्यमा परिसकेको छ। पार्टी चलाउन अनुसन्धान विभाग विश्वका प्रजातान्त्रिक मुलुक अमेरिका र बेलायत तथा पछिल्लो समय नजिकको छिमेकी भारतजस्ता मुलुकमा पार्टीका अनुसन्धान विभाग हुन्छन्। नेतृत्वको विकास कसरी गर्ने, पार्टीको सांगठनिक ढाँचा के हुने, समयसापेक्ष कसरी अघि बढ्ने भन्ने कार्यदिशा विभागले तय गर्छ। नेपालमा कांग्रेस र नेकपा दुवै पार्टीमा यस्तो अभ्यास छैन। हामीकहाँ नेतृत्वले आफ्नो हितमा जे देख्छ, त्यही नै पार्टी चलाउने अन्तिम सत्य ठान्छ। नेतृत्वलाई जतिबेला मुखमा जे आउँछ त्यही नै पार्टीको नीति बन्छ। न पार्टी विधानको मान्यता राखिन्छ न त अनुसन्धान विभागको औचित्य स्थापित गर्न सकिन्छ। सत्ता भएपछि सबैथोक भयो। संसदीय व्यवस्था टिकाउने हो भने अब कांग्रेस र नेकपाले अनुसन्धान विभाग खडा गरेर त्यसअनुकूलपार्टी गतिविधि अघि बढाउनुपर्छ। दुवै पार्टीको आसन्न महाधिवेशनपछि पार्टी हाँक्ने नयाँ पुस्ताले यसको अभ्यास गर्ने छ। पार्टीमा वरिष्ठ र कनिष्ठको मापन नेकपा र कांग्रेस नेतृत्वको निरन्तरताबारे निरन्तर प्रश्न उठिरहेका छन्। दलीय व्यवस्थालाई निरन्तरता दिने हो भने पार्टीको नेतृत्व नयाँ पुस्तामा जानुपर्ने आवाज उठिरहेका छन्। नेतृत्व नयाँ पुस्तामा हस्तान्तरण गर्ने हो भने पुरानो पुस्ताको औचित्य समाप्त हुन्छ भन्ने हुँदैन। नेकपा र कांग्रेसमा यही मनोविज्ञानले काम गरेको छ। राजनीतिमा वरिष्ठ र कनिष्ठले पार्टीको उचाइ निर्धारण गर्दैन। पार्टीको अध्यक्ष भइसकेको मान्छे त्योभन्दा सानो पदमा बस्नु हुँदैन भन्ने मान्यता संकीर्ण छ। पार्टीलाई समयसापेक्ष गतिशील बनाएर लैजान्छु भनेर स्पष्ट कार्यक्रम र कार्यदिशासहित कुनै युवा अघि बढ्छ भन्ने त्यसलाई रोक्न खोज्नु हुँदैन, पार्टी पद्धति र समतामूलक समाज निर्माणप्रति विश्वास छ भने। भारतमा राजनाथ सिंह भाजपाको अध्यक्ष हुँदा नरेन्द्र मोदी गुजरातका मुख्यमन्त्री थिए। मोदी प्रधानमन्त्री हुँदा राजनाथ अघिल्लोपटक गृहमन्त्री र अहिले रक्षामन्त्री छन्। भाजपाका अध्यक्ष रहेका अमित साह अहिले मोदीकै गृहमन्त्री छन्। मोदी पार्टीको नेतृत्व तहमा कहिल्यै रहेनन्। त्यहाँ वरिष्ठ र कनिष्ठबारे कहिल्यै विवाद हुँदैन। भारत प्रगति पथमा अघि बढिरहेकै छ। जापान र इजरायलमा पनि हाइरार्कीको कुनै वास्ता गरिँदैन। जापानमा प्रधानमन्त्री भएको व्यक्ति फेरि मन्त्री हुन्छ। पार्टी हाँकेको व्यक्ति सदस्यमा मात्र बस्दा आफूलाई गौरवबोध ठान्छ। वरिष्ठको विवाद सनातन, पुरातन, अनुदारवादी र परम्परावादी संस्कारको उपज हो। विकासको आधुनिक विचारधारालाई मान्यता दिने हो भने नेकपा र कांग्रेसले यी आउटडेटेट संस्कारको बिदाइ गर्नुपर्छ। पारदर्शिता पारदर्शिता गतिशील पार्टीको आत्मा हो। पार्टी कसरी चलेका छन् ? पारदर्शी छन् कि छैनन् ? यी विषयले पनि महत्वपूर्ण अर्थ राख्छ। दल चलाउन स्रोत आवश्यक पर्छ। त्यस्तो स्रोत कहाँबाट कसरी आउँछ भन्ने पनि जनसमक्ष स्पष्ट राख्नुपर्छ। त्यसलाई गोप्य राख्दा कहाँबाट कति आयो भन्ने जानकारी हुँदैन। यहाँ सत्तासीन दलको चुरीफुरी नै बेग्लै हुन्छ। सत्तामा नभएका दलको गतिविधि कमजोर देखिन्छ। जनताको करबाट चलेको सरकारको नेतृत्वले दलको गतिविधिमा रकम खर्च गर्नु गलत हो। यहाँ नेतृत्वले दोहोरो मापदण्ड अपनाउने गर्छ, बोल्ने एकथोक गर्ने अर्कै। त्यही भएर नेतृत्वप्रति जनविश्वास हराउँदै गएको छ। नागरिकले अब दललाई सत्तामा पुर्याउनुअघि यसको हिसाबकिताब माग्नुपर्छ। हो, प्रजातन्त्र खतरामा छ भने नेकपा र कांग्रेसकै नेताहरूका कारण छ। सबैथोक म नै हुँ भनिरहेका प्रधानमन्त्री ओलीले राजीनामा दिएर भन्दा त्यसपछि बन्ने सरकारका कारण प्रजातन्त्रलाई बढी खतरा हुनेछ। त्यसैले यो खतरामा पुग्नुभन्दा दुवै पार्टीले समयमा महाधिवेशन गरेर समय सुहाउँदो नेतृत्व छनोट गर्यो भने त्यसले निकास देला, नत्र विद्यमान नेतृत्व तहका कुनै व्यक्ति फेर्दैमा मुलुकले केही पाउने भन्दा बढी गुमाउनेछ, किनकि हाम्रा पार्टीका नेताहरूका सल्लाहकार मुलुकभित्र नभएको जिकिर आमबुद्धिजीवीले गरिरहेका छन्। मुलुकभित्र सल्लाहकार पाउन प्रजातन्त्रका जरा भुइँ तहसम्म पुर्याएर बीपी कोइराला र मदन भण्डारीको आदर्शमा पार्टीहरू हिँडे भने अस्तित्व कायम रहला, नत्र यही गति र शैलीमा अघि बढे प्रजातन्त्र मात्र होइन, मुलुककै भविष्य अन्धकार देखिन्छ।"
राज्यविहीन अनौपचारिक मजदुर,"मजदुर अर्थात् श्रमिक। यो शब्दको मर्म हामी सबैलाई थाहा भएकै हो। काम गर्ने यी श्रमजीवी फरक प्रकृतिवर्गका हुन्छन्। मर्म र दुःख पनि भिन्नभिन्न नै हुन्छन्। यीमाथि हुने विभेद पनि ठूलै छ। तर यीमाथि हुने विभेदलाई हामीले त्यति ख्याल गरिराखेका हुँदैनौं। किनकि हामी सबैलाई एकै पोल्टामा हालेर हेर्ने गर्छौं। श्रमिकमा पनि औपचारिक तथा अनौपचारिक हुन्छन्। सर्वसाधारण मात्र हैन, नेतृत्व तहमा रहेकाहरूले पनि यो कुरा बुझ्नै बाँकी छ। हो, कोरोना संक्रमणको जोखिम बढ्दै जाँदा औपचारिक र अनौपचारिक मजदुरबीचको फरकलाई अलिकति भए पनि सबैले बुझिने गरी छुट्ट्याइदिएको छ। कोरोनाका धेरै नकारात्मक पक्ष भए पनि मजदुरको वर्ग, तह र दुःखलाई सतहमा ल्याइदिएर कोरोनाले केही सकारात्मक भूमिका पनि खेलेको मान्न सकिन्छ। कोरोना संक्रमणको जोखिम रोक्न सरकारले लगाएको लकडाउनले सबै प्रकारका उद्योग व्यवसाय र तिनका मजदुर बेरोजगार बन्न पुगे। औपचारिक क्षेत्रका मजदुर ती त ढुक्क थिए, आफ्नो पारिश्रमिक गुम्दैन भनेर। तर जो अनौपचारिक क्षेत्रका थिए, तिनको भने रोजीरोटी गुम्यो। मुलुकको समृद्धिका लागि ठूलादेखि साना उद्योगधन्दा र विकास निर्माणका काम अनौपचारिक क्षेत्रका मजदुरको ठूलो योगदान रहन्छ। लकडाउनले आन्तरिक आप्रबासनमा रहेका तिनै मजदुर रोजीरोटी खोसिएपछि ठूला सहरमा खान बस्न नसकेर बडो कठिनाइका हजार किमिसम्म हिँडेर आफ्नो गृहस्थलतिर लागे। विदेशतिर लकडाउन हटेर परिस्थिति सहज बन्दै जाँदा रोजगारदाताले मजदुरका लागि ठूलाठूला योजना अघि सार्न थालेका छन्। वातानुकूलित वातावरणदेखि राम्रो पारिश्रमिक दिने घोषणा गर्दै श्रमिकलाई आकर्षित गरिरहेका छन्। तिनको यस्ता योजनाबाटै अनुमान गर्न सकिन्छ आर्थिक क्रियाकलाप चलायमान बनाउन पुँजीको मात्र हैन, मजदुरको कति ठूलो महत्व छ। अन्तर्राष्ट्रिय श्रम संगठन (आईएलओ) को सन् २०१५ को रिकमन्डेसन २०४ अनुसार अनौपचारिक श्रमिक भन्नाले नियमकानुनअनुरूप दर्ता नभई तथा विधि एंव पद्धतिसम्मत तवरबाट काममा रहेकालाई बुझ्नुपर्छ। यसमा रोजगार, सुविधा र सामाजिक सुरक्षाको प्रत्याभूति पनि हुँदैन। अर्थात् अनौपचारिक श्रमिक भन्नाले असंगठित रूपमा छरिएर रहेका, साथै राज्यको कुनै विधि तथा पद्धतिले समेत नछोएका श्रमिक भनेर बुझिन्छ। यस प्रकारका श्रमिकका काम साधारणतया दैनिक काम गरिखाने खालको, स्वरोजगार तथा असुरक्षित रोजगार हुन्छ। काम गर्ने समयावधि निश्चित हँुदैन। सामान्यतः यिनीहरूको आर्थिक अवस्था कमजोर हुन्छ। पहुँचको अभावमा नीति निर्माण तहमा यिनको उपस्थिति कमजोर रहन्छ र जे समस्या परे पनि यिनीहरूसँग टुलुटुलु हेर्नु वा सहेर बस्नुको विकल्प हँुदैन। यहाँ मूलतः अनौपचारिकभित्र कृषि, वन, निर्माण, यातायात, पर्यटन, गार्मेन्ट, गलैंचा, नाई, ब्युटीपार्लरलगायत क्षेत्रमा काम गर्ने पर्छन्। यसकारण अनौपचारिक श्रमिकको दायरा एकदमै फराकिलो छ। नेपालमा यस्ता अनौपचारिक श्रमिकको संख्या झन्डै ८५ प्रतिशतको हाराहारीमा छ। अर्थात् कुल श्रमिक संख्यामध्ये १५ प्रतिशत मात्र व्यवस्थित र रोजगारको निश्चितता भएका मजदुर हुन्। बाँकी सबै अनिश्चित रोजगार र ज्याला मजदुरी गर्दै आएका छन्। नेपालमा सन् २०१७१८ मा भएको श्रम सर्भेअनुसार १५ वर्षमाथिको जनसंख्या २ करोड ७ लाख ४४ हजार छन्। तीमध्ये ७० लाख ४४ हजार रोजगारमा छन्। रोजगारमा रहेकामध्ये पनि ८४६ प्रतिशत (अर्थात् करिब ५९ लाख ९४ हजार) जनशक्ति अनौपचारिक क्षेत्रमा कार्यरत छन्। विश्वमा तीन अर्बभन्दा बढी रोजगारमा छन्। तीमध्ये २ अर्बको हाराहारी (करिब ६७ प्रतिशत) मा अनौपचारिक मजदुर छन्। कम आय भएका मुलुकमा ९० प्रतिशत र मध्यम आय भएका मुलुकमा ६६ प्रतिशत अनौपचारिक मजदुर रहेको तथ्यांक छ। समग्रमा भन्नुपर्दा विश्व रोजगार अनौपचारिक क्षेत्रका मजदुरले भरिएको छ। नेपालमा अनौपचारिक श्रमिकमध्ये सबैभन्दा बढी कृषि तथा वन क्षेत्रसँग सम्बन्धित छन्। त्यसपछि निर्माण, यातायात र पर्यटन पनि सबैभन्दा बढी अनौपचारिक मजदुर रहने क्षेत्र हो। पछिल्लो सरकार र निर्माण व्यवसायीले गरेको संयुक्त अध्ययनअनुसार निर्माण क्षेत्रमा करिब १७ लाख मजदुर क्रियाशील छन्। तीमध्ये पाँच लाख भारतीय मजदुर रहेको अनुमान छ। तर उक्त अध्ययनले खोला बगरमा गिटी कुट्नेलगायतका श्रमिकलाई गणनामा राखेको छैन। अतः त्यसैले निर्माण क्षेत्रमा अझ बढी अनौपचारिक मजदुर क्रियाशील रहेको अनुमान गर्न सकिन्छ। लकडाउनअगाडि नेपालमा करिब दुई हजार दुई सय परियोजनामा निर्माण क्षेत्रका अनौपचारिक मजदुर काम गर्दै आएका थिए। निर्माण क्षेत्रमा खटिने मजदुरलाई पेटी कन्ट्र्याक्टर मार्फत काममा ल्याइएको हुन्छ र ठूलाठूला परियोजनामा आवासीय रूपमा काममा राखिने गरिन्छ। तर उनीहरूको पारिश्रमिक भनेको काम गरुञ्जेल मात्र हो। कोरोनाबाट सबैभन्दा बढी पर्यटन क्षेत्र प्रभावित छ। धेरैजसो सिजनल काम हुने यो क्षेत्रमा करिब ११ लाख श्रमिक रहेको अनुमान छ। तीमध्ये ४० प्रतिशत (साढे चार लाख) अनौपचारिक श्रमिक छन्। विभिन्न सम्पदा क्षेत्रमा रहेने रैथाने गाइड, ट्रेकिङ तथा सिटी टुर गाइड, माउन्टेन एरियामा काम गर्ने झोक्पे चालक, भरिया, नेचर तथा निकुञ्ज गाइडलगायत अनौपचारिक श्रमिक हुन्। कोभिड १९ र लकडाउनका कारण यी सबै पूर्णरूपमा रोजगारविहीन बन्न पुगेका छन्। यिनीहरूको समस्याप्रति राजनीतिक दल नि संवेदनशील छैनन्। यिनका समस्यालाई प्राथमिकतामा राखी समस्या बुझिदिने र उनीहरूका आवाज उठाउने काम ट्रेड युनियन केन्द्रहरूले गम्भीरतापूर्वक गर्नुपर्छ। कतिपय अवस्थामा सरकारमा बसेकाहरू स्वयंले पनि यिनको सेवा, सुविधा तथा समस्या नसुनेजस्तो गरिदिन्छन्। यसको पछिल्लो दृष्टान्त हो साउन १३ गतेको ट्रेड युनियनहरूको महासंघ र रोजगारदाताबीच भएको सम्झौता। महासंघ र रोजगादाताका संगठनहरूले कोभिड १९ ले परेको असर र समस्यालाई दृष्टिगत गरी पारिश्रमिकलगायतमा एक साझा सम्झौता गरी कार्यान्वयनका लागि सरकारलाई सिफारिस गर्ने सहमति गरे। तर त्यो सहमति मूलतः उद्योग तथा कलकारखानासँग मात्र सम्बन्धित छ। त्यसले अनौपचारिक क्षेत्रका श्रमिकलाई कहींकतैबाट छोएको छैन। जति सजिलो औपचारिक क्षेत्रका श्रमिकलाई संगठित गर्दै युनियन सञ्चालन गर्नु छ, त्यति सजिलो अनौपचारिक क्षेत्रमा छैन। असंगठित भएरै हो लकडाउनले यिनीहरूको बिल्लीबाठ हुँदासम्म सरकारदेखि अन्य निकायले समेत टुलुटुलु हेर्नुबाहेक केही गर्न सकेन। केही संगठित संस्था र ठूला व्यापारिक घरानाले राहत कोषमा जम्मा गरिदिएको घोषणा त गरे। तर त्यो राहत ती श्रमिकले पाएनन्, जो वास्तावमै पीडामा थिए। दलहरू पनि चुनावी रोटी मात्र सेक्न माहिर छन्। मजदुरलाई साँच्चैको समस्या पर्दा उनीहरूको उपस्थिति कहींकतै देखिएन। सरकार र दलहरूले कतिसम्म उदासीनता देखाए र देखाउँदै आएका छन् भने विभिन्न क्षेत्रका यति धेरै संवैधानिक आयोगहरू छन्, तर श्रम आयोग छैन। नयाँ संविधान बन्दै गर्दा मजदुर संगठनहरूले ठूला दलका मुख्य नेता भेटेर श्रम आयोगका विषयमा जोडदार आवाज उठाएका थिए। सुनुवाइ भएन। तत्कालीन संविधानसभामा पनि श्रम आयोगको माग गर्दै सभासद् डा शेखर कोइरालाले संशोधन प्रस्ताव दर्ता गरेका थिए। पछि आफ्नै दलले निर्देशन दिएकाले संशोधन प्रस्ताव फिर्ता लिनुपर्यो। त्यसअघि ०५४ सालमा नेपाल ट्रेड युनियन कांग्रेसका तत्कालीन अध्यक्ष लक्ष्मणबहादुर बस्नेतले पनि गैरसकारी विधेयकका रूपमा सांसदमा सामाजिक सुरक्षासम्बन्धी विधेयक दर्ता गराएका थिए। त्यसबेला दर्ता गरिएको विधेयकको मर्मअनुसार अनौपचरिक क्षेत्रमा सो लागु भएको छैन। औपचारिक क्षेत्रका श्रमिकलाई कर्मचारी सञ्चयकोष, नागरिक लगानी कोषका नाममा सामाजिक सुरक्षा थियो र छ नै। तर अनौपचारिक अहिलेसम्म त्यसबाट वञ्चित छन्। अतः यी मजदुरका लागि सामाजिक सुरक्षा ऐन नियमावली कागलाई बेल पाक्यो, हर्ष न विस्मात भएको छ। विश्वस्तरका टेड युनियनहरू पनि अहिले अनौपचारिक श्रमिकप्रति केही चिन्तित देखिन थालेका छन्। लेखक सम्बद्ध रहेको तथा लेखककै अगुवाइमा इन्टरनेसनल ट्रान्सपोर्ट वर्कस फेडरेसनको सन् २०१८ मा सिंगापुरमा भएको चवालीसौं विश्व अधिवेशनले आगामी पाँच वर्ष अनौपचारिक क्षेत्रमा रहेका यातायात श्रमिकका लागि काम गर्ने प्रस्ताव पास गरेको छ। अनौपचारिक श्रमिकप्रति ठूला दलहरूले पनि गम्भीरतापूर्वक लिने गरेको पाइँदैन। नीति निर्माण तहमा कथित बुद्धिजीवीको बाक्लै उपस्थिति रहँदा मजदुर वर्ग कहींकतै अटाइरहेका छैनन्। श्रम आन्दोलनको जगमा स्थापित सबैभन्दा ऐतिहासिक तथा प्रजातान्त्रिक दल नेपाली कांगे्रसले नै पछिल्ला दिनमा मजदुर हितका लागि एजेन्डा तय गर्न सकेको छैन। बीपीले समाजवादको परिकल्पना गर्दा मजदुर र किसान अग्रपंक्तिमा थिए। तर अहिले त्यही कांग्रेसले मजदुरलाई बिर्सिसकेको छ। कांग्रेसको राजनीति यतिबेला मजदुर र किसानका लागिभन्दा पैसावाल, ठेकेदार र व्यापारीका हातमा पुगिसकेको भान हुन्छ। लकडाउनका बीचमा कोभिड १९ सम्बन्धी विभिन्न समिति बन्दै गर्दा कांगे्रसले त्यहाँ मजदुरहरूको प्रतिनिधित्वको आवश्यकता नदेख्नु नै मजदुरप्रतिको दृष्टिकोण झल्काउँछ। अन्त्यमा, अनौपचारिक मजदुरको दयनीय अवस्था छ। लकडाउनको मारमा त सबैभन्दा बढी यिनै मजदुर परेका छन्। त्यसैले ट्रेड युनियनले स्थानीय तहमा सबै श्रमिकको दर्ता पञ्जीकरण र सामाजिक सुरक्षाका लागि सरकारलाई दबाब दिनु जरुरी छ। र सरकारले पनि यिनीहरूको पञ्जीकरण गर्दै सामाजिक सुरक्षाको दायरामा सक्दो चाँडो ल्याउन पहल गर्न जरुरी छ। सरकार र दलहरूले अनौपचारिक मजदुरको सामाजिक र आर्थिक रूपान्तरण गर्न सके मात्र मुलुकमा जनता खुसी हुन सक्नेछन् र मुलुक समृद्ध हुनेछ, अन्यथा अनौपचारिक क्षेत्रका श्रमिक सधैं उस्तै अवस्थामा रहनेछन् र दलको चुनावी नारामा प्रयोग हुने औजार मात्र बनिरहनेछन्। राई ट्रेड युनियन कांगे्रसका उपाध्यक्ष तथा इन्टरनेसनल ट्रान्सपोर्ट वर्कस फेडेरेसन, बेलायतका कार्यकारी सदस्य हुन्। सरकार र दलहरूले अनौपचारिक मजदुरको सामाजिक र आर्थिक रूपान्तरण गर्न सके मात्र मुलुकमा जनता खुसी हुन सक्नेछन् र मुलुक समृद्ध हुनेछ।"
कोभिडपछिको शिक्षा व्यवस्थापन,"घोकाउने काम रोकी विश्लेषण र तर्क गर्न सक्ने क्षमता विकास गर्ने विश्वका उत्कृष्ट बोर्डले प्रयोगमा ल्याएका आधुनिक मूल्यांकन पद्धति अनुसरण गरिनुपर्छ इतिहासमै पहिलोपटक नेपालको शिक्षा क्षेत्रलाई लामो समयसम्म कोरोना महामारीले नराम्रोसँग गाँज्यो। २०७२ साल वैशाखमा आएको महाभूकम्पले शैक्षिक संस्थालगायत धेरै क्षेत्रलाई तहसनहस पारेको अवस्थामा पनि असारको अन्तिम हप्तातिरबाट विद्यालय सुचारु भएका थिए तर यसपटक कोरोना कहरका कारण शैक्षिक क्षेत्रका गतिविधि लामो समयसम्म ठप्प भए। भौतिकरूपमा विद्यार्थीहरू विद्यालयमा उपस्थित भएर अध्ययनअध्यापन गर्न सकिने सम्भावना लगभग मंसिरसम्मका लागि असम्भवप्रायः भएको छ। काठमाडौंलगायत घना जनसंख्या भएका ठाउँमा संक्रमितको संख्या दिनानुदिन बढ्दै गएको छ भने लकडाउनको अवधिभर लक्षणविनाका संक्रमित देखिए पनि लगडाउन समाप्त भएको घोषणा गर्नासाथ सञ्चालन भएका सवारी साधन तथा अन्य गतिविधिका बीच लक्षणसहितका संक्रमित पनि भेटिन थालेका छन्। वीरगन्ज, विराटनगर, नेपालगन्ज, काठमाडौंलगायतका सहरहरूमा समुदायस्तरमै कोरोना संक्रमण फैलिएको आशंका गरिएको छ। विश्वका अन्य स्थानको संक्रमणको प्रकृति हेर्दा पनि संक्रमणको प्रवृत्ति रोकिन तथा नियन्त्रणमा आउन कम्तीमा दुई महिना लाग्ने देखिन्छ। अवस्था सामान्य बन्दै गएको खण्डमा मात्र मंसिरपछिका दिनमा विद्यालय सञ्चालन गरी पठनपाठन अगाडि बढाउन सकिने अनुमान विज्ञहरूले गर्न थालेका छन्। यसबाट एकातिर लामो समयसम्म विद्यार्थी पठनपाठनबाट वञ्चित भए भने अर्कातिर विद्यालय तहको शिक्षाको ३० प्रतिशत क्षेत्रका ओगटेका निजी विद्यालयहरूले आफ्ना शिक्षक कर्मचारीका लागि नियमित पारिश्रमिकको जोहो गर्न कठिनाइ हुने वातावरण बन्दै गयो। २३ महिना विद्यालय बन्द हुनासाथ आर्थिक संकट परेको भनी प्रचारबाजी गरेका विद्यालयहरू यस वर्षभरै राम्ररी स्कुल सञ्चालन नहुने सम्भावना बढ्दै गएपछि भने गहिरो संकटको सिकार बन्ने अवस्था देखिन थालेको छ। भदौ १ बाट शैक्षिक सत्र सुरु गरी कम्तीमा विद्यार्थीलाई विद्यालयमा भर्ना गर्ने, पाठ्यपुस्तक र पोसाकबाट अन्य रकम जम्मा गर्ने र आगामी दिनका लागि शैक्षिक शुल्क असुल गर्ने आधार निर्माण गर्ने तयारीमा रहेका निजी विद्यालयहरूको कार्यतालिका पूरा नहुने निश्चितप्रायः बनिसकेको छ। घना बस्ती क्षेत्रका विद्यार्थी यस शैक्षिक सत्रभर विद्यालयबाहिरै रहने अवस्था देखिएका कारण अब परम्परागत रूपमा विद्यालय सञ्चालन गरी शिक्षण सिकाइ क्रियाकलाप सञ्चालन गर्न भद्रा हेरेर बस्नुभन्दा संकटका क्षणमा उपयुक्त सामना विधि पहिचानका विषयमा ध्यान केन्द्रित गर्नु बुद्धिमानी ठहर्छ। अनेक किसिमका जोखना हेर्दै बस्दा महत्वपूर्ण समय खेर जाने भएकाले सरकार, विद्यालय सञ्चालक र अभिभावकले आपसी समझदारीमा विद्यार्थीलाई सहयोग पुर्याउने किसिमका शैक्षिक क्रियाकलापको योजना गरी अगाडि बढ्नुपर्ने हुन्छ। वैकल्पिक विधिलाई सुव्यवस्थित र सन्तुलित बनाई कुनै पनि विद्यार्थीलाई सिकाइ क्रियाकलापबाट वञ्चित हुनुपर्ने अवस्था नआउने किसिमले आवश्यक पूर्वाधार र प्रविधि विकासका लागि सबैले हातेमालो गर्नुपर्छ। राज्यको लगानी रहेका कारण सरकारी विद्यालयका लागि शिक्षक कर्मचारीका सेवासुविधाका सन्दर्भमा खासै समस्या नभए पनि विद्यार्थीलाई मार्गनिर्देश गर्ने विषयमा आवश्यक पूर्वाधार र शिक्षकलाई तालिमको व्यवस्था अपरिहार्य छ भने निजी विद्यालयलाई पनि वैज्ञानिक तवरबाट अध्ययन गरी न्यूनतम शिक्षण शुल्क वैधानिक रूपमा संकलन गर्न पाउने व्यवस्था मिलाएर संकटका क्षणमा फरक प्रविधिबाट विद्यार्थीलाई सिकाइसँग जोड्ने वातावरण निर्माणका नेपाल सरकार शिक्षा मन्त्रालयले नेतृत्वदायी भूमिका निर्वाह गर्नुपर्छ। सरकार, अभिभावक र बुद्धिजीवीसमेत अनन्तकालसम्म पर्ख र हेरको अवस्थामा रहनु राम्रो होइन। पहिले तय भए झैं भदौ १ बाट शैक्षिक सत्र सुरु गरी सामान्य रूपमै पठनपाठन सञ्चालन गर्न सकिने अवस्था भएको भए बन्दाबन्दीका ३४ महिनाका समस्यालाई निजी विद्यालयले आफैं व्यवस्थापन गर्न सक्थे तर वर्षभर आफ्ना नियमित शैक्षिक गतिविधि सञ्चालन गर्न नसक्ने हो भने शिक्षा व्यवसायी पनि गम्भीर संकटको दलदलमा फस्नेछन्। यस विषयलाई समेत सम्बोधन हुने गरी शिक्षा मन्त्रालयले पाठ्यक्रम, शैक्षिक सत्र, मूल्यांकन विधि र शिक्षण विधिमा समयसान्दर्भिक परिमार्जनका लागि अध्ययन गरी समयमै उपयुक्त निर्देशन जारी गर्नुपर्छ। पाठ्यक्रम बालबालिकाको उमेर, मनोविज्ञान, आवश्यकता र राष्ट्रियअन्तर्राष्ट्रिय स्तरलाई आधार मानेर कुनै पनि तहका पाठ्यक्रम निर्माण गरिएको हुन्छ। यसैले पाठ्यक्रममा तहगत र विषयगत उद्देश्य राखिएको हुन्छ। पाठ्यक्रमको उद्देश्यपूर्तिका लागि विभिन्न किसिमका विषयवस्तुका माध्यमबाट शिक्षण क्रियाकलाप सञ्चालित हुन्छन्। पाठ्यक्रमको निर्धारण गर्दा बालबालिकाको स्तर, सामाजिकभौतिक वातावरण, साधनस्रोतको उपलब्धता र शिक्षण अवधिलाई आधार मानिएको हुन्छ। अहिलेको वातावरण सामान्य नभएकाले र विद्यालयमा उपस्थित भएर पूरै समय पठनपाठन गर्नसमेत नसकिने अवस्था भएकाले सरकारले विज्ञहरूको सहयोगमा पाठ्यक्रमको पुनर्संरचना गर्नुपर्छ। पाठ्यक्रम पुनर्संरचनाका सन्दर्भमा शिक्षाका आधारका रूपमा परम्परागत रूपमा स्वीकार गरिएका समाजशास्त्रीय, दर्शनशास्त्रीय र मनोवैज्ञानिक पृष्ठभूमिमा प्राविधिक आधारसमेत जोडेर समयानुकूल शिक्षण विधिसहितको पाठ्यक्रम निर्माण गरिनुपर्छ। अहिलेका पाठ्य विषयवस्तु छोट्ट्याएर अध्यापन कार्यलाई छरितो र समयानुकूल नबनाउने हो भने शैक्षिक सत्र नै भताभुंग हुने सम्भावना बढ्छ। विद्यार्थीको सर्वांगीण विकासका लागि सरकार, स्थानीय निकाय, विद्यालय र अभिभावकले नियमित क्रियाकलापलाई शिक्षण सिकाइ क्रियाकलापसम्म जोड्ने दिशामा काम गर्न ढिलाइ गर्नु हुँदैन। यसै कुरालाई दृष्टिगत गरी भारतको केन्द्रीय परीक्षा बोर्डले कक्षा ९ देखि १२ सम्मका पाठयक्रममा परिमार्जन ल्याई ३० प्रतिशत पाठ्यभारलाई यस वर्षको पाठ्यक्रमबाट हटाउने निर्णय गरिसकेको छ। नेपाल सरकारले पनि समयमा सुस्पष्ट खाका दिएमा विद्यार्थीले मानसिक तनावबाट मुक्ति पाउने छन् भने शिक्षक तथा अभिभावकका लागि पनि शैक्षिक गतिविधिमा बालबालिकालाई संलग्न गराउन सहयोग हुनेछ। अन्यथा सामान्य अवस्थामा वर्षभरि पढ्नुपर्ने कुरा छोटो समयमा पढ्नुपरेकाले भनी विद्यार्थीले एकातिर बाहानाबाजी गर्ने मौका पाउनेछन् भने अर्कातिर सबै पाठ्यांश छोटो समयमा समेट्ने नाममा शिक्षकले विद्यार्थीलाई सिकाउनभन्दा पाठ दगुराउन थाल्दा परोक्षरूपमा पढाइप्रति विद्यार्थीको रुचि मर्ने सम्भावनासमेत रहन्छ। पाठ्य वा शैक्षिक सत्र सामान्य अवस्थामा जस्तो वैशाखदेखि चैतसम्म शैक्षिक क्रियाकलाप सञ्चालन गर्ने अवस्था यसपटक नरहेकाले शैक्षिक सत्रलाई केही समय लम्ब्याउने वा यस शैक्षिक सत्रलाई गणना नगर्ने किसिमले शैक्षिक सत्रको पुनर्संरचना गर्न सकिने भए पनि यी दुवै क्रियाले बालबालिको स्वाभाविक वृद्धि, विकास र सिकाइमा नकारात्मक असर पार्ने देखिन्छ। विद्यार्थीको शैक्षिक वर्ष नै खेर जाने वातावरण बनाउनुभन्दा समयमा उपयुक्त किसिमले शैक्षिक सत्रको पुनर्संरचना वा पुनव्र्यवस्थापन गर्नु सबैका लागि हितकारी हुन्छ। २२० दिन विद्यालय खोल्नुपर्ने तथा १८० दिन नियमित पठनपाठन गरेको हुनुपर्ने भन्ने प्रावधानमा परिवर्तन ल्याई दिन गन्तीभन्दा प्रभावकारी र गुणात्मक परिवर्तनका लागि गर्न सकिने किसिमको शैक्षिक सत्रको व्याख्या आजको आवश्यकता हो। कक्षाकोठाको पढाइलाई मात्र शैक्षिक क्रियाकलाप मान्ने हो भने सहरी क्षेत्रमा यस वर्ष शैक्षिक गतिविधि नै हुन सक्ने सम्भावना देखिन्न। यसैले विद्यालयद्वारा सञ्चालन गरिएका वैकल्पिक शैक्षिक क्रियाकलापलाई पनि समावेश गरेर शैक्षिक सत्रका रूपमा गणना गर्न पाउने तथा सम्भव भएका ठाउँमा अनलाइनलगायत अन्य वैकल्पिक विधिलाई प्रवर्धन गर्न भदौ वा असोज महिनालाई आधार मानेर नयाँ शैक्षिक सत्रको घोषणा गर्नुपर्छ। बाँकी रहेका दिनलाई बढीभन्दा बढी उपयोग गरी विद्यार्थीलाई शिक्षण सिकाइ गतिविधिमा संलग्न गराउन सम्बन्धित निकायको सहभागितामा सरकारले पहल गर्नुपर्छ। मूल्यांकन विधि असामान्य अवस्थामा सामान्य किसिमको मूल्यांकन विधिबाट उपलब्धिको सही मूल्यांकन सम्भव हुँदैन। यही कुरालाई दृष्टिगत गरी एसईई परीक्षाको मूल्यांकन विद्यालय स्वयंले गर्ने परिपाटीको भर्खर मात्र सुरुवात भएको छ। कक्षा १२ र अन्य तहका परीक्षासमेत रोकिइरहेको सन्दर्भमा उपयुक्त किसिमको मूल्यांकन विधि पहिचान गरी मूल्यांकनको कामलाई नियमितता दिनुपर्दछ भने विद्यालय तहका अन्य मूल्यांकन तरिकालाई परिमार्जन गरी निरन्तर मूल्यांकन पद्धति र खुला पुस्तक परीक्षा प्रणालीजस्ता नवीन, सिर्जनात्मक र समयसान्दर्भिक मूल्यांकन पद्धतिलाई आत्मसात गर्नुपर्छ। यस सन्दर्भमा परिवर्तनीय तथ्य घोकाउने कामलाई तुरुन्त रोकी विश्लेषण र तर्क गर्न सक्ने क्षमता विकास गर्ने किसिमका गतिविधि बढाउँदै विश्वका उत्कृष्ट बोर्डले प्रयोगमा ल्याएका आधुनिक मूल्यांकन पद्धतिलाई अनुसरण गर्नुपर्छ। शिक्षणविधि पाठ्यपुस्तकलाई मात्र आधार मानेर परम्परागत रूपमा शिक्षण गर्न थालियो भने विद्यार्थीलाई अल्मल्याउने र पढाइप्रति अरुचि सिर्जना गर्ने कामबाहेक अरू केही हुन सक्दैन। यसैले छोटो समयमा सिर्जनशील किसिमले धेरै कुरा समावेश गर्न समस्या समाधान, समूह कार्य, परियोजना कार्य, अनुसन्धान कार्य तथा टमपेपर निर्माण तथा प्रस्तुतीकरण जस्ता गतिविधिका माध्यमबाट विद्यार्थीकेन्द्रित शिक्षण विधि आत्मसात गर्नुपर्छ। विद्यार्थीले कक्षामा सिकेको अवधारणाका आधारमा कक्षाभन्दा बाहिर धेरै गतिविधिमा सहभागिता जनाउने तथा आफ्नो सिकाइलाई बल पुर्याउने किसिमका गतिविधिलाई प्रवर्धन गर्नुपर्छ। विषयवस्तु घोकाउनेभन्दा सिकाउने तथा उपलब्ध भएसम्मका स्रोत र साधनहरूको प्रयोग गरी स्थानीय प्रविधि र त्यसभित्र रहेका वैज्ञानिक आधारहरू पहिचान गर्न सक्ने किसिमका अनौपचारिक क्रियाकलापसमेत शैक्षिक क्रियाकलापका अंगका रूपमा स्वीकार गरी शिक्षालाई दैनिक व्यवहार, घरपरिवार र समाजसँग जोड्ने वातावरण सिर्जना गर्नुपर्छ। शिक्षालाई प्रविधिसँग जोड्न नीतिगत रूपमा कार्यक्रम तय गर्नुका साथै हरेक स्थानीय तहले विद्यार्थीलाई प्रविधिमा पहुँच पुर्याउन आवश्यक पूर्वाधार निर्माण तथा सुविधा विस्तारका काम गर्नुपर्छ। प्रविधि तथा अन्य दैनिक क्रियाकलापसँग शिक्षण सिकाइ क्रियाकलापलाई जोड्न सक्ने हो भने परम्परागत रूपमा एक वर्षभरमा कक्षाकोठामा सिकेका सीप विद्यार्थीले ५६ महिनाको अन्तरालमा सहजै सिक्न सक्नेछन्। यसका लागि शिक्षकहरूलाई मानसिक, भौतिक र शैक्षिक रूपमा सबल एवम् आत्मनिर्भर बनाउन आवश्यक तालिम एवम् उत्प्रेरणा आवश्यक पर्छ। सरकारी स्कुलका सन्दर्भमा भन्ने हो भने कोरोनाको कहर विद्यालयकै पुनर्संरचना, पुनर्परिभाषा र पुनर्जागरणका लागि पनि महत्वपूर्ण अवसर सिद्ध हुन सक्छ। सवारी साधन चढेर टाढाका विद्यालयमा पुग्नुभन्दा नजिकैका विद्यालयको शैक्षिक स्तर सुधार गरी अब्बल बनाउने दिशामा स्थानीय निकाय तथा विद्यालयका प्रधानाध्यापक तथा शिक्षकहरू लाग्नुपर्छ। राम्रा शिक्षण संस्था भएको पालिका उत्कृष्ट पालिका भन्ने मानसिकताको विकास गरी स्थानीय तहको अनुगमन र नियन्त्रणमा पुगेको विद्यालयस्तरीय शिक्षामा आमूल परिवर्तन ल्याउन सकिन्छ तर यसका लागि नेतृत्व वर्गको दृढ इच्छाशक्ति र सामाजिक चेतना भने आवश्यक पर्छ। निष्कर्ष विश्व स्वास्थ्य संगठनलगायतका अन्तर्राष्ट्रिय संस्थाहरूले कोरोनाजस्ता महामारी पूर्णतया निर्मूल नहुने र अनन्तसम्म रहन सक्ने आकलन गरिरहेको वर्तमान सन्दर्भमा यसको औषधि तथा सुई उपलब्ध हुन्छ भनेर पर्खेर बस्नु बुद्धिमानी हुँदैन। अप्ठेरो अवस्थामा पनि दैनिक गतिविधि सञ्चालन गर्न सुरक्षित उपाय अवलम्बन गर्न आवश्यक हुन्छ। भौतिकरूपमा विद्यालय सञ्चालन गर्न नसकिए पनि विद्यार्थीका शिक्षण सिकाइ क्रियाकलापलाई सहयोग पुर्याउन शिक्षक, विद्यालय, अभिभावक तथा समाजका अन्य संस्थाहरूको सहयोग र सहकार्य आवश्यक पर्छ। लामो समयसम्म विद्यालय सञ्चालन हुन नसक्ने भएकाले खासगरी निजी विद्यालयलाई अस्तित्वमा रहन सहयोग पुर्याउन सरकारले पनि आवश्यक कार्यक्रम ल्याउनुपर्छ। गल्लीगल्लीमा च्याउ झैं उमे्रका विद्यालयले यही मौकालाई अवसरका रूपमा लिई आपसमा मर्ज गर्न एवं विद्यालय नक्सांकन कार्यलाई स्थानीय निकायले प्राथमिकता दिई अगाडि बढाउन सकेमा विद्यालय सुधारका दिशामा समेत महत्वपूर्ण परिवर्तन आउन सक्छ। विद्यार्थीको सर्वांगीण विकासका लागि सरकार, स्थानीय निकाय, विद्यालय र अभिभावकले नियमित क्रियाकलापलाई शिक्षण सिकाइ क्रियाकलापसम्म जोड्ने दिशामा काम गर्न ढिलाइ गर्नु हुँदैन। स्कुल खुलेपछि नै सबै काम गरौंला भनेर सबै काम थाँती राख्ने हो भने यस वर्षका कुनै पनि शैक्षिक गतिविधि सञ्चालन हुन सक्ने छैनन् भने विद्यार्थीको अध्ययन गर्ने बानी हराएर भोलिका दिनमा विद्यालय छाड्ने र अध्ययनलाई निरन्तरता नदिने विद्यार्थीको संख्या तीव्ररूपमा बढ्नेछ। यसले सिर्जना गर्ने आर्थिक, नैतिक र सामाजिक विचलनको असर राज्यले लामो समयसम्म भोग्नुपर्ने देखिन्छ। यसैगरी विद्यालय तुरुन्त खोल्ने अनि शुल्क संकलन गरिहाल्ने भन्ने केही प्रभावशाली निजी स्कुलको सोच चुप लागेर बसेपछि विस्तारै समस्या आफैं समाधान हुन्छ भन्ने सरकारी दृष्टिकोण र छोराछोरी स्कुलै गएका छैनन् कसरी मासिक शुल्क तिर्ने भन्ने अभिभावकको सोचमा परिवर्तन नल्याई सबै आआफ्ना ठाउँमा टस कि मस नभई बस्ने हो भने हाम्रै छोराछोरी यसको गम्भीर मारमा पर्नेछन्। यसैले शिक्षा र बालबालिकाको भविष्य जोडिएको यस संवेदनशील विषयमा आवश्यक पहलकदमीका लागि राज्य, विद्यालय सञ्चालक, शिक्षक तथा अभिभावकले आआफ्नो क्षेत्रबाट सकारात्मक पहलकदमी आवश्यक छ।"
"प्रिय डाक्टर केसी, यो कर्मवीरको समाज होइन !","डोल्पा जिल्लाको जगदुल्ला, रिमी, ६ स्वास्थ्य चौकीमा डा गोविन्द केसीलाई उपचार सेवा दिन वञ्चित गरिएछ। देखावटी कुरामा गाउँपालिकासँग समन्वय नगरेको आरोप भए पनि अन्ततः त्यो भूमि त्यो जग्गा त्यहाँको जनप्रतिनिधिको बिर्ता हो। त्यसैले त्यहाँका मुखियाको चित्त नबुझाई जानु केसीको कमजोरी भयो। आज हामीले अभ्यास गर्दै गरेको राजनीतिक प्रणालीको सजीव चित्र पनि हो यो। किनकि हाम्रो देशमा एकपटक चुनाव जितेपछि दलका नेताहरू स्थानीय निकायदेखि केन्द्रसम्म आफूलाई राजामहाराजा सम्झन्छन् र आफ्नो चुनाव क्षेत्र देश आफ्नो बिर्ता, लालकिल्ला र चार किल्ला ठान्छन्। न्यायको बलात्कार गर्ने न्यायाधीश, शक्ति र पदको दुरुपयोग गर्ने दल र नेताहरू अनि अख्तियार स्वयं अख्तियार दुरुपयोग गरेर धन आर्जन गर्ने अखडा भएको देशमा तपाईंजस्ता निष्ठा, समर्पण, त्याग र परोपकार गर्ने मान्छे आँखी हुन्छन् नै। बिझाउँछ नै । पवित्र सेवा र कर्मवीर बिझाउँदा खेद छ। सर्त र स्वार्थमा काम गर्ने देशमा निःस्वार्थ नै सर्त राखेर काम हुन सक्दैन। डडेलधुरा, बैतडी, डोटी, अछाम, दार्चुला, जुम्ला र हुम्लाका रैतीको किन सेवा गर्नु हुन्छ ? हिसाबकिताब र मोलमोलाइ गर्ने दुनियाँमा बेहिसाब जनताको माया गर्ने तरिका शासकका लागि अपाच्य हुन्छ। प्लिज डाक्टर साब आजै फर्कनुस् काठमाडौं। क्लिनिक खोल्नुस्, महँंगोमा दबाइ बेच्नुस्। क्लिनिक खोल्ने पैसा छैन होला। आफ्नो नैतिकता, निष्ठा, स्वाभिमान र आजसम्म आर्जित इमान बेच्न र बन्धक राख्न तयार हुनुस् पैसाको कमी हुने छैन। पैसा कमाउनुस्। रैतीको दैलो धाउन छोड्नुस्। तिनका दुःख, बिमार र पीडाले तपाईंलाई के हुन्छ ? मरे तिनै मर्छन्, तिनकै छोराछोरी र बाउआमाले दुःख पाउँछन्। हातखुट्टा भाँंचिए तिनको नियति नै त्यस्तै हो। दुःख पाउनेलाई दुःख लेखेको हुन्छ भनेर मन बुझाउनुस्। पाइला, पाइला, पलपलमा पैसाको लेखाजोखाले समाजमा इज्जत, मान र प्रतिष्ठा आर्जन हुने, इज्जतको मानक नै धन हुने राज्यमा निर्धन भएर कतिञ्जेल बाँच्नु हुन्छ ? छाड्नुस् आदर्श, त्याग्नुस् निष्ठा। सुक्रीबिक्री गर्नुस् चरित्र र मानवता ? तपाईं छिटो पद र प्रतिष्ठा आर्जन गर्न सक्नु हुनेछ। दुःखी र रोगीले धन्यवाद भन्न जान्दैनन्। तसर्थ छाड्दिनुस्। गाउँ डुल्न, जोगी जिन्दगी होइन भोगी जिन्दगीमा फर्कनुस्। मखमली बिछ्यौनामा सुत्न छाडेर सुकुल र मान्द्रो ओछ्याएर गरिबका झुपडीमा सुत्न किन जानुहुन्छ ? किन मञ्जुर गर्नुहुन्छ गरिबका गुहु, मुत, पसिना, पीप र घाउ निचोर्न छाम्न ? देश सती र निर्धन सीमान्तकृत वर्ग, समुदाय, दलित र उत्पीडितका आँसुले सरापेको र पिरेको हो। आज देश कोरोना र लकडाउनले आक्रान्त छ। मान्छेहरू कोरोनाभन्दा बढी अरू रोग र भोक अनि असन्तोष र पीडाले मरिरहेछन् ? तपाईं लकडाउन र कोरोनाको कारण सहरका अस्पताल देख्न नपाउनेका लागि ईश्वर बनेर जानुभएको हो तर देख्नेहरूले राक्षस देखे ? अपमान र पीडा खपेर किन लाउनुहुन्छ रोगीको घाउमा मलम ? किन बाँड्नुहुन्छ सिटामोल र जीवनजल ? विविध जनपक्षीय माग राखेर सत्रपटक भोको बसेर सत्याग्रह गर्दा पागल र सन्काह उपनाम र संज्ञा पाएको तपाईं आज गाउँपालिका प्रमुखले पनि लखेट्ने बन्नुभयो। छाड्दिनुस् डाक्टर साब मानवीय धर्म ? आउनुस् काठमाडौं अनि जाँच्नुस् महँगोमा बिरामी। रोगीको खल्ती छाम्नुस्, खल्तीभित्र पोको पारेको लालपुर्जा हेर्नुस् र उपचार गर्नुस्। मेडिकल व्यापार अपार भएको देशमा विशेषज्ञ डाक्टर भोकै, नांगै रहन मिल्दैन। जुकाले रगत चुसे झैं चुस्नुस् बिरामीको खुन र पसिनामिश्रित रकम। पैसाभन्दा ठूलो सेवा र आत्मसन्तुष्टि भन्दै देशविदेशको सेवा गरेर, विपदमा देशको सीमा नाघेर सेवा गर्दा अमेरिका, भारत, हाइटी, बंगलादेश, म्यानमार, फिलिपिन्सले के दियो तपाईंलाई ? खै तपाईंको टाउको लुकाउने बास ? खै ब्यांक ब्यालेन्स र सेयर ? खै ठाउँठाउँमा घरघडेरी ? अग्रजदेखि समकालीन अनि चेलाचेली सम्पन्नताको चरमचुलीमा रहँदा सधैं उस्तै र उही सस्ता जुत्ता, भेस्ट, जाकेट र पाइन्ट अनि थोत्रो मोबाइल बोकेर, मैलो झोला भिरेर हिँड्दा किन हीनताबोध भएन ? कुन उद्देश्य र कुन लोकको यात्राको सहजताका लागि कस्ट गर्दै हुनुहुन्छ डाक्टर साब ? क्राइस्ट, बुद्ध ,देवकोटालाई झैं किन खेद्छन् संस्थापनहरू जहिल्यै ? देश दुख्ने हिमाल, मधेस, पहाड र बस्ती दुख्ने मुटु गोविन्दको मात्रै किन ? तपाईंले स्वयं सेवा गरेको डडेलधुरा अस्पतालको हालत र अवस्थाले सधैं चुनाव जित्ने र चारपटक प्रधानमन्त्री भएका शेरबहादुर देउवाको मन पोलेन, तपाईंको पोलेर के हुन्छ ? डडेलधुरा डोटीमा मेडिकल कलेजको माग राखेर अनशन बस्दा कतिले साथ दिए ? इलाम, ताप्लेजुङ र पाँचथरमा मेडिकल कलेजको माग राख्दा झलनाथ खनाल, सुवास नेम्बाङ र योगेश भट्टराईजस्ता नेताले नक्कली अनशनकारी खडा गरेर तपाईंको हुर्मत लिएको बिर्सनुभयो ? अब पनि समाज सेवा ? अब पनि परोपकार ? अनशनका क्रममा २२० दिन भोकै सुत्दा देशले पटकपटक सम्झौतारूपी चेक थमायो तर कति चेक, साटिए कति बाउन्स भयो ? राज्यले चेक बाउन्स गराउन सुहाउँथ्यो र ? चेक बाउन्स गर्नेलाई सजाय हुने कानुन छ तर नेता अनि राज्य सञ्चालकलाई यो कानुनले छुँदैन। हेर्नुस् साम्यवादी र लोकतान्त्रिक पार्टीहरू खुइलिएर रंगहीन बनेको ? सत्ता राजनीतिक पार्टी र तिनका नेताहरू निर्लज्ज हुन्छन्। निर्लज्ज हुनुको विशेषता नै विश्वसनीयता नहुनु हो। लाज गुम्नु हो। नैतिकता रित्तिनु हो। इमानमा डढेलो लाग्नु हो। मान्छेहरूको अवसरवादी चरित्र र विशेषता देख्नुभएको छ। आफ्नो अभिन्न मित्र दाबी गर्नेहरू पनि आफ्नो स्वार्थमा ठेस लागेपछि तर्कन्छन् र सुविधा लिन कुद्छन्। आफ्नै साथीहरू शशी शर्मा, केपी सिंहले र दिव्यासिंह साहले आफ्नो पूर्व मान्यता स्वार्थमा साटफेर गरेर टिचिङ अस्पताल महाराजगन्जको डीन बन्ने लालचमा लिप्त बनेर आदर्श च्यातेर हिँडे ? अख्तियार प्रमुख लोकमानसिंह कार्कीको र प्रधानन्यायाधीश गोपाल पराजुलीविरुद्ध अनशनमा बस्दा कति साथी भागाभाग गरेर अनशन बस्ने समय र तरिका ठीक छैन भन्दै छलिए। को कति पारदर्शी र निष्ठामा छन् बुझ्नुभयो होला नि ? कहीं न कहीं, कतै न कतै नचुकेका मान्छे पाउन मुस्किल छ। बिरामीले डाक्टर खोज्दै हिँड्नुपर्नेमा तपाईं नै खल्ती रित्याएर बिरामी खोज्दै हिँड्नु उल्टो र समयको लयभन्दा भिन्न भएन र ? नेपाली जनता सिटामोल, जीवनजल नभेटेर, मर्किएका हात कुहाएर मरेबाँचे के फरक भयो र। नेताहरू, तिनका आफन्त विश्वका जुनसुकै महँगो अस्पतालमा उपचार गर्ने हैसियत राख्छन् तर तपाईं आफ्ना नेताको चिन्ता गर्नुस् किन गरिबको पक्षधरता। क्षमता र प्रतिभा हुने गरिबका छोराछोरीले मेडिकल शिक्षा सित्तैमा पढ्न नपाएर तपाईंको के बिग्रन्छ र ? गाउँगाउँ, जिल्लाजिल्लामा स्वास्थ्य सेवा र अस्पताल नभएर तपाईं चुनाव नजित्ने पनि होइन। स्वास्थ्य सेवा राज्यको दायित्वभित्र नपरेर तपाईंलाई कुनै अनिष्ट हुँदैन। सत्ता र पार्टीको दृष्टिविहीनाता र लुटतन्त्र, विश्वविद्यालय राजनीतिक भागबन्डा, जनतालाई टाउको दुख्दैन। बौद्धिक, प्राज्ञिकहरूको अपमान हुँदैन भने तपाईं किन चुप बस्नुहुन्न ? विषालु गोमन सर्परूपी राज्यसंयन्त्र भएका बेला तपाईंको एन्टी स्नेक भेनम नैतिकता इमान, त्याग, निःस्वार्थता र निर्भयले कतिञ्जेल उपचार गरिरहन्छ देशको ? लोभमा परे विश्वविद्यालयको उपकुलपति, सांसद, मन्त्री बन्ने आश्वासन र अवसर मात्रै होइन, ज्यान हर्ने धम्की पनि पाउनुभएको होला तर निर्भय भएर किन फकिर बन्दै डुल्नुहुन्छ ? जिन्दगीको माया नगरेरै देशको माया गर्ने तपाईंको शैली अनशन बस्दा नै देखिएको हो। निर्जल, निराहार उपवास बसेर मृत्युनजिक पटकपटक पुर्याउन अनशन बसाउने तपाईंका प्रायोजक को हुन् ? दीन, दुःखी नेपाली नै हुन् कि अरू छन् ? सधैं जीवनमरणको दोसाँधमा बस्न राजी गराउने तत्व के हो ? कुन प्रयोजन बोकेर तपाईं देशका सबै जिल्लामा स्वास्थ्य शिविर चलाउनुभयो ? क्राइस्ट, बुद्ध ,देवकोटालाई झैं किन खेद्छन् संस्थापनहरू जहिल्यै ? देश दुख्ने हिमाल, मधेस, पहाड र बस्ती दुख्ने मुटु गोविन्दको मात्रै किन ? पूर्णतामा बाँच्नुहोस्, मानौं भोलि आउने छैन।"
"लियोन र सिटी क्वार्टरफाइनलमा, रियल र युभेन्टस स्तब्ध","लन्डन : प्रिमियर लिग क्लब म्यानचेस्टर सिटी र फ्रेन्च क्लब लियोन च्याम्पियन्स लिग फुटबलको क्वार्टरफाइनलमा प्रवेश गरेका छन् । शुक्रबार राति भएको खेलमा म्यानचेस्टर सिटीले स्पेनिस महारथी रियल म्याड्रिड र लियोनले इटालियन सिरिए च्याम्पियन युभेन्ट्सलाई स्तब्ध बनाउँदै अन्तिम आठमा स्थान बनाएका हुन् । शुक्रबार राति भएको अन्तिम १६ को दोस्रो लेगको खेलमा युभेन्ट्सविरुद्ध अवे खेलमा जित निकालेको आधारमा लियोनले अन्तिम आठको यात्रा तय गरेको हो । घरेलु मैदानमा क्रिस्टियानो रोनाल्डोले दुई गोल गरे पनि युभेन्ट्सलाई च्याम्पियन्स लिगमा अघि बढाउन सकेनन् । समग्रमा २२ गोलको बराबरी भएपछि अवे गोलका आधारमा लियोन क्वार्टरफाइनलमा प्रवेश गरेको हो । पहिलो लेगको खेलमा लियोनले १० गोलको जित निकालेको थियो । दोस्रो लेगमा समेत लियोनले सुरुआतमै गोल गर्दै युभेन्ट्सलाई दबाबमा राखेको थियो । रोनाल्डोले दुई गोल गरे पनि टोलीलाई च्याम्पियन्स लिगमा अघि बढाउन सकेनन् । खेलको १२औं मिनेटमा मेम्पिस डिपेले लियोनलाई अग्रता दिलाएका थिए । युभेन्ट्सका रोड्रिगो बेन्टान्कौरले हुसेम उओरलाई फल खेलेपछि लियोनले पेनाल्टीको अवसर पाएको थियो; जसमा मेम्पिसले गोल गर्दै टोलीलाई अगाडि बढाएका थिए । रोनाल्डोको पेनाल्टी गोलसँगै युभेन्ट्स खेलमा फर्किएको थियो । ४३औं मिनेटमा मेम्पिसले डी एरियाभित्र बललाई हातले छोएपछि युभेन्ट्सले पेनाल्टी पाएको थियो । रोनाल्डोले पेनाल्टीमा गोल गर्दै खेल बराबरीमा ल्याएका थिए । ६०औं मिनेटमा रोनाल्डोले नै गोल गर्दै युभेन्ट्सलाई २१ को अग्रता दिलाए । त्यसपछि दुवै टोलीबाट थप गोल हुन नसकेपछि खेल युभेन्ट्सले जिते पनि अवे गोलका आधारमा लियोनले अन्तिम आठको यात्रा तय गर्यो । इटालियन सिरिए लिग विजेता युभेन्ट्स यस सिजन पनि च्याम्पियन्स लिगमा अन्तिम १६ बाट अघि बढ्न सकेन । युभेन्ट्सबाट च्याम्पियन्स लिग जित्ने अभियानमा रहेका रोनाल्डो दोस्रो सिजनमा पनि निराश बने । उनले युभेन्ट्सबाट लगातार दुई सिजन घरेलु लिग जितेपछि च्याम्पियन्स लिगमा भने असफल बन्न पुगेका छन् । शुक्रबार राति दुई गोल गरेका रोनाल्डोले युभेन्ट्सबाट एकै सिजनमा सर्वाधिक गोल गर्ने कीर्तिमान भने बनाएका छन् । उनले यस सिजन ३७ गोल गर्दै सन् १९३३३४ मा फेलिस प्लासिडो बोरेलले ३६ गोल गर्दै बनाएको कीर्तिमान भंग गरेका हुन् । रोनाल्डोले सिरिएमा ३१ गोल गरेका थिए । युभेन्ट्सले सन् १९९६ पछि च्याम्पियन्स लिगको उपाधि जित्न सकेको छैन । यसैगरी प्रिमियर लिग क्लब म्यानचेस्टर सिटीले स्पेनिस महारथी रियल म्याड्रिडलाई २१ गोलले हराउँदै अन्तिम आठमा स्थान बनायोे । घरेलु मैदान इतिहाद स्टेडियममा शुक्रबार राति सहज जित निकाल्दै समग्रमा ४२ गोलको नतिजासहित म्यानचेस्टर सिटीले क्वार्टरफाइनलमा स्थान बनायो । रियलको घरेलु मैदानमा भएको पहिलो लेगमा म्यानचेस्टर सिटीले २१ को जित निकालेको थियो । दोस्रो लेगको खेलमा रियल म्याड्रिडको कमजोर रक्षापंक्तिको फाइदा उठाउँदै सिटीले सहज जित निकाल्यो । खेलको नवौं मिनेटमा रहिम स्टर्लिङले गोल गर्दै घरेलु टोलीलाई अग्रता दिलाएका थिए । रक्षापंक्तिका खेलाडीले क्लियर गर्न नसकेको बलमा गाब्रियल जिससको पासमा स्टर्लिङले गोल गरेका थिए । २८औं मिनेटमा करिम बेन्जिमाले हेड गोल गर्दै खेल बराबरीमा ल्याएका थिए । रोड्रिगोले उपलब्ध गराएको पासमा उनले हेडमार्फत बराबरी गोल फर्काएका थिए । तर, दोस्रो हाफमा समेत रियलको रक्षापंक्ति कमजोरी देखिएको थियो । ६८औं मिनेटमा गाब्रियल जिससले गोल गर्दै सिटीलाई २१ को अग्रता दिलाएका थिए । राफेल भारानको पासमा गोलकिपरलाई बिट गर्दै जिससले सिटीलाई अग्रता दिलाएका थिए । त्यसपछि दुवै टोलीबाट थप गोल नभएपछि स्पेनिस ला लिगाको उपाधि विजेता रियल म्याड्रिडको च्याम्पियन्स लिगको यात्रा अन्तिम १६ बाटै टुंगिएको थियो । सिटीले क्वार्टरफाइनलमा लियोनसँग अगस्ट १६ मा प्रतिस्पर्धा गर्नेछ । म्यानचेस्टर सिटी पहिलो पटक च्याम्पियन्स लिग उपाधिको खोजीमा छ । सन् २०१५१६ पछि सिटी सेमिफाइनलमा पुग्न सकेको छैन ।"
नापोलीलाई हराउँदै बार्सिलोना च्याम्पियन्स लिगको क्वाटरफाइनलमा,क्वाम्प नोउ : स्पेनिस महारथी बार्सिलोना यूईएफए च्याम्पियन्स लिगको अन्तिम ८ मा प्रवेश गरेको छ । आइतबार बिहान भएको लिगको दोस्रो लेगको खेलमा इटालियन क्लब नापोलीलाई हराउँदै बार्सिलोना क्वाटरफाइनलमा प्रवेश गर्न सफल भएको हो। गत फेब्रुवरी मै भएको पहिलो लेगको खेलमा ११ को बराबरी खेलेको बार्सिलोनाले दोस्रो लेगको खेलमा नापोलीविरुद्ध ३१ को जित हात पार्दै समग्रमा ४२ गोलअन्तरका सहित अन्तिम ८ मा प्रवेश गरेको हो। बार्सिलोनाको घरेलु मैदानमा भएको खेलमा १० औँ मिनेटमा लेङ्गलेटको गोलबाट बार्सिलोनाले अग्रता बनाएको थियो । त्यसपछि २३औं मिनेटमा मेसीले गोल गरी अग्रता दोब्बर बनाए। पहिलो हाफमो थप समयमा पाएको पेनाल्टीलाई सदुपयोग गर्दै स्वारेजले गोल गर्दा बार्सिलोना ३० ले अघि बढ्यो । त्यसको लगतै नापोलीले पनि पेनाल्टीको अवसर पायो । थप समयको पाँचौँ मिनेटमा इन्सिग्नेले त्यसलाई गोलमा परिणत गरी अग्रता घटाउने प्रयास गरे । दोस्रो हाफमा कुनै टोलीबाट थप गोल हुन नसक्दा बार्सिलोना ३१ ले जित हात पार्न सफल भयो।
