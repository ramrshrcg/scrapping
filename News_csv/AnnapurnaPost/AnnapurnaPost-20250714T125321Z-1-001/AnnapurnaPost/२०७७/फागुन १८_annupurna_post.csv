शीर्षक,विवरण
फस्टाउँदो चम्चाव्यवसाय,"मान्छेहरू किन हो चम्चाले खाना खान्छन्। हात धुनुको अल्छीले हो कि आधुनिक बनिनलाई हो ? चम्चाको सहयोगमा खाना खानेहरूको कुरा छाडौं, सीधै हातले खाना खानेहरूको कुरो गर्ने हो भनेचाहिँ एउटा भनाइ स्मरणीय छ। त्यो भनाइ हो, हात धोएर मात्रै भात खानू ! स्मरणीय यसकारण छ कि आजको परिस्थितिमा यो भनाइ झन् समयसुहाउँदो भएको छ। कोरोना भाइरस यसको कारकतत्व हो भनेर भनिराख्नु त्यति आवश्यक रहेन। त्यसो त आजैका दिनमा मात्रै होइन, पहिलेपहिले नै कहिले हो, कसैकसैले चम्चाले नै खान्थे रे। तर आजको मितिमा यो कुरा सुन्दा आश्चर्यचाहिँ के लाग्छ भने जसले त्यो बेला जुन चम्चाले खान्थे त्यो सामान्य चम्चा हुँदैनथ्यो, सुनको हुन्थ्यो। अलिक कम भए चाँदीको वा पित्तलको चम्चा हुन्थ्यो। तर समयको प्रवाहसँगै चम्चाको गुणात्मकतामा परिवर्तन हुँदै गयो, क्वालिटी घट्दै गयो। हेर्दाहेर्दै स्टिलको बन्यो चम्चा। आज त के भन्नु, प्लास्टिकको बनेको छ चम्चा। कुरो चम्चाको। चम्चाको कुरो गर्दा एउटा तथ्य भने गज्जबको भेटिन्छ। चम्चा हिजैदेखि चलनचल्तीमा थियो र आज पनि छ। चम्चा सुनको बन्यो, चाँदीको बन्यो, पित्तलको बन्यो, स्टिलको बन्यो। हुँदाहुँदा प्लास्टिकमा आफूलाई बदलिसक्यो। तर आश्चर्य ! आकारमा त्यो कहिल्यै बदलिएन। बुट्टामा, आकारमा केही परिवर्तन भए पनि चम्चाको मूल रूप हिजो जस्तो थियो आज पनि उस्तै छ। र, जसरी प्रयोग हुन्थ्यो, आज पनि त्यही प्रकार प्रयोग हुने गर्छ। चम्चाको खास विशेषता छ, त्यो आफू स्वयम् चल्दैन। अलिक स्पष्ट भाषामा भन्ने हो भने चम्चालाई दोस्रोले परिचालित गर्छ। अर्को शब्दमा भन्नुपर्दा, चम्चाको स्वअस्तित्व हुँदैन। यस अर्थमा चम्चाको मौलिक परिचय हुँदैन। कसैले चिनाएपछि मात्रै उसको परिचय थाहा हुन्छ। जस्तो कि कुनै चम्चा देखियो या भेटियो भने स्वभावतः सोधिहालिन्छ यो कसको चम्चा रहेछ ? जबसम्म यो प्रश्नको जवाफ आउँदैन, तबसम्म त्यो चम्चाको परिचय खुल्दैन। पक्कै हो, चम्चाको स्वपरिचय नभएको कारणले यस्तो भएको हो। सायद यही कारणले नै हुनुपर्छ, चम्चाको चरित्र पनि सामान्य हुँदैन, अलिक अनौठोकै हुन्छ। देख्ने गरिएको छ, चम्चाले आफ्नो लागि केही काम गर्दैन। यहाँ दोहोर्याउनै परेन, चम्चाले अन्यका लागि माध्यम को काम गर्छ। तर यसो भन्दाभन्दै पनि, त्यो माध्यमबाट चम्चा स्वयम्ले केही नै केही उपलब्धि हासिल गर्न खोजिरहेकै हुन्छ। दायाँबायाँ कतै केही नसोची हेर्ने हो भने यो ठाउँमा चम्चाव्यवसाय नै सबैभन्दा सग्लाएको व्यवसाय देखिन्छ। चुनाव जित्नका लागि गरेजस्तो आर्थिक लगानी गरिराख्न पनि परेन। के तपाईंले देख्नुभएको छैन, हाड, मासु, छालाबाट बनेको चम्चाहरूलाई ? आँखामा गगल्स, घाँटीमा टाई, हातमा मोबाइल वाह, क्या शानदार व्यक्तित्व, चम्चाको ! यस्ता चम्चालाई जहींकहीं भेटिन्छ गल्लीहरूमा, चोकहरूमा, कार्यालयहरूमा। प्रत्येक बिहान जोकसैको जम्काभेट हुन्छ, चम्चासँग। अवसर खोजेर हिँडिरहेको हुन्छ चम्चा। नियालेर हेर्दा देखिन्छ, शुद्ध तोरीको तेल अथवा मिसावटविहीन घिउ घसिएको चम्चाको चिल्ला हात। र, तिनै हातले दोस्रोलाई चिल्लो घसिरहेको हुन्छ। जस्तो कुनै संस्थाले दिने गरेको पुरस्कार प्राप्त गर्ने वा सम्मानको पदक छातीमा झुन्ड्याउने उद्देश्यका लागि, आफूले खाइरहेको जागिरको प्रमोसनका लागि वा त्यति नभए आफूले चाहेको ठाउँमा सरुवा हुनका लागि। त्यसो त, चम्चा केवल यति मात्रै गरेर बसिरहेको हुँदैन, घुमिरहेको हुँदैन, केही यस्ता पनि चम्चा हुन्छन्, जो विभिन्न तरिका अपनाएर चम्चागिरी गरिरहेका हुन्छन्। कुनै चम्चा कसैको भजन गाइरहनमै तल्लीन रहेका हुन्छन्, कुनै चम्चा कसैको जीवनी लेखिरहन व्यस्त हुन्छन्, अथवा आफू मात्रै नलेखेर अरू उपचम्चाहरूलाई पनि त्यस किसिमका कर्म गर्न उत्प्रेरित गरिरहेका हुन्छन्। लेख्ने प्रसँग उठ्दा, हिजोआज धेरै चम्चाहरू तथाकथित ठूला मान्छे का अन्तर्वार्ताहरू अखबार वा अनलाइनमा प्रकाशित गरेर, टेलिभिजनमा कुराकानी गराएर ती मान्छेको अनैतिकता चोख्याउने प्रयासमा लागिपरेका देखिन्छन्। त्यसपछि त जस्तै दाग लागेको भए पनि, जतिसुकै कलंकित भए पनि शुद्ध नैतिकवान्को बिल्ला भिराइदिएको बहानामा जस्तोसुकै किसिमका फाइदा लिन पछि पर्दैनन् चम्चाहरू। यस्ता फाइदा लिन चम्चाहरूले अरू प्रकारका पनि कामकर्तव्य गरी हिँड्छन्। उदाहरणका लागि चम्चाहरू तिनका नाममा कविता लेखिदिन्छन्, गीत लेखिदिन्छन्, गजल लेखिदिन्छन्, कथा लेखिदिन्छन् र उस्तै परे उपन्यास नै लेखिदिन्छन्। उपदै्र बिगबिगी छ चम्चाहरूको, समाजमा। सूर्ती मोलेर खुवाउने चम्चा छ, तर्कारीसब्जी घरमा पुर्याइदिने चम्चा छ, करेसाबारीमा गोडमेल गरिदिने चम्चा छ, ब्याग बोकिदिने चम्चा छ, छाता ओढाइदिने चम्चा छ, कम्तीमा पनि, बढाइचढाइ गरेर बोलिदिएबापत् स्याबासी लिने चम्चा छ। समग्रमा, बोलेकै भरमा र हात मोलेकै भरमा आफ्ना भातभान्सा चलाउने यहाँ कैयन् चम्चाहरू छन्। वास्तवमा दायाँबायाँ कतै केही नसोची हेर्ने हो भने यो ठाउँमा चम्चाव्यवसाय नै सबैभन्दा सग्लाएको व्यवसाय देखिन्छ। चुनाव जित्नका लागि गरेजस्तो आर्थिक लगानी गरिराख्न पनि परेन। अथवा केही अन्य प्रकारका व्यवसाय गर्नका लागि आफूसँग सम्पत्ति नभएको स्थितिमा सहकारी वा बैंकबाट ऋण लिइराख्नुपर्ने जस्तो बाध्यता पनि परेन। केवल दुई हात चाहियो, ती पनि रित्ता। र, कर्तव्यनिष्ठ बनेर तिनै दुई हातले जीहजुरी गर्यो। बस्, काम तमाम !"
नागरिकसेना सम्बन्धको सेतु बनोस् कल्याणकारी कोष,"नेपाली सेनाद्वारा सैनिक कल्याणकारी कोषमार्फत सञ्चालित राष्ट्रिय हित प्रवद्र्धन र मानवीय सेवाका कर्मबारे पनि बेलाबेलामा प्रश्न उठ्ने गरेको छ। उद्योग व्यवसाय सञ्चालन गरेर आफ्नो व्यावसायिकतामा प्रश्न उठाएको आरोप पनि उसले खेप्दै आएको छ। तर उसले गरेको योगदानले ती आरोपहरू सत्य पुष्टि भएका छन् त ? यो प्रश्न भने अनुत्तरित छ। कल्याणकारी कोषले आफ्नो आर्थिक स्रोतको विकल्प पहिचान गर्दै नीतिसम्मत ढंगले आयमूलक काम सञ्चालन गरी हिताधिकारीको सेवासुविधालाई ध्यान दिएर विभिन्न कार्यक्रम सञ्चालन गर्दै आइरहेको छ। आर्थिक रूपमा बलियो बन्न सञ्चालन गरिएका उद्योग व्यवसायबाट प्राप्त लाभांश पारदर्शी रूपमा कल्याणकारी कार्यमा खर्च गरिँदै आएकाले व्यापारीकरणको आरोप पुष्टि हुने आधार देखिँदैन। कोषले चलाएका उद्योगव्यवसाय सरकारले तोकेको कानुनी मापदण्डभित्र सञ्चालित हुनुले पनि प्रश्न गर्ने ठाउँ छैन। उद्योगव्यवसाय चलाएवापत कोषले सरकारलाई वार्षिक ४५ करोड बढी रकम राजस्वमा योगदान गर्दै आएको यहाँनेर स्मरणीय छ। सेनाले कोषमार्फत पिउने पानी उद्योग, सुनाचुरी इमल्सन प्लान्टबाट विस्फोटक पदार्थ उत्पादन, अक्सिजन प्लान्टबाट नेपाली सेनाका लगायत गैरसैनिक अस्पताल र आकस्मिक तथा विपद्को समयमा समेत मागबमोजिम निरन्तर अक्सिजन आपूर्ति गर्दै आएको छ। पेट्रोलियम पदार्थको निरन्तर आपूर्ति र सुपथ मूल्य पसलबाट दैनिक उपयोग्य बस्तु उपलव्ध गराई सामाजिक सुरक्षामा महत्वपूर्ण योगदान दिँदै आएको छ। जसको कारण देशको विदेशी मुद्रा सञ्चितीमा टेवा पुगेको र खरिद प्रक्रियामा व्यहोर्नुपर्ने विभिन्न कठिनाइबाट मुक्त भई समयमै विस्फोटक पदार्थ आपूर्ति गरी कार्य सम्पादन गर्न सहज भएको छ। बेरोजगार समस्याबाट थलिएको मुलुकलाई त्राण दिन यस्ता कार्यक्रम फलदायी भएका छन्। कोषले चलाएको कार्यक्रममा पनि गैरसैनिक व्यक्तिले समेत रोजगार पाउने भएकाले कोषको लगानीलाई थप प्रवद्र्धन गर्न आवश्यक छ। सुन्दरीजल स्थापित शुद्ध पिउने पानी उद्योगबाट उत्पादित रिपुमर्दिनी ब्रान्डका गुणस्तरीय पानीको बिक्रीवितरणबाट प्राप्त हुने मुनाफा हिताधिकारीका अपांगता भएका सन्ततिको हेरचाह, शिक्षा, स्वास्थ्य तथा क्षमता विकासजस्ता आधारभूत सेवा सञ्चालनका लागि गतिलो आर्थिक स्रोत बनेको छ। यसले सरकारकै अपांगता भएका बालबालिकाको व्यवस्थापन नीतिमा ठूलो योगदान पुर्याएको छ। साथै उक्त उद्योगले भूपू सैनिक, एकल महिला तथा गैरसैनिक व्यक्ति (करार सेवा) लाई समेत रोजगारको अवसर सिर्जना गराउँदै आएको कोष स्रोत बताउँछ। देश विकासका लागि आवश्यक पर्ने पूर्वाधारभित्र पर्ने सहरी तथा ग्रामीण इलाका जोड्ने राष्ट्रिय सडक सञ्जाल, जलविद्युत् आयोजनालगायत विकास निर्माणका परियोजनामा देशको मागबमोजिम आपूर्ति गर्न सक्ने क्षमता राख्ने (वार्षिक २४ सय मेट्रिक टनभन्दा बढी) सुनाचुरी इमल्सन प्लान्टबाट उत्पादित गुणस्तरयुक्त विस्फोटक पदार्थले मुुलुकलाई नै योगदान पुगेको छ। भौतिक पूर्वाधार निर्माणका लागि आवश्यक विस्फोटक पदार्थ खरिद गर्न बर्सेनि करोडौं विदेशी मुद्रा खर्चिनुपर्ने बाध्यताको अन्त्यसमेत भएको छ। नेपाली सेनाले स्वदेशमै विस्फोटक पदार्थ उत्पादन गरी सहज तरिकाले आपूर्ति गर्ने लक्ष्यसहित स्थापित प्लान्टबाट देशको विदेशी मुद्रा सञ्चितीमा टेवा पुगेको छ। वैदेशिक आयातको निर्भरता घटाई राष्ट्रलाई नै आत्मनिर्भर उन्मुख बनाउँदै परियोजनालाई निर्धक्क भई सञ्चालन गर्न र स्वदेशी उत्पादन तथा लगानीलाई विशेष प्रोत्साहन गरेको छ। यस्ता उद्योगलाई थप मतबुत बनाउन कोषले सरकारसँग साथ र सहयोगको हात अघि बढाउनुपर्छ। वीरेन्द्र अस्पताल छाउनीमा कोषको लगानीमा २०७० मा स्थापित अक्सिजन प्लान्टले नेपाली सेनाका अस्पतालहरूमा आवश्यक पर्ने अक्सिजन सहज आपूर्ति गरिरहेको छ। यसबाट गैरसैनिक अस्पताल पनि लाभान्वित हुँदै आएका छन्। उपत्यकाबाहिर सर्वसाधारणलाई लक्षित गरी कोषको लगानीमा बुटवल र खैरेनीटारमा पेट्रोल स्टेसन स्थापना गरिएको छ। उक्त स्टेसनहरूले सेवाग्राहीलाई गुणस्तरीय र भरपर्दो सेवा निरन्तर उपलब्ध गराउँदै आएका छन्। यसले विपद् र आपूर्ति सहज नभएका बेला राष्ट्रिय सुरक्षा कार्यमा नेपाली सेनालाई आवश्यक पर्ने इन्धन भण्डारण मात्र गरेको छैन; आपूर्ति जगेडाको महत्वपूर्ण र भरपर्दो स्रोतसमेत बनेको छ। हिताधिकारीका लागि आवश्यक पर्ने दैनिक उपभोग्यलगायत अन्य सामग्री सहुलियत दरमा बिक्रीवितरण गर्न २०७६ सालमा उपत्यकामा खोलिएको सुपथ मूल्य पसलले पनि विशेष योगदान गरेको छ। हिताधिकारी एवं करारमा कार्यरत गैरसैनिक जनशक्तिलाई सर्वसुलभ मूल्यमा गुणस्तरीय दैनिक उपभोग्य सामग्री उपलब्ध गराएर सामाजिक सुरक्षामा कोषले महŒवपूर्ण भूमिका निर्वाह गरेको छ। कोषको लगानीले सरकारलाई करलगायतका पुँजी व्यवस्थापनका क्षेत्रमा सहयोग मात्र पुर्याएको छैन; सैनिक नागरिकबीचको सम्बन्धसमेत सुमधुर बनाएको छ। नेपाली सेनाका बहालवाला तथा भूतपूर्व सैनिक एवं आश्रित परिवार र गैरसैनिक कर्मचारीसमेत गरी करिब ८५ लाख हिताधिकारीको निःशुल्क स्वास्थ्योपचार, शिक्षा, सीप विकास, स्वरोजगार एवं आवास कार्यक्रमका लागि सहुलियतपूर्ण ऋण सुविधा उपलब्ध गराउन ठूलो धनराशि खर्चिनुपर्ने हुन्छ। उल्लिखित कार्यक्रम केन्द्रमा मात्र सीमित नभई अन्य प्रदेशमा समेत विस्तार गरी सेवा प्रदान गर्दा आवश्यक पर्ने भौतिक पूर्वाधार निर्माण एवं जनशक्ति व्यवस्थापनमा समेत ठूलो बजेट आवश्यक पर्छ; जसको व्यवस्थापनका लागिसमेत लगानी प्रवद्र्धन गरी आयस्रोत सुनिश्चित गर्न जरुरी छ। त्यसकारण पनि कल्याणकारी कोषको दायरा बढाउन आवश्यक छ। नेपाली सेनाले आफ्ना हिताधिकारीलाई लक्षित गरी शिक्षा, स्वास्थ्यका अलवा विभिन्न प्राविधिक सीप सिकाउन मात्र मद्दत गरेको छैन; उनीहरूलाई स्वरोजगार बनाई सेवापश्चात् पनि आत्मनिर्भर भई आफ्नै देशमा आयआर्जन गर्न दक्ष जनशक्ति तयार पारेको छ। समाजमा सीप विकासको वातावरण बन्ने हेतुले काठमाडौंमा दुइटा व्यावसायिक तालिम केन्द्र तथा लमजुङमा एउटा कृषि व्यावसायिक तालिम केन्द्र सञ्चालनमा ल्याएको छ। यसका लागि ठूलो बजेट आवश्यक पर्ने हुनाले लगानीका विविध क्षेत्र पहिचान गरी कल्याणकारी कोषले थप योगदान पुग्ने क्षेत्रमा लगानी विस्तार गर्न आवश्यक छ। शिक्षा र स्वास्थ्यमा उसले पुर्याएको योगदान महŒवपूर्ण छ। स्वास्थ्य सेवा तथा शिक्षाको दायरा विस्तार गरी प्रदेशस्तरमा पुर्याउन विभिन्न सेवामा गैरसैनिक जनशक्ति (विशेषज्ञ, डाक्टर, अन्य प्राविधिक, शिक्षक र साधारण) समेत नियुक्ति गरिएको छ। हाल कोषको लगानीमा सञ्चालित विभिन्न क्षेत्रहरूमा एक हजार ५ सय ३३ जना गैरसैनिक व्यक्तिले प्रत्यक्ष रोजगार पाइरहेका छन्। यसले नेपाल सरकारको बेरोजगार समस्या समाधान गर्ने योजनामा थोरै भए पनि टेवा पुर्याएको छ। कल्याणकारी कार्यको क्षमता र गुणस्तर वृद्धि गर्न आवश्यक छ किनकि समयसापेक्ष थप पुँजी परिचालन गर्न सकिएन भने भविष्यमा कोषलाई आर्थिक कठिनाइ उत्पन्न हुन सक्छ। त्यसैले पनि लगानीको क्षेत्र विस्तार गर्न जरुरी छ। संसारका हरेक मुलुकले बहालवाला तथा पूर्वसैनिकको परिवारको जिम्मा आफैंले लिने गरेका छन् तर नेपालमा सेनाले आफ्नै गाँस काटेर खडा गरेको कोषमार्फत हिताधिकारीको भार बहन गर्दै आएको छ। त्यसले राज्यलाई ठूलो टेवा पुर्याएको छ। एक करोड २४ लाखबाट सुरु भएको कल्याणकारी कोषमा झन्डै ४६ अर्ब पुगेको छ। कोषको दायरा फराकिलो बनाउन पनि लगानीको दायरा बढाउन जरुरी छ। विदेशीलाई लगानीका लागि आह्वान गर्ने सरकारले नेपाली सेनाले कोषमार्फत लगानीको बाटो खोज्छ भने किन रोक्ने ? उपयुक्त वातावरण तय गरेर कोषमा भएको अधिकतम पैसा लगानी गर्न सकियो भने कोषको दायरा फराकिलो मात्र हुने छैन; यसले राज्यलाई पनि ठूलो सहयोग पुग्ने छ। समयमै आर्थिक स्रोतको व्यवस्थापन गर्न कोषलाई ऐन तथा नियमावलीबमोजिम लगानीका क्षेत्र विस्तार गर्दै पारदर्शी तवरले अघि बढाउन सरकारले पनि सघाउनुपर्छ। प्रवद्र्धकका रूपमा नभई आयमूलक कार्यमा लगानी प्रवद्र्धन गर्न पाउने नीतिगत व्यवस्थाबमोजिम कोषको आर्थिक अवस्थालाई भरपर्दो र दिगो बनाउन विभिन्न क्षेत्रमा लगानी गरिएको छ। सो लगानीबाट प्राप्त लाभांश नाफामूलक रूपमा नभई सेवामूलक कार्यमा प्रयोग भएकाले नेपाली सेनाको व्यावसायिकतामा कुनै असर पुग्दैन। कोषको लगानीले सरकारलाई करलगायतका पुँजी व्यवस्थापनका क्षेत्रमा सहयोग मात्र पुर्याएको छैन; सैनिक नागरिकबीचको सम्बन्धसमेत सुमधुर बनाएको छ। सरकारले तोकेका नीतिनियमबमोजिम व्यवस्थित ढंगले उद्योगव्यवसाय सञ्चालनमा कोषले निरन्तरता दिँदै आएको छ। प्राप्त लाभांशलाई नीतिनियमको परिधिभित्र रही हिताधिकारी एवं सर्वसाधारणको समेत सेवासुविधामा विशेष सहयोग पुग्ने गरी आर्थिक स्रोतको विकल्पका रूपमा कोषलाई परिचालन गर्नुपर्छ। कल्याणकारी भिजन २०३० लाई कार्यान्वयन गर्दै सेवासुविधालाई थप प्रभावकारी बनाउन जरुरी छ। कोष सञ्चालनका लागि ऐन र नियमावलीले निर्दिष्ट गरेको परिधिभित्र रही आयमूलक कार्यमा लगानी गरी सोको लाभांश कोषको आयस्रोतका रूपमा पारदर्शी तवरले लेखा परीक्षण गराई तोकिएको क्षेत्रमा प्रयोग गर्ने हो भने प्रश्न उठाउने ठाउँ रहँदैन। उपत्यका बाहिर विस्तारित स्वास्थ्य, शिक्षा तथा सीप एवं स्वरोजगार कार्यक्रमलाई गुणस्तरीय बनाउँदै विपद् तथा आकस्मिक समयमा र अवस्था हेरी सर्वसाधारणलाई समेत उल्लिखित सेवा प्रदान गर्न यस्ता कार्यक्रम विस्तार गर्दै जानुपर्छ। कोषको आर्थिक स्रोतलाई दिगो बनाउन ऐनमा आवश्यक संशोधन गरी प्रमोटर को प्रावधान हटाई लगानीको दायरा बढाउनुपर्छ। कोषको लगानीमा सञ्चालित उद्योग तथा परियोजनाले राष्ट्रको सामाजिक, आर्थिक एवं भौतिक समुन्नतिमा ठोस योगदान पुर्याएकाले यसका लगानीको क्षेत्र बढाउन र वित्तीय संस्थामा थुप्रिएको पुँजी औद्योगीकरणमा लगाउन सरकारले पनि सहयोग गर्न आवश्यक छ। कोषले नाफामूलक नभई सेवामूलक कार्यमा अग्रसरता देखाएकाले होस्टेमा हैंसे गर्नु सरकाको मात्र होइन; आमनागरिकको कर्तव्य हुन आउँछ। मुलुकलाई आत्मनिर्भर बनाउन पनि विद्युत् परियोजना र कृषि क्षेत्रमा कोषको रकम लगानी गर्न सकियो भने त्यसले परनिर्भरता हटाउन मद्दत गर्ने छ। यसले क्षणिक लाभहानिभन्दा विकास, वेलफेयर र संगठनको छविमा प्रत्यक्ष र दीर्घकालीन प्रभाव पार्ने छ। विद्युत् क्षेत्रको प्रवेशले लगानीको ग्यारेन्टी हुने, मुलुकको विकासमा पनि टेवा पुग्ने, हजारौंले रोजगार पनि पाउने र संस्थागत स्वार्थको पनि रक्षा हुनेछ। कोषको प्रभावकारी सञ्चालन तथा व्यवस्थापनमा नेपाल सरकारको तर्फबाट थप योगदानको अपेक्षा हुनु औचित्यपूर्ण छ। कल्याणकारी योजनाको प्रभावकारिताले सेनाको व्यावसायिकता मात्र बढाउने छैन; संगठनलाई चुस्तदुरुस्त राख्न सघाउनेछ। नेपाली सेनाप्रतिको नागरिक पर्सेप्सन"
समाचार वाचनमा शुद्धताको प्रश्न,"तीन वर्षअघि एउटै टेलिभिजन (टीभी) संस्थामा काम गरेकी समाचार वाचिकाले आफूले पढेको प्राइम समाचारको युट्युब लिंक फेसबुकमा पठाइन्। सहकर्म छाडेपछि प्रत्यक्ष र सामाजिक सञ्जालमा पनि सम्पर्कमा नरहेकी तिनले कुशलमंगल सोध्ने चेष्टा पनि नगरी अचानक आफूले पढेको समाचार पठाएको देख्दा अचम्म लाग्यो। समाचार हेर्दैै गर्दा तीन वर्षअघि उनीसँगै संस्थामा काम गर्दाको सन्दर्भ मानसपटलमा आइपुग्यो। एक दिन समाचार पढेर आउनेबित्तिकै भनें, जी ! उध्योग होइन, उद्योग हो है। औध्योगिक पढ्दा अशुद्ध हुन्छ औद्यौगिक पढ्नुपर्छ है। अरू पनि केही शब्द थिए, मैले बिर्सिएँ। मेरो कुरा राम्ररी सुन्न नपाउँदै उनले जिद्दी गरिन्, कहाँ हुन्छ सर, नेपाल टेलिभिजन र अर्को चर्चित टेलिभिजनका एंकर (वाचक) त उध्योग भन्छन्। उनी मान्नेवाला थिइनन्। कागज र कलम लिएर देखाएँ, द् र य मिलेर द्य बनेको हो। त्यसैले उद् योग को, उद्योग हो। त्यतिखेर उनले यो कुरा बुझिन् वा बुझिनन्, थाहा भएन। तर आज तीन वर्षपछि उनी आज उद्योग होइन उध्योग नै पढिरहेकी थिइन्। बरु उनी आधा ध मा बढी जोड लगाइरहेकी थिइन्। पुनरवलोकनलाई पुनरावलोकन भनिरहेकी थिइन्। पुनर्निर्माणलाई बारम्बार पुननिर्माण पढिरहेकी थिइन्। सँगै रहेका पुरुष मित्र भ्रष्टाचारलाई भ्रष्टचार, न्यायालयलाई न्यायलय र न्यायाधीशलाई न्यायधीश पढ्दा पनि सही नै छु भन्ठानिरहेका थिए होलान्। नेपाली भाषाको उच्चारणमा लापरबाही गर्ने उनीहरू मात्र हुन् त ? अरू दुईचारवटा च्यानलका समाचार पनि हेरें। टक सो (अन्तरवार्ता) हरू पनि नियालें। शुद्ध बोल्नुपर्छपढ्नुपर्छ भन्ने मान्यता अझै विकास भएको पाइनँ। सम्माननीयको न उडाइदिएर सम्मानीय राष्ट्रपति भनेको सुन्दा दिक्क लाग्यो। अभियन्ताको य मा आकार जोडेर अभियान्ता भन्ने वाचकवाचिका र रिपोर्टर (संवाददाता) त कतिकति ! पूर्वाधारको ध मा लागेका आकार हटाएर पूर्वधार र आक्रामकलाई आक्रमक पढेको पनि सुनियो। हृदयाघातलाई हृदयघात भनेको देखियो। शिक्षा, समीक्षा, अपेक्षा, प्रतीक्षाजस्ता शब्दमा रहेको क्ष र छ बीचको भिन्नता पनि धेरैले नबुझेको पाइयो। ती शब्द शिछ्या, समीछ्या, अपेछ्या र प्रतीछ्या पढ्ने धेरै रहेछन्। क्षतिलाई छ्यति वा छेति पढ्ने धेरै रहेछन्। विद्या, विद्यालय, विद्यार्थी र अद्यावधिकको द्य लाई ध्य पढेको सुन्दा नेपाली भाषा पढेकागुनेकाको कान कत्ति टट्याउँदो हो। आफ्नो रिपोर्टमा उद्यत लेख्ने रिपोर्टरले यो शब्दलाई राम्ररी पढ्न जानेकै हुँदैन। ऊ त्यसलाई उद्दत वा उध्यत पढिरहेको हुन्छ। समसामयिकलाई समसामायिक, कृत्रिमलाई कृतिम उद्धारलाई उद्दार राष्ट्रियलाई राष्टिय जस्ता गल्ती त कति हो कति ? सामग्रीलाई सामाग्री, चाहनालाई चाहाना भन्नु त सामान्य ठानिन थालियो। स्नातकोत्तरको त उडाएर स्नाकोत्तर पढ्ने टेलिभिजनकर्मी धेरै छन्। स्क्रिप्ट मा पुनःसंरचना लेखेर पठाउँदा पनि पुनर्संरचना र पुनःस्थापनालाई पुनस्र्थापना पढ्ने मेरै सहकर्मी भेटेको छु। पुनः निर्माण पुनर्निर्माण हुन्छ भने पुनः संरचना किन पुनर्संरचना र पुनःस्थापना पुनस्र्थापना किन हुँदैन भन्ने तर्क गर्ने पनि छन्। नेपाली कांग्रेसले आफूलाई कांग्रेस लेख्छ। हामी बढी जान्ने भएर नेपाली कङ्ग्रेस भन्छौं ? अमेरिकाको कङ्ग्रेस त होइन यो ! प्रवृत्ति र निवृत्तको उच्चारण पनि सही भएको पाइँदैन। अधिकांशले प्रवृति र निवृत् भनेको सुनिन्छ। अन्योल र छनोट पनि शुद्धसँग नपढिने शब्द हुन्। समाचारवाचकवाचिका र प्रस्तोता अन्यौल र छनौट पढ्छन्भन्छन्। सूचकांकलाई सूचांक, संग्रहालयलाई संग्रालय पढ्ने गरेको बग्रेल्ती सुनिन्छ। आजको पुस्ता शब्दमा शंका लागे वा जिज्ञासा भए सोध्ने वा शब्दकोश पल्टाउने कष्ट पनि गर्न चाहँदैन। कार्यालयसमेत कार्यलय पढ्ने वाचक देखेर अचम्म लाग्छ। मृत्यु भन्न नजानेर मृतु उच्चारण गर्ने पनि धेरै छन्। महालाई माहा वा माहाँ पढिएको सुनिन्छ। मध्यावधि शब्दमा पछाडि मध्यावधिक उच्चारण गरेको सुन्दा अचम्म लाग्छ। पुनः स्वतः आदिमा रहेको विसर्गमा किन ध्यान नदिइएको होला ? प्रधानमन्त्री प्रजातन्त्र र प्रयोग जस्ता शब्द पनि राम्ररी उच्चारण गर्न नजानेर पर्धानमन्त्री, पर्जातन्त्र, पर्योग भन्ने पनि छन्। पर्वाह र प्रवाह तथा परिणाम र परिमाण बीचको भेद नजानेर एउटाको ठाउँमा अर्को उच्चारण गर्ने वाचकवाचिकालाई के संज्ञा दिने ? द्वन्द्व (द्वन्द्व) शब्द त अधिकांशले उच्चारण गर्नै सक्दैनन्। अचेल सामग्री उच्चारण गर्न नजान्ने पनि वाचक छन्, दुई वर्षअघिको भेटमा पुराना रेडियोकर्मी दामोदर अधिकारीले भनेका थिए, त्यसैले रेडियो सुन्न र टेलिभिजन हेर्न मन लाग्दैन। हुन त अन्य भाषाजस्तो एउटा लेखिने अर्को पढिने भाषा होइन नेपाली। औपचारिक भाषामा जे लेखिन्छ, त्यही पढिन्छ। लेखिएको शब्दलाई उच्चारण गरे गल्ती थाहा भइहाल्छ। अन्य मातृभाषा भएकालाई त नेपाली भाषाको शब्द उच्चारणमा भेद देखिँदा केही भन्न नमिल्ला। तर नेपाली मातृभाषीले नै गल्ती गर्दा शोभनीय हुँदैन। रेडियोकर्मी अधिकारीले भनेजस्तै आफूले पढ्ने भाषाको सामान्य ज्ञान पनि नहुनु कति लज्जाको विषय हो ! कहिलेकाहीं वाचकवाचिका धेरै जान्ने बन्न खोज्दा पनि गल्ती हुने रहेछ। पंक्तिकारले भोगकै उदाहरण प्रमुख समाचारमा ३०० संक्रमित थपिए लेखिएको थियो। वाचिकाले पढिन्, ३०० जना संक्रमितहरू थपिए। संक्रमित भनेका जना नै हुन्, ३०० भएपछि बहुवचन भइसक्यो, हरू लगाउनुपर्दैन भन्ने ज्ञान नहुँदा भाषा भद्दा बन्न पुग्यो। विद्यार्थी लेखेर पठायो, विद्यार्थीहरू पढेको सुनिन्छ। २२ पत्रकार टाइप गरेर दियो, २२ जना पत्रकार भनिन्छ। कतिपय वाचकवाचिका चाहिनेभन्दा बढी स्मार्ट बन्न खोज्दा पनि गल्ती भइरहेको हुन्छ। जस्तै कतिपयले छ पढेको नै नबुझिने। छ हो कि स ! बताउनुभएको छ भन्दा छ भनेको हो कि स, छुट्याउनै मुस्किल पर्ने। छलाई छ नै पढ्नुपर्ने होइन र ? सरकारी सञ्चारमाध्यम रेडियो नेपाल र नेपाल टेलिभिजनमा त भाषाशैली पुस्तक पनि बनेका छन्। त्यहाँ भाषा कसरी प्रयोग गर्ने, कस्ता शब्द कसरी उच्चारण गर्ने, उल्लेख छन्। तर अचेल त्यहाँ जानेले शैली पुस्तक अध्ययन गर्छन् होला र ! तर निजी क्षेत्रका रेडियोटेलिभिजनले त्यो आवश्यक नै ठान्दैनन्। कति निजी रेडियो र टेलिभिजनमा बनाइएको होला, शैली पुस्तक ? वाचकवाचिका वा प्रस्तोता छान्ने बेला रेडियोमा भ्वाइस टेस्ट र टेलिभिजनमा भ्वाइससँगै स्क्रिन टेस्ट गरिन्छ। क्यामेरामैत्री अनुहार भए पुग्यो। अक्षरशब्द शुद्ध उच्चारण गर्न जान्नुपर्दैन। शुद्ध उच्चारणलाई अनिवार्य पनि मानिँदैन। फेरि कसले जाँच्ने ? शुद्ध उच्चारण गर्यो कि गरेन भनेर बुझ्ने तहका सम्पादक पनि त टेलिभिजनमा हुनुपर्ला नि ! स्टुडियोमा पस्नुअघि समाचार वाचकवाचिकालाई हातमा एकएक प्रति स्क्रिप्ट पनि दिइएको हुन्छ। समाचार सुरु हुनुअघि, प्रमुख समाचारपछिको विश्राम र त्यसपछि आउने विश्रामका बेला उसले सरसर्ति हेर्न सक्छ। अप्ठ्यारा शब्द भए तयारी गर्न सक्छ। तर अचेल त्यस्तो हुँदैन। समाचार वाचन गर्न गएकाका हातमा मोबाइल हुन्छ। म स्क्रिनमा कस्तो देखिएँ होला ?, कपाल अलि मिलेन कि !, फेसबुक र यूट्युबमा कस्तो कमेन्ट आइरहेको होला ? लगायत चिन्ताले उनीहरू शब्द केलाउनै भ्याउँदैनन्। अनि शुद्ध कसरी पढ्नु ! एकैपटक प्रम्पटर (समाचार देखिने कम्प्युटर) बाट पढ्नुपर्दा वाक्य वा शब्दको मर्म नै मर्न पुग्छन्। समाचारको प्रकृतिअनुसार वाक्य कसरी वाचन गर्ने (पढ्ने), कहाँ विश्राम, आरोहअवरोध दिनेजस्ता विषय ओझेलमै पर्छन्। साथै आजको पुस्ता शब्दमा शंका लागे वा जिज्ञासा भए सोध्ने वा शब्दकोश पल्टाउने कष्ट पनि गर्न चाहँदैन। शब्द उच्चारणबारे कहींकतै प्रतिक्रिया (कमेन्ट) नै नआउने हुनाले पनि आफूले बोलेका कुरा ठीक रहेको लाग्नु पनि अस्वाभाविक होइन। पढेर आएपछि उच्चारण कस्तो गरें भन्दा पनि मेकअप कस्तो देखियो भन्ने विषय प्राथमिकतामा परेपछि सिक्ने कहिले ? शुद्ध बोल्ने कहिले ?"
वामदेवविरुद्ध भ्रम अभियान,"लेख्न, बोल्न, आलोचना गर्न सजिलो छ, कुरा काट्न आनन्द आउँछ तर आलोचना र प्रतिशोधका पनि सीमा हुन्छन् होइन र ? यही फागुन १४ गतेको अन्नपूर्ण पोस्ट् दैनिकमा प्रकाशित विजय शर्माले लेख्नुभएको वामदेवको भ्रम अभियान अभिमतबारे केही लेख्ने जमर्को गरेको छु। विजयजीले वामदेवका क्षमता, दूरदृष्टि र निष्ठामा प्रश्न उठाएका छन् र हदैसम्मका लज्जित हुने भाषामा अपमान गरेका छन्। वामदेव नेपालको कम्युनिस्ट आन्दोलनका समकालीन शीर्ष नेतामध्ये एक हुनुहुन्छ। उहाँ प्रधानमन्त्री केपी ओली, झलनाथ खनाल, प्रचण्ड, माधव नेपालका समकालीन नेता हुनुहुन्छ। नेपालको कम्युनिस्ट आन्दोलनलाई यो उचाइमा ल्याउन उहाँको योगदान छ। उहाँ कुशल संगठक, सिद्धान्त पोख्त व्यक्तित्व हुनुहुन्छ। नेपालमा जनयुद्ध चरम ढंगले अगाडि बढिरहेका बेलामा ठूलो खतरा मोलेर रोल्पा गई साहसिक रूपले निर्णय गरी जनयुद्ध र जनआन्दोलनलाई एकाकार गराई २०६२ को आन्दोलन सम्भव गराउने र जनयुद्धलाई शान्तिपूर्ण अवतरण गर्ने काममा वामदेवको ठूलो योगदान छ। नेपालको संविधान बनाउने कार्यमा वामदेवको योगदान छ। तत्कालीन एमाले र माओवादी केन्द्रबीचमा चुनावी एकताका प्रमुख सूत्राधारमध्येका एक नेता वामदेव हुनुहुन्छ। यी दुई पार्टीबीचको एकता गराउन उहाँको भूमिका छ। वामदेवसँग देश र जनताको उन्नति, प्रगति र समृद्धिका निम्ति भिजन, विचार, सपना, योजना र दृढ इच्छाशक्ति छ। एकता अभियानलाई भ्रम अभियान भन्नु नै हास्यास्पद र आपत्तिजनक छ। नेकपाको एकता भएमा नेपालमा राजनीतिक स्थिरता आउँछ, शान्ति आउँछ तब नेपालमा लगानीमैत्री वातावरण बन्छ। ठूला उद्योग खुल्छन्। ठूला संरचना बन्छन्। रोजगार बढ्छ। नेपालको अर्थव्यवस्था सुदृढ हुँदै जान्छ भनेर केही दलाल नेकपा फुटाउन दिलो ज्यान छाडेर लागेका छन्। नेकपाको एकताको एउटै आशा वामदेवको एकता अभियान हो। तसर्थ यी देशीविदेशी दलाल वा नेपाल र नेपालीका शत्रु नेकपा फुटोस् भनेर प्रार्थना गरिरहेका छन् र वामदेवलाई समाप्त गर्न पाए ती देशद्रोहीका इच्छा पूरा हुने हुनाले विजय शर्मालगायतले नै यी झूट कथा रचना गरेका हुन्। पार्टी कमिटीको बैठकमा वाद, विवाद, प्रतिवाद, आलोचना, आत्मालोचना, फरक मत राख्ने विधिसम्मत काम हो। विधिसम्मत कामलाई पार्टी विभाजनको बीउ रोपेको भन्न मिल्छ ? फूलको आँखामा फूलै संसार काँडाका आँखामा काँडै संसार भने झैं कुकुर भुक्दै गर्छन्, हात्ती लस्किँदै गर्छ र नेपाल र नेपालीका लागि नेकपाको एकता अभियान निरन्तर अगाडि बढ्छ। एकता अभियान कुनै व्यक्ति होइन, यो एक संस्था हो। यो अभियान देशका ७७ जिल्ला, ७५३ वटै स्थानीय तह र सबै वडामा फैलिसकेको छ। १८ पेजको अवधारणा पत्रमा स्पष्टै लेखिएको छ कि यो अभियान तटस्थ अर्थात् कुनै समूहपट्टि ढल्केको छैन र यसको एउटै उद्देश्य नेकपाको एकता गर्नु हो। तर दुवैको सही कदमको प्रशंसा गर्ने र गलत कदमको शिष्टतापूर्वक आलोचना गर्नु हो। प्रतिनिधिसभा विघटन गर्ने कदम गैरसंवैधानिक छ भन्ने कुरा त सर्वोच्च अदालतले गरेको निर्णय हो; जुन निर्णयलाई यो सरकारले पनि आत्मसात गर्ने भनेकै छ। तसर्थ यो अभियान एकापट्टि ढल्केको भन्नु पूर्वाग्रह मात्र हो। टनकपुर सन्धि र महाकाली एकीकृत विकास सन्धिका बारेमा विजयजीले लेख्नुभएको कुरा सरासर झूटो छ। सर्वोच्च अदालतले नै यो विषयमा पनि फैसला गरेको छ। महान् नेता गणेशमान सिंहले सर्वोच्च अदालतको उक्त फैसलापछि तत्कालीन प्रधानमन्त्री गिरिजाप्रसाद कोइरालाको राजीनामा माग गर्नुभएको थियो। नेपालगन्जमा सम्पन्न तत्कालीन नेकपा एमालेको छैटौं महाधिवेशनको प्रतिनिधिको हैसियतले जोसुकैसँग कुरा गर्न तयार छु। उक्त सन्धि मुलुकको सम्मानमा आँच आउने प्रकृतिको थियो। म आफूलाई गौरव गर्छु कि उक्त सन्धिको विपक्षमा उक्त महाधिवेशनमा मतदान गरेको थिएँ। वामदेवको त्यस बेलाको भूमिका देशभक्तिको प्रतीक थियो। परी थापा, उमेश गिरी, खुमबहादुर खड्का, प्रदिप नेपाल आदिका प्रसंग ल्याएर जुन आरोप लगाइएको छ, यो शतप्रतिशत झूटको खेती हो। यो युग विज्ञानको युग हो। विज्ञानमा विश्वास गर्नेले प्रमाणविना बोल्न मिल्दैन। कसैले भ्रष्टाचार गरेका भए कारबाही गर्ने संस्थाहरू नेपालमा सक्रिय नै छन्। म चुनौती दिन चाहन्छु कि प्रमाण ल्याउनुस् र कारबाही गर्नुस्। मानव सभ्यता नै लज्जित हुने शब्द प्रयोग गरेर गोयबल्स शैलीमा वामदेव गौतमजस्ता नेकपाका शीर्ष नेतालाई गाली गर्ने विजयजीजस्ता लेखकलाई कायरबाहेक के नै भन्न सकिन्छ र ? वामदेवको नेतृत्वमा बनेको नेपाल कम्युनिस्ट पार्टीको चुनावी घोषणापत्र, वामदेवले लेख्नुभएका नेपाल नवनिर्माणको महाअभियान, बहुदलीय समाजवाद लगायतका लेख, रचना सबैमा मधेसी जनताको उच्च सम्मान गर्नुभएको छ। मधेसको विकास र समृद्धिका पक्षमा जोडदार ढंगले वकालत गर्नुभएको छ। तर विजय शर्माले नैतिक एवं आत्मिक शक्ति गुमाइसकेको दन्त्यकथाका छट्टु स्यालले झैं गौतमलाई कपोलकल्पित मधेसविरोधीको आरोप लगाउन खोजेका छन्। सत्य सँग लडाइँ गरेपछि एक दिन धुलोमा मिलिन्छ भन्ने कुरा एक दिन प्रमाणित हुने नै छ। नेपालको एकीकरण एवं प्रजातन्त्र प्राप्तिको आन्दोलनमा मधेसी जनताको ठूलो योगदान छ। श्रमजीवी, पवित्र मधेसी जनताले उठाएका एवं उठाउने जायज मागलाई उचित सम्बोधन गर्नुको सट्टा जहिले पनि क्षेत्रीय अखण्डतासँग जोडेर हेर्ने केन्द्रको प्रवृत्ति खतरनाक छ भन्ने वामदेवजस्ता नेतालाई मधेसी दमन गर्नेजस्ता हदैसम्मको आरोप लगाउनु अपराधपूर्ण कार्य हो। नेपाली राजनीतिको सबभन्दा खराब, मूल्यहीन, उपयोग हुने, अस्थिर, लपलपे, शिखण्डी, काँचो वायु, महाभ्रस्ट, हास्यास्पद, गुटका प्रतीक, जोखाना हेर्ने र भँडुवाजस्ता निकृष्ट एवं मानव सभ्यता नै लज्जित हुने शब्द प्रयोग गरेर गोयबल्स शैलीमा वामदेव गौतमजस्ता नेकपाका शीर्ष नेतालाई गाली गर्ने विजयजीजस्ता लेखकलाई कायरबाहेक के नै भन्न सकिन्छ र ? निष्कर्ष विवाद जीवन्तताको पर्याय हो र संसारका कोही पनि राजनेता विवाद मुक्त छैनन् र हुँदैनन् पनि किनकि निरन्तरतामा क्रमभंगता गर्दा विवाद हुन्छ नै। शतप्रतिशत पर्फेक्ट दुनियाँमा कोही, केही पाउन सकिन्न। यो युग निषेधको युग होइन, बरु सहमति, सहकार्य, सौहार्दता, शिष्टता र कम्प्रोमाइजको युग हो। प्रभावकारी सञ्चारले जस्तोसुकै कुरा पनि मिलाउन सकिन्छ। अन्धभक्तता र अन्धविरोध दुवै अतिवाद हुन्। रिस, ईष्र्या, डाह, द्वेष, आक्रोश, प्रतिशोध, बदला लिएर आत्मसन्तुष्टि लिने प्रवृत्तिको विनाश निश्चित छ। उदारता, त्याग, माया, प्रेम, सद्भावले धेरै ठूला काम गर्न सकिन्छ। मानिससँग तर्कको अन्त्य भएपछि नयाँ कथा रचना गरेर होहल्ला र गाली गर्ने मानिसको प्रवृत्ति हुन्छ। तत्कालीन एमाले र माओवादी केन्द्रबीचको चुनावी मोर्चा निर्माण र त्यसको व्यवस्थापनमा लामो समय दिनुपर्दा आफ्नो निर्वाचन क्षेत्रमा समय दिन नपाउँदा र विदेशी दलाल र अन्तरघातीका कारणले हालको प्रतिनिधिसभा निर्वाचनमा थोरै मतले मात्र विजयी नहुनुभएका वामदेवलाई जनताबाट अलग भएको भन्नु खुरापातको पराकाष्ठा मान्नुपर्छ। समाजको जरासम्म भिजेको, लाखौं कार्यकर्ता र जनताको साथ रहेका, असीम इच्छाशक्ति भएका, आधा शताब्दीदेखि कम्युनिस्ट आन्दोलनमा लागेका, एउटा साहसिक, त्यागी, विचारक, निष्ठा र संघर्षको प्रतिमूर्ति, सिद्धान्तकार, देशभक्तलाई कथित आरोप लगाई हदैसम्मको अपमान गर्नु कायरता हो। लेख्न, बोल्न, आलोचना गर्न धेरै सजिलो छ। कुरा काट्नमा आनन्द आउँछ। तर आलोचना र प्रतिशोधको पनि निश्चित विधि, सीमा हुन्छन् होइन र ? उज्यालो सम्भावना बोकेको हाम्रो देशलाई हरतरहबाट माफिया कमजोर पार्न चाहन्छन्। दलालहरू मौकाको चौका हान्न कोसिस गरिरहेका छन्। नेपाललाई सधैं अस्थिर र गरिब देख्न चाहने त्यही अदृश्य शक्तिले नै जननेता मदन भण्डारीको हत्या गरेका थियो। एकता लाई भ्रम भन्ने नेपाल र नेपालीको शत्रु नभए के हुन्छ ? अधिकारी नेपाल कम्युनिस्ट पार्टी (नेकपा) एकता राष्ट्रिय अभियानका केन्द्रीय सदस्य हुन्।"
फैसलापछिका सरगर्मी,"अदालतले संसद्को प्राणप्रतिष्ठा गरिदिँदा राजनीतिक स्थिरता कायम हुने परिस्थिति निर्माण भएको छ। सर्वोच्च अदालतबाट प्रतिनिधिसभा पुनःस्थापना भएसँगै राजनीतिक दलहरू नयाँ शिराबाट आआफ्ना रणनीति तयार गर्न व्यस्त छन्। यही निर्णयमा १३ दिनभित्र संसद्को अधिवेशन आह्वान गर्न निर्देशनात्मक आदेशसमेत जारी गरेको छ। सरकारले २३ गतेदेखि संसद् बैठक आह्वान गर्ने निर्णय गरेको छ। यसले नेपाली राजनीतिमा बहुआयामिक प्रभाव पर्ने छ। अदालतले संसद्लाई प्राणप्रतिष्ठा गरिदिँदा राजनीतिक स्थिरता कायम हुने परिस्थिति निर्माण भएको छ। भावी प्रधानमन्त्रीका बारेमा देखिएको अन्योल अन्त्य गर्न निकै कठिनाइ उत्पन्न भएको छ। प्रत्यक्षपरोक्ष रूपमा निर्वाचनका लागि तयारी गरिरहेका दलहरू अदालतको फैसलापश्चात् अब संसद्को बाँकी अवधि पूरा गरेर मात्र निर्वाचन हुनेमा विश्वस्त देखिएका छन्। सर्वोच्चले दिएको निर्णयबाट देशमा राजनीतिक स्थिरताका लागि वातावरण बनाएको छ। यस निर्णयलाई स्वागत गर्दै तोकिएकै अवधिमा अधिवेशन आह्वान गर्न आफू तयार रहेको अभिव्यक्ति प्रधानमन्त्रीबाट आएको छ। यसका अतिरिक्त नेकपाको संसदीय दल र अविश्वासको प्रस्ताव दुवैको सामना गर्ने तयारी प्रधानमन्त्रीले गरेको महसुस हुन थालेको छ। सर्वोच्चले नेपालको राजनीतिलाई नयाँ दिशा प्रदान गरी संविधानलाई अक्षरशः पालना गर्नुपर्ने सन्देशसमेत दिएको विश्लेषण राजनीतिक क्षेत्रमा चासो राख्नेहरू गरिराखेका छन्। संविधानलाई गति र मूर्तरूप दिन यो निर्णय कोसेढुंगा सावित हुनेमा प्रायः सबै राष्ट्रिय स्तरका दलहरू र सम्माननीय प्रधानमन्त्रीसमेत एकै स्थानमा खडा हुने अवस्था अदालतले सृजना गरिदिएको छ। राजा ज्ञानेन्द्रको शाही शासनमा संविधानमा नभएको शाही आयोग गठनलाई असंवैधानिक ठहर गर्दा सो निर्णय हुने दिन न्यायाधीशलाई भौतिक अस्तित्व सकिदिने धम्की आएको बताइन्छ। आफ्नो जीवनसमेत जोखिममा राखी न्याय दिन सफल न्यायमूर्तिले अहिलेको अवस्थामा संवैधानिक अतिक्रमण गरी भएको संसद् विघटनलाई गम्भीरतापूर्वक लिन विज्ञप्ति जारी गर्न चार पूर्वप्रधानन्यायाधीशको समूहमा सचेत नागरिकका तर्फबाट सशक्त उपस्थिति दिनुभएको थियो। प्रधानन्यायाधीशले नेपालमा अनुपयुक्त आधारमा तत्कालीन प्रधानन्यायाधीशमाथि पेस भएको महाभियोगको प्रस्तावका कारण निलम्बित अवस्थामा रहनुभएकी सुशीला कार्कीलाई अदालतमा उपस्थित भई कार्यभार सम्हाल्न निर्णय दिनुभएको थियो। अहिले उनैको नेतृत्वमा संवैधानिक अदालतको सर्वसम्मत निर्णयले संसद् पुनस्र्थापित भएको छ। यी निर्णयहरूले देशमा संवैधानिक संकट आइपरेको अवस्थामा अदालतको प्रतिष्ठाको रक्षा गर्न र लोकतन्त्रका मूल्य र मान्यता संरक्षण गर्न न्यायमूर्तिहरू अब्बल प्रमाणित भएका छन्। यस्ता महत्वपूर्ण निर्णयबाट अदालतबाट भएका जनताका नजरमा अनुपयुक्त देखिएका निर्णयको प्रायश्चितसमेत उहाँहरूले गर्नुभएको स्थिति छ। केही दिनमा सुचारु हुने संसद् अधिवेशनले अहिलेको अवस्थामा देखिएको राजनीतिक द्वन्द्वलाई लोकतान्त्रिक अभ्यासका आधारमा निकास दिने छ। यसमा सर्वप्रथम सबैले अवगत गर्नुपर्ने विषय हो। नेकपाभित्र चरम द्वन्द्व आमन्त्रण भएको छ तर दलमा विधिवत् विभाजन आएको छैन। त्यसैले यस दलभित्र एकताका लागि भरपूर प्रयास गर्नुपर्छ। दलहरू कमजोर हुँदा लोकतन्त्रले अपेक्षित गति लिन सक्दैन। यसका लागि दुवै खेमाले आआफ्ना कमीकमजोरी प्रस्ट राखी आत्मालोचना गर्न जरुरी हुन्छ। यसपछि सत्ता प्राप्तिका लागि भएको लामो संघर्षले प्रधानमन्त्री चयनका विषयमा समझदारी हुन सक्दा मात्र दलीय एकता सम्भव छ। दलभित्र विपरीत दिशामा अभिमुख भएका दुई समूहका नेतृत्वपंक्तिलाई व्यक्तिगत स्वार्थभन्दा माथि उठी दल लोकतन्त्र र समग्र राष्ट्रिय स्वार्थका दिशामा अभिमुख हुन प्रेरित गराउने भूमिकामा स्पष्टताका साथ दलभित्रका अन्य नेता र कार्यकर्ता लागिपर्नुपर्छ। मुख्य मुद्दा फेरि पनि प्रधानमन्त्रीको निर्वाचन नै बन्ने छ। यो दलभित्र एकताको प्रयासमा ठूलो जटिलता सृजना हुने विषय हो। अहिले पदीय भागबन्डाका आधारमा अघि बढेका नेकपाका शीर्षस्थलाई संयुक्त रूपमा दलको नेतृत्व प्रदान गरी जनस्तरमा स्वीकार्य दोस्रो पुस्ताका लागि सरकारको नेतृत्व प्रदान गर्ने स्थिति बनाउन सक्दा मात्र पार्टी एकता सम्भव हुन्छ। यस उद्देश्य प्राप्तिका लागि युवा नेता तथा तथा कार्यकर्ताको अर्थपूर्ण दबाबको अवस्था अनिवार्य हुन्छ। तर हालसम्मको अवस्था र क्रियाकलाप अध्ययन गर्दा यस दलका युवा कार्यकर्ता तथा नेतामा यो स्तरको रचनात्मक दबाब नेतृत्वलाई गर्न सक्ने अवस्था देखिँदैन। त्यसैले यस दलभित्र विधिवत् रूपमा विभाजन आउने सम्भावना प्रबल छ। यस अवस्थामा नेकपाले सरकारको नेतृत्व गुमाउनुपर्ने अवस्था आउन सक्छ। गणितीय जोडघटाउले राजनीतिक मूल्य मान्यता सबैलाई छायामा पार्नेछ। राजनीतिमा देखिएका स्वार्थलोलुप झुन्डलाई सही दिशामा निर्देशित नगरेसम्म नेपालको राजनीतिमा कुनै सुधार हुने संकेत देखिँदैन। जहाँसम्म दलको विभाजनको विषय छ, अहिले निर्वाचन आयोगमा दिएका दुवै समूहको दाबीसहितका निवेदनबाट आयोगले निर्वाचन चिह्न र झन्डा तोकिदिन मिल्ने देखिँदैन। दुई समूहमध्ये कुनै एक समूह संसदीय दलको र दलभित्रको केन्द्रीय सदस्यहरूको ४० प्रतिशत संख्या पुर्याई निर्णयका साथ दल विभाजनका लागि आवेदन गर्दा मात्र विधिवत् प्रक्रिया अघि बढ्छ। अहिले अदालतको निर्णयबाट प्रचण्डमाधव पक्ष र सत्ताबाट नहट्ने अडान लिँदै आएका कारण प्रधानमन्त्रीसमेत यो संख्या पुर्याउने प्रतिस्पर्धामा छन्। लोभीस्वार्थीको झुन्ड कुन समूहमा संलग्न हुँदा व्यक्तिगत फाइदा पुग्छ; त्यही रणनीति बनाउनमा व्यस्त छन्, विस्तारै समूह दलबदलले तीव्र रूप लिनेछ, नेकपाभित्रको एकता सम्भव नभएको अवस्थामा यो प्रक्रिया अघि बढ्छ। संसद्मा अविश्वासको प्रस्ताव पेस गर्दा प्रधानमन्त्रीको नामसमेत प्रस्ताव गर्नुपर्ने भएकाले यस प्रक्रियाले स्वतः दलीय एकता वा विभाजनमै सबैभन्दा पहिला निर्णय लिनुपर्ने अवस्था छ, अन्यथा राजनीतिक कोर्स सुचारु हुन संवैधानिक र प्राविधिक समस्या देखिनेछ। दलभित्र विभाजन आएमा दुवै समूहमा बहुमतको सरकार बनाउन सक्ने सामथ्र्य रहने छैन। यस अवस्थामा प्रतिपक्षमा रहेका दलहरू सरकार गठन प्रक्रियामा निर्णायक हुनेछन्। सम्भवतः नेपाली कांग्रेसका सांसद संख्या जोड्दा दुवै खेमा सरकार बनाउन सक्षम हुने स्थिति आउन सक्छ। निर्णायक शक्तिका रूपमा रहेको अवस्थामा यस दलको कांग्रेसको सौदाबाजी गर्ने शक्तिमा वृद्धि हुनेछ। कांग्रेसले प्रधानमन्त्रीको दाबी गर्ने अवस्था सिर्जना हुने र यस दलको समर्थन र सहभागिताको अभावमा सरकार गठन हुन नसक्ने परिस्थिति हुँदा यो सर्त अन्य दलका लागि स्वीकार्य हुनेछ। तर कांग्रेसले यस अवस्थामा सरकारमा सहभागिता नदिई सरकार बनाउन दलका तर्फबाट मार्गप्रशस्त गर्नुपर्छ। यो नै यस दलका लागि उपयुक्त विकल्प र अहिलेको अवस्थाको राजनीतिक माहोल र परिस्थितिका लागि बुद्धिमत्तापूर्ण निर्णय हुनेछ। यस प्रकारका आवाज यस दलभित्र उठिरहेको अवस्था भए पनि दबिएर जानेछन्। अर्को अर्थमा नेकपाको विभाजन भएमा कांग्रेसले सरकारमा सहभागिता दिई गलत निर्णय लिनेमा धेरै सन्देह गर्नुपर्ने अवस्था छैन। वर्तमान प्रधानमन्त्री केपी ओलीले नै निरन्तरता पाउने सम्भावना पनि उत्तिकै छ। यसका लागि उहाँले संसदीय दल र विशेषगरी प्रतिनिधिसभाका सदस्यहरूको बहुमत आफ्नो पक्षमा सुरक्षित गर्न सक्नुपर्छ। दलभित्र विभाजन भएमा मात्र यो परिस्थिति प्रतिपक्षी दलहरूको समर्थनमा निर्माण हुनेछ। कांग्रेसको समर्थन प्राप्त गर्न सक्ने दल नै सरकारमा रहनेमा द्विविधा छैन। यसका लागि दुवै समूह कांग्रेसलाई आफ्नो पक्षमा राख्न पहलकदमी गरिराखेका छन्। दुईतिहाइनजिकको समर्थन प्राप्त गरेको दलले पूरा अवधि सरकार चलाउन नसक्ने अवस्थामा मिलिजुली सरकार गठन हुँदा राजनीतिक अस्थिरताको अवस्था सृजना हुनेछ। शक्ति र स्वार्थपूर्तिका छिनाझमटमा संसद्को बाँकी अवधि समाप्त हुनेछ। यो अवस्थाबाट राष्ट्रलाई बचाउने दुरगामी दृष्टि वर्तमान समयका राजनीतिक नेतृत्व पंक्तिमा रहनेका बीच महसुस गर्न सकिएको छैन। यो अवस्थामा अदालतको यो निर्णयपश्चात् चरम अवसरवादी स्वार्थलोलुप झुन्डका बीच समूह परिवर्तनको अस्वस्थ खेल प्रारम्भ हुनेछ। २०५१ सालपश्चात्को संसद् खरिद गर्ने, उनीहरूको अपहरण हुने, विदेशतर्फ पलायन गराउने, सरकारमा सहभागी बनाई आफ्नो पक्षमा समर्थन प्राप्त गर्ने सबै प्रकारका अस्वस्थ प्रतिस्पर्धा दलहरूमा पुनरावृत्ति हुनेछ। नेपाली राजनीति पुनः अत्यधिक विकृतिमय हुनेछ। लोकतान्त्रिक मूल्य र मान्यता, दलीय सिद्धान्त र आस्था देखाउने दाँत मात्र सावित हुनेछन्। यसबाट अन्ततोगत्वा नेपाली जनता र देशले पीडाबोध गर्नुपर्ने छ। त्यसैले सरकार परिवर्तनले कुनै अर्थ राख्ने देखिँदैन। जनताले नै आवाज दिई सशक्त आन्दोलन गर्दै अहिलेका राष्ट्रिय राजनीतिमा देखिएका र यिनका स्वार्थलोलुप झुन्डलाई सही दिशामा निर्देशित नगरेसम्म नेपालको राजनीतिमा कुनै सुधार हुने संकेत देखिँदैन।"
उपाधितर्फ उन्मुख सातदोबाटो,काठमाडौं : सातदोबाटो युथ क्लब सहिद स्मारक बी डिभिजन लिग फुटबलको उपाधितर्फ उन्मुख देखिएको छ। एन्फा कम्प्लेक्स मैदानमा सोमबार भएको खेलमा सातदोबाटोले श्रीभगवती क्लबलाई १० गोलले हरायो। सातदोबाटोको जितमा दोर्जे तामाङले निर्णायक गोल गरे। दोर्जेले २५औं मिनेटमा पेनाल्टीमार्फत गोल गरेका थिए। विपक्षीले डिबक्सभित्र ह्यान्ड गरेपछि सातदोबाटोले पेनाल्टी पाएको थियो। शीर्ष स्थानमा रहेको सातदोबाटोले लिगमा अपराजित यात्रा कायम राखेको छ। सातदोबाटोले आठ खेलबाट २२ अंक बनाएको छ। दोस्रो स्थानमा रहेको खुमलटारको १९ अंक छ। सातदोबाटोसँग पराजित श्रीभगवती ६ अंकसहित नवौं स्थानमा छ। अर्को खेलमा आरसीटीले टुसाल युथ क्लबलाई १० गोलले हरायो। आरसीटीलाई जिताउन अजित गुरुङले निर्णायक गोल गरे। अजितले ७३औं मिनेटमा गोल गरेका थिए। जितसँगै आरसीटी लिगको पाँचौं स्थानमा उक्लिएको छ। आरसीटीले आठ खेलबाट १२ अंक बनाएको छ। आठ अंक बनाएको टुसाल सातौं स्थानमा छ।
