शीर्षक,विवरण
खनिज उत्खननबाट समृद्धि,"हिमालय शृंखलामा अवस्थित नेपाल भौगर्भिक विविधतायुक्त भएकाले विभिन्न प्रकारका धातु, अधातु र प्राकृतिक इन्धनको प्रचुर सम्भावना भएको देश हो। तराईमा भूमिगत तथा सतही जलस्रोत, निर्माण सामग्री र प्राकृतिक ग्याँस तथा तेलको सम्भावना छ। त्यस्तै चुरे वा सिवालिक पर्वतमा निर्माण सामग्री, कोइला, युरानियमसँगै प्राकृतिक ग्यास तथा तेलको पनि सम्भावना छ भने लेसर हिमालय अर्थात् महाभारत पर्वत श्रेणीमा धातुगत खनिजहरू जस्तै फलाम, तामा, सिसा, कोबाल्ट, टिन, सुन आदि पाइन्छ भने उच्च हिमालय पर्वतमा सुन, सिसा, तामा, युरानियमसहित महत्वपूर्ण जेम्स स्टोन र भित्री हिमालय वा तेथिस हिमालयमा प्राकृतिक ग्यास, नुन, युरानियम, चुनढुंगा आदि पाइन्छ। झन्डै दुई शताब्दीअगावै प्राचीन शैलीमा नेपालमा फलाम, तामालगायतका खनिजको उत्खनन हुँदै आएको पाइन्छ। रामेछापको थोसेमा फलामबाट बन्दुक निर्माण गरेका, तिब्बतमा फलाम र तामा, भारतमा कोइला निर्यात गरेका र नेपालमा सर्वप्रथम बेराइट मिनिरल खानीडाँडामा सन् १९५० मा खनिज सम्पदा पत्ता लागेको इतिहास पढ्न पाइन्छ। नेपालमा भौगर्भिक सर्वेक्षण २०२४ सालदेखि सुरु भएको हो। हाल विश्वव्यापी चुनौतीका रूपमा रहेको कोभिड १९ को असर न्यूनीकरण गर्ने गरी यस आर्थिक वर्ष २०७६७७ को बजेटमा उत्पादनशील कूल मूल्य अभिवृद्धि २३ प्रतिशत ऋणात्मक रहने प्रक्षेपण गरिएको छ। कूल ग्राहस्थ उत्पादानमा औद्योगिक उत्पादनको योगदान गएका पाँच वर्षमा वार्षिक औसत ५५ प्रतिशत रहेको सरकारी तथ्यांक छ भने आव ०७६७७ मा यसको योगदान ५१ प्रतिशत रहने अनुमान छ भने खानी तथा उत्खनन क्षेत्रले कुल ग्राहस्थ उत्पादनको ०५५ प्रतिशत योगदान गरेको छ। आव ०७६७७ को फागुनसम्मको कूल दर्ता भएका उद्योगको ३७ प्रतिशत उत्पादनमूलक उद्योग दर्ता भएका छन्। यसमा खनिज उद्योगमा कूल ६८८३ करोडको लगानीमा ६९ वटा उद्योग दर्ता भएका छन्। यसले करिब सात हजार रोजगार सृजना गरेको छ। खनिज उद्योगको संख्या सुदूर पश्चिम प्रदेशमा सबैभन्दा धेरै दर्ता भएका छन्। कूल उद्योगहरूमा वैदेशिक लगानी स्वीकृत पाएका लगानीका आधारमा सबैभन्दा बढी चीन ४४५, भारत ३०५, बेलायत ४७७ र अमेरिका ४१५ छ भने उद्योग संख्याका आधारमा समेत सबैभन्दा बढी चीन ३३५ र भारत १६५ रहेको छ। नेपालमा प्रचुर सम्भावना रहेको र उत्खनन गर्दै आइएको खनिज चुनढुंगाको अध्ययन र अन्वेषण गरी देशका विभिन्न क्षेत्रमा करिब ७० करोड टन प्रमाणित, २० करोड टन अर्धप्रमाणित र ३७ करोड टनको सम्भाव्य अध्ययन गरी कूल झन्डै १२७ अर्ब टन चुनढुंगा अन्वेषण भएको छ। उक्त अध्ययनकै आधारमा नेपाल सरकार र स्वदेशी तथा विदेशी निजी क्षेत्रको सहभागितामा हालसम्म करिव ६० वटा चुनढुंगा उत्खनन अनुमति दिइएको छ। उक्त चुनढुंगा खानीकै आधारमा हालसम्म १५ लाख टन प्रतिवर्ष क्षमताका करिब २५ सिमेन्ट उद्योगहरू सञ्चालित छन् भने केही निर्माणाधीन छन्। यी उद्योगहरूले वर्तमान मागको करिब ९० प्रतिशत अर्थात् झन्डै वार्षिक ४५ लाख टन सिमेन्ट नेपालमै उत्पादन हुन्छ। आगामी दिनमा नेपालका सिमेन्ट उत्पादनले आन्तरिक मागलाई पूरा गर्दै निर्यात गर्न सकिने सम्भावना सजिलै संकेत गर्छन्। सरकारी तथा निजी क्षेत्रको साझेदारीमा खानी उद्योगहरूको विकास गर्ने उद्देश्यका साथ धौवादी फलाम कम्पनी लिमिटेडको स्थापना गरिएको छ। नवलपरासीको धौवादीमा करिब १०८ मिलियन टन फलाम खनिजको खानीबाट प्रतिदिन लगभग ८०० टन फलाम ३० वर्षसम्म उत्पादन गर्ने सम्भावनामा आगामी आर्थिक वर्षमा आवश्यक पूर्वाधार विकास र प्लान्ट स्थापना गरी फलाम कम्पनी सञ्चालन गर्ने योजना नेपाल सरकारको छ। बर्सेनि बढ्दै गएको कृषि मलको आयात प्रतिस्थापन गर्न नेपालका बैतडी र बझाङ जिल्लामा रहेको फस्फोराइड खानीको भौगर्भिक अध्ययन एंव अनुसन्धान कार्य अगाडि बढाइने भएको छ। त्यस्तै नेपालका हिमाली क्षेत्रमा पाइने बहुमूल्य पत्थर अर्थात् जेम्स स्टोनको विभिन्न क्षेत्रमा सम्भाव्यताको अध्ययन गरी उत्खन्न अनुमाति दिएको छ। नेपालमा प्राकृतिक ग्यास तथा तेलको अन्वेषण गर्न पेट्रोलियम अन्वेषण परियोजना, १९७९१९८५ ले खानी तथा भूगर्भ विभागले नेपालमा पेट्रोलियम अन्वेषणका निमित्त चुरे र तराई क्षेत्रमा पर्ने गरी विभिन्न सम्भाव्य ब्लक छुट्ट्याएको थियो। नेपालका विभिन्न क्षेत्रहरूमा अवस्थित खनिज र पेट्रोलियम पदार्थको अन्वेषण, उत्खन्न, प्रशोधन र उपयोग गर्ने उद्देश्यले नेपाल र चीन सरकारको सम्झौताअनुसार दैलेखलगायत नेपालका सम्भाव्य क्षेत्रमा अध्ययन एवं अन्वेषण जारी छ। आफ्नो देशमा भएका खनिज तथा प्राकृतिक सम्पदाको खोजी तथा उत्खनन गरी देशको आर्थिक, सामाजिक र औद्योगिक विकासमा जोड दिई समृद्ध नेपाल निर्माण गर्न सकिन्छ। त्यस्तै खरी, मार्बल, जेम्स स्टोन, कोइला, रातोमाटो आधारित साना तथा मझौला स्तरका खनिजहरूको अन्वेषणदेखि उत्खन्नसम्मका लागि आव ०७५७६ सम्म १३३ उत्खनन र करिब २७९ खोजतलासका लागि अनुमति दिइएको छ। यसमा लगभग ८० प्रतिशत सञ्चालन रहेको सरकारी तथ्यांक छ। हाल चुनढुंगा ६१, खरी १४, क्वार्जाइट १२, कोइला ११, टुर्मालिन र क्याइनाइट ८, लिड सिसा), मार्बल, क्वार्ज र रातोमाटोका ३, फलाम र डोलोमाइट २ र म्याग्नेसाइट, क्याल्साइट र जिंकका एक गरी १५ वटा भिन्न खनिजका १३३ उत्खन्न अनुमतिपत्र प्रदान गरिएको छ। त्यस्तै चुनढुंगा १६८, सिलिका स्यान्ड अर्थात् बालुवा २८, क्वार्जाइट २७, डोलोमाइट १२ आदि गरी २७९ खोजतलासका लागि अनुमति दिइएको छ। आव ०७६७७ (माघ २०७६ सम्म) मा नेपाल सरकारले खानी रोयल्टीमार्फत करिब ५२ करोड राजस्व आम्दानी पनि गरेको छ। खानी तथा भूगर्भ विभागले भूवैज्ञानिक खनिज सर्भेक्षण अन्वेषण कार्यअन्तर्गत विभिन्न जिल्लामा करिब ७८०० किमि क्षेत्रमा भौगर्भिक नक्सांकन तथा खनिज अन्वेषण गरेको सरकारी तथ्यांक छ। आव ०७७७८ को बजेटअनुसार सुर्खेतमा बहुमूल्य पत्थरको प्रशोधन केन्द्र स्थापना गर्ने, बैतडीको फस्फोराइड र उदयपुर कपुरघाटमा म्याग्नेसाइटको विस्तृत अध्ययन एवम् अन्वेषण गर्ने, सुन, तामा, युरानियम, फलामलागायत सम्भाव्य खनिज वस्तुको अन्वेषण तथा उत्पादन अध्ययन गर्ने योजनासमेत प्रस्तुत गरिएको छ। हाल फुलचोकी फलाम खानी, खरिढुंगा म्याग्नेसाइट खानी, गणेश हिमाल सिसाखानी, गोदावरी मार्वललगायतका केही महत्वपूर्ण खानी विविध कारणले सञ्चालनमा छैनन्। नेपालको सविधानको धारा ५१ को खण्ड (छ) को प्राकृतिक साधनस्रोतको संरक्षण र उपयोगसम्बन्धी राज्यको नीतिमा राष्ट्रिय हितअनुकूल तथा अन्तरपुस्ता समन्यायको मान्यता आत्मसात गर्दै देशमा उपलब्ध प्राकृतिक साधनस्रोतको संरक्षण, संवर्धन र वातावरण अनुकूल दिगो रूपमा पयोग गर्ने र स्थानीय समुदायलाई प्राथमिकता अग्राधिकार दिँदै प्राप्त प्रतिफलहरूको न्यायोचित वितरण गर्ने भन्ने प्रस्ट पारेको छ। खानी तथा खनिज पदार्थ ऐन, २०४२ र सो नियमावली, २०५६, राष्ट्रिय खनिज नीति, २०७४, पेट्रोलियम नियमावली, २०४१ लगायतका ऐन तथा नियमावलीभित्र रही खानी तथा खनिजजन्य पदार्थको उत्खन्न एवम् उपयोग गरिँदै आएको पाइन्छ। नेपालको सविधानको अनुसूची ५, ६ र ८ ले क्रमशः खानी उत्खननको अधिकार संघीय सरकारलाई, खानी अन्वेषण र व्यवस्थापनको अधिकार प्रदेश सरकारलाई र खानी तथा खनिज पदार्थको संरक्षणको अधिकार स्थानीय सरकारलाई दिइएको छ। संघ, प्रदेश र स्थानीय सरकारबीच प्राकृतिक स्रोतको बाँडफाँटसमेत हेर्ने जिम्मेवारीसहित नेपालको संविधानको धारा २५० र २५१ ले राष्ट्रिय प्राकृतिक स्रोत तथा वित्त आयोग परिभाषित गरेको छ। सम्भावना पहिचान भएका खनिजको विस्तृत अध्ययन हुनु आजको प्रथम आवश्यकता हो। आफ्नो देशमा रहेका सम्पूर्ण खनिज तथा प्राकृतिक सम्पदाको पूर्ण अध्ययन गर्नु सरकारको पहिलो दायित्व हो। नयाँ प्रविधि र उपकरणका साथै सम्बन्धित विषय मात्रै देशको आर्थिक, सामाजिक र औद्योगिक विकासमार्फत देशको मुद्रा निर्यात, व्यापार घाटा नियन्त्रण गर्दै समृद्ध नेपाल निर्माण गर्न सकिन्छ। भण्डारी चीनको विश्वविद्यालयमा भूगर्भशास्त्र अध्ययनरत छन्।"
बालबालिकालाई अभिभावकको माया र संसर्ग,"केही दिनअघि धनकुटामा ५० वर्ष नाघेका प्रतिष्ठित चारजना व्यक्तिले १३ वर्षीया दलित बालिकालाई लामो समयदेखि यौन शोषण गर्दै आएको रहस्य गर्भवती भएपछि खुल्यो। धादिङमा पनि आफ्नै बुवाबाट बलात्कृत १७ वर्षीया छोरीले बच्चा जन्माइन्। त्यसैगरी वैशाखमा बुटवल तिलोत्तमा नगरपालिका१० शान्तिनगर गाउँकी आठ वर्षीया बालिकालाई १४ वर्षीय छिमेकीले फकाएर घरमै लगी खुट्टा बाँधेर बलात्कार गरेछन्। कोदालोको बिँडले यौनांगमा घोचेर थप पीडासमेत दिएछन्। रूपन्देही देवदहकी १३ वर्षीया दलित बालिका अंगिरा पासी पनि बलात्कार भइन्। बलात्कारीसँगै बिहे गराइएपछि उनलाई केही समयपछि रूखमा झुन्ड्याइएको अवस्थामा भेटियो। यी त केही प्रतिनिधि घटना मात्र हुन्। लकडाउनका बीच पनि कयौं बालिका हिंसाको सिकार हुँदै आएका छन्। चैतमा सम्पन्न कक्षा ८ को आधारभूत परीक्षा दिन आएकी एकजना छात्राले भनिन्रातभरि आमाबुवाको झगडा परिरह्यो। एकजना नातेदार अंकल आएर सम्झाएपछि साम्य भयो। म त रातभरि रोएरै बसें। केही पनि पढ्न पाइनँ। पढेको पनि बिर्सें। त्यस्तै अर्को घटना छ। दुईजना कलिला सन्तान र पति छाडेर आमा अन्यत्रै गइछन्। सानो हुँदा आमा मेलापात, पधेंरा, खेतबारी, बिहेभोज जानुहुन्थ्यो। म पनि आमासँगै जाने गर्थें। कामविशेषले कहिलेकाहीं आमा केही दिनका लागि मामाघर जानुहुन्थ्यो। आमाको याद आउँथ्यो। हामी रुन्थ्यौं पनि। त्यस्तै घटना दोहोरियो जब मैले छोरी पाएँ। नौ वर्ष हुँदासम्म छोरीले मलाई पछ्याइरही। यी घटनाले के देखाउँछन् भने बालबालिकालाई आफ्ना आमाबुवाको साथ र मायाको पूर्णतः खाँचो हुन्छ। कतिपय आमाबुवा सन्तानका निमित्त समय दिन सक्दैनन्। कतिपय घरमा काम गर्नेले हेरविचार गर्छन् भने कतिपयले रुवाउँदै छात्रावास वा चाइल्ड केयरमा राखिदिन्छन्। घरमा पति, पत्नीबीच सामान्य झगडा हुँदा पनि उनीहरू डराउँछन्। आमाबुवाबीच कहिल्यै झगडा नहोस्, उनीहरू सधैं मिलेर बसून् भन्ने उनीहरू चाहन्छन्। पति विदेश हुँदा पत्नीले आफ्ना सन्तान छाडेर अर्कैसँग हिँडेका पनि छन्। पति सँगै हुँदा पनि पत्नीहरू दुईतीनवटा सन्तान छाडेरै अर्कोसँग भाग्ने गरेका छन्। आमाले छाडेर गएपछि तिनका सन्तान आमाको यादमा तड्पिरहन्छन्। तर आमाहरू यी कुरा बुझेर पनि बेवास्ता गर्छन्। आमाले छाडेकी १३ वर्षीया बालिकालाई सोधेकी थिएँ। उनले आँसु खसाल्दै भनिन्, आउँछ नि। धेरै आउँछ। यतिखेर लकडाउनमा सपरिवारले एकै ठाउँमा बस्न पाएका छन्। सन्तानले अभिभावकको माया पाएका छन्। सन्तानलाई माया गर्नुपर्ने रहेछ भन्ने कुरा अभिभावकले पनि महसुस गरेका छन्। केही समय, घन्टा वा दिन आमाबाट छुट्टिँदा त केटाकेटी रुन्छन्, नरमाइलो मान्छन् भने सानै उमेरमा सधैंका लागि आमा वा बुवाबाट छुट्टिनुपर्दा उनीहरूका मनमा कस्तो असर पर्ला ? प्रत्येक बालबालिकाले सानो हुँदा आमाबुवाबाट के खोजेका हुन्छन्, त्यो दिन अभिभावक कहिल्यै चुक्नु हुँदैन। आफ्ना सन्तानलाई पीडामा छोडेर अलप भइदिनु कुनै पनि आमाबुवाको कर्तव्य होइन। अर्कासँग बिहे गरेर बस्दा नयाँ ठाउँमा, नयाँ समाजमा आफ्नो नाम जन्म, कर्म सबै गोप्य राख्नुपर्ने हुन्छ। जसले रातदिन पीडा दिइरहन्छ। खिल बनेर बसिरहन्छ। जुन मान्छेसँग भागेर गएको हो, उसले राम्रो गर्ला, उससँग सधैं राम्रो होला भनेर कसरी भन्न सकिन्छ ? भागेर आउनेलाई घरका अरू सदस्यले पनि राम्रो भन्दैनन्। फेरि सन्तान जन्माउनुपर्छ वा आमा बन्न पाउने हकबाट वञ्चित हुनुपर्छ। भगाउने पुरुषभन्दा पनि भागेर जाने महिलाले बढी कष्ट झेल्नुपर्छ। यस्ता महिलाले अलपत्र जीवन भोग्नुपरेको छ। महिला वा पुरुष जोसुकैले घरपरिवार, छोराछोरी छाडेर अर्को बिहे गर्दा दुइटै परिवारका लागि बेफाइदा गर्छ। परिवारमा झैंझगडा पर्छ, अशान्ति छाउँछ, केटाकेटीमा डिप्रेसन आउन सक्छ। कुलतमा फस्न सक्छन्। आफन्तबाटै बेचिन सक्छन्। हराउँछन्। बुवाले सन्तानप्रति ध्यान दिन नसक्दा सन्तान बरालिन पुग्छन्। यसले बालबालिकाको भविष्य बिग्रन्छ। आफ्नी पत्नी नराम्री र अर्काकी पत्नी राम्री पनि हुँदैनन्। अर्काका पति राम्रा, बुझ्ने र आफ्ना अबुझ, नराम्रा पनि कदापि हुँदैनन्। सबै हाड, छाला, मासुले बनेका हुन्। शारीरिक बनोट र सौन्दर्य मात्रै फरक हुन्छ। त्यसको प्रभावमा पर्नु ठीक होइन। अर्को कुरा, कानुनले बहुबिहे गर्न बन्देज लगाएको छ। तर भागेर दोस्रो विवाह गर्नेहरू भने तमाम भेटिन्छन्। नहुर्केका सन्तान छाडेर न त एउटी महिलाले आफूजस्तै अर्की महिलामाथि संकट खडा गर्नुपर्छ न त पुरुषले नै अर्काकी विवाहित वा अविवाहित छोरी ल्याएर आफ्नै पत्नीमाथि सौता हाल्नुपर्छ। सँगै भएका भाँडा ठोक्किँदा त आवाज आउँछ भने पतिपत्नीबीच झगडा हुनु सामान्य हो। अर्काको गल्ती खोजेर बस्नुभन्दा पनि गल्ती जसको हो नहिच्किचाई माफी माग्दा कुनै पहाड खस्दैन। बरु मनमा शान्ति छाउँछ। सानातिना कुरामा बहस नगरीकन सकेसम्म मिलेर बसेमा सबैको भलो हुन्छ। ठूलै निर्णय लिनुभन्दा पहिला यसबाट हुनसक्ने हानिको पनि ख्याल गरौं। पछिल्लो समय बहुविवाह गर्नेको संख्या घटेको छ तर पनि १५ देखि ४९ वर्षका विवाहित महिलामध्ये करिब चार प्रतिशतले आफ्ना पतिले दोस्री पत्नी राखेको स्वास्थ्य तथा जनसांख्यिक सर्वेक्षणमा उल्लेख छ। बहुविवाह गर्नेमध्ये अधिकांश पुरुष रहेको बताइन्छ। नयाँ कानुनअनुसार पत्नी हुँदाहुँदै दोस्रो विवाह गरेमा स्वतः बदर हुने प्रावधान छ। यस्तै महिला वा पुरुष जुनसुकैले पनि बहुविवाह गरेको ठहर भएमा एकदेखि तीन वर्षसम्मको जेल सजाय र पाँचदेखि पचास हजारसम्मको जरिमाना हुन सक्ने उल्लेख छ। साथै सरकारी जागिरका लागि अयोग्य हुने स्पष्ट उल्लेख छ। सम्बन्धविच्छेदपछि वा भागेर बिहे गरे पनि एक्लै बस्नुपरेको वा वैवाहिक जीवन सुखद नभएका घटना पनि छन्। सम्बन्धविच्छेदपछि पनि गल्ती भएछ भन्दै सँगै बस्ने गरेको पाइएको छ। यतिखेर लकडाउनमा सपरिवारले एकै ठाउँमा बस्न पाएका छन्। सन्तानले अभिभावकको माया पाएका छन्। सन्तानलाई माया गर्नुपर्ने रहेछ भन्ने कुरा अभिभावकले पनि महसुस गरेका छन्। लकडाउनले व्यावहारिक अवस्था खल्बलिए पनि सन्तानप्रतिको भावनात्मक सम्बन्ध भने जोडेको छ। यसलाई भोलिका दिनमा पनि अभिभावकले अझ गाढा बनाएर राख्न सक्नुपर्छ। सन्तानसँग जति नजिक आमा हुन्छिन् त्यति नजिक अरु हुँदैनन् भन्ने कुरा अभिभावकले मनन गरौं।"
महामारीमा निरन्तर सिकाइ,"विश्वविद्यालयीय परीक्षा सम्बन्धमा भएका अन्योल हटाउन सरकारले छिटै उपयुक्त निर्णय लिँदै छ विश्वव्यापी रूपमा फैलिएको कोभिड १९ को महामारीका कारण जनजीवन प्रभावित छ। यसले मानव स्वास्थ्यका अतिरिक्त आर्थिक, सामाजिक र सांस्कृतिक क्षेत्रमा प्रतिकूल प्रभाव पारिरहेको छ। महामारीबाट नेपालको शिक्षा क्षेत्र पनि प्रभावित छ। नियमित पठनपाठनको औपचारिक प्रक्रिया अवरुद्ध भएको छ। कोभिड १९ को महामारीले निम्त्याएको संकटका सन्दर्भमा देखा परेका चुनौतीलाई अवसरमा बदलेर शिक्षा क्षेत्रमा नवीन, सिर्जनात्मक र प्रवर्तनात्मक कदम चाल्न आवश्यक छ। कोभिड १९ को महामारीको प्रभाव कम पार्न नेपाल सरकारले चैत ११ देखि बन्दाबन्दीको नीति अवलम्बन गरेको सर्वविदितै छ। अहिलेको विषम परिस्थितिका कारण शिक्षा क्षेत्र प्रभावित भएको छ। प्रारम्भिक बालशिक्षाका ११ लाख ३१ हजार ९१ बालबालिका प्रभावित छन्। त्यसैगरी विद्यालय शिक्षाका निम्नानुसार संख्यामा विद्यार्थीको पठनपाठन अवरुद्ध भएको छ : शिक्षा, विज्ञान तथा प्रविधि मन्त्रालयले विपद्का समयमा बनाउनुपर्ने दृष्टिकोण, सञ्चालन गर्नुपर्ने नीति तथा कार्यक्रम, चाल्नुपर्ने कदमका सम्बन्धमा अध्ययन गरी संक्रमणकालीन वा आपत्कालीन कार्ययोजना निर्माण गर्न पूर्वविज्ञान तथा प्रविधिमन्त्री गणेश साहको नेतृत्वमा २०७६ साल चैत १५ गते मन्त्रीस्तरीय निर्णयबाट उच्चस्तरीय समिति र त्यसअन्तर्गत ६ वटा उपसमिति गठन गरिएको थियो। यस समितिको अध्ययन तथा महामारीको स्थिति विश्लेषण गरी आफ्नो प्रतिवेदन मन्त्रालयसमक्ष पेस गरेको थियो। उच्चस्तरीय समितिको सुझाव, सम्माननीय प्रधानमन्त्रीज्यूले राष्ट्रका नाममा गर्नुभएको सम्बोधन र अन्तर्राष्ट्रिय अभ्यासलाई समेत दृष्टिगत गरेर गत जेठ १८ गते शिक्षा, विज्ञान तथा प्रविधि मन्त्रालयले सिकाइ निरन्तरतासम्बन्धी निर्देशिका, २०७७ जारी गरी कार्यान्वयनमा ल्याइसकेको छ। कोभिड १९ को महामारीले हाम्रो औपचारिक एवम् पम्परागत शिक्षाको सीमिततालाई उजागर गरिदिएको छ। यसले शिक्षा क्षेत्रमा विशिष्ट अवसरहरू सिर्जना गरेको मैले महसुस गरेको छु। हामीले औपचारिक शिक्षा, किताबी शिक्षा, गुरुज्ञानलाई चेलामा हस्तान्तरण गर्ने शिक्षाको विकास गर्यौं। यसले व्यक्तिलाई यान्त्रिक बनाउनेतर्फ अग्रसर गरायो। अहिलेको महामारीका सन्दर्भमा मूलतः शिक्षा पद्धतिमा तीन विषयमा रूपान्तरणको अवसर प्राप्त भएको मलाई लागेको छ। पहिलो, विद्यार्थीमा स्वअध्ययन, मनन र बुझाइका प्रक्रियाबाट शिक्षा लिने बानी बसाल्ने अवसर प्राप्त भएको छ। स्वसिकाइमा केन्द्रित हुँदा शिक्षक, विज्ञ, पुस्तक, इन्टरनेट, मिडिया आदिको प्रयोग गर्न पनि यसले सिकाएको छ। घरपरिवारलाई नै लघु विद्यालय (मिनी स्कूल) बनाउन प्रेरित गरेको छ। दोस्रो, आमनेसामने भएर शिक्षा आर्जन गर्ने प्रणालीको विकल्प र परिपूरकका रूपमा वैकल्पिक शिक्षा पद्धतिलाई स्वीकार गर्न बाध्य बनाएकाले अब खुला तथा दूरशिक्षा, वैकल्पिक शिक्षा, अनौपचारिक शिक्षा विकासमा तीव्रता ल्याउन हामीलाई प्रेरित गरेको छ। तेस्रो विषय, प्रविधिमा आधारित औद्योगिक क्रान्तिका बीच आर्टिफिसियल इन्टेलिजेन्स युगमा सूचना तथा सञ्चार प्रविधिलाई अधिकतम अंगीकार नगरिनहुने पाठ सिकाएको छ। शिक्षामा आईसीटीको अधिकतम प्रयोग गर्ने अवसर सिर्जना गरिदिएको छ। समग्रमा भन्दा ज्ञान हस्तान्तरणमा केन्द्रित विद्यमान शिक्षा प्रणालीमा रूपान्तरण गरी ज्ञान हस्तान्तरणका साथै ज्ञान निर्माणमा केन्द्रित शिक्षा प्रणाली विकास गर्ने अवसर हामीलाई प्राप्त भएको छ। स्वसिकाइ दिगो र प्रभावशाली हुने, जीवनपर्यन्त तथा जीवनोपयोगी सिकाइमा जोड दिनुपर्ने, प्रविधिको उच्चतम् प्रयोगबाट सिकाइमा तीव्रता दिनुपर्ने स्पष्ट भइसकेकाले अब विद्यार्थी, शिक्षक र शिक्षामा सरोकार राख्ने सबैले यस दिशामा आफूलाई अग्रसर गराउन जरुरी छ। शिक्षा प्रणालीलाई यस दिशामा अघि बढाउन मन्त्रालय प्रतिबद्ध रहेको जानकारी गराउन चाहन्छु। शैक्षिक सत्र क्षति हुन नदिनेतर्फ सरकार सजग रहेकाले यसले सम्पूर्ण विद्यार्थी तथा अभिभावकका भावना सम्बोधन गर्ने मैले विश्वास लिएको छु। वैकल्पिक प्रणालीबाट विद्यार्थीको सिकाइ सहजीकरण निर्देशिका, २०७७ मा विद्यार्थीको स्रोतसाधनमा पहुँचको अवस्थाका आधारमा स्थानीय तह तथा विद्यालयले विद्यार्थीको पहिचान एवम् वर्गीकरण गर्ने आधार तय गरिएका छन्। ती आधारमा पहिलो, सबै किसिमका प्रविधिको पहुँचभन्दा बाहिर रहेका विद्यार्थी समूह, दोस्रो, रेडियो, एफएम रेडियोमा पहुँच भएका विद्यार्थी समूह, तेस्रो, टेलिभिजनमा पहुँच भएका विद्यार्थी समूह, चौथो, कम्प्युटर भएको तर अनलाइन कनेक्टिभिटी नभएका विद्यार्थी समूह, पाँचौं, इन्टरनेट तथा सूचना सञ्चार प्रविधिका साधनमा पहुँच भएका विद्यार्थी समूह र छैटौं माथिका पाँचै समूहमा राख्न नसकिने अपांगता तथा विशेष आवश्यकता भएका बालबालिकाको समूह गरी ६ प्रकारमा वर्गीकरण गरिएको छ। ६ प्रकारकै बालबालिकाको सिकाइ निरन्तरता हुने गरी कार्यक्रम सञ्चालन निर्देशित गरिएको छ। माथि उल्लेख गरिएका स्रोतसाधनमा पहुँचको अवस्थाका आधारमा विद्यार्थीको पहिचान एवम् वर्गीकरण कोभिड १९ को महामारी कारण अवरुद्ध रहेको सिकाइ प्रणालीलाई सुचारु गर्न र विद्यालय जाने उमेरका बालबालिकालाई विद्यालयमा नियमित पठनपाठन नभएसम्म आफ्नो परिवेशअनुकूल सिक्ने वातावरण सृजना गर्न दूर तथा खुला शिक्षालगायत वैकल्पिक प्रणालीका माध्यमबाट प्रभावकारी र व्यवस्थित रूपमा सिकाइमा सहजीकरण गर्न मन्त्रालयबाट सबै प्रदेश तथा स्थानीय तहहरूलाई आह्वान गरिसकिएको र सोबमोजिम अधिकांश स्थानीय तहमा कार्यक्रम प्रारम्भ पनि भइसकेको छ। बाँकी स्थानीय तह र प्रदेशलाई पनि यथाशीघ्र कार्यक्रम अघि बढाउन मन्त्रालयको तर्फबाट अनुरोध गर्न चाहन्छु। अहिलेको विषम परिस्थितिमा घरमै बसेर सिकाइको निरन्तरता गर्नुको विकल्प छैन। विद्यमान चुनौतीलाई अवसरमा बदल्दै यस संकटको घडीमा पनि विद्यार्थीको सिकाइ निरन्तरताका लागि यही असार १ गतेबाट वैकल्पिक पद्धतिबाट सिकाइ निरन्तरताका कार्यक्रम सञ्चालन प्रारम्भ गरिसकिएको छ। मूलतः स्वअध्ययन, होमस्कुलिङ, रेडियो पाठशाला, टेलिभिजन शिक्षण र भर्चुअल कक्षाजस्ता मोडालिटी प्रयोगमा ल्याइएको छ। यी कार्यक्रममध्ये बालबालिकाले आफूसँग भएको अध्ययन साधनका आधारमा कुनै पनि माध्यमबाट सिक्न सक्ने गरी समानान्तर रूपमा कार्यक्रम सञ्चालन गरिएकाले यसबाट सम्पूर्ण बालबालिका लाभान्वित हुने सक्ने अपेक्षा गरिएको छ। दूर तथा भर्चुअल पद्धतिमा अभ्यस्त नभइसकेको विद्यमान अवस्थामा प्रारम्भिक चरणमा केही अलमल र कार्यक्रमबाट वञ्चित हुन सक्ने जोखिम रहेकाले १५ दिनमै यसको समीक्षा गरी कार्यक्रमलाई थप प्रभावकारी बनाउने मन्त्रालयको योजना रहेको जानकारी गराउन चाहन्छु। यस कार्यक्रमलाई सफल पार्न माननीयज्यूहरूसँग पनि आफ्नो स्थानबाट सकारात्मक भूमिका खेलिदिन अनुरोध गर्दछु। कार्यक्रमबाट कोही बालबालिका नछुटून् भन्ने मान्यताअनुसार सबैको पहुँच सुनिश्चित गर्न विद्यालय तथा स्थानीय तहलाई अनुरोध गर्छु। कोभिड १९ को महामारीका कारण विद्यालय शिक्षाका कक्षा १०, ११ र १२ को परीक्षा तथा विश्वविद्यालयका विभिन्न वर्ष तथा सेमेस्टरका परीक्षा अवरुद्ध भएका छन्। यसैगरी प्राविधिक शिक्षा तथा व्यावसायिक तालिम परिषदन्तर्गतका विभिन्न कार्यक्रमको परीक्षासमेत हुन सकिरहेका छैनन्। अवरुद्ध भएको कक्षा १० को परीक्षालाई हालको विशिष्ट परिस्थितिलाई विचार गरी विद्यालयले लिएको आन्तरिक मूल्यांकनलाई आधार मानी राष्ट्रिय परीक्षा बोर्डबाट प्रमाणीकरण गर्ने प्रबन्ध मिलाउने निर्णय नेपाल सरकारले गरिसकेको छ। ११ कक्षाको परीक्षा र प्रमाणीकरण सम्बन्धमा पनि विद्यालयले गरेको आन्तरिक मूल्यांकनलाई आधार लिने गरी निर्णयका लागि अन्तिम गृहकार्य भइरहेको छ। विद्यालय शिक्षाको अन्त्यमा लिइने माध्यमिक शिक्षा उत्तीर्ण परीक्षा (कक्षा १२) को भने परिस्थितिअनुकूल भएपछि उच्च स्वास्थ्य सुरक्षा सावधानीसहित परीक्षा सञ्चालन गर्ने योजना रहेको छ। विश्वविद्यालयका विभिन्न परीक्षाका सम्बन्धमा भएका अन्योल हटाउन महामारीको फैलावटलाई आकलन गरी सरकारले छिटै उपयुक्त निर्णय लिने कुरा स्पष्ट पार्न चाहन्छु। स्नातक तह, स्नातकोत्तर तहलगायत सबै तहका अन्तिम वर्ष वा अन्तिम सेमेस्टरका परीक्षाहरू केही समय कुरेर भए पनि उपयुक्त समयमा सञ्चालन गर्ने हाल अन्तिमबाहेक अघिल्ला सेमेस्टरको पढाइ सकेर बसेका विद्यार्थीलाई परीक्षा नलिईकन पनि अर्को सेमेस्टरमा पढाइ सुरु गर्न सक्ने गरी विश्वविद्यालयले गृहकार्य गरिरहेका छन्। प्राविधिक शिक्षा तथा व्यावसायिक तालिम परिषदअन्तर्गतका विभिन्न कार्यक्रमको परीक्षा सञ्चालन सम्बन्धमा समेत अध्ययन भइरहेको छ। शैक्षिक सत्र क्षति हुन नदिनेतर्फ सरकार सजग रहेकाले यसले सम्पूर्ण विद्यार्थी तथा अभिभावकका भावना सम्बोधन गर्ने मैले विश्वास लिएको छु। पोखरेल शिक्षामन्त्री हुन्।"
विकासको आधार बन्नुपर्छ कृषि,"विश्वव्यापी रूपमा फैलिएको कोभिड१९ को महामारीका कारण विश्व त्रसित भएको छ। यो संकटलाई सबैले प्रत्यक्ष भोगेका छन्। नदेखिएको भोलिका विषयमा अझ बढी चिन्ता छ। अनुमान गर्न सकिन्छकोरोना नियन्त्रणपछि खाद्य संकटको अकल्पनीय अवस्था उत्पन्न हुन सक्छ। मानव जीवनमा ठूलो समस्या आउन सक्छ। हाम्रोजस्तो कृषि भूमि भएको, हावापानी अनुकूल भएको र जलस्रोतको धनी देशमा उत्पादन बढ्न सक्ने खालका कृषिमैत्री नीति कार्यक्रम र बजेट व्यवस्थामा ध्यान दिन सके भोलिको संकटबाट अपेक्षाकृत देश र जनताले राहत महसुस गर्ने थिए। कृषिप्रधान देश मा कृषिउपज र कृषिजन्य वस्तु उत्पादन विगतको तुलनामा निराशाजनक छ। लगानी भने गुणात्मक हिसाबले बढ्दै गएको छ। कृषिवस्तु उत्पादन बढाउने हेतुले भएको राज्यको लगानी केवल बालुवामा पानी भएको छ। आत्मनिर्भरता र निर्यातका हिसाबले देशको अर्थनीतिको करिब ७० प्रतिशत सम्भावनाको हिस्सा ओगट्ने कृषि क्षेत्रको यो इन्डिकेटर ले देश र जनताको भविष्य अझै अन्योल र अस्थिर देखाएको छ। वास्तविकता र सम्भावनाको ठूलो आर्थिक दायित्व बोकेको कृषि क्षेत्र दिनप्रतिदिन खस्कँदो छ। कृषिमा उत्पादन र उत्पादकत्वको खस्कँदो परिणाम हेर्दा लाग्छ, कृषि क्षेत्र फेरि माथि उठ्न नसक्ने गरी भयावह र विकराल बन्दै गएको छ। विगत वर्षदेखिको अस्थिर राज्य सञ्चालन पद्धतिसँगै मौलाएको राजनीतिक अकर्मण्यता, कृषि व्यवसायमा योजनाहीन अतिक्रमण तथा तराई र पहाडका उर्वर जमिनमा अनुत्पादक खण्डीकरण अनि सहरीकरणको भुमरीमा कृषि क्षेत्रको सम्भावना फसेको छ। प्रजातान्त्रिक व्यवस्थाको सुरुआतदेखि नै जग्गाको आवासीय हिसाबले भन्दा पनि खेती र आबादीको हिसाबले प्लटिङ गर्न आवश्यक थियो। उत्पादकत्व वृद्धिमा राज्य तहबाट बढी ध्यान दिन जरुरी थियो। कम उब्जनी हुने जग्गामै व्यवस्थित बसोवास विस्तारको योजनामा राज्यको ध्यान जानु जरुरी थियो। पहिलेपहिले पृथ्वीनारायण शाहकै शैलीमा डाँडो, थली, भञ्ज्याङहरूमा सानो पानीको जरुवा, कुवा, धारोनजिक भएको ठाउँ हेरेर ठूलाबडा र हुनेखानेले त्यसलाई आफ्नो बनाउने गर्थे। देश विकासको मेरुदण्ड नै कृषि क्षेत्रको विकास हो भन्ने सोच र संकल्प नीति निर्माण अनि बजेट निर्माण तहमा नभएसम्म केही हुँदैन। पहाडको माथिल्लो भागको बसोवासलाई बढी प्राथमिकता दिने र पहाडको तल्लो भेग, बेंसीका फाँट र पानी प्रशस्त भएको सिँचाइ हुने ठाउँमा उन्नत जातका खेती लगाउने चलन थियो। समान्य निर्वाहमुखी किसानका लागि आयआर्जन पर्याप्त हुने सहज र सरल दिनचर्याका साथ सन्तोषको दैनिकी चल्ने गथ्र्यो। पूरै गाउँ एक परिवारजस्तो भारोपर्म मेलापात मर्दापर्दाका सहकार्यले एकापसमा पारिवारिक वातावरण थियो। पछि राजा महेन्द्रका समयमा पूर्वपश्चिम राजमार्ग बनेपछि बेंसी, फाँट र यातायातका दृष्टिले सुगम सडकछेउ, आवतजावत गर्न सकिने ठाउँको छनोट गर्ने अनि त्यसैलाई बसोवासका लागि उत्तम ठान्न थालियो। उर्वर भूमिमा बसोवास विस्तार हुँदा राज्य मौन रह्यो। नियमन र नियन्त्रणको अभावमा कृषि क्षेत्र आवास क्षेत्रमा परिणत हुँदै गयो। कृषि कार्यालय नेता र कर्मचारीका नजरमा कमाउ अड्डाका रूपमा चिनिन थाले। कृषि मन्त्रालयमार्फत विनियोजित रकम हजम गर्न कर्मचारीतन्त्रको आँखा पर्न थाल्यो। यसबाट कृषि विकासका लागि छुट्ट्याइएको रकम बालुवाको पानीसमान भयो। उल्लेख्य प्रगति हुन सकेन। कृषि उत्पादन ह्रासोन्मुख हुँदै दुईतिहाइ जनताका लागि खाद्यान्न आयात गर्नुपर्ने अवस्था उत्पन्न भयो। जनसंख्याको दुईतिहाइ किसान भएको देशको कृषि उपज र उत्पादनले मात्र एकतिहाइ जनतालाई खाद्यान्न आपूर्ति हुन पनि धौधौ हुँदै आएको छ। देशमा विद्रोह फैलिएको समयमा सोझासीधा गाउँका किसान पनि गाउँ छाड्न बाध्य हुँदै गए। विस्तारै गाउँ छाड्न थाले। बाँच्ने आशाले सहर केन्द्रित भए। फलस्वरूप गाउँ शून्यप्रायः हुन थाल्यो। अस्थिर सरकारका कारण बेरोजगार बढ्न गयो। बेरोजगारका कारण तत्कालीन विद्रोहलाई मलजल भयो। यता सरकारले वैदेशिक रोजगार खुलायो। यसका कारण गाउँका युवाको विकल्प कि विद्रोहमा जाऊ कि वैदेशिक रोजगारमा जाऊ हुन गयो। फलस्वरूप गाउँबस्ती उजाड हुँदै गए। कृषिकर्म गर्नेको संख्या घट्न थाल्यो। गाउँमा बूढाबूढी र केटाकेटी मात्र भेटिन थाले। खेतीयोग्य जमिन बाँझो बस्न थाल्यो। तर्साएर थर्काएर र लुटेर जसरी पनि पैसा आउने र हातमा नगद भएपछि इच्छा भोजन मनग्गे पाइने भएपछि कृषिकर्ममा किन लाग्ने ? उत्पादन बढाउन किन लाग्ने भन्ने सोच विकास भयो। फेरि कृषिकर्म गर्नेहरू राज्य र राज्यका निकायबाट पनि उपेक्षित र अपहेलित हुन थाले। पढेलेखेर कृषिकर्म गरे इज्जत जाने बरु ठगेर, ढाँटेर खाने तथा बिचौलिया बनेर मनग्गे कमिसन खानेहरू समाजमा आदर्श बन्न थाले। यस्तो परिपाटीले कृषिकर्म उपहास र खिसिट्युरीको विषय बन्न पुग्यो। कृषि क्षेत्र अनाकर्षक, अपहेलित र अनुत्पादक बन्दै गयो। यसको अनपेक्षित परिणति आजको नेपाल र सोझा नेपालीले भोगिरहनुपरेको छ। छिटपुट कृषिकर्ममा जति लागे तिनले पनि चाँडो आयआर्जनका लागि मिसावट गर्ने, रासायनिक मल, विषादी प्रयोग गर्ने, फलफूल र तरकारीजन्य कृषिउपजमा त भिटामिन प्रयोग गरी छिटो उत्पादन गर्न थाले। अवसरवादी कृषि पेसा व्यवसायलाई कमाउधन्दामा परिणत गर्न लालायित भए। यसले गर्दा खाद्यवस्तुमा अखाद्य पदार्थको मिसावट ज्यादा हुन थाल्यो। सरकारी नियमनकारी निकायलाई मुखबुझो लगाउन अवसरवादी किसान सिपालु हुँदै गए। कृषिमैत्री समाजमा धमिरा बनेर बिचौलिया बन्ने दौडमा सामेल भए। कृषिमा बढ्दो बजेट घट्दो उत्पादन कृषिप्रधान भनिएको देशले आजसम्म योजनाबद्ध कृषि विकासमा बजेट बढाएको छैन। बजेट बढेको छ तर उत्पादन बढेको छैन। देशको कुल बजेटमध्ये एकतिहाइ बजेटले कृषि उपज आयात हुन्छ। योभन्दा विडम्बना कृषिप्रधान देश र जनताका लागि अरू के हुन सक्छ ? देशको उत्पादनले बजार नपाएर दूध, तरकारीलगायतका कृषिउपज यत्रतत्र सडकमा फालेर र यथास्थानमा नष्ट गरेर कृषकले राज्य सञ्चालकप्रति व्यंग्यात्मक कृषि विद्रोह गरेको प्रशस्त देखिएको छ। राज्य पक्षले यसलाई नसुने झैं र नदेखे झैं गर्ने गरेको छ। सरकारले तत्काल किसानद्वारा उत्पादित कृषिउपजको सहज बजारीकरणको व्यवस्था गर्नु जरुरी छ। आवश्यकता पहिचान गरी आपूर्तिको व्यवस्था मिलाउन पटकपटक राज्य चुकेको छ। अरू व्यवस्थापन गर्न नसके पनि एक ठाउँमा उत्पादित कृषिवस्तु अन्य ठाउँका उपभोक्तासम्म पुर्याउन राज्यको प्रत्यक्ष भूमिका हुनुपर्छ। कृषि उपजको स्थानीय तहमा खपत भएर बाँकी बजार व्यवस्थाका लागि सरकारले जिम्मा लिने परिपाटी विकास हुन जरुरी छ। यसले बिचौलिया प्रथा अन्त्य भई उत्पादक र उपभोक्ताका बीचमा राज्य देखा पर्छ र सहज समन्वय देखिन्छ। तत्काल यता ध्यान नदिने हो भने देशले कृषि क्षेत्र र कृषि उपजबाट विकराल दुर्गति बेहोर्नुपर्ने छ। सरकारले किसानद्वारा उत्पादित घरायसी उपभोगबाट बचेको वस्तुको निश्चित परिमाण संकलन केन्द्रबाट उठाउने र अभावयुक्त ठाउँमा पुर्याउने गरी बजार व्यवस्थापन गर्नुपर्छ। यसो भए मात्र कृषकको उत्पादनले उचित मूल्य र बजार पाउने सुनिश्चित हुन्छ। आफ्नो उत्पादनको बजार भएपछि मात्र किसानलाई उत्पादनमा हौसला मिल्छ। हालको निर्वाहमुखी कृषि व्यवसायलाई हतोत्साही नगराईकन सरकारले ठूलाठूला कृषि व्यवसायी र किसानलाई प्रोत्साहित गर्नुपर्छ। यसो गर्दा मात्र सानाठूला सबै किसान आफ्नो उत्पादन बढाउन क्रियाशील हुन्छन्। साना किसान ठूला व्यवसाय गर्न प्रोत्साहित हुन्छन्। देशको कृषि उपज र माछा, मासु, जडीबुटीसम्मको आपूर्ति सहज हुन्छ। राज्यले कृषि उपजको आयात घटाउने नीति निर्माण गर्दै देशका कृषकलाई अनुदान, पेन्सन आदिबाट प्रत्यक्ष रूपमा पुरस्कृत गर्दै जानुपर्छ। उत्पादित वस्तुको बजार व्यवस्था ढिलो नगरीकन अभियानका रूपमा लैजानुपर्छ। सबै प्रदेश, पालिका र सरकारी निकायलाई एउटै नीतिभित्र समेट्नुपर्छ। सरोकारवाला सबैसँग समन्वयात्मक परिचालन गर्न सके मात्र कृषिप्रधान देशको सार्थकता हासिल हुन सक्छ। अन्त्यमा, विदेशबाट फर्किएका युवालाई रोजगार सिर्जना गर्न, भोलिको खाद्यान्न संकट हुन नदिन, आपूर्ति व्यवस्था सहज गर्न र आयआर्जनको मुख्य स्रोत कृषि क्षेत्र हो भन्ने प्रस्ट छ। कृषिमा उत्पादन बढाएर उत्पादित वस्तुको बजार व्यवस्थापनपछि देशलाई आत्मनिर्भर गराउन सकिन्छ। देशको चौतर्फी विकासका लागि वैकल्पिक योजना तर्जुमा गर्दै विदेशी बजारमा उच्च कोटिको अर्गानिक कृषिउपज निर्यात गर्नुपर्छ। सम्पूर्ण युवालाई आफ्नै देशमा रोजगार दिई मुलुकको आम्दानी बढाउने उद्देश्य बनाउनुपर्छ। देश विकासको मेरुदण्ड नै कृषि क्षेत्रको विकास हो भन्ने सोच र संकल्प नीति निर्माण अनि बजेट निर्माण तहमा नभएसम्म केही हुँदैन। यसतर्फ राज्यको ध्यान नगएसम्म देश समृद्ध हुने सम्भावना पनि रहँदैन"
"कोरोना महामारी : असर पनि, अवसर पनि","कोभिड१९ को महामारीका कारण विश्व अर्थतन्त्रमा प्रभाव गहिर्याउँदै जाने क्रमसँगै विश्व श्रम बजारमा यसको असर देखिएको छ। यसबाट वैदेशिक रोजगार क्षेत्रलाई समेत प्रभावित भएको छ। वार्षिक तीन लाखभन्दा बढी वैदेशिक रोजगारमा जाने नेपालजस्तो मुलुकमा यसले बहुपक्षीय प्रभाव पारेको छ। कोरोनाका कारण गर्नु परेको लकडाउनले श्रम स्वीकृति लिएर उड्न तयार भएका श्रमिक नेपालमै अड्किएका छन्। उनीहरूको रोजगारमा अनिश्चितता देखिएको छ। विदेशमा काम गरेका कतिपयले रोजगारी गुमाउन पुगेका छन्। कतिपयको कार्य समय घटेको छ। कति बेतलबी बिदामा बस्न बाध्य भएका छन्। श्रम बजार र वैदेशिक रोजगार नेपाल श्रम सर्वेक्षणका अनुसार हाम्रो देशमा बेरोजगारको दर ११४ प्रतिशत छ। श्रमको अल्पउपयोग दर ३९३ प्रतिशत छ। ६१५ प्रतिशत जनसंख्या औपचारिक रोजगारी क्षेत्रभन्दा बाहिर छन्। प्रतिवर्ष पाँच लाख थप श्रमशक्ति श्रम बजारमा प्रवेश गर्छन्। यस दृष्टिले नेपालमा रोजगारी सिर्जना निकै ठूलो चुनौतीको विषय बनेकोे छ। यो चुनौतीलाई वैदेशिक रोजगारीले केही हदसम्म थेग्न मद्दत पुर्याएको थियो। कोभिड१९ का कारण मुख्यतः सेवा क्षेत्र, उत्पादन र निर्माण क्षेत्रमा कार्यरत श्रमिकहरू बढी प्रभावित भएका छन्। नेपालको वैदेशिक रोजगारीको करिब ८८ प्रतिशत हिस्सा खाडीका मुलुक र मलेसियामा केन्द्रित रहेकाले यस क्षेत्रमा पर्ने असरले नेपालको वैदेशिक रोजगारमा तत्कालै ठूलो प्रभाव पार्ने हुन्छ। अन्तर्राष्ट्रिय श्रम संगठन (आईएलओ) को प्रारम्भिक प्रतिवेदनले मात्रै नेपालीको बाहुल्य भएको खाडी क्षेत्रमा मात्रै ५० लाख श्रमिकको रोजगारी गुम्ने आकलन गरेको छ। सेवा क्षेत्रमा नेपाली कामदारहरू विश्वका विभिन्न मुलुकमा छरिएका छन्। विशेषगरी उत्पादन र निर्माण क्षेत्रतर्फ खाडी र मलेसिया नै नेपाली श्रमिकका प्रमुख गन्तव्य रहिआएका छन्। त्यसमाथि पनि रोजगार कटौतीको अवस्थामा सामान्य श्रमिकहरू नै बढी प्रभावित हुने गर्छन्। सन् २०१८ र २०१९ मा जारी गरिएको श्रम स्वीकृतिको तथ्यांक केलाउँदा औसत ५४ प्रतिशत अदक्ष कामदारका रूपमा गएको देखिन्छ। उच्च दक्ष र व्यावसायिक काममा जानेको संख्या ०५ प्रतिशतभन्दा कम छ। यस अवस्थामा नेपाली श्रमिकहरूमा रोजगार कटौतीको मारमा पर्ने जोखिम बढी हुन्छ। यसबाहेक भारतमा ३० देखि ४० लाखसम्म नेपाली कार्यरत रहेको अनुमान छ। त्यसको ठूलो हिस्सा अहिलेको संकटका कारण जोखिममा छ। करिब ६७ लाख त स्वदेश फर्किसकेको अनुमान छ। नेपालको वैदेशिक रोजगारमा मुख्यतया तीन किसिमको परिदृश्य देखा परेको छ। पहिलो, वैदेशिक रोजगारीका क्रममा विदेशमा रहेका नेपाली श्रमिकहरू जसको रोजगारी कोभिड१९ महामारीका कारणले गुम्ने देखिँदैन र यस महामारीपश्चात् पनि आफ्नो रोजगारीमा सक्रिय नै रहनेछन्। दोस्रोमा कोभिड१९ महामारीका कारणले रोजगारी गुम्न पुगेको र बिचल्लीमा परेर स्वदेश फर्किन चाहने वा फर्किसकेका पर्छन्। तेस्रो, श्रम स्वीकृति प्राप्त गरी वैदेशिक रोजगारीमा जाने अन्तिम तयारीमा रहेका र बिदामा घर आउँदा लकडाउन भई काममा फर्कन नपाएर देशमै रोकिएका। स्वदेश फर्काउने पहल कोभिड१९ का कारण वैदेशिक रोजगारीमा पार्ने प्रभाव र उद्धार गर्नुपर्ने श्रमिकको प्रारम्भिक आकार करिब एक लाख ३० हजार रहेको वैदेशिक रोजगार बोर्डको आकलन छ। विदेशमा अलपत्रमध्ये पहिलो चरणमा २५ हजारलाई उद्धार आरम्भ भएको छ। कोभिडका कारण खाडी मुलुक र मलेसियामा गरी करिब चार लाखले रोजगारी गुमाउन सक्ने बोर्डकोे अनुमान छ। सरकारले विदेशमा अलपत्र परेका कामदारलाई मापदण्डका आधारमा प्राथमिकता तोकी चरणबद्ध रूपमा स्वदेश फिर्ता ल्याउने जनाएको छ। भारतबाट फर्कने कामदारका लागि २० नाका तोकिएको छ। विदेशबाट फर्कनेहरूमा आममाफी पाएका, डिटेन्सन सेन्टरमा रहेका, बहिर्गमन भिसामा रहेका, आफन्तको काजकिरिया गर्न नेपाल आउनुपर्ने, श्रम करार अवधि समाप्त भएका वा रोजगारी गुमाएकालाई प्राथमिकतामा राखिएको छ। यही अवस्थामा उद्धारमा विलम्ब, सुस्तपना र उडानको अनिश्चितता, हवाई शुल्क चर्काे र कमजोर सूचना प्रवाह आदिमा सरकारले चर्काे आलोचनाको सामना गर्नु परिरहेको छ। सर्वाेच्च अदालतले श्रम स्वीकृति लिई वैदेशिक रोजगारीमा गई करारको अवधि नपुगी फर्कनुपर्ने अवस्थामा रहेका तथा अलपत्र परेका श्रमिकलाई उनीहरूले योगदान गरेको वैदेशिक रोजगार कल्याणकारी कोषबाट स्वदेश ल्याई गन्तव्यसम्म पुर्याउन आदेश जारी गरेको छ। यसैगरी सरकारले विदेशबाट फर्कनेहरूका लागि विमानस्थलमा विशेष व्यवस्था, स्वास्थ्य परीक्षण र होल्डिङ सेन्टरमा राखी सम्बन्धित प्रदेश र स्थानीय तहलाई हस्तान्तरण गर्ने व्यवस्था गरेको छ। यसरी अवसर वैदेशिक रोजगारीमा जाने श्रमिकहरूको कुल संख्याको एक तिहाइ १८ देखि २४ वर्ष समूहका युवाको छ। यो सर्वाधिक उत्पादक उमेर समूह हो। यो परिस्थितिमा सरकारले स्वदेशमै रोजगारी सिर्जना र विदेशबाट फर्केकालाई समेत स्वदेशमै अवसर प्रदान गर्ने नीति बनाएको छ। २०७७७८ को बजेटमा सात लाख ८८ हजार तीन सय ४० जनालाई नयाँ रोजगारी सिर्जना गर्ने उल्लेख छ। यसैगरी उद्योग तथा व्यवसायको पुनरुत्थान गर्न सुविधाका साथै नयाँ व्यवसाय आरम्भ गर्न नवप्रवर्तन सुरुआती पुँजी, ऋणमा पहुँच र व्यवसाय विस्तारका लागि स्टार्टअप फन्डसम्मको कुरा ल्याएको छ। कोरोनाका कारण प्रभावित वैदेशिक रोजगारमा परेको प्रभावलाई अवसरमा रूपान्तरण गर्ने गरी स्वदेशमै उद्यम व्यवसाय र रोजगारीका अवसरमा परिणत गर्न निम्न कुरामा ध्यान दिनु आवश्यक छ : (क) अभिलेख : विदेशबाट फर्किएका श्रमिकहरूले बाहिर के कस्तो कामको अनुभव हासिल गरेका छन्, के कस्तो सीप विकास गर्न सकेका छन् र नेपालमा के कस्तो पेसा, व्यवसाय गर्न चाहन्छन् त्यसबारे आवागमन स्थलबाटै तथ्यांक संकलन गरी योजना बनाउनुपर्ने हुन्छ। यस्तो डाटाबेसले नेपालमैै आवश्यक कतिपय सीपयुक्त जनशक्तिको पहिचान गर्न सहयोग पुग्छ। फर्केर आएका श्रमिकहरूका लागि योजना बनाउनसमेत सरकारलाई सजिलो हुन्छ। (ख) स्किम विकास : वैदेशिक रोजगारीबाट फर्किने अधिकांश कामदारले धेरथोर विप्रेषणका साथसाथै ज्ञान, सीप, दक्षता, उद्यमशीलता पनि साथै ल्याएका हुन्छन्। यिनीहरूलाई सम्भाव्य परियोजना विकास, फर्म दर्तालगायत प्रक्रियागत जानकारी र व्यवसायको सहजीकरण गर्न विशेष कार्यक्रम आवश्यक हुन्छ। यस्तो सेवाटेवा जिल्ला तहसम्म सहज रूपमा उपलब्ध हुन आवश्यक हुन्छ। (ग) दक्षता विकास : विदेशमा गरेको र नेपालमा गर्नुपर्ने काम फरक हुन्छन्। यस सम्बन्धमा सीप वा दक्षता चाहिने भएमा त्यस्तो तालिम वा दक्षता प्रवाह गर्ने संस्थासम्म सरकारले सम्बन्ध गराइदिनुपर्छ। विदेशबाट सिकेको सीपको परीक्षण गरी प्रमाणपत्र प्रदान हुन सकेमा स्वदेशमा त्यससम्बन्धी काम गर्न सहज हुनुका साथै यसैलाई आधार मानेर उद्यम व्यवसाय गर्नसमेत सहजता पुग्छ। विदेशमा गरेको काम र नेपालको अवस्था फरक हुँदा खासगरी सीप रूपान्तरण र व्यावसायिक ज्ञानमा उद्यम व्यवसाय गर्न चाहनेहरूलाई सहयोग महत्वपूर्ण हुन्छ। यसका लागि प्रत्येक प्रदेशमा गुणस्तरीय व्यावसायिक तथा सीप प्रशिक्षण केन्द्र स्थापना गरी सीप तथा दक्षता विकास र उद्यमशीलतासम्बन्धी प्रशिक्षण प्रदान गर्ने व्यवस्था मिलाउनुपर्ने भएको छ। (घ) वित्तीय पहुँच : आफ्नै उद्यम व्यवसाय सञ्चालन गर्न चाहनेलाई आवश्यक वित्तीय सहयोगमा सहजीकरण आवश्यक पर्छ। विदेशबाट फर्किएर स्वदेशमा केही गर्न चाहनेको सबैभन्दा ठूलो समस्या भनेको सुरुआती पुँजीको जोहो गर्नु हो। प्रारम्भिक चरणमा खासगरी सहुलियतपूर्ण ऋण, अनुदानसम्बन्धी सुविधामा पहँुच, बजार आदिबारे जानकारी दिनुपर्ने हुन्छ। (ङ) विदेशी कामदारले खाली गरेको काममा आबद्ध गर्ने : नेपालमा मझौला स्तरको प्राविधिक कामदेखि ठेलागाडा व्यापारसम्म छिमेकी मुलुकका कामदारको ठूलो उपस्थिति थियो। कोरोनाका कारण धेरैजसो स्वदेश फर्किएका छन्। विदेशमा श्रमको महत्व बुझेका र पसिनाको मूल्य थाहा भएका नेपाली स्वदेश फर्किएका छन्। तिनलाई उक्त काममा संलग्न गराउन सकिन्छ। कतिपयले त यस्ता कामबारे राम्रो जानकारीसमेत हासिल गरेका छन्। यसका लागि विशेष उद्यम विकास कार्यक्रम आवश्यक हुन्छ। यसमा स्थानीय तहका सरकारहरूको सिर्जनात्मक पहल र भूमिका अपेक्षित हुन्छ। यसले स्वदेशमा रोजगारीको अवसर मात्र होइन, विदेश जाने विप्रेषणसम्मको बचत गर्छ। (च) व्यवसाय सहजीकरण : स्थानीय आर्थिक विकासमा स्थानीय सरकारको महत्वपूर्ण भूमिका रहन्छ। स्थानीय सरकारले स्थानीयस्तरमा निजी क्षेत्रलाई आकर्षण गरी उद्यम व्यवसायको विस्तार, रोजगारी र स्वरोजगारी अभिवृद्धिमा सहजीकरण गर्नु आवश्यक छ। यसमा स्थानीय तहमा उद्यम विकास शाखाको स्थापना वा हाल रहेका रोजगार सूचना केन्द्रलाई रोजगार विनिमय तथा सूचना केन्द्रका रूपमा विकास गरी व्यावसायिक दक्षता तथा सीपसम्बन्धी प्रशिक्षणमा प्रदेशसँग समन्वय गर्ने सम्पर्क बिन्दुका रूपमा विकास गर्न सकिन्छ। वैदेशिक रोजगारको लाभलाई स्वदेशमै उपयोग गर्ने यो ठूलो अवसर हो। नेपालीले वैदेशिक रोजगारमा रहँदा आर्जन गरेको विप्रेषण रकमका अलावा उनीहरूले केही सीप, ज्ञान सिकेर आएका हुन्छन्। उक्त सीपको देशभित्र कहाँ, कसरी उपयोग गर्ने भन्ने सन्दर्भमा राज्यको भूमिका पनि महत्वपूर्ण हुन आउँछ। धेरैजसो फर्किने कामदारले आफ्नै व्यवसाय सुरु गर्ने चाहना राखे तापनि चाहिँदो आर्थिक स्रोतको अभाव, सम्बन्धित कामको तालिम एवं सीपको उपलब्धता र नेटवर्किङ तथा साह्रोगाह्रो पर्दा सहयोग गर्ने भरपर्दो सहयोगमा सरकारसँग अपेक्षा राख्ने गरेको पाइएको छ। यी विषयहरूमा समयमै सहजीकरण हुन सकेमा आफ्नै मुलुकमा बसी केही गर्न चाहनेहरूको अनुभव, चाहना, विदेशमा सिकेको सीप र दक्षताअनुसार नेपालमा उद्यम व्यवसाय वा रोजगारी स्वरोजगारीका अवसर विस्तार गरी कोरोना कहरले पारेको असरलाई स्वदेशमै रही आर्थिक उपार्जनका नयाँ अवसरमा परिणत गर्न सकिन्छ। यसले स्वावलम्बी अर्थतन्त्रको विकासका साथसाथै मुलुकको आर्थिक क्रियाकलापमा विस्तार हुन गई रोजगारीका अवसर बढ्ने र वैदेशिक रोजगारप्रतिको निर्भरता कम गर्न ठूलो सहयोग पुग्छ।  भट्टराई पूर्वसचिव तथा श्रमविज्ञ हुन्"
"अख्तियारमा नियुक्तिकसरी, कस्तो ?","भ्रष्टाचार र त्यसविरुद्धको प्रयास समानान्तार रूपले रहिरहने भए पनि देश विकास गर्ने हो भने भ्रष्टाचारमाथि विजय हासिल गर्नैपर्छ हालको अवस्थामा संवैधानिक निकायमा पद खाली छन्। त्यसमा नियुक्तिको विषयलाई लिएर भएका व्यवस्थाहरूमा अध्यादेशद्वारा परिवर्तन गरिएको र पुनस्र्थापित गरिएको विषय ताजै छन्। यो आमरूपमा चर्चाको विषय रहेको छ। यस सन्दर्भमा अख्तियार दुरुपयोग अनुसन्धान आयोगमा नियुक्तिको विषय अझ चर्चाका रूपमा छ। किनभने यो निकाय निकै शक्तिशाली र प्रत्यक्ष रूपमा व्यक्तिगत किसिमले पनि कसैलाई प्रभाव पार्नेसम्मको अधिकारयुक्त निकाय हो। भ्रष्टाचार विरोधको चेत नेपालको स्थापनाकालदेखि नै शासकहरूमा रहिआएको छ। पृथ्वीनारायण शाहले पनि आफ्ना दिव्योपदेशहरूमा यो विषयलाई उजागर गरेका छन्। तर पनि त्यसबेलादेखि अहिलेसम्मको इतिहास केलाएर हेर्ने हो भने पनि भ्रष्टाचार यस देशमा कुनै न कुनै रूपमा रहिरहेको र यसलाई नियन्त्रण गर्न पनि केही प्रयास भइरहेको बुझिन्छ। भ्रष्टाचार र त्यसविरुद्धको प्रयास समानान्तार रूपले रहिरहने भए पनि यदि देश विकास गर्ने नै हो भने भ्रष्टाचारमाथिको विजय नभई देशको विकास हुन सक्दैन। यस सन्दर्भमा भ्रष्टाचार नियन्त्रणका प्रशासनिक संयन्त्रले पनि हाम्रो देशको आफ्नै इतिहास रहेको छ। कुनै समयमा शासकको तजविजीदेखि लिएर त्यस्तो संयन्त्रको नियन्त्रित स्वतन्त्रता अनि त्यस्तो स्वतन्त्रता खुकुलोपनाको इतिहास पनि रहेको छ। कुनै बेला यो बढी प्रभावकारी र कुनै बेला यो कम प्रभावकारी देखिन्छ। यसै सिलसिलामा पञ्चायत व्यवस्थाका बेलामा पनि अख्तियार दुरुपयोग निवारण आयोग थियो। आयुक्तहरू थिए र केही काम गर्ने जमर्को गरे पनि सफल नभएको इतिहास हाम्रासामुन्ने टड्कारो छ। २०४७ सालको संविधानपछि अख्तियार दुरुपयोग अनुसन्धान आयोगको निरन्तरता नै २०७२ सालको वर्तमान संविधानको मूलतः व्यवस्था पनि हो। फरक यति मात्रै छ यसले आयुक्तहरूको संख्या किटान गरी पाँचजना भनी तोकिदिएको छ। र, अधिकारका केही कुरामा फरक छन्। अहिलेको यस्तो किसिमको बलियो आयोग हुनु वास्तवमा भ्रष्टाचार नियन्त्रणका लागि राम्रो व्यवस्था हो। अन्य देशको यस्ता व्यवस्थाहरूको तुलनात्मक रूपमा पनि हाम्रो अख्तियार दुरुपयोग अनुसन्धान आयोग बढी बलियो छ। यस्तो आयोगमा कस्ता मान्छे, कसरी र कसले नियुक्त गर्छ भन्ने विषय अहिलेको अवस्थामा ज्यादै महत्वपूर्ण विषय हो। यसबारेमा आम नेपालीको चासो रहेको देखिन्छ। कतिपय अवस्थामा राजनीतिक दलहरूका बीचमा पनि खिचातानी हुने गरेको सुनिन्छ। नेपालको संविधानले यस्ता आयोगहरूमा नियुक्तिका लागि व्यवस्था गरेको संवैधानिक परिषद् एउटा महत्वपूर्ण निकाय हो। त्यस्तो उच्च निकायबाट उपयुक्त व्यक्तिको छनोट हुनेछ भन्ने परिकल्पना गरे पनि के त त्यो व्यावहारिक रूपमा कार्यान्वयन हुन्छ त ? प्रश्नचाहिँ सबैका मनमा उठ्छ। देशको शासन व्यवस्था संविधान बन्नुपहिल्यै कैयन् वर्षसम्म राजनीतिक भागबन्डाका आधारमा चल्यो। र, अहिले संविधान बनिसकेपछि पनि त्यो व्यवस्था कुनै न कुनै रूपमा कायमै छ। अझ यो झांगिएर प्रशासन र राजनीतिको तल्लो स्तरसम्म पनि पुगिसकेको छ। त्यसैले अहिलेको महत्वपूर्ण सवाल भनेको अख्तियारमा पनि राजनीतिक भागबन्डाकै आधारमा नियुक्ति हुन्छ ? वा व्यक्तिका क्षमता, नैतिकता, साहसको मूल्यांकनका आधारमा हुनेछ। धेरै टाढाको कुरा नगरौं, केही वर्षअगाडिको कुरा कोट्याउँदा पनि आयोग कैयन् वर्षसम्म प्रमुख आयुक्तविहीन रह्यो। केही आयुक्त मात्र रहेको अवस्थामा पनि भयो। र, यहाँसम्म कि सचिवले नै निर्णय गरेर मुद्दा चलाउने अवस्था पनि आयो। आम जनताले व्यापक रूपमा विरोध गर्दागर्दै पनि सार्वजनिक रूपमा नै विवादास्पद व्यक्तिलाई विदेशी दबाबका आधारमा बनेको सरकार, त्यहाँका प्रमुखहरूले प्रमुख आयुक्तको नियुक्ति गरे। त्यसको परिणाम के भयो भन्ने सबैले बुझेकै छन्। त्यति मात्रै होइन, स्वयं अख्तियारकै आयुक्तहरू पनि अहिले भ्रष्टाचार मुद्दामा तारेख धाइरहेका छन्। यस्तो अवस्थामा अख्तियारको आयुक्त नियुक्ति गर्नेहरूले यी अनुभवलाई पृष्ठभूमिमा राख्न जरुरी छ। यस सन्दर्भमा निम्न कुरा सान्दर्भिक हुन सक्छन् : भागबन्डाको राजनीति त्यागौं। क्षमता, कुशलता, साहसजस्ता गुणहरू एकातिर पन्छाएर राजनीतिक भागबन्डाका आधारमा हामीले प्रशासनिक संयन्त्रहरूमा नियुक्ति र सञ्चालन गरिरहने हो भने हाम्रा कुनै पनि समस्या समाधान हुँदैनन्। हामी जहिले पनि आफ्नै क्रियाकलापबाट आफैं पीडित भइरहन्छौं। त्यसैले यस विषयमा राजनीतिक भागबन्डालाई आधार नबनाऔं। हामीले राज्य सञ्चालनमा समानता, सहभागिता, समानुपातिकता, समावेशिताजस्ता आदर्शवादी कुरालाई आधार बनाएका छौं, जो आफंैमा नराम्रा कुरा होइनन्। तर, उपर्युक्त कुरालाई निरपेक्षरूपमा लागू गरी क्षमतालाई ओझेलमा पार्नु उपर्युक्त होइन। त्यसले हामीले खोजेजस्तो प्रभावकारी परिणाम नदिन सक्छ। त्यसैले त्यसतर्फ सचेत रहन आवश्यक छ। विवादास्पद व्यक्तिलाई विदेशी दबाबमा बनेको सरकारका प्रमुखले प्रमुख आयुक्त नियुक्ति गरे। त्यसको परिणाम के भयो भन्ने सबैले बुझेकै छन्। अख्तियारकै आयुक्त पनि भ्रष्टाचार मुद्दामा तारेख धाइरहेको अवस्था मध्यनजर गरेर नयाँ नियुक्ति गर्न आवश्यक छ। अख्तियारमा नियुक्त गर्ने कुनै पनि व्यक्ति निश्चय नै आफ्नो करिअरलाई भर्खर थालेको नयाँ व्यक्ति हुँदैन। आफ्नो करिअरको महत्वपूर्ण समय बिताएकै व्यक्ति हुन्छ। कहीं कुनै ठाउँमा काम गरी अनुभव लिएको व्यक्ति हुने गरेका छन्। त्यसैले एउटा महत्वपूर्ण कुरा के हो भने नियुक्त गरिने व्यक्तिको विगतको मूल्यांकन अति आवश्यक छ। उसले कहाँ, कसरी, कुन अवस्थामा, कोसँग के काम गर्यो, के प्राप्ति भयो, के विवाद बन्यो, जसमा उसको के भूमिका थियो वा थिएन। उसका पढाइदेखि काम गर्दासम्मका इतिहास के थियो भन्ने यावत् कुराको प्रोफाइलको उचित मूल्यांकन हुन आवश्यक छ। यस्तो मूल्यांकनमा सार्वजनिक पदमा बसेका व्यक्तिका हकमा आम सार्वजनिक अवधारणा पनि महत्वपूर्ण हुन्छन्। यी कुरालाई पृष्ठभूमिमा राखेरै व्यक्तिको चयन हुन आवश्यक छ। संवैधानिक परिषद्को सचिवालयले यी काम गर्न आवश्यक छ। संवैधानिक परिषद्को सचिवालयको औचित्यता पनि त्यही नै हो। हाम्रो शासन व्यवस्थामा दुईवटा लबज समन्वय र सहमति ज्यादै प्रचलित छन्। जेसुकै काम गर्दा पनि हामी समन्वय गर्छौं भन्छौं तर, भनेको के हो ? त्यसको व्याख्या गर्दैनौं। कसैको अधिकार कहाँनेरसम्म हुन्छ र कसैको अधिकार कहाँबाट सुरु हुन्छ भन्ने कुरा स्पष्टतामा नरही समन्वय मा गरौं भन्दा त्यसले ल्याउने अन्योलले हामी एकदोस्रालाई दोष देखाउनबाहेक कामको छिनोफानो गर्दैनौं। परिणामचाहिँ खोजेजस्तो हुँदैन र हामी जहिले पनि अलमलमा हुन्छौं। त्यसैगरी कुनै पनि काम सहमति मा गरौं भन्दा भागबन्डामा गएर टुंगिन्छौं। वा धेरै कालसम्म निर्णय नै गर्दैनौं। यस्तो स्थिति विभिन्न निर्णय गर्ने निकायमा भइरहेको देखिन्छ। कामलाई लम्ब्याउने, नटुंग्याउने र टार्ने कारण पनि त्यही हो। संवैधानिक परिषद्मा पनि टार्ने र निर्णय गर्न कोरम नपुराउनेजस्ता काम भइराखेका हुन्छन्। संवैधानिक परिषद्मा पनि कुनै बखतमा यस्ता कुरा नभएका होइनन्। कुनै पनि निर्णय झन् त्यसमा गम्भीर विषयको निर्णय अप्ठ्यारा हुन्छन्। तर, निर्णय गर्ने साहस पनि देखाउनैपर्छ। संवैधानिक परिषद्को संरचना संविधानले जुन किसिमले गरेको छ, त्यसले बहुमतको निर्णय नहुन सक्ने र बहुमत के हो भन्न सक्ने देखिन्छ। तर, अहिलेको अवस्था त्यस्तो छैन। सामान्यतया बहुमतको निर्णय लागू गर्ने ठाउँमा जोर नम्बरका सदस्य हुनु हुँदैन। हाम्रो संविधानले ६ सदस्यीय संवैधानिक परिषद्को व्यवस्था गरेको छ। त्यस्तो व्यवस्था व्यावहारिक होइन। यद्यपि वर्तमान अवस्थामा उपसभामुखको पद खाली रहेकाले पाँचजना नै हुन्छन्। जोर नम्बरको व्यवस्था समावेशिताको सिद्धान्तका आधारमा गरिए पनि त्यसले ल्याउन सक्ने निर्णयको जटिलता स्पष्ट नै छ। संवैधानिक आयोगहरूको नियुक्ति गर्दा पनि हामीले पदलाई खाली राख्नुभन्दा नियुक्ति गर्नु बेस हो। अन्त्यमा, हालको अवस्थामा अख्तियार दुरुपयोग अनुसन्धान आयोगमा तीनजना आयुक्त छन्। दुईजना आयुक्त पद खाली छ। अहिले जुन व्यक्ति नियुक्त हुन्छन्, तिनै व्यक्तिहरू सम्भवतः केही समयपछि प्रमुख आयुक्त नियुक्त हुन्छन्। त्यसैले त्यसतर्फ विशेष ध्यान पुर्याई देश चलाउने नेताहरूले कदम चाल्नुपर्ने देखिन्छ। अतः धेरैजसो देशको तुलनामा उच्चस्तरका नियुक्तिका लागि बनाइएको संवैधानिक परिषद्को व्यवस्था राम्रो हो। संवैधानिक परिषद्ले अख्तियारमा नियुक्ति गर्दा उपयुक्त आयुक्तको नियुक्ति गर्नेछ भन्ने आशा गरौं।"
प्राथमिकतामा परेन खेलकुद,"जनकपुरधाम : प्रदेश नम्बर २ सरकारले आगामी आर्थिक वर्षका लागि घोषणा गरेको बजेटमा खेलकुद क्षेत्र भने प्राथमिकतामा परेको छैन। प्रदेश सरकारले सार्वजनिक गरेको ३३ अर्ब रुपैयाँभन्दा बढीको बजेटमा खेलकुद क्षेत्र ओझेलमा परेको हो। बजेटमा खेलकुदमैत्री पूर्वाधार विकास गर्दै राष्ट्रिय तथा अन्तर्राष्ट्रिय खेलकुद प्रतियोगिता सञ्चालन गरी समग्र खेलकुद क्षेत्रको विकास गरिने छ लेखिए पनि त्यसअनुरूप बजेट भने विनियोजन गरिएको छैन। युवावर्गको सर्वांगीण विकासका लागि खेलकुदको महत्वपूर्ण भूमिका छ। तर, प्रदेशको बजेटमा यस क्षेत्रलाई प्राथमिकता नदिइनु दुःखद रहेको जिल्ला खेलकुद विकास समिति धनुषाका अध्यक्ष कमलकिशोर चौधरी बताउँछन्। पहिला खेलकुद क्षेत्रको विकासका कुरा केन्द्रको बजेटमा मात्र निर्भर हुन्थ्यो, अध्यक्ष चौधरी भन्छन्, तर, अहिले प्रदेश सरकारले समेत खेलकुद क्षेत्रलाई उपेक्षा गर्दै आएको छ। विगतमा पनि खेलकुद क्षेत्रमा प्रदेश सरकारले कुनै लगानी नगरेको चौधरी बताउँछन्। खेलकुद क्षेत्रमा भविष्य नदेखेपछि थुप्रै प्रतिभाशाली खेलाडी पलायन हुन लागेका छन्, उनले भने, अहिले पनि खेलकुद क्षेत्रको विकास गर्ने पर्याप्त सम्भावना छ। हामीसँग निकै क्षमतावान् खेलाडी छन् तर सरकारको प्रोत्साहन नपाउने हो भने अगाडि बढ्न समस्या हुन्छ। अन्य क्षेत्रको बजेट कटौती गरेर भए पनि खेलकुद क्षेत्रको विकास तथा प्रवद्र्धनका लागि बजेट विनियोजन गरिनुपर्ने चौधरी बताउँछन्। प्रदेश सरकारले खेलकुद क्षेत्रलाई उपेक्षा गर्दै आएको सितोरियो कराँतेका अन्तर्राष्ट्रिय रेफ्री वीरेन्द्र कर्ण बताउँछन्। चालू आर्थिक वर्षको बजेटमा पनि खेलकुद क्षेत्रले प्राथमिकता पाएन। आगामी आर्थिक वर्षको बजेटको अवस्था त झनै निराशाजनक छ, उनी भन्छन्। कर्णले व्यक्तिगत पहलमा कराँते सिकाउँदै आएका छन्। प्रदेशमा व्यवस्थित रंगशाला र खेलाडीको अभ्यासका लागि खेलकुद सामग्रीको अभाव रहेको उनी बताउँछन्। चालू आर्थिक वर्षको बजेटमा खेलकुदको नाममा किशोरीहरूलाई आत्मरक्षा तालिम दिन छुट्ट्याइएको तीन करोड रुपैयाँभन्दा बढी रकम दुई दिनको कार्यक्रम गरेर सकियो। आगामी वर्ष पनि खेलकुद प्राथमिकतामा परेन, उनी भन्छन्। सामाजिक विकास मन्त्रालय अन्तर्गतको शिक्षा, युवा तथा खेलकुद महाशाखा प्रमुख महेन्द्र महतोले खेलकुद क्षेत्रलाई बजेटमा समावेश गर्न महाशाखाबाट सुझाव दिइए पनि स्वीकृत नभएको बताए। महतोले भने, बजेटमा किन खेलकुदका कार्यक्रम समावेश गरिएन, त्यो मलाई थाहा भएन। हामीले त समावेश गर्नका लागि सुझाव दिएका थियौं। त्यसपछि के भयो थाहा भएन। यस विषयमा थप बुझ्न सामाजिक विकासमन्त्री नवलकिशोर साहसँग पटकपटक टेलिफोन सम्पर्क गर्न खोजे पनि उनी अस्वस्थ रहेको जवाफ फर्काइयो।"
खेलकुदको बजेट संरचना निर्माणमा केन्द्रित,"हेटौंडा : खेलकुद विकासको क्षेत्रमा बाग्मती प्रदेश सरकारले विनियोजन गरेको बजेट खेलकुदको भौतिक संरचना निर्माणमा केन्द्रित हुने भएको छ। यसअघि सरकाले खेलकुद क्षेत्रमा कम लगानी गरेको भनी आलोचना हुँदै आएको थियो। तर, कोरोना भाइरसको महामारीले मुलुक अप्ठ्यारो स्थितिमा रहँदा पनि आगामी आर्थिक वर्षका लागि प्रदेश सरकारले खेलकुद क्षेत्रका लागि उल्लेख्य बजेट विनियोजन गरेको छ। खेलकुद क्षेत्रको विकासका लागि आगामी आर्थिक वर्षको बजेटमा बाग्मती प्रदेश सरकारले ७९ करोड १३ लाख रुपैयाँ बजेट विनियोजन गरेको छ। सरकारले बहुवर्षीय तथा क्रमागत योजनाहरूको निरन्तरता, खेल मैदान निर्माण, स्थानीय खेल प्रवद्र्धन र खेलाडीको क्षमता अभिवृद्धि कार्यक्रममा जोड दिएको छ। खेलकुदलाई शिक्षापछिको संवेदनशील क्षेत्र मानिएको छ। महामारीका कारण खेलकुद प्रतियोगिता तथा अन्य काम गर्न समस्या आए पनि खेलकुदको बजेट विशेष गरी संरचना निर्माणमै केन्द्रित गरिने बाग्मती प्रदेश खेलकुद परिषद्का सदस्यसचिव सूर्यलाल भण्डारीले जानकारी दिए। सदस्यसचिव भण्डारीले भने, प्रदेश संरचना नयाँ भएकाले खेलका संरचना बनाउनुपर्ने आवश्यकतालाई ध्यान दिइएको छ। कोरोना भाइरसको महामारीका कारण बजेट कार्यान्वयनमा आउन सक्ने चुनौतीबारे पनि आफूहरू सचेत रहेको उनले बताए। वर्षभरिका लागि ल्याइएको बजेट हो। सुरुमा संरचना निर्माणमा लाग्छौं, दोस्रो चौमासिकपछि मात्रै प्रतियोगिता आयोजनामा ध्यान दिने योजना छ, उनी भन्छन्। यसैगरी चर्चित फुटबल खेलाडी रञ्जन विष्ट पनि सरकारले खेलकुद क्षेत्रका लागि राम्रो बजेट विनियोजन गरेको बताउँछन्। खेलकुद क्षेत्रले राम्रो बजेट पाएको छ। परिवर्तन जरुरी पनि थियो, उनी भन्छन्, हिजोको पुस्ता खेलेर बाँच्न सकिन्न भन्थ्यो। आज खेलाडीलाई दुई छाक खान गाह्रो छैन। खेलेर बाँच्न सक्ने वातावरण भएको छ। प्रदेश सरकारले खेलकुदलाई छुट्ट्याएको सबै बजेट इमानदारीसाथ खेलकुद विकासमै खर्च भइदिए हुन्थ्यो। बाग्मती प्रदेशका सामाजिक विकासमन्त्री युवराज दुलालका अनुसार प्रदेश सरकारले खेलकुद क्षेत्रलाई प्राथमिकता दिएर बजेट ल्याएको छ। खेल क्षेत्रको स्पष्ट योजना, नीति निर्माणमा अग्रसरता तथा खेलकुद परिषद् र अन्य खेलकुद समितिहरू बनाउन पनि हामी अगाडि छौँ। त्यसैले संघ र अन्य प्रदेशको तुलनामा यहाँ खेल क्षेत्रमा बजेट राम्रो छ, मन्त्री दुलाल भन्छन्। सरकारले ल्याएको बजेटले खेलाडीको आधारभूत आवश्यकता पूरा गर्नेमा आफू आशावादी रहेको प्रदेशका चर्चित बक्सिङ खेलाडी अनन्त ओझा बताउँछन्। खेलाडीलाई चाहिने खेल सामग्री, खेल मैदान, खेलाडी छात्रवृत्ति, डाइट लगायतमा सरकारले ध्यान दिनुपर्ने उनको राय छ। खेलकुदमा भविष्य नदेखेर अन्य क्षेत्रमा लागेकाहरू पनि अवस्था राम्रो भए पुनः खेलकुदमै फर्कन सक्छन्। सरकारले ल्याएको बजेट खेलाडीसम्म पुगे क्षमतावान् खेलाडी उत्पादन हुन सक्छन्, ओझा भन्छन्। प्रदेश सरकारले खेलकुद पूर्वाधारमा योजनाबद्ध र दिगो विकासका लागि कार्यक्रम सञ्चालन गर्ने भएको छ। हेटौंडाको गौरीटारमा अन्तर्राष्ट्रिय स्तरको खेलकुद रंगशाला निर्माण गर्ने योजनालाई निरन्तरता दिइएको छ। निर्माणको क्रममा रहेका २७ वटा कभर्डहल आगमी आर्थिक वर्षमा सम्पन्न गर्ने लक्ष्य लिइएको छ। यसैगरी स्थानीय तहमा ३२ वटा खेल मैदान निर्माण गरिने छ। स्थिति सहज भए चालू आर्थिक वर्षमा कोरोना महामारीका कारण स्थागित भएको प्रथम प्रदेश खेलकुद प्रतियोगिता सञ्चालन गर्ने प्रदेश सरकारको योजना छ। खेलाडीको व्यावसायिक जीवनको सुरक्षाका लागि प्रदेश सरकारले बिमा, भत्ताा, तालिम र क्षमता वृद्धिका कार्यक्रमसमेत तय गरेको छ।"
युभेन्ट्सलाई हराउँदै नापोलीले जित्यो उपाधि,"रोम : कोपा इटालिया कप फुटबलको उपाधि नापोलीले जितेको छ। घरेलु मैदानमा बुधबार राति भएको प्रतिस्पर्धात्मक खेलमा इटालियन महारथी युभेन्ट्सलाई टाइब्रेकरमा ४२ गोलले हराउँदै नापोली च्याम्पियन बनेको हो। निर्धारित समयको खेल गोलरहित बराबरीमा सकिएपछि नापोलीले टाइब्रेकरमा बाजी मारेको थियो। निर्धारित समयमा मध्यभागमा बलमा पकड जमाए पनि युभेन्ट्सको पटकपटक गोल गर्ने प्रयास सफल बन्न सकेन। टोलीका अनुभवी स्ट्राइकर क्रिस्टियानो रोनाल्डोले समेत जीवनको पहिलो फाइनल गुमाउन पुगे। टाइब्रेकरमा समेत अनुभवी खेलाडीको प्रयास असफल बन्दा युभेन्ट्सको १४औं पटक उपाधि चुम्ने सपना चकनाचुर बन्यो। इटालियन फुटबल संघले यसअघि नै बाँकी रहेका कुनै पनि खेलमा अतिरिक्त समय नियम लागू नहुने निर्णय गरेको छ। त्यसैले ९० मिनेटपछि खेलको निर्णय सोझै टाइब्रेकरबाट गरिएको हो। नापोलीले भने ६ वर्षपछि उपाधिको खडेरी तोडेको छ। नापोलीको जितमा कप्तान लोरेन्जो इनसिग्ने, म्याटियो पोलिटानो, म्याक्सिमोभिच र अर्कादिउस्ज मिलिकले गोल गरेका थिए। टाइब्रेकरमा पहिलो प्रहार गर्ने मौका पाएको युभेन्ट्सको पहिलो प्रहार नै विफल भएको थियो। पाउलो डिबालाको प्रहारलाई नापोलीका गोलरक्षक एलेक्स मेरेटले सजिलै बचाएका थिए। ड्यानिलोको अर्को प्रहार पोस्टमाथिबाट बाहिरिएको थियो। लियोनार्डो वोनुची र एरोन राम्सेले गोल गरे पनि टोलीको हार जोगिएन। निर्धारित समयमा नापोलीले पनि राम्रा अवसर गुमाएको थियो। २६औं मिनेटमा लोरेन्जो इनसिग्नेको फ्रिकिक प्रहार बारमा लागेर फर्किएको थियो। ४४औं मिनेटमा इनसिग्नेको अर्को सशक्त प्रहारलाई युभेन्ट्सका गोलरक्षक जियानलुइजी बुफोनले उत्कृष्ट बचाउ गरेका थिए। मध्यभागमा ५४ प्रतिशत बल नियन्त्रणमा राखेको युभेन्ट्सले पनि पटक पटक मौका गुमाएको थियो। युभेन्ट्सको प्रयासमा नापोलीको रक्षापंक्ति बाधक बनेको थियो।"
