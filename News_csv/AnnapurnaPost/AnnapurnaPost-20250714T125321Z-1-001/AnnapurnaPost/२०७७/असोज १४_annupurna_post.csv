शीर्षक,विवरण
जिनले मागेको परिवर्तन,"राजनीतिक नेतृत्व इमानदार हुँदा र ठहरिँदासम्म नेपाली जनताले साथ दिँदा रहेछन् भन्ने साबित भएकै हो जिन भन्ने एउटा अंग्रेजी शब्द छ। आधुनिक चिकित्साशास्त्र र शरीर विज्ञानले भन्छ मानिसको शरीर जिनले बनेको हुन्छ। प्रत्येक शरीरमा २० हजारदेखि २५ हजारसम्म यस्ता जिन हुन्छन्। यी जिन डीएनएबाट बनेका हुन्छन्। प्रत्येक जिनमा केही सयदेखि २० लाखसम्म डीएनए हुने गर्छन्। आजसम्मको आविष्कारमा यी डीएनएको तीन प्रतिशतले मात्र हाम्रा जिनलाई प्रभाव पारेको पत्ता लागेको छ। अरू ९७ प्रतिशत डीएनएले के काम गर्छ भन्ने पत्ता लागेको छैन। जे भए पनि एउटा कुरा के निश्चित छ भने यी जिनले आफ्नो बाबुआमाका शारीरिक विशेषता आफ्ना सन्तानमा दिने गर्छन्। त्यसैले कुनै बालक जन्मनेबित्तिकै उसका नाख, आँखा, आकार आदि उसका बाबु, आमा, बाजे, बजै आदिसित मिल्ने कुरा गर्दछौं। यसमा जान्नुपर्ने के रहेछ भने धेरैजसो जिन आफ्ना सन्तानमा हुबहु जाने रहेछन्। तर केही जिन भने फरक हुँदा रहेछन्। ९९ प्रतिशत जिन हुबहु सर्दा रहेछन् तर एक प्रतिशत जिन भने फरक किसिमको हुने रहेछ। यही एक प्रतिशतको फरकले मानिस अलग किसिमको हुने गर्दा रहेछन्। आज मैले जिनका कुरा यसकारणले गर्दै छु कि यसले कतै राजनीतिक व्यवस्थालाई प्रभाव त पार्दैन ? हाम्रा छिमेकीलाई हेर्दा कताकता लाग्छ कि यसै जिनको कारणले अलगअलग व्यवस्था अपनाएका छन्। चीनमा साम्यवाद किन सफल भयो र भारतमा किन प्रजातान्त्रिक व्यवस्था अपनाइयो ? यसको मुख्य कारण कतै त्यहाँका जनताको जिन त होइन ? आखिर जिनले मानिसको बानीपानी या चरित्रमा ठूलो असर पार्छ। हामीलाई थाहा छ बहुसंख्यक चिनियाँ एकै वंशका हुन्। उनीहरू हान जातिका हुन्। उनीहरू धेरै बोल्दैनन्। धेरै बोल्ने र नबोल्ने बानीमा जिनको प्रभाव हुन सक्छ। साम्यवादमा धेरै बोल्न पाइएन। त्यसैकारणले यो त्यहाँ सफल भएको देखिन्छ। सत्ताधारीहरूको चरित्र नै यस्तो हुँदो रहेछ कि मानिस सडकमा नआएसम्म नपत्याउने। मानिस सडकमा आउने अवस्था आइसकेको छ भनेर धेरैले अनुमान र विश्वास प्रकट गरिसकेका छन्। तर आँखाले नदेख्दासम्म सत्ताधारीलाई पत्यार नलाग्ने रहेछ। अर्को भारततिर हेर्यौं भने त्यहाँ साम्यवादीले शासन गरेको होइन। पश्चिम बंगाल र केरालामा धेरै वर्षसम्म साम्यवादीको राज थियो। तर उनीहरू टिक्न सकेनन्। यसको मुख्य कारण भारतवासी धेरै बोल्नुपर्ने हुनाले प्रजातान्त्रिक पद्धति रोजेको र रुचाएको देखिन्छ। यसबाट उनीहरूले वाक् स्वतन्त्रता पाएका छन्। सायद यो स्वतन्त्रता नभई उनीहरू बाँच्न पनि सक्दैनन्। भारतको राजनीतिक चरित्रभन्दा सामाजिक चरित्रले वाक् स्वतन्त्रता खोजेजस्तो लाग्छ। मानिसको जिनले खोजेको कुरा अरू कुराभन्दा बलियो हुन्छ। अब प्रश्न उठ्छ नेपालीको जिनले कुन गुण या चरित्र खोज्छ ? हुन त यो कुनै वैज्ञानिक अनुसन्धानबाट पत्ता लागेको होइन। तर मलाई लाग्छ नेपाली जिनले इमानदारी खोज्छ। यसको विश्लेषण हाम्रो आफ्नै राजनीतिक परिघटनाबाट गर्न सक्छौं। नेपाली इमानदार हुन्छन् भन्ने कुरा नौलो होइन। केही मानिसले बेइमानी गरे पनि प्रायः नेपाली इमानदार नै हुन्छन् भनेर मान्छन्। नुनको सोझो गर्नुपर्छ भनेर अरूका लागि लड्न मर्न तयार हुन्छन्। त्यही तथ्य विगत दुई सय वर्षभन्दा बढी समयसम्म सत्य निस्केको छ। बेलायत र भारतको सेनामा नेपालीले गर्दै आएको सेवा र कर्मले यो कुरा साबित गरेको छ। आफूलाई जागिर दिने मानिस पनि इमानदार नै हुन्छन् भनेर पत्यार गरेकाले उनीहरू लड्नभिड्न तयार हुन्छन्। नेपालमा यसका प्रमाण धेरै पाइन्छन्। २००७ र २०४७ सालको सशस्त्र या निशस्त्र आन्दोलनहरूमा नेपालीले नेपाली कांग्रेस दललाई सघाए र लडे। त्यसबेला त्यस दललाई इमानदार ठाने। हुन पनि सो दल त्यसबेला इमानदार नै थियो। ती आन्दोलन सफल पनि भए। राजनीतिक नेतृत्व इमानदार हुँदा र ठहरिँदासम्म नेपाली जनताले साथ दिँदा रहेछन् भन्ने साबित भएकै हो। तर २०६३ सालको आन्दोलनमा भने नेपाली जनताले नेपाली कांग्रेसलाई साथ दिएनन्। राजा र दरबारविरुद्ध जति जुलुस, सभा र आन्दोलन गरे पनि जनसहभागिता कम देखियो। त्यसबेला जनताले कांग्रेसको इमानदारीमा शंका गरिसकेका थिए। आन्दोलन त सफल भयो। सो आन्दोलनको अग्रभागमा नागरिक अगुवा थिए। डा देवेन्द्रराज पाण्डे, कनकमणि दीक्षित, डा सुन्दरमणि दीक्षित, कृष्ण पहाडी आदि देखिएका थिए। नेपाली जनताले उनीहरूको इमानदारीलाई पत्याए र आन्दोलनमा होमिए। दलहरूले दिल्लीमा गएर बाह्रबुँदे सम्झौता गरे। २०६३ सालको राजनीतिक आन्दोलन सफल हुनुमा जति नागरिक अगुवाको देन थियो, उति दलहरूको थिएन। तर सत्ता सबै दलहरूको हातमा पर्यो। नागरिक अगुवा एकातिर पन्छिए। नेपाली जनताले जसरी इमानदारीलाई साथ दिएका थिए, उसरी परिवर्तन भएको पाएनन्। नेपाली जिनले धोखा पाए। कालान्तरमा जब संविधान बन्यो र निर्वाचन भयो तब नेपाली जनताले पुनः इमानदारी खोजे। त्यसबखत नेपाली जनताले साम्यवादीलाई पत्याए। साम्यवादीहरूले जे खोजेका थिए सोही कुरा नेपाली जनताले दिए। उनीहरूले दुईतिहाइ बहुमत मागेका थिए, सो पूरा गरिदिए। मलाई व्यक्तिगत रूपमा पनि लागेको थियो कि एकपटक साम्यवादीले बहुमत पाउनैपर्छ। उनीहरूले नेपालको गरिबी हटाउने मौका पाउनैपर्छ, तर अभाग्यवश गरिबी त हटाए आफ्नै मात्र। जनताको गरिबीलाई यथावत् छाडिदिए। सत्ताधारीहरू अहिले पनि ढुक्क छन् उनीहरूको इमानदारीमाथि नेपाली जनताले विश्वास गर्छन्। उनीहरू निश्चिन्त छन्। सत्ताधारीहरूको चरित्र नै यस्तो हुदो रहेछ कि मानिस सडकमा नआएसम्म नपत्याउने। मानिस सडकमा आउने अवस्था आइसकेको छ भनेर धेरैले अनुमान र विश्वास प्रकट गरिसकेका छन्। तर आँखाले नदेख्दासम्म सत्ताधारीलाई पत्यार नलाग्ने रहेछ। नेपाली जिनले इमानदारीलाई खोज्छ भनेर भन्दा त्यो जिनले उनीहरूलाई कहिले सडकमा लिएर आउँछ भनेर धेरैले प्रश्न गर्छन्। यसको उत्तर सोझो र साधारण हुन सक्दैन। यसको उत्तर खोज्न महाभारत र रामायणतिर फर्कनुपर्छ। महाभारत र रामायण संघर्ष, युद्ध र परिवर्तनका लागि प्रसिद्ध छन्। कुरुक्षेत्र युद्ध हुनुअगाडि दुर्योधनकै राज थियो। उनलाई पनि लागेको थियो कि उनको शासन कसैले हल्लाउन सक्दैन। त्यसैले उनले पाण्डवहरूलाई पाँच गाउँ दिन पनि अस्वीकार गरेका थिए। कुरुक्षेत्र युद्ध पनि नहुने सम्भावना धेरै थियो। कृष्णलाई यो धर्मयुद्ध हो भनेर नलागेको भए सायद युद्ध हुने नै थिएन। दुर्योधनको शासन या भनौं कुशासन कायमै रहने थियो। तर परिस्थितिले युद्ध माग्यो र युद्ध भइछाड्यो। के युद्धको परिणामका लागि युद्ध आवश्यक थिएन ? रामायणमा पनि सो उत्तर पाइन्छ। सीतालाई फर्काइदिए युद्ध नहुने र रावणको राज कायमै रहने थियो। यो कुरा प्रस्ट थियो तर रावणले मानेनन्। युद्ध भइछाड्यो। रावणले हारिछाड्यो। परिवर्तनका लागि युद्ध खोजेकै देखियो। परिवर्तनका लागि युद्ध, आन्दोलन अथवा संघर्ष के आवश्यक पर्दो रहेछ ?"
प्रेमबाटै अथाह भक्ति,"द्वारकापुरमा एकजना कुबेर थिए। उनका घरमा सयौं गाई थिए। सयौं बिघा जमिन थियो। काम गर्ने मानिस सयौं थिए। घरभित्र काम गर्ने मानिस पनि थिए। पूजाकोठामा बढारकुँडार गर्ने, गाईको गोबरले लिपपोत गर्ने र पूजा भाँडा माझ्ने एकजना दासी पनि थिइन्। उनकी सात वर्षकी छोरी पनि सँगै आउँथिन्। उनले आमासँगै पूजाकोठामा जाँदा हाँसिरहेको एउटा मूर्ति देखिन्। सोधिन्, आमा, यो के हो हो ? उनकी आमाले भनिन्, भगवान् कृष्णको मूर्ति। कृष्ण शब्द सुन्नासाथ उनमा प्रेम बढेर आयो। उनले आमासँग त्यो मूर्ति मागिहालिन्। आमाले भनिन्, तिमी खसाल्छौ। फुटाउँछौ म दिन्न। उनले वचन दिइन्, आमा, म यो मूर्ति काखमा राख्छु। बसेर हेर्छु मात्र। छोरीले रहर गरेपछि आमाले कृष्णको मूर्ति दिइन्। हाँसिरहेको कृष्णको मूर्ति पाएर छोरी दंग परिन्। घरि आमाको मुख हेर्थिन् हंसमुख कृष्णको। छोरीले सोधिन्, आमा, कृष्ण हाँसिरहन्छन् ? हो छोरी। तिमी हेरिराख मात्रै। उनी जतिखेर पनि हाँसिरहन्छन्। आमाले भनेजस्तै उनले कृष्णलाई हेरिराखिन्। हेर्दाहेर्दै उनी पनि हाँस्न थालिन्। उनले आफ्ना साना हातले केहीबेर कृष्णको मुहार छोपिन्। दुवै हात झिक्दा पनि कृष्ण हाँसिरहेका थिए। उनले आफ्नो मुहार पनि छोपिन्। हेर्दा त कृष्णलाई हाँसिरहेकै देखिन्। आमाले सबै भाँडा माझिन्। कृष्णको मूर्ति पनि माझिन्। सफा पारिन् र पूजास्थलमा राखिन्। त्यतिखेर पनि छोरीले हाँसेर हेरिरहिन्। पूजा कोठाबाट बाहिरिँदा पनि उनी फर्केर हेर्दै थिइन्। कुबेरपत्नी पूजा कोठामा पसिन्। पानीले कृष्णको पाउ धोइन्। दियो बालिन्। धूप सल्काइन्। निधारमा टीका लगाइन्। फूल, केरा, नरिवल, चढाइन्। पूजा सकिएपछि बाहिर खेलिरहेकी दासीकी छोरीलाई बोलाएर केरा दिइन्। हाँसेर कुबेरपत्नीलाई नमस्कार गरिन्। कुबेरपत्नीले हाँस्दै सोधिन्, अब के चाहियो ? उनले कृष्णको मूर्ति मागिन्। भनी, यो मूर्ति एकैछिन मेरो काखमा राखिदिनुस् न। सानी केटीको काखमा मूर्ति राखिदिनासाथ उनी हाँस्न थालिन्। उनले घरि कृष्णको मुहारमा हेरिन् त घरि कुबेर आमाको। कृष्णको मूर्तिलाई छातीमा टाँसेर दुवै हातले च्यापिन्। भनिन्, कृष्ण, यो केरा खाऊ। केही बेरपछि दुवै हातले आफ्नो मुहार छोपेर भनिन्, तिमीले केरा किन नखाएको ? फेरि हाँस्दै भनिन्, केरा खाऊ न। दासीकी छोरीले साक्षात् कृष्णसँग कुरा गरेको देखेर कुबेर पत्नी आश्चर्यचकित परिन्। त्यति सानो मान्छेमा कृष्णभक्ति देखेर उनका आँखाभरि आँसु भरिए। भनिन्, नानी, तिमीले त कहिलेकहीं मात्र कृष्ण मूर्ति देखेकी थियौ, तर कृष्ण भक्ति अथाह रहेछ। म दैनिक कृष्णको पूजा गर्छु, तर ममा कत्ति पनि बढेको रहेनछ। नानी, तिमीले आज मलाई पाठ सिकायौ, पूजा गरेर होइन, अन्तरहृदयदेखि प्रेम गरे भक्ति बढ्ने रहेछ।"
विश्वव्यवस्थाले गाँजेको राजनीति,"हाम्रो राजनीतिक परिदृश्यमा बेलाबेलामा आकस्मिक र अकल्पनीय घटना भइरहन्छन्। राजनीतिक दल, तिनका नेताकार्यकर्ता र राज्य सञ्चालनमा निर्णायक भूमिका गरिरहेका उच्च ओहोदामा आसीनहरूको भूमिका पनि अस्वाभाविक देखिने गर्छ। वर्तमान परिवेश हेर्ने हो भने दलहरू विश्व व्यवस्थाका वैतनिक एजेन्सीजस्ता; प्रमुख नेतृत्व तिनका एजेन्टजस्ता र सहायक नेतृत्व डिलरजस्ता तथा कार्यकर्ता खुद्रा व्यापारीजस्ता देखिन थालेका छन्; जसको उद्देश्य केवल नाफा कमाउने मात्र देखिन्छ। सत्ता पक्ष र प्रतिपक्ष छुट्ट्याउनै गाह्रो भइसकेको छ। दलगत स्वार्थ मात्र फरक बाँकी सबै कुरा मिल्दोजुल्दो। शक्तिको स्रोत जनता हुनुपर्नेमा उनीहरू निरिह तथा विकल्पविहीन उपभोक्ताजस्ता देखिन्छन्; जोसँग छनोटको पर्याप्त सुविधा छैन। निर्वाचनमा जुन दलको उम्मेदवार छाने पनि उही गन्तव्य, उस्तै उद्देश्य र रूपमा मात्र फरक देखिने सारमा एउटै ! जनता सामन्ती युगका दासजस्तै नदेखिए पनि पुँजीपतिले आफ्नो मुनाफाका लागि उपयोग गर्ने उपभोग्य वस्तुजस्ता। राष्ट्रिय स्वार्थ एवं जनकल्याण नारामा सधैं आकर्षक देखिन्छ भने व्यवहारमा हात्तीको देखाउने दाँतजस्तै प्रतीत हुन्छ। राष्ट्रिय मुद्दा तथा जनसरोकारका विषयमा न नेता एकमत भएको देखिन्छ न त दलहरूका बीचमा एकता नै ! राष्ट्रिय स्वार्थका विषयमा सर्वसम्मत निर्णय हुनै गाह्रो ! भइहाले पनि झीनो बहुमत मात्र पुग्ने। अन्तर्राष्ट्रिय शक्तिकेन्द्रको स्वार्थ जोडिएका विषयमा भने नेता मात्र होइन; बेलाबखत सबै दलहरू एक ढिक्का भएर उभिएका थुप्रै उदाहरण देख्न पाइन्छ। हिजोआज त राष्ट्रवादको नारा मात्र हैन; यसको सञ्चालन र खटनपटन पनि बाह्य शक्तिकेन्द्रहरूकै स्वार्थपूर्तिका लागि हुने गरेको भान हुँदै छ। विगतका कमीकमजोरी र अदूरदर्शितालाई नै निरन्तरता दिँदै जाने हो भने परनिर्भरता र राजनीतिक हस्तक्षेप अझै झांगिने छ। सरकारका कतिपय राजनीतिक निर्णय र दलहरूका भूमिका सामान्य नागरिकले बुझ्न सक्दैनन्। भोट माग्दा र राज्यसञ्चालन गर्दाका प्राथमिकता बेलाबेलामा बाझिने गरेका छन्। सामाजिक परिवेश, आवश्यकता र राष्ट्रिय स्वार्थलाई केन्द्रमा राखेर वर्तमान राजनीति सञ्चालित भएको देखिँदैन। त्यसैले नेताकार्यकर्ताका राजनीतिक गतिविधि बुझ्न राष्ट्रिय दृष्टिकोण अपर्याप्त भइसकेको छ। त्यसका लागि विश्व व्यवस्थालाई नै एउटा एकाइका रूपमा लिँदै व्याख्या गर्न आवश्यक छ। विश्व व्यवस्थाका प्रमुख पात्रहरूका चाहना र महत्त्वाकांक्षाका कारण अन्तर्राष्ट्रिय जगत्मा पार्ने प्रभावले विकासोन्मुख राष्ट्रहरूको राजनीतिमा पनि उथलपुथल ल्याइरहेको हुन्छ। भूमण्डलीकरणको वर्तमान युगमा नेताहरू इमानदार भएनन् भने बाह्य हस्तक्षेप झनै बढ्दै जान्छ; जसले राष्ट्रिय राजनीतिलाई अस्थिर तथा अनिश्चित बनाउने गर्छ। वर्तमान अवस्थामा विश्व परिवेशबाट एक्लिएर राज्यसञ्चालन गर्ने कुरा पनि सम्भव देखिँदैन। तर राजनीतिज्ञ सक्षम तथा राष्ट्रप्रति इमानदार हुने हो भने राष्ट्रिय प्राथमिकतालाई अग्रस्थानमा राखेर समग्र विश्व व्यवस्थासँग सहकार्य गर्दै मुलुकको स्वार्थ तथा स्वाभिमान जोगाउन सकिन्छ। हाम्रो सन्दर्भमा भने यस्तो हुन सकेको देखिँदैन। हामी वर्तमान अवस्थासम्म आइपुग्नुमा विगतका हाम्रा गतिविधि नै जिम्मेवार छन्। राज्यसञ्चालनका क्रममा सत्तालाई मात्र केन्द्रमा राखेर अन्तर्राष्ट्रिय जगत्सँग गरिएका विभिन्न राजनीतिक, सामाजिक, आर्थिक सहकार्यका कारण हामी यो अवस्थासम्म आइपुगेका हौं। खासगरी प्रजातन्त्रको पुनसर््थापनापश्चात् नेपाल विश्व अर्थव्यवस्थासँग विधिवत् रूपमा जोडिएको देखिन्छ। पर्याप्त तयारीबिना विश्व व्यवस्थाभित्र भएको हाम्रो प्रवेशले यसका भावी परिणाम (नकारात्मक) बारेमा आकलन गर्न सकेन। विकासका नाममा कुन सरकारले अन्तर्राष्ट्रिय संघसंथाबाट धेरै ऋण अनुदान ल्याउने भन्ने होड मात्र निरन्तर चलिरह्यो। दातृ निकायबाट प्राप्त ऋण तथा अनुदान आफ्ना प्राथमिकताअनुसार खर्च गर्नुको साटो उनीहरूकै प्राथमिकताका आधारमा लगानी तथा अनुदान भिœयाउनुको परिणामस्वरूप आज हामी पर्याप्त लगानीको अवसर हुँदाहुँदै पनि आर्थिक रूपमा परनिर्भर बन्दै गइरहेका छौं। राजनीतिक रूपमा पनि हामीले आपूलाई बाह्य शक्तिकेन्द्रदेखि अलग राख्न सकेका छैनौं। अतः अन्तर्राष्ट्रिय शक्तिकेन्द्रको वरिपरि घुम्नु; उनीहरूकै चाहनाअनुसार आफ्ना प्राथमिकता निर्धारण गर्नु र उनीहरूकै अनुकूलताका लागि आपसमा विभाजित हुँदै पटकपटक सत्ता परिवर्तन गरिराख्नु हाम्रो नियति नै बन्न पुग्यो। हामी अहिले जनचाहनालाई मात्र आधार बनाएर विकासका नीति, कार्यक्रम तथा योजना तर्जुमा गर्न सक्ने अवस्थामा छैनौं। किनकि विगतमा अनुदानका नाममा हामीले थुप्रै यस्ता सन्धिसम्झौता गरेका छौं; जसले हामीलाई उनीहरूको स्वार्थअनुकूल हुने गरी परिचालित गरिरहन्छन्। त्यसैले वर्तमानमा हुने राजनीतिक घटनाक्रम बुझ्न पनि विगतमा अन्तर्राष्ट्रिय जगत्सँग भएका साझेदारी, सम्बन्ध र तिनीहरूको असरको समीक्षा गर्न आवश्यक देखिन्छ। प्रजातान्त्रिक शासन व्यवस्था स्थापना त गर्यौं तर त्यसका आधारभूत मूल्यमान्यता भने आत्मसात् गर्न सकेनौं। विश्वमा उत्कृष्ट मानिएको संसदीय व्यवस्था पनि प्रजातान्त्रिक आचरण र व्यवहारको अभावका कारण टिक्न सकेन। आफ्नो कमीकमजोरी ढाकछोप गर्न व्यवस्थालाई दोष दिएर अर्को क्रान्तिको तयारी गर्यौं। त्यसले पनि हाम्रा राष्ट्रिय स्वार्थको सम्बोधन गर्न सकेन। अरूका स्वार्थका लागि पटकपटक देशलाई प्रयोगशाला बनाउँदै नवउदारवादको बाटो हिँड्न थालेका हामी आज त्यसैको भविष्यमाथि पनि प्रश्नचिन्ह खडा गर्दै छौं। नारामा सधैं समाजवाद र व्यवहारमा नवउदारवाद हाम्रो नियति नै बनिसकेको छ। २०४७ सालको संविधानले व्यवस्था गरेको विकेन्द्रीकरण्को प्रावधानले नै जनतालाई अधिकारसम्पन्न बनाउन सकिन्थ्यो। सही अर्थमा विकेन्द्रीकरण गरेर जनतालाई अधिकारसम्पन्न बनाउन असफल भएका हामीले पुनः संघीयताको सपना बाँड्दै जनतालाई परिवर्तनका लागि आन्दोलित गरायौं। आफैँले स्थापना गरेको संघीय लोकतान्त्रिक गणतन्त्रलाई छोटो समयमै असान्दर्भिक र औचित्यहीन भन्दै संघीयता र धर्मनिरपेक्षतामाथि प्रश्न उठाइरहेका छौं। यसरी राजनीतिक नेतृत्वमा पटकपटक देखिने विचलन र राजनीतिक घटनाक्रम नियाल्ने हो भने यसका पछाडि हाम्रो आवश्यकताभन्दा बाह्य प्रभाव बढी देखिन्छ। दूरगामी परिणामको पूर्वमूल्यांकन नै नगरी विगतमा एकपछि अर्को राजनीतिक परिवर्तनको अगुवाइ गरेका कारण पनि आज मुलुक भूराजनीतिको खेल मैदान बन्न पुगेको देखिन्छ। हाम्रो परम्परागत अर्थव्यवस्था र त्यसभित्र सामुदायिक तहमा स्थापित आर्थिक प्रणाली पूर्णतया विस्थापित भइसकेका छन्। हामी विश्व अर्थव्यवस्थाको अभिन्न एकाइमा रूपान्तरण भएका छौं। हाम्रो समाजसंस्कृति र वस्तुगत अवस्थालाई बेवास्ता गर्दै र पश्चिमी आर्थिक नीति तथा रणनीति अँगाल्दै खुला बजार अर्थव्यवस्था स्थापित गर्ने अभियानमा निरन्तर लागिरहेका छौं। हामीले अनुदान र वैदेशिक लगानी भिœयाउनकै लागि सुचारु अवस्थामा रहेका सरकारी उद्योगधन्दा निजीकरण नीति अँगालिसकेका छौं। खुलाबजार अर्थतन्त्रमा प्रवेश गरे पनि राष्ट्रिय उत्पादनमा वृद्धि, लगानी र बचत प्रवद्र्धन गर्न असफल नै रह्यौं। स्थानीय स्तरमा सम्पन्न गर्न सकिने साना तथा मझौला खालका उद्योगधन्दालाई महत्त्व नदिई बहुराष्ट्रिय कम्पनी भिœयाएर उनीहरूमार्पत आफ्नो देशको विकास गर्ने लक्ष्य राख्यौं; जसले अझै सकारात्मक परिणाम दिन सकेको छैन। पर्याप्त सोचविचार र भावी परिणामको मूल्यांकन नगरीकन लागू गरिएका आर्थिक नीतिले सीमित व्यक्तिलाई त फाइदा पुग्यो होला, तर यसले समग्र राष्ट्रलाई भने आर्थिक तथा राजनीतिक रूपमा दिनप्रतिदिन परिनिर्भर बनाउँदै गयो। विश्वव्यवस्थासँग सामीप्यता राख्नु र त्यसको लाभ उठाउँदै राष्ट्रिय स्वार्थलाई प्रवद्र्धन गर्न खोज्नुलाई अस्वाभाविक मान्न सकिँदैन तर क्षणिक स्वार्थपूर्तिका लागि वैदेशिक हस्तक्षेप विस्तार गर्दै जानु राष्ट्रिय हितमा कदापि देखिँदैन। आज सत्ताधारी दल र त्यसको नेतृत्वले गरिरहेका अस्वाभाविक निर्णयहरू आफ्नो स्वार्थपूर्तिका लागि बाह्य शक्तिकेन्द्रसँग गरिएका सम्झौताका परिणाम हुन्। अन्तर्राष्ट्रिय शक्तिकेन्द्रहरूका स्वार्थका सन्दर्भमा बेलाबेलामा सत्ता र प्रतिपक्षको मतैक्य देखिनु पनि यसैको परिणाम हो। वर्तमान विश्व व्यवस्थामा जुन शक्तिले सत्तापक्षलाई निर्देशित गरिरहेको हुन्छ, त्यही शक्तिले प्रतिपक्षलाई पनि कुनै न कुनै रूपमा प्रभावित पारिरहेको देखिन्छ।"
बहुदलीय जनवादमा पञ्चायती अभ्यास,"सीमान्तकृत समुदायले केपी सरकारबाट सामाजिक न्यायको आशा गर्नु मृगमरीचिका हो राजावादी निर्दलीय पञ्चायती व्यवस्थाको तीन दशकको अवधिमा एकजना पनि स्वतन्त्र तथा स्वाभिमानी चरित्र र हैसियत बोकेका व्यक्तिलाई राष्ट्रिय सम्मानबाट विभूषित गरिएन। दलविहीन पञ्चायती व्यवस्थालाई समर्थन नगर्नेलाई राष्ट्रघाती र अराष्ट्रिय तत्त्वका रूपमा परिभाषित गरिने हुनाले उनीहरूलाई सम्मान होइन, जेलको हावा खुवाइन्थ्यो। पञ्चायती व्यवस्थाको यस प्रकारको अप्रजातान्त्रिक, असहिष्णु तथा प्रतिगमनकारी सोचको विरुद्धमा वर्तमान प्रधानमन्त्री केपी शर्मा ओलीले झापा विद्रोह गरेका थिए। यही विद्रोहको कारण उनी १५ वर्षसम्म जेलमा बस्नुपरेको यथार्थलाई अहिले उनी चौपटै बिर्सेजस्तो देखिन्छ। ३० बर्से निर्दलीय तन्त्रलाई बिदाबारी गरेको ३० वर्षपश्चात् पनि उही रंग र ढंगको सोचको उनीमा पुनरावृत हुनु मुलुकका लागि सुखद पक्ष होइन। संविधान दिवसको अवसरमा घोषित र राष्ट्रपतिद्वारा दिइने मानपदवी, अलंकार र पदक तालिका हेर्ने हो भने वर्तमान सरकार कति पूर्वाग्रही, अभिजातीय तथा रंगभेदी छ भन्ने ज्वलन्त उदाहरण भेटिन्छ। तराईमधेसका हकमा त दक्षिणी अफ्रिकाको प्रिटोरिया सरकारको आभास दिन्छ। साँचो अर्थमा वर्तमान काठमाडौं सरकारको क्रियाकलाप, गतिविधि तथा चालचलन तत्कालीन प्रिटारिया सरकारको जस्तो छ जो राजावादी पञ्चायती व्यवस्थाभन्दा रतिभर फरक देखिन्न। संवैधानिक हकको उपेक्षा लखन थापालाई पहिलो सहिद मान्ने हो भने नेपाली जनताले आफ्नो हक र हितका लागि गरेको संघर्षको इतिहासले शाताब्दी नाघ्दै छ। यसबीचमा विविध प्रकारका आन्दोलन भए, जसमा मधेस जनविद्रोह पनि एक हो। मधेस जनविद्रोह नभएको भए अहिले जेजति अधिकार मधेसी समुदायले पाएका छन्, त्यो कदापि पाउने थिएनन् भन्ने घामजतिकै छर्लंग छ। त्यसैले दोस्रो संविधानसभाबाट निर्मित संविधानका सन्दर्भमा मधेसी समुदायले पोख्दै आएको असन्तुष्टिलाई थाती राखेर सोच्ने हो भने वर्तमान संविधान जनयुद्ध, जनआन्दोलन र मधेस जनविद्रोहको दस्ताबेज हो। तर वर्तमान सरकार त्यसलाई अक्षरशः स्वीकार गर्न तयार छैन। समावेशीलाई अथ्र्याउन यो सरकार राजावादी पञ्चायती सरकारजत्तिकै माहिर छ तर समानुपातिक सोचप्रति त्यत्तिकै उदासीन छ। पञ्चायतकालमा मन्त्रिमण्डल गठन हुदा दलितहरूले हिरालाल विश्वकर्मा वा मधेसीहरूले डा डम्बरनारायण यादव वा जनजातिहरूले परशुराम खापुङको नाम सुनेपछि आआफ्नो क्षेत्र र समुदायको प्रतिनिधित्व भएको ठान्थे र त्यसैमा आफ्नो रबाफ पनि फलाक्थे। तर अहिलेको मधेसी वा दलित वा जनजातिको दृष्टिकोण पञ्चायतकालभन्दा हजारौं गुणा फराकिलो भइसकेको छ। उसले समावेशी मात्र होइन, सामाजिक न्यायको उच्चतम प्रविधि समानुपातिक अधिकारको गहन वकालतमा माहिर भएका छन्। यस प्रकारको गम्भीर विषयलाई उसले पहिलो संविधानसभाको हलमा प्रचुर मात्रामा अभ्यास पनि गरिसकेकाले राज्यको हरेक निर्णयमा आफ्नो हुबहु तस्बिरको दृश्यावलोकन गर्न चाहन्छ, जो यसपालि सरकारको मानपदवी, अलंकार र पदक तालिकामा उसले छायांकन गर्न सकेनन्। मधेसीका हकमा त यसले अपराध गरेको छ। मधेसीहरूले असोज ३ गते संविधान दिवसलाई उत्सवभन्दा पनि उत्सर्गको मार्ग किन अपनाए भन्ने कुराको ज्वलन्त प्रमाण त्यो दिन सरकारीपत्र गोरखापत्र दैनिकको ९ र १० पृष्ठमा छापिएको सूची हेर्दा पुग्छ, जो गृहमन्त्रालयको विज्ञापनबाहेक केही होइन। संविधानको धारा, उपधारा र अनुसूचीलाई धज्जी उडाएको दृश्य त्यो पृष्ठमा पाउनु हुनेछ। गृहमन्त्री रामबहादुर थापा जनजाति भएकाले आदिवासी जनजातिका हकमा केही न्याय गरेको देखिए पनि मधेसीका हकमा गरेको यो अक्षम्य अपराध हो, जसलाई कुनै पनि हालतमा जायज मान्न सकिँदैन। जनयुद्धको पृष्ठभूमिबाट एमालेकरणको स्वाद चाखिरहेका गृहमन्त्री थापाले भएभरका आफ्ना सम्पूर्ण साख स्वाहा पारेका छन्। मानपदवी पञ्चायतकालमा राजपरिवार र जनतालाई दिइने केही मानपदवी अलगअलग हुन्थे भने केही मिश्रित पाइएको छ। प्रजातन्त्रश्रीपद मातृकाप्रसाद कोइराला र ॐ रामपट सूर्यबहादुर थापाले पाएको विशिष्ट प्रकारको मानपदवी राजा महेन्द्रले पनि धारण गरेको देखिन्छ। २०३७ सालमा भएको जनमतसंग्रहमा धाँधली गरी पञ्चायती व्यवस्थालाई जिताएकाले सूर्यबहादुर थापा सो विभूषण पाउन काबिल भएका थिए। कतिपय अवस्थामा राजाका मुखबाट निस्केको शब्द नै पदवी र उपाधिको रूप धारण गथ्र्यो। २०१४ सालमा सप्तरी भ्रमणका क्रममा राजा महेन्द्र बर्साइन गाउँस्थित चन्द्रादेवी यादव स्कुलको शिलान्यास गर्ने बेला जमिनदार शत्रुघ्नप्रसाद यादवलाई सिंह भनेपछि त्यो दिनदेखि उनी शत्रुघ्नप्रसाद सिंह यादव (हाल राष्ट्रसभा सदस्य मृगेन्द्रकुमार सिंह यादवका बुबा) नामले चिनिए। राजपरिवार र जनताबीचको दूरी आकाशपतालसरह हुन्थ्यो। राजालाई भगवान् विष्णुका अवतारका रूपमा पुजिन्थ्यो। त्यसैले उनीबाट निःसृत शब्द वाणीको रूप धारण गथ्र्यो, जसलाई श्री ५ को महावाणी भनेर सम्बोधन गर्ने चलन थियो। गिरिजाप्रसादले बीपीको समाजवादी सोचलाई झैं केपी शर्मा ओलीले मदन भण्डारीको बहुदलीय जनवादलाई तहसनहस पार्दै महेन्द्रीय राष्ट्रवादको बिगुल फुकेर दुईतिहाइ सत्ताा मादमा मह चाटिरहेका छन्। सामान्यतया राजाले जनतालाई दिने सबैभन्दा ठूलो मानपदवी भनेको सुप्रबल गोरखा दक्षिणबाहु प्रथम, दोस्रो, तेस्रो, चौथो र पाँचौं हो। त्यसैको बहुदलीय गणतान्त्रिक संस्करण सुप्रसिद्ध प्रबल जनसेवाश्री हो, जो यसपालि आखाका चिकित्सक डा सन्दुक रुइतलाई प्रदान गरिएको छ। भारतमा भारतरत्नजस्तै नेपालमा पनि नेपालरत्नको स्थापना भएको छ, जो गत वर्ष नेपाल कम्युनिस्ट पार्टीका संस्थापक महासचिव पुष्पलाल श्रेष्ठलाई मरणोपरान्त प्रदान गरिएको थियो। संघीय लोकतान्त्रिक गणतान्त्रिक नेपालमा गणतन्त्रका प्रणेता तथा तराईमधेसका महामना रामराजाप्रसाद सिंहलाई मरणोपरान्त नेपालरत्नबाट विभूषित गर्न सकेको भए नेपाल सरकारको ठोस तथा उपलब्धिमूलक निर्णय मान्न सकिन्थ्यो। तर किन हो कुनि, वर्तमान सरकारको सोचमै खोट देखेकाले पहिलो शीर्षक मानपदवी पाएका चार सय ५३ जनामध्ये ३२ जना मात्र तराईमधेसका रैथाने देखिन्छ, जो कूल प्रतिशतको सात मात्र हुन आउछ। त्यसमा पनि करिब साढे चार सय मानपदवी पाउनेमा सुप्रसिद्ध प्रबल जनसेवाश्री, प्रसिद्ध प्रबल जनसेवाश्री, सुकीर्तिमय राष्ट्रदीपजस्ता उच्च श्रेणीबाट एकजना पनि मधेसी मनोनयनमा परेनन्। यस श्रेणीमा करिब ७० प्रतिशत एकल जातीय सम्भ्रान्तवादले वर्चश्व स्थापित गरेका छन्, जो सामन्तवादी राजतन्त्रात्मक निर्दलीय पञ्चायती व्यवस्थाको अर्को संस्करण हो। मानपदवीको श्रेणीअन्तर्गत सुप्रवल जनसेवाश्री (तृतीय) ८७ मध्ये ५, कीर्तिमय राष्ट्रदीप (चतुर्थ) ८ मध्ये एक, प्रबल जनसेवाश्री (चतुर्थ) २४२ मध्ये १६ तथा जनसेवाश्री (पञ्चम्) १०४ मध्ये ११ जना तराईवासीका नाममा परेका छन्। अलंकार नेपाल सरकारले मानपदवीको दोस्रो श्रेणी अलंकारलाई नौ श्रेणीमा विभक्त गरेको छ। अलंकारको पहिलो श्रेणी राष्ट्र यशोवद्र्धक र दोस्रो, नेपाल सेवा प्रवीणमा एकजना पनि तराईवासी भेटिएनन्। कहासम्म भने तेस्रो श्रेणी समाजसेवा रत्नमा पनि काठमाडौंका कश्मिरी मुस्लिम डा मोहम्मद कासिम शाहबाहेक तराईमधेसमा एकजना पनि समाजसेवी पाइएनन्, जो समाजसेवा पदकको हकदार बनोस्। अर्थात् समकालीन तराईमधेसमा त्यो स्तरको समाजसेवी छैनन्, जसलाई राष्ट्रपति विद्यादेवी भण्डारीका हातबाट सुशोभित हुने हैसियत होस्। योभन्दा वाहियात र गैरजिम्मेवार निर्णय अर्को हुन सक्दैन। तराईमधेसप्रति यो सरकारको पूर्वाग्रही भावनाको पराकाष्ठा हो। त्यस्तै अलंकारको चौथो परम पौरख भाष्कर तथा अति पौरख भाष्कर सेनालाई दिइने हुनाले तराईवासी रैथानेले पाउने कुनै सम्भावनै छैन। तर महापौरख भाष्करमा भने दुईजना चौधरीबन्धु परेका छन्, जो एकजना जमदार छन् भने अर्को हुद्धा। मूलतः सयौं वर्षदेखि मधेसीलाई सेना प्रवेशमा अघोषित प्रतिबन्ध लागेकाले यी विधाको उच्चतम् यांकमा यो समुदायले पुरस्कृत हुने खालको हैसियत बनाएका छैनन्। आक्कलझुक्कल जो बनाएका छन्, त्यो पनि रंगविभेदी मारमा परेका छन्। तर ज्ञात होस् यही जात र समुदायका भारतीय सेनाले कारगिल जितेको इतिहास छ। तर नेपालप्रताप सुभूषण, नेपालप्रताप आभूषण तथा नेपालप्रताप भूषण गरी तीनवटै अलंकारमा भने केही न केही मधेसीले प्रतिनिधित्व गर्न पाएका छन्, जो खुसीको खबर हो। मैथिलीमा एउटा भनाइ छ, नही मामास कन्हा मामा बढिया अर्थात् नहुनुभन्दा केही हुनु बेस। पदक पदक श्रेणीका तीन उपश्रेणी छन्, जसमा राष्ट्रसेवा पदक र सुकीर्ति पदकसम्म पुग्न कुनै सुयोग्य मधेसी भेटिएनन्। प्राकृतिक प्रकोप पीडितोद्वार पदक भने दुईजना पाउन सफल भएका छन्। अन्त्यमा राज्यको चरित्र कस्तो छ, त्यहीअनुकूल उसले आफ्नो शासनप्रशासन चलाउने हो। जनमतसंग्रह बहिष्कार गरेर झापा विद्रोहबाट उक्लेका नेकपा (माले) बहुदलीय व्यवस्थाको पुनस्र्थापना हुनुभन्दा केही महिनापहिले मात्र बीपीको बहुदलीय समाजवादी संसदीय धार पैंचो लिएर बहुदलीय जनवादको झन्डा उचाले। यसले उसलाई संसदीय मार्गमा गमन गर्न सहुलियत प्रदान गयो। तर जसरी गिरिजाप्रसाद कोइरालाले बीपीको समाजवादी सोचलाई धोती लगाउदै कांग्रेसलाई पञ्चायतीकरण (निर्दलीय व्यवस्था झैं सत्ता र सरकारलाई कांग्रेसीकरण) गरे, ठीक त्यसरी नै मदन भण्डारीको बहुदलीय जनवादलाई तहसनहस पार्दै महेन्द्रीय राष्ट्रवादको बिगुल फुकेर केपी शर्मा ओली अहिले दुईतिहाइ सत्ताको मादमा मह चाटिरहेका छन्। यस्तो अवस्थामा सीमान्तकृत समुदायले वर्तमान सरकारबाट सामाजिक न्यायको आशा गर्नु मृगमरीचिका हो। मानपदवी, अलंकार, विभूषण, पदक वितरण पनि राज्यको चरित्रअनुकूल भएकाले बहुदलीय जनवादका नाममा केपी शर्मा ओली पञ्चायती अभ्यास गरिरहेका छन् भन्ने प्रस्ट छ।"
सांस्कृतिककर्मीप्रतिको हेराइ,"स्कृति त्यो चिज हो, जो विशाल छ अनि बलवान् छ। मुलुकको उन्नतिका लागि आर्थिक, सामाजिक, राजनीतिक, औद्योगिक र कृषि क्रान्तिको जुन भूमिका हुन्छ, सांस्कृतिक क्रान्तिको भूमिका झन् अब्बल रहेको देखिन्छ। सायद त्यही भएर होला, अहिलेका केही विकसित मुलुकले सांस्कृतिक क्रान्तिमार्फत नै अधोगतितर्फ रहेको मुलुकलाई प्रगतितर्फ लगे। विश्वमा जति पनि उन्नत र विकसित राष्ट्रको पहिचान त्यहाँ रहेको सांस्कृतिक विकास र विस्तारबाटै सम्भव भएको छ। हामीले हाम्रो देश चिनाउने आधार भनेकै संस्कृति हो। संस्कृतिको संवर्धनबिना राष्ट्रको उत्थान हुन सक्दैन। संस्कृतिले मबाट हामी बनाउन खोज्छ। संस्कृतिले हाम्रो देशलाई नेपाल जोड्छ। पूर्वीनेपालमा बस्ने राजवंशीको हुक्काहुक्की पर्व किन नहोस्, मैथली समाजको सामाजचकेवा पर्व र झिझिया नाच किन नहोस्। सांस्कृतिककर्मीलाई गाउने, बजाउने, हसाउने अनि मास जम्मा गर्ने फिरन्तेका रूपमा हेरिन्छ, यो सरासर गलत हो। सुदूरपश्चिमको देउदा नृत्य, थारू समुदायको सौराही पर्व, माघी र चाचर नृत्य, किराँतको मारुनी नाच, तामाङको तामाङसेलो र डम्फू नाच, लिम्बूको धान नाच, शेर्पाको भोटेसेलो नाच र ल्होसार पर्व, राईको चण्डी नाच, गुरुङको रोधी र सोरठी नाच, थकालीको फालो पर्व, माझीको सोह्रश्राद्ध, झाँगडको झाँगड नाच, नेवार समुदायको लाखे र धिमे नाच, नयाँ वर्षको भिन्तुना पर्व, मधेसमा मनाइने जितिया पर्व र सिरुवा पर्व, चेपाङको चोनाम पर्व, बुद्धिस्टको बुद्धपूर्णिमा, मुस्लिमको बकरइध र रमजाम अनि समग्र नेपालीको दसैं, तिहार, छठ, तीज, जनैपूर्णिमा, माघे संक्रान्ति यी हाम्रा संस्कृति हुन्। इन्द्रजात्रा, घोडेजात्रा, भोटेजात्रा, बिस्केट जात्रा, गाईजात्रा, रातो मत्स्येन्द्रनाथको रथयात्रा र समयसमयमा लाग्ने मेला र जात्रा पनि हाम्रा संस्कृति हुन्। हामीले बोल्ने भारोपाली भाषा, भोटबर्मेली भाषा, द्रविड भाषा र आग्नेयाली भाषा पनि हाम्रा संस्कृति हुन्। भगवान् बुद्ध, राजा जनक, जननी माता जानकी, व्यास ऋषि, पराशर ऋषि, अरनिको, भृकुटी, लक्ष्मीप्रसाद देवकोटा, भानुभक्त आचार्य, नारायण गोपाल, तारादेवी, मदन भण्डारी, बीपी कोइराला मानव संस्कृतिका महान् व्यक्तित्व हुन्। हामी कला र संस्कृतिमा धनी छौं। अनगिन्ती कला र संस्कृतिले भरिपूर्ण छौं हामी। पूर्वमा आफ्नै संस्कृति, पश्चिममा आफ्नै संस्कृति, बहुभाषी र बहुजाति रहेको हाम्रो यस मुलुकमा बहुसंस्कृति रहेका छन्। संस्कृति धनी यो देशलाई जोगाइराख्न सकियो भने हाम्रो संस्कृति हेर्न र बुझ्न बर्सेनि लाखौं पर्यटक हामीले भिœयाउन सक्छौं। सायद यही भएरै इटलीको रोम, ग्रिसको यथेन्स, फ्रान्सको पेरिस, जर्मनको बर्लिनमा मानव सभ्यता र संस्कृति बुझ्न करोडौं पर्यटक आउँछन् र जान्छन्। सायद यही संस्कृतिको महत्त्व बुझेर चीनमा सांस्कृतिक क्रान्ति भयो। फलस्वरूप आजको परिवेशमा संसारकै ठूलो अर्थतान्त्रिक देश बनेको छ। यसैले हामीले हाम्रो संस्कृतिलाई भुल्दै पश्चिममा वा आयातीत संस्कृति अँगाल्न थाल्यौं भने तहसनहस हुन्छौं। भनिन्छ कुनै देशलाई तहसनहस बनाउनु छ भने त्यहाँको संस्कृतिमाथि आक्रमण गरिन्छ। जसको जलन्त उदाहरण क्रिमिया रसियामा विलय हुनु। अस्ट्रेलिया महाद्वीपमा अंग्रेजको अहिल्यैसम्म दबदबा रहनु, सिक्किम भारतमा विलय हुनु। यसैले हामीले हाम्रो कला र संस्कृति जगेर्ना गर्दै, मजबुत पार्दै अँगाल्ने र बाहिरी संस्कृतिलाई सम्मान गर्दै सँगाल्ने गरियो भने मात्र हाम्रो संस्कृति बलियो धुरी खम्बाका रूपमा रहनेछ। हाम्रो संस्कृति मजबुत बनाउन संरक्षण गरौं, संवर्धन गरौं अनि प्रवर्धन गरौं। तब मात्र हामी सक्षम, सफल र उन्नतम हुनेछौं। त्यही भएर महामानव बीपीले भन्नुभएको छ, राजनीतिक बनोटको चारैतिरबाट घेरा हालिएको हुन्छ भने कलासंस्कृति विश्वव्यापी हुन्छ र यो घेरामुक्त हुन्छ। संस्कृतिको विकास र गतिशील पहिचानाबाटै विश्व मानव समाजको उन्नयन सम्भव छ। संस्कृतिको क्षेत्र सार्वभौम मुक्तिको विषय हो। यसको विकास र संवर्धनबाटै राष्ट्रको विशिष्ट परिचय झल्कन्छ। राजनीति र संस्कृति एकअर्काका परिपूरक हुन्। राजनीति नै विश्वको सर्वोच्च संस्कृति हो। राजनीतिक संस्कृतिबाट विकसित मनुष्य समाजले विविध सौन्दर्य, कला र संस्कृति निर्माण गर्दै आइरहेको छ। राजनीति दूषित हुन गएमा संस्कृतिका छटामा दुस्प्रवाह पर्न सक्छ। राजनीति र संस्कृतिको मर्यादा एकअर्कासित गाँसिएको हुन्छ। राजनीति कठोर हुन्छ भने संस्कृति दयालु हुन्छ। राजनीतिमा विचलन आयो भने संस्कृतिमा पनि त्यसको नकारात्मक असर पर्न सक्छ। कला र संस्कृतिलाई मलजल गरी संरक्षण र संवर्धन गर्नेलाई सांस्कृतिककर्मी भनिन्छ। सांस्कृतिककर्मीले मलजल गरेको संस्कृतिलाई राज्यले संरक्षण गर्नुपर्छ। सायद त्यही भएर होला सांस्कृतिककर्मीको आवश्यकता महसुस गरी पार्टीमा पनि सांस्कृतिककर्मीको भ्रातृ तथा शुभेच्छुक संघ वा संगठनका रूपमा स्थापना गरिएको छ। हरेक दलका सांस्कृतिककर्मीले प्रजातन्त्र, लोकतन्त्र र गणतन्त्र ल्याउन अहम् भूमिका खेलेका छन्। गाउँबाट उठेका छन्, बस्तीबाट उठेका छन्। कोही आवाज लिएर उठेका छन्। कोही कलम लिएर उठेका छन्। कोही मसाल लिएर उठेका छन्। चाहे क्रान्ति सफल पार्न होस, चाहे शान्ति सफल पार्न सांस्कृतिककर्मीको ठूलो भूमिका छ। त्यसैले त सांस्कृतिककर्मीलाई पार्टीको एक अंश बनाइएको हो। मातृ पार्टीहरूले सांस्कृतिककर्मीका संघ वा संगठनलाई भ्रातृ संस्थाका रूपमा हेरे पनि आवश्यकता र अवसरबाट सांस्कृतिककर्मीलाई वञ्चित गरिएको देखिन्छ। सांस्कृतिककर्मीलाई गाउने, बजाउने, हसाउने अनि मास जम्मा गर्ने फिरन्तेका रूपमा हेरिन्छ, यो सरासर गलत हो। सांस्कृतिककर्मी गाउने, नचाउने, बजाउने, हसाउने, रमाइलो गराउने, चेतना, फिँजाउने अनि सभासम्मेलनमा मास जम्मा गराउने पनि हुन्। तर के यति मात्र हो र सांस्कृतिककर्मीको भूमिका ? के सांस्कृतिककर्मीले सदनको रोस्ट्रममा बसेर बोल्न सक्दैनन् ? मन्त्रालय चलाउन सक्दैनन् र ? योजना बनाउन सक्दैनन् ? के सांस्कृतिककर्मीले कुनै देशमा गएर नेपाली दूतावास चलाउन सक्दैन र ? तर किन पार्टीले सांस्कृतिककर्मीलाई राजनीतिक अवसर र मौका दिँदैन ? दुःख लाग्छ यस्तो प्रवृत्ति अब सधैंका लागि हट्नुपर्छ। सांस्कृतिककर्मी पनि अब राजनीतिमा अगाडि बढ्नुपर्छ। मातृ पार्टीले भ्रातृ संघसंगठनलाई छायामा नपारी माया गर्नुपर्छ। किनकि मातृ पार्टी भनेका आमा हुन् र भ्रातृ भनेको दाजुभाइ वा ती आमाका सन्तान हुन्। आमाले आफ्ना छोरा र सन्तानलाई कसैलाई काखा र कसैलाई पाखा होइन। सबै सन्तानलाई सम्मानपूर्वक माया गर्नुपर्छ। रिजाल कांग्रेसको नेपाल सांस्कृतिक संघका केन्द्रीय महामन्त्री हुन्।"
सागर मनास्लुको ब्रान्ड एम्बासेडर,"काठमाडौं : मनास्लु वल्र्ड कलेजले राष्ट्रिय फुटबल टोलीका पूर्वकप्तान सागर थापालाई ब्रान्ड एम्बासेडरमा नियुक्त गरेको छ। सोसम्बन्धी सम्झौतापत्रमा मनास्लुका तर्फबाट अध्यक्ष गेन्द्र लामा, प्रिन्सिपल राजन श्रेष्ठ तथा थापाले एक कार्यक्रमबीच हस्ताक्षर गरे। सम्झौता एक वर्षका लागि गरिएको छ। अध्यक्ष लामाले मनास्लुले शिक्षासँगै खेलकुदको माध्यमबाट अतिरिक्त क्रियाकलापलाई महत्त्वमा राखेको सन्देश दिन पूर्वकप्तान सागर थापालाई ब्रान्ड एम्बासेडर बनाएको बताए। प्रिन्सिपल श्रेष्ठले नेपाललाई फुटबलको माध्यमबाट चिनाउन सफल खेलाडीलाई मनास्लुको ब्रान्ड एम्बासेडर बनाउन पाउँदा खुसी लागेको बताए। राष्ट्रिय पूर्वकप्तान थापाले टिमसँग सहकार्य गर्ने अवसर दिएकोमा मनास्लु परिवारलाई धन्यवाद दिँदै खेलकुदको पाटोमा विशेषगरी फुटबलमा के गर्नुपर्छ त्यसका लागि सक्दो सहयोग गर्न तयार रहेको प्रतिबद्धता जनाए। भारतमा सन् २०११ मा भएको साफ च्याम्पियनसिपअनतर्गत समूह बी को लिग चरणको खेलमा बंगलादेशविरुद्ध खेलको अन्तिम समयमा फ्रिकिकमार्फत सागरले गरेको गोलले विश्वव्यापी चर्चा कमाएको थियो। यसै शैक्षिक वर्षदेखि सुरु भएको मनास्लुले यसअघि यू१६ राष्ट्रिय पुरुष फुटबल टोलीका कप्तान जान लिम्बूलाई प्लस टु अध्ययनका लागि पूर्ण छात्रवृत्ति प्रदान गरेको थियो। मनास्लुले फुटबलका साथै बास्केटबल, तेक्वान्दो, क्रिकेट र भलिबल गरी हाल सम्म ५५ खेलाडीलाई पूर्ण र आंशिक छात्रवृत्ति प्रदान गरिसकेको प्रिन्सिपल श्रेष्ठले जानकारी दिए।"
दिल्लीले मध्यम लक्ष्य भेट्टाउन नसक्दा हैदराबादको पहिलो जित,अबुधाबी : संयुक्त अरब इमिरेट्स (युएई) मा जारी इन्डियन प्रिमियर लिग (आईपीएल) को आफ्नो तेस्रो खेलमा सनराईजर्स हैदराबादले पहिलो जित आत्मसात गरेको छ। मंगलबार राती शेख जायद रंगशालामा भएको खेलमा दिल्ली क्यापिटल्सले मध्यम लक्ष्य भेट्टाउन नसक्दा हैदराबादले १५ रनको जित निकालेको हो। हैदराबादको पहिलो जितमा नेपाली क्रिकेटर सन्दीप लामिछाने आबद्ध टिम दिल्लीले पहिलो हार व्यहोरेको छ। टस हारेर पहिलो ब्याटिङ गरेको हैदराबादले ४ विकेट गुमाउँदै १६३ रनको लक्ष्य प्रस्तुत गरेको थियो। जवाफमा दिल्लीले निर्धारित २० ओभरमा ७ विकेट गुमाउँदै १४७ रन मात्र बनाउन सक्यो। दिल्लीका कुनै पनि ब्याट्समेन हैदराबादका बलरसामू खुलेर खेल्न सकेनन्। दिल्लीका लागि शिखर धवनले ३१ बलको सामना गर्दै ३४ रन जोडे। रिसभ पन्तले २७ बल खेल्दै २८ रन बनाए भने सिम्रोन हिटमरले १२ बलको सामना गर्दै २१ रन जोडे। हैदराबादका रसिद खानले कसिलो बलिङ गर्दै टिमलाई जित दिलाए। ४ ओभरमा उनले मात्र १४ रन खर्चिएर ३ विकेट लिए। त्यस्तै भवनेश्वर कुमारले २ विकेट लिए भने खलिल अहमद र टी नटराजनको नाममा ११ विकेट रह्यो। यसअघि ब्याटिङ गरेको हैदराबादका ओपनर जोनी बेयरस्टोले अर्धशतक बनाएका थिए। उनले ४८ बलको सामना गर्दै ५३ रन जाडेका थिए। त्यस्तै कप्तान डेभिड वार्नरले आक्रामक ब्याटिङ गर्दै ४५ रन हिर्काएका थिए। केन विलियम्सनले ४१ रनको योगदान गरेका थिए। दिल्लीका लागि कगिसो रबाडा अमित मिश्रले समान २२ विकेट लिए। आज राजस्थान रोयल्स र कोलकाता नाइट राइडर्सबीच खेल हुनेछ। खेल बेलुकी ७ : ४५ बजे दुबई अन्तर्राष्ट्रिय क्रिकेट मैदानमा सुरु हुनेछ।
