शीर्षक,विवरण
दाहालको दुर्योधनपथ,"एमालेको सर्वस्वहरणलाई अर्जुनदृष्टिमा राख्ने दाहालको अधैर्य आफ्नै खुट्टामा बन्चरो साबित हुँदैछ। छेपारोले रंग फेरजस्तै पुष्पकमल दाहाल प्रचण्ड का लागि विचारको फेसन, बोली र बचनको बेठेगान अनौठो कुरा होइन। नौलो जनवाद, माओवाद, मालेमावाद, प्रचण्डपथ, एक्काइसौं शताब्दीको जनवाद, जनताको जनवाद, जनताको बहुदलीय जनवादमाथि मुलाको मुरलीझैं मनलागे बजाउने, मनलागे चपाउने प्रचण्ड रबैया रहँदै आयो। विशेष गरी प्रचण्डपथ प्रचण्डको विचार भए पनि व्यवहार भने दुर्योधनपथ हो। हस्तिनापुरको उत्तराधिकारका हकदार भए पनि खाण्डव वनलाई गुल्जार गरेर सुखले बसेका पाण्डवहरूको उठिबास लगाउने असहिष्णुता, अहंकार, अदूरदर्शिता, अनैतिकता र अधैर्यको एकमुष्ट झटारोको रूपमा हितैसीहरूको महासागरसँगै पतनको मुखमा पुगेको दुर्योधन हिँडेकै बाटोमा प्रचण्ड हिँडेको तीन दशक नाघिसकेको छ। बिग्रियो मंंगले आफ्नै ढंगले शैलीमा संसारबाट ओढारको हकदार हुँदै आएका कम्युनिष्टहरूलाई राजकीय भण्डारको हकदार बनाउने कला, संस्कार र जनाधार जनताको बहुदलीय जनवादले दियो। मदन भण्डारीले दिएको यो दृष्टिकोण र देन त्यसै पनि प्रचण्डलाई रुचेको र पचेको थिएन। २०५१ मा जनता जनाद्र्धनको सह्राहनीय साथ र समर्थनले एमालेले नौ महिने सरकार चलाएपछि त प्रचण्ड छटपटी र गडबडी चरमचुलीमा पुग्यो। चुलिएको महत्वाकांक्षा धरापमा परेपछि एमालेका बिरुद्ध प्रचण्डले गरेका षडयन्त्र र जठजोड पानीरङको माधवकालीन एमालेले थाह पाउन सकेन भने खनाल त सुडेनी नै बनेको बिगत छ। एमालेको शक्ति ऐठन पार्न दरबार र कांग्रेसको अल्पकालिक रूपमा र दिल्लीको सदावहार रूपमा ताबेदारी र चरणचुम्बन गर्न प्रचण्डलाई लाजघिन लागेन। दुर्याेधनले कहिलै पनि पाण्डवहरूको प्रगति, प्रतिभा, इमानदारिता र महानायकीय गुणलाई देख्न सकेन। गरेको उद्धार र उपकारलाई ग्रहण गर्नुको सट्टा अपमानित भएर आत्महत्याको प्रयास गर्दा कर्णले रोक्नु परेको थियो। पाण्डवहरुका विरुद्ध लबिङ गर्दै संसारभरका खलनायकहरू जम्मा पार्नमा दुर्योधन पारंगत थियो र यही उल्टो यात्रामा उसको सिंगो जीवन बित्यो। सकारात्मक सुझाव र रचनात्मक सहयोग दुर्योधनलाई रुच्दैन थियो। बहुदलीय जनवादीहरूको उपकार र उद्धारमा बाँच्नुभन्दा राजनीतिक आत्महत्यातिरको प्रचण्डको यात्रा दुर्योधनपथका अभिन्न पाटा हुन्। बहुदलीय जनवादीहरू बीरबलले तातो दूध खुवाएर दूध देख्दा तर्सने बिरालो जस्तै प्रचण्डलाई विचार त्यसमा पनि जबज शब्द सुन्नेबित्तिकै अपच हुने देखेरै जबज स्थगन गरिएको थियो। राज्यले गाल्न र सेनाले ढाल्न नसकेका प्रचण्डको महत्वाकांक्षालाई बहुदलीय जनवादीहरूले कडा टक्कर दिँदै आए। त्यसैले जबज शब्द सुन्नु नपरे पनि बहुदलीय जनवादीबाट प्रचण्डको निदहराम हुन छाडेन। कहिलै बज्रभन्दा कडा भएर त कहिलै कमलभन्दा कोमल भएर बहुदलीय जनवादीहरूले प्रचण्डलाई टक्कर र उद्धारका माध्यमबाट तल पार्दै आए। मिल्न खोजे नौनीको डल्लो हुने चिल्न खोजे बिच्छीको चल्लो हुने बहुदलीय जनवादी निष्ठा र कला देखेर प्रचण्डलाई भम्भती पोल्छ। तरबारसामु घाँटी, बन्दुकसामु छाती थाप्नुदेखि लडेर, लेखेर, वैचारिक संघर्ष छेडेर, संगठन, समीकरण, प्रचार युद्ध, सुशासन, जनताको सुखदुःखदेखि शासकीय सुझबझसम्म हरहिसाबले प्रचण्ड स्ककुलिंङ भन्दा बहुदलीय जनवादी स्कुलिंङ अब्बल देखेपछि सीप नचल्ने देखेरै प्रचण्डको कलापूर्ण पलायन भएको छ। नागमती प्रवृत्ति केपी ओलीको देशभक्तिलाई, लिम्पियाधुरामाथिको तर्कपूर्ण र तथ्यपूर्ण हक दाबीसहितको ओलीकदमलाई छिमेकीसँगको सम्बन्ध बिगार्ने हर्कत भन्दै प्रचण्डले समन्धबिच्छेदको बाटो रोजेपछि नेकपा विभाजन भएको छ। प्रचण्डको लान्छना सञ्जय लिला भन्साली भन्सालीको पद्मावती फिल्ममा रानी पद्मावतीकी सौता एवंं महारावल रतनसिंह प्रथम पत्नी नागमती जस्तै रहेको छ। दिल्लीका सुल्तान अलाउद्दिन खाल्जीले रानी पद्मावतीको रूपमा मोहित भएर उनलाई पाउनको निम्ति चितौडमाथि हमला गर्छन्। नागमतीको सौतेनी चित्त छचल्किँदै बोल्छ पद्मावती, चितौडको यस महासंकट दोष तिमी र तिम्रो सुन्दरतामाथि जान्छ। तिम्रो सुन्दरता खराब छ। केपी ओलीको राष्ट्रवादलाई अपराधका रूपमा चित्रण गरेर नेपाली जनताको चेतना, देशभक्ति, विवेक र सर्वाेच्चतासँग जिस्कने बिनाशकाले विपरीत बुद्धिले टाउको उठाएको छ यतिबेला। पद्मावतीको जवाफ हुन्छ खराबी मेरो र मेरो सुन्दरताको होइन बरु खराबी सुल्तान अलाउद्दिनको खराब नजर र खराब नियतको हो। ओलीको देशभक्तिमा खराबी देख्ने प्रचण्डको समस्या नागमती प्रवृत्तिको निरन्तरता हो। नेपालदाहाल एलायन्स (एनडीए) प्रधानमन्त्री ओलीमाथि अहिले देशभक्ति महँगो पर्न गएको छ। लिम्पियाधुरामाथिको हकदाबीको प्रतिवादमा दक्षिण एसियाको महाशक्तिले नेकपाभित्रै नेशनल डेमोव्रेटिक एलायन्स एनडीएको शाखा बिस्तार गरेर नेपालदाहाल एलायन्स (एनडीए) खडा गरेको छ। ओलीलाई एक्काइसौं शताब्दीको भीम मल्ल र भीमसेन थापा बनाउनु बिस्तारित एनडीएको मक्सद हो। पार्टी डुबेको र पुत्रशोकमा डुबेको प्रचण्डलाई त्राण दिनु, माधव नेपालको गुट सुकाउनु, दोस्रो पटक मृगौला प्रत्यारोपणपछि स्वास्थ्यलाभसँगै देशको सौभाग्य फर्काउनु र लिम्पियाधुरासम्मको नक्सा छाप्ने आँट गर्नुलाई ओलीका अपराधका रूपमा चित्रण गरेर नेपाली जनताको चेतना, देशभक्ति, विवेक र सर्वाेच्चतासँग जिस्कने बिनाशकाले विपरीत बुद्धिले टाउको उठाएको छ। आफ्नै खुट्टामा बन्चरो व्यक्तिरुपि कच्चा पदार्थलाई महानायक बनाउने कारखाना धैर्य हो भने खलनायक बनाउने कारखाना उसको आफ्नै अधैर्य हो। प्रचण्डले डेढ वर्ष मात्र धैर्य गरेको भए डेढ दशकसम्म देश दास बन्ने खतरा थियो। तात्तै खाऔं, जल्दी मरौंको प्रचण्ड हतारोले देशको दुर्भाग्य टरेको छ र त्यो दुर्भाग्य अधैर्यका उपासकतिरै सरेको छ। यसरी सीताको अपहरण रमाउने रावण, द्रौपदी चीरहरणमा आनन्द उठाउने दुर्योधनपछि एमालेको सर्वस्वहरणलाई अर्जुनदृष्टिमा राख्ने दाहालको अधैर्य युगदेखि युगसम्म आफ्नै खुट्टामा बन्चरो साबित हुँदैछ।"
आजको वैचारिक माग,"कवि भूपी शेरचनले भनेका थिए नेपाल एक हल्लाको देश हो। यसको माने हल्ला हल्ला मात्र नभएर साँचो नै निस्कने भएकाले हो। २००७ सालपछिको इतिहास हेर्दा पनि यो प्रमाणित हुन्छ। जस्तो २००७ सालमा राणा शाही जान्छ भनेर ठूलो हल्ला चल्यो। कतिपय राणा र समाजका गन्यमान्य व्यक्तिलाई यो कुरामा विश्वास थिएन। तर कालान्तरमा गयो पनि। २०१७ सालमा महिनौंसम्म नेपालमा प्रजातन्त्र रहन्छ कि रहन्न भन्ने हल्ला चल्यो। दुईतिहाइको सरकारलाई कसले हटाउन सक्छ भन्ने एकथरीको तर्क थियो। तर त्यो हल्ला पनि सत्य निस्क्यो। २०३६ सालमा नेपालमा जनमत संग्रह गर्ने भयो। त्यसका लागि सबै प्रतिबन्धित दलहरूलाई खुलेआम काम गर्न दिइयो। तर यो केही दिनका लागि मात्र हो भन्ने हल्ला चल्यो। त्यो पनि सत्य निस्क्यो। २०४६ सालमा पञ्चायत व्यवस्था रहन्छ कि रहन्न भन्ने ठूलो सन्सनी थियो। ३० वर्षसम्म चलेको व्यवस्था कसरी जान सक्छ भन्ने मानिसहरूको अनुमान थियो। त्यो पनि भएरै छाड्यो। २०६३ सालमा जब देशव्यापी आन्दोलन चल्यो राजतन्त्र नै जान्छ कि भन्ने हल्ला चल्यो। हुन त राजतन्त्र नै हटाउने आन्दोलनको लक्ष्य थिएन। तर कालान्तरमा त्यो गयो। २०७६ मा आएर नेपाल भन्ने देशै रहन्न कि के हो भनेर हल्ला चल्न थालेको हो। अझसम्म पनि सो हल्ला कायमै छ। सो हल्लाको पछि मानिस लाग्ने थिएन। तर नेपालमा हल्ला सत्य निस्कने परम्परा पाइएकाले कतै यो पनि सत्य निस्कने हो कि भन्ने मानिसहरूमा आशंका भएको हो। हुन पनि एउटा छिमेकीको गुप्तचर आएर प्रधानमन्त्रीसित सुटुक्क भेटेर जान्छ। अर्को छिमेकीको रक्षामन्त्री आएर दिनभरमा सबभन्दा धेरै समय नेपाली सेनासित बसेर जान्छ भने भित्रभित्र के भइरहेछ मानिसहरू अन्योलमा परेका छन्। यस्तो बखत एउटा संस्कृतको सूक्तिको स्मरण हुन्छ। त्यसमा भनिएको छ एकं विषरसोहन्ति शस्त्रेणैकश्च बध्यते। स राष्ट्रं सप्रणं हन्ति राजानं मन्त्रविप्लव।। अर्थात् विषले एउटै मानिस मर्छ। त्यसैगरी हतियारले पनि एउटै मात्र मर्दछ। तर शासकका षड्यन्त्र खोलिँदा राष्ट्रका सबै जनता मर्छन्। कतै देशमा चलेको हल्ला र विदेशीसित भइरहेको भित्री गतिविधिको परिणाम निस्कँदा मानिसहरू कताबाट कता पुग्ने त होइन ? कसले भन्न सक्छ भित्रभित्र यस्तो परिणामको षड्यन्त्र भइरहेको त छैन ? यसकारण मानिसहरूले देश जोगाउने कसरी होला भनेर चिन्ता गर्नु स्वाभाविक हो। यो चिन्ताको निवारण यो देश जसले स्थापित गर्यो उसको विचारमा लुकेको छ। पृथ्वीनारायण शाहलाई पनि नेपाल अधिराज्य एकीकरण गरिसकेपछि यो चिन्ताले सताएको रहेछ। उनलाई आफू मर्न लागेको थाहा भएपछि यो चिन्ताले झन् पिरोलेको रहेछ। त्यसकारण उनले आफ्ना नजिकका मानिसलाई बोलाई के गर्न हुन्छ के गर्न हुन्न भनेर अनेक उपाय बताएर छाडेका रहेछन्। तर यो कुरा करिब दुई सय वर्षसम्म कसैले थाहा पाएनन्। पृथ्वीनारायणको दिव्योपदेश प्रकाशमा आएपछि मात्र यो ज्ञानको पर्दाफास भएको रहेछ। सो काम इतिहासशिरोमणि बाबुराम आचार्यले गरेका रहेछन्। पृथ्वीनारायणको उक्त भनाइमा हाल चलिरहेका राजनीतिक सिद्धान्त सबै लुकेर बसेका रहेछन्। त्यहाँ प्रजातन्त्र, लोकतन्त्र, समाजवाद, साम्यवाद, पुँजीवाद आदि सबै समावेश भएका रहेछन्। यी कुरा उजागर हुनुअगाडि नेपालमा विदेशबाट अनेक वाद पसिसकेका थिए। २००७ सालको परिवर्तन ल्याउन धेरै नेपाली भारतमा बस्नुपरेको थियो। त्यो परिवर्तन हुनुअघि र पछि पनि नेपालीहरू विदेशी राजनीतिक सिद्धान्तबाट प्रेरित भइसकेका थिए। कारण उनीहरू भारतका विश्वविद्यालयहरूमा अध्ययनरत थिए। उनीहरूले भारतमा लागू गरिएको संसदीय प्रणाली र साम्यवादसम्बन्धी पुस्तक पढेका थिए। उनीहरूबाटै प्रेरित भएर नेपालमा पनि यस्तै व्यवस्था ल्याउनुपर्छ भनेर कराउन, लेख्न र प्रचार गर्न थाले। आफ्नै देशभित्रै यी विचार लुकेर बसेको भन्ने पत्तै पाएनन्। कस्तुरीले आफ्नो बियाँबाट निस्केको बास्ना कहाँबाट आएको रहेछ भनेर खोज्दै यताउता लागेजस्तै नेपाली विचारकहरू पनि यताउता लागे। अब समय आएको छ आफ्नो देशका मानिसले देश बचाउन र समाज सुधार गर्न के भनेका रहेछन्। पृथ्वीनारायणले आफ्नो प्रधानमन्त्री अथवा मुख्तियार कसलाई बनाउने भन्ने प्रश्न उठ्दा उनले गरेको निर्णयबारे उनी आफैंले भनेका छन्। उनले भनेका छन् दुनियाँ जसदेखि राजी रहन्छन्, उसैलाई कजाई दिनू। मेरा मनमा विराजबखेतीलाई कजाई दिन आँटेको थियो। तर दुनियाँमा बुझी हेर्दा कालु पाण्डेको चाहना भएको र बाईसीचौबीसीले पनि कालु पाण्डेको चाहना गरेकाले उसलाई कजाई गरेको हो। यसबाट त्यस बेलाको जनमतको कदर गरेको देखिन्छ। के जनमतको कदर गर्नु नै प्रजातन्त्र होइन ? आजको परिपे्रक्षमा संविधान पारित गर्नुअगाडि त्यसबारेमा जनमत बुझ्ने भनेर देशव्यापी सोधपुछ गरिएको थियो। तर त्यो जनमतको पोका जस्ताको तस्तै सिंहदरबारमा राखिएको छ। के त्यो प्रजातन्त्र अथवा जनमतको कदर भयो ? हाम्रो अहिलेको संविधान समाजवादउन्मुख भनिएको छ। तर समाचारअनुसार १३ खर्बको बजेट भएको मुलुकमा करिब तीन खर्बको भ्रष्टाचार पनि हुने गरेको भनेर पनि पढ्न पाइन्छ। त्यो सबै पैसा केही मानिसको पकेटमा जान्छ। तर पृथ्वीनारायणको सिद्धान्तअनुसार प्रजा मोटा भया दरबार बलियो हुन्छ। राजाका भण्डार भनेका रैतान हुन्। यसै भनाइलाई आजको युगमा लागू गर्दा समाजवादका सबै सिद्धान्त मानेको हुन्छ। समाजवादले भन्छ सबै उत्पादनका साधन राज्यको नियन्त्रणमा हुन्छ। ती साधन मजदुरहरूको स्वामित्वमा हुन्छ। तर वास्तवमा हाम्रो मुलुकमा ती समाजवादका सिद्धान्त लागू भएका छैनन्। जनतालाई धनी बनाउने नाममा केही मानिस भने धनी हुन पुगेका छन्। आर्थिक उन्नतिबारेमा पृथ्वीनारायणका उपदेश हुबहु अनुसरण गरे पनि हुन्छ। उनले भनेका छन् विदेशका कपडा लगाउन मनाई गरिदिनू। आफ्ना देशका कपडा बुन्न जान्नेलाई नमुना देखाई सघाउनू। विदेशमा तालिम लिन नेपालले कति मानिसलाई पठाए त्यसबाट यो काम हुनुपर्ने थियो। तर तालिम एकातिर पैठारी नीति अर्कातिर भयो। उनले यो पनि भनेका थिए कि स्वदेशी जिनिस जडिबुटी विदेश लैजानू र नगद खैंचनू। यो नीतिमा नबुझिने कुरा केही छैन। तर स्वदेशमा भएका ५०६० वटा उद्योग बन्द गर्ने नीति अपनाउनेलाई के भन्ने ? पृथ्वीनारायणले घर हटाएर पनि खेत बनाउनू भनेकोमा अहिले मानिसहरूले खेती हटाएर घर बनाउन थालेका छन्। सरकारले त खेतमा बस्ती बसाल्ने नीति नै अपनाएको छ। यो नीतिअन्तर्गत पैठारी सय प्रतिशत छ भने निकासी खालि १० प्रतिशत मात्र हुने गरेको छ। त्यसैको क्षतिपूर्ति गर्नका लागि लाखौं युवा देशबाहिर काम गर्न गएका छन्। यस्तो सजिलोसित बुझ्न र बुझाउन सकिने मुद्दालाई अनेक राजनीतिक सिद्धान्तले भ्रम सिर्जना गर्न हामी लागेका छांै। देशको सुरक्षाबारेमा पनि धेरै कुरा गरिएका छन्। सायद तिनीहरू आजको अवस्थामा लागू हुँदैनन््। तर त्यही विचार आजको परिप्रेक्षमा लागू गर्न भने सकिन्छ। उनले भनेका छन् गढी बलियो बनाईराख्नू। रस्तारस्तामा भाँजा हालिराख्नू। आक्रमण गरेर लडाइँ नगर्नू। कसैले आक्रमण गरे मात्र लडाइँ गर्नू। किल्ला पक्की बनाउनू। किल्लापिच्छे तोप राख्नू। भञ्ज्याङपिच्छे एक फलामे ढोका बनाउनू। त्यहाँ तोप र पाँच सिपाही राख्नू। चारै बादशाही फौज चढाई गरी आए पनि कसैको केही चल्ने छैन। आजको सुरक्षा नीतिमा यी कदम लागू नहोला। तर यसै सोचलाई आधुनिकीकरण गरेर लागू गर्न सकिन्छ। नेपालीको ध्यान यतातिर मोड्न सके मात्र राजाको पुनस्र्थापना किन गर्नुपर्छ भनेर बुझ्न सकिन्छ।"
संकटमा कांग्रेसको दायित्व,"नेपाली कांग्रेस निरंकुश राणाशासन फाल्न भनेर मात्र जन्मिएको थिएन; देशमा लोकतन्त्र स्थापना होस् र लोकतन्त्रको जगमा प्रजातान्त्रिक समाजवादसम्म पुगियोस् भन्ने ध्येय उतिबेला नै सोचिएको थियो। राणाशासन फालेर लोकतान्त्रिक चुनाव गर्न २०१५ सालसम्म कुर्नुपर्यो। २०१५ सालको कांग्रेस सरकारलाई महेन्द्रले अपदस्थ गरेर संविधान र प्रजातन्त्र मासिदिए। महेन्द्रले जेजस्ता आरोप लगाएर बीपीलाई पदच्युत गरेका थिए; त्यही आरोप कम्युनिस्टहरू उनलाई लगाउँथे। १५ सालमा चार सिट मात्र जितेका कम्युनिस्ट बीपी र कांग्रेसको विरोध गर्न राजा महेन्द्रद्वारा पालितपोषित थिए। त्यसैले त गिरिजाप्रसाद कोइरालाले भन्ने गर्थे मन्डले, मसाले र माले भनेका एकै हुन्। त्यही माले पृष्ठभूमिबाट उदाएका नेता केपी ओलीले अहिले कांग्रेस सभापतिकै सहयोगमा महेन्द्रपथ समातेको आभास हुँदैछ। धेरै संघर्षपछि संविधानसभामार्फत लेखिएको संविधानलाई पनि कागजको खोस्टो बनाउने प्रयास भएको छ। हामी बहुदलीय लोकतन्त्र र संसदीय व्यवस्थामा छौं, तर विगतमा भएगरेका कमजोरी नदोहोरियून् भनेर संविधानमा केही विशेष व्यवस्था गरिएको छ। यो अर्थमा अरू देशको प्रचलनभन्दा हाम्रो संसदीय व्यवस्था केही फरक छ। लोकतन्त्र भनेको लोकतान्त्रिक संविधानलाई अक्षरशः पालना गर्नु हो। भर्खरै भएका संवैधानिक आयोगहरूमा गरिएको नियुक्ति हेर्दा देउवा र ओलीको साँठगाँठ छैन भन्न सकिन्न। ओलीले संवैधानिक आयोग गठन कार्यविधि परिवर्तन गर्दा नै संसद् छलेर गरेका थिए; जो लोकतान्त्रिक परम्परा र विधिअन्तर्गत पर्दैपर्दैन। संविधानअनुसार संसद् अधिवेशन बोलाउनैपर्ने समय आउनै लागेका बेलामा उनले अर्को कठोर कदम चाले; जो अहिले अदालतमा बहसको विषय बनेको छ। अदालतले पक्कै न्याय गर्ने छ भन्ने आशा गरौं। अदालतले जे निर्णय गर्छ; त्यो मान्नु नै लोकतान्त्रिक आचरण हो। अदालतमा छलफल हुँदै गरेका विषयमा बोल्नै हुँदैन; छलफल गर्नै हुँदैन वा जनतालाई सो विषयमा आफ्नो पार्टीको धारणा सम्प्रेषण गर्नै हुँदैन भन्ने पक्कै होइन। अदालत प्रवेश गरेको विषय भनेर कुनै पनि लोकतान्त्रिक दल यस्तो जिम्मेवारीबाट पन्छिन मिल्दैन। हो, प्रतिनिधिसभा विघटनसम्बन्धी मुद्दा अदालतमा विचाराधीन छ तर यो संविधान लेख्न कांग्रेसको ठूलो योगदान र संघर्ष गरेको छ। संविधानका हरेक बुँदा कुन परिप्रेक्षमा के अर्थ लाग्छ भन्ने मूल मर्म कांग्रेसलाई थाहा हुनैपर्छ। अहिले जुन धारा टेकेर प्रतिनिधिसभा विघटन गरिएको छ; के संविधान लेख्दा कांग्रेस प्रतिनिधिले त्यो कल्पना गरेका थिए ? कांग्रेसले जनतालाई यो कुरा भन्नुपर्दैन ? संविधानका अक्षरअक्षरका मर्म जोगाउने दायित्व उसको पनि होइन ? संविधानमा प्रस्ट छ प्रधानमन्त्रीले मौजुदा अवस्थामा प्रतिनिधिसभा विघटन गरेर चुनाव गराउन सक्ने प्रावधान छैन। यो घोषणा संविधानको मर्मविपरीत छ। कांग्रेसले संविधानको रक्षा गर्न जनतालाई यो कुरा भन्नैपर्छ। संविधान लेखनका बेला धारा ७६ को मर्म के हो; त्यो कांग्रेसले जनतालाई बताउनैपर्छ। हो, अदालतलाई प्रभावित पार्ने गरी कुनै राजनीतिक निर्णय वा प्रदर्शन गर्न हुन्न। तर जनतालाई आफ्नो सन्देश सशक्तरूपमा प्रवाह भने गर्नैपर्छ। संविधानको धारा ७६ नमान्ने प्रधानमन्त्रीले अरू धारा मान्छन् भनेर कसरी विश्वास गर्ने ? चुनाव मिति आउनुअगाडि अर्को केही कारण देखाएर संकटकाल लगाउने, चुनाव अनन्तकालसम्म सार्ने, संवैधानिक अंगमा आफ्ना मान्छे भर्ती गर्दै आफ्ना कदम जायज देखाउन प्रयास गर्ने र अन्त्यमा लोकतन्त्र नै धरापमा पार्ने कदम चाल्दैनन् भनेर कसरी विश्वास गर्ने ? अहिले एउटा असंवैधानिक काम मात्र भएको होइन; काल नै पल्केको हो। काल पल्केपछि कसैलाई तेरोमेरो भन्दैन; सबैलाई सोत्तर पार्छ। कांग्रेसले यो बुझ्न जरुरी छ। कमजोरी संविधान र व्यवस्थामा होइन; संविधान र व्यवस्थालाई आफूअनुकूल व्याख्या र प्रयोग गर्ने हाम्रो नेतृत्वमा छ। लोकतान्त्रिक दलहरू चुनावबाट भाग्न र डराउन हुन्न तर त्यस्तो चुनाव संविधान संगत आएको हो कि कसैको छिर्के दाउमा आफ्नो कुत्सित मनसाय पूरा गर्न त्यो भने छुट्याउनै पर्छ। संविधान रहुञ्जेल सोही संविधानको मर्मअनुसार मात्र चुनाव हुनुपर्छ। अझै हाम्रोजस्तो कच्चा लोकतन्त्र भएको देशमा संवैधानिक अंगहरूले गर्ने प्रत्येकजसो क्रियाकलाप एउटा नजिरका रूपमा स्थापित हुन्छन्। यी नजिर भावी पुस्ता र लोकतन्त्रको आधार बन्नुपर्छ नकि संविधान र लोकतन्त्र कमजोर बनाउने कडी। लोकतन्त्रको मसिहा भन्ने दलले यो सोच्नैपर्ने विषय हो। प्रजातन्त्रको जननी देश भनिने बेलायतमा समेत संसदीय व्यवस्थामा कमजोरी हुन सक्ने भन्दै सन् २०११ मा संसद्को अवधि पाँच वर्ष निश्चित रहने कानुन पारित गरिएको थियो। सो कानुनका कारण उक्त समयको प्रतिनिधिसभालाई पटकपटक विघटन गर्ने तत्कालीन प्रधानमन्त्री टेरेजा मेको प्रयास असफल हुँदै धेरै प्रयासपछि विपक्षी दल सहमत भएपछि मात्र २०१७ मा मध्यावधि चुनाव भयो। अर्का प्रधानमन्त्री बोरिस जोन्सनले पनि ब्रेक्जिटको सकसका कारण धेरैपटक मध्यावधि चुनावको प्रयास गरे अनि फेरि विपक्षीको समर्थन भएपछि मात्र उक्त घोषणा गर्न सके। बेलायतमा संसद्को अवधि पाँच वर्षको हुने व्यवस्था छ, तर दुईतिहाइ सांसदले सोअगावै चुनाव चाहेमा प्रधानमन्त्रीले मध्यावधि घोषणा गर्न सक्ने छन् अर्थात् संसद्को दुईतिहाइबाट प्रधानमन्त्रीको उक्त प्रस्ताव पारित हुनुपर्छ। प्रत्येक देशको कानुन र संविधान आआफ्नै हुन्छ र सोहीअनुसार चल्नुपर्छ। भर्खर मात्र इजरायलमा पनि मध्यावधि चुनावको घोषणा गरिएको छ। हाम्रो लोकतन्त्र अरूको अनुसरण होइन; हाम्रै संविधानअनुरूप चल्नुपर्छ। सत्तापक्ष मात्र होइन; सबै विपक्षी दलहरूले पनि सोहीअनुरूप चल्नुपर्छ। नेकपाको अहिलेको विग्रह अब प्रदेश सरकारतिर सल्किँदै छ। विस्तारै यो स्थानीय निकायमा पनि पुग्छ। प्रदेश ३ मा सरकारलाई अविश्वास प्रस्ताव पेस भइसकेको छ अन्य प्रदेश सरकारमा पनि त्यस्तै होला। यो बेलामा सत्तामोह होइन; लोकतन्त्र र संविधानको रक्षार्थ कांग्रेसले निकै सुझबुझ पूर्ण निर्णय गर्नुपर्छ। क्षणिक फाइदा हेर्दा दीर्घकालीन संकट आउन सक्छ। लोकतन्त्रका स्तम्भ खल्बलिनबाट रोक्ने सामथ्र्य अहिले कांग्रेसमा मात्रै छ। देशमा संकट आउँदा प्रत्येक संकटलाई पार लगाउने काम गरेको पुरानो लोकतान्त्रिक दलले यसपटक मौका गुमाउनु हुँदैन; अभिभावकको रूपमा प्रस्तुत हुन सक्नुपर्छ। कमजोरी संविधान र व्यवस्थामा होइन; संविधान र व्यवस्थालाई आफूअनुकूल व्याख्या र प्रयोग गर्ने हाम्रो नेतृत्वमा छ। नैतिकताको खडेरी परेको हाम्रो राजनीतिमा नेकपा बाहिरिएर कांग्रेस सत्तामा आउँदैमा तात्विक फरक पर्ने पनि होइन। पुराना पुस्ताको नेतृत्व विस्थापित भएर नयाँ पुस्ताले राजनीति सम्हाल्न पायो भने जनताले केही राहत महसुस पक्कै गर्ने छन् होइन भने सत्तामा पुगेका दलहरूमा अहिले नेकपामा आएको जस्तो समस्या बारम्बार आउने छ। गिरिजाप्रसादको पाला होस् कि देउवाको सरकारको पालामा त्यस्तो प्रवृत्ति देखिएकै हो। राप्रपा टुक्राटुक्रा हुनुको मूल कारण सत्तामोह र नैतिकताको खडेरी नै हो। अब त्यही पुरानो पुस्तालाई सत्तामा पुर्याउने काम कांग्रेसले गर्छ कि गर्दैन यो प्रश्न जनताबीचमा गढेर बसेको छ। कांग्रेसले चुनावअघि नै यो कुराको उत्तर जनतालाई दिनुपर्छ। कांग्रेसले अब गाउँगाउँमा प्रधानमन्त्रीले अहिले चालेको कदम किन असंवैधानिक छ भन्ने कुरा जनतालाई बुझाउन जानुपर्छ। नेकपा सरकारले गरेका भ्रस्टाचार, कुशासन र बेथितिको भन्डाफोर मात्र होइन; संविधानको रक्षार्थ जाग्नैपर्छ। संविधान रहे पो चुनाव हुन्छ र जनताको सरकार गठन हुन्छ। नेकपा अब दुई टुक्रा भइसकेको छ र आउँदो चुनावमा कांग्रेसले राम्रो प्रदर्शन गर्नेमा शंका छैन तर संविधान बाहिरबाट घोषणा गरिएको चुनाव होइन; संविधानसंगत घोषणा गरिएको चुनावमा मात्र कांग्रेस सहभागी हुनुपर्छ। आफूले चुनाव जित्छु र सरकार बनाउन पाइने छ भन्ने लोभमा कांग्रेस फस्यो भने त्यो लोकतन्त्रका लागि घातक हुनेछ। अदालतले फैसला नगरुञ्जेल आफ्नो मत के हो भन्ने कुरा आन्दोलन या अभियानकै रूपमा जनसमक्ष लैजान सकेन भने कांग्रेस नेतृत्वप्रति जाग्न थालेको आशा फेरि मर्नेछ। अदालतले चुनावकै पक्षमा फैसला गर्यो भने सो निर्णय मान्नुबाहेक अरू उपाय हुने छैन। लोकतन्त्रको मुटु निर्वाचन नै हो। त्यसपछि बल्ल चुनाव कसरी सम्पन्न गराउने र प्रधानमन्त्रीलाई चुनाव टार्न नदिने भन्ने प्रयासमा कांग्रेस लाग्नुपर्छ। लौ मानौं चुनाव भयो कांग्रेस सबैभन्दा ठूलो दल हुने निश्चितप्रायः छ अनि आफ्नो नेतृत्वमा सरकार गठन हुँदा अहिले नेकपाकै जस्तो किचलो हुँदैन भन्ने केही निश्चितता छैन। रामचन्द्र पौडेल समूहले देउवा समूहलाई नटेर्ने देउवाले पौडेल समूहलाई वास्ता नगर्ने गर्दा अहिले नेकपाको ओली र प्रचण्डनेपाल समूह झैं विग्रह पो आउने हो कि ? अनि अर्को मध्यावधिको घोषणा पो हुने हो कि ? अहिलेको नेपाली राजनीतिमा यो सम्भावना पनि जीवित नै छ। यस्तो भयो भने हाम्रो लोकतन्त्र धरापमा पर्ने छ र उग्र वामपन्थी अनि उग्र दक्षिणपन्थीहरूले लोकतन्त्रको शिरमै प्रहार गर्नेछन्। लामो संघर्षपछि बनेको जनताको संविधानलाई कागजको खोस्टोमा परिणत गर्ने मनसायमा पुरानो लोकतान्त्रिक दल सामेल नहोस्।"
विघटन मुद्दामा न्यायपालिकाको भूमिका,"नेपालको संघीय गणतन्त्रात्मक संविधान २०७२ ले पाँच वर्षको कार्यकाल पूरा गरेको छ। यस अवसरमा संविधानका चुनौती तथा उपलब्धिका बारेमा विश्लेषण गर्नुपर्नेमा बहुमतप्राप्त सरकारले संसद् नै विघटन गर्यो। जसको चौतर्फी विरोध एवं विश्लेषण मात्र हुने गरेको छैन; वर्तमान व्यवस्था नै परिवर्तनको माग पनि उठेको छ। राजतन्त्र स्थापनाका लागि सडकबाट आवाज उठ्न थालेको छ , यो गणतन्त्रात्मक संविधानको असफलताको संकेत हो। असल संविधान भनेको लोकतान्त्रिक संविधान हो भने लोकतान्त्रिक संविधानका असल गुणहरू संविधानवाद, कानुनको शासन, आवधिक निर्वाचन, स्वतन्त्र न्यायपालिका, शक्ति पृथकीकरणको सिद्धान्त, सन्तुलन र नियन्त्रणको सिद्धान्त र प्रस स्वतन्त्रता आदिआदि। ती सबै गुण संविधानमा रहेका र जनताले पनि संविधान परिपालनाका लागि पूर्ण बहुमत दिएको अवस्थामा पनि संविधान र व्यवस्थालाई असफलतातर्फ लगिएको छ। यो नेताहरूको अक्षमता, अदूरदर्शिता तथा सत्तास्वार्थ नै हो। यसको समाधान व्यवस्था र संविधान परिवर्तन होइन; नेता नै परिवर्तन हुनुपर्छ। संविधानको मर्म र भावना नबुझ्नेलाई पदबाट हटाउनुपर्छ। नेपाली जनताले रगत मात्र बगाएर हुँदैन; त्यसको महŒव नदिने नेताजतिलाई पाखा लगाउनुपर्छ। जनताले संसद् विघटनको चाहना नराख्दानराख्दै पनि प्रधानमन्त्रीले अचानक संसद् विघटन गरे। अब जनताले अन्तिम आस्थाको केन्द्रका रूपमा रहेको न्यायपालिकामाथि आशा राखेका छन्। अन्तरिम आदेश नभएर अलि निराशा भए पनि अद्यापि अदालतले संसद् पुनर्बहाली गर्ला भन्ने अपेक्षा गर्न सकिन्छ। यसबाट फेरि मुलुक संसदीय सर्वोच्चताभन्दा न्यायिक सर्वोच्चताउन्मुख भएको प्रस्ट खुल्छ। २०५१ सालमा पनि तत्कालीन प्रधानमन्त्रीले संसद् विघटन गरेपछि अदालतले बदर गरेको थियो। अहिले पनि संसद् पुनर्बहालीले आस्थाको अन्तिम केन्द्रका रूपमा रहेको न्यायपालिकाप्रतिको जनताको आस्था अझै बढ्ने छ। जनताको आस्था वृद्धि हुने मात्र होइन; मुलुक नै ठूलो संकटबाट जोगिने छ। संसद् विघटनको असर प्रदेश सरकार एवं प्रदेशसभामा पनि परिसकेको छ भने यो अन्य प्रदेश एवं स्थानीय सरकारमा पनि भुसको आगो झैं फलिँदो छ। यो अवस्था नियन्त्रणभन्दा बाहिर गयो भने धमिलो पानीमा माछा मार्नेहरूले पुनः अवसर पाउने छन्। दुवै छिमेकीको असन्तुलित चाहना एवं व्यवहारले पनि मुलुकको वर्तमान व्यवस्था संकटग्रस्त हुन सक्ने छ। दोस्रो मुलुकमा आर्थिक संकटको सम्भावना उत्तिकै छ। कोरोना महामारीले अर्थतन्त्र थला परेको छ। जनताको सुरक्षा र उपचारका लागि खोपको व्यवस्था गर्न नसकेको सरकारले खर्च जुटाएर चुनाव गरायो भने मुलुक धराशायी हुन सक्छ। विदेशी ऋण बढ्ने अवस्था त छ नै; जनतामाथि करको भार पर्न सक्छ। विकास निर्माण कार्य ठप्प भई खर्च बढ्ने र नोक्सान हुने व्यापक अनुमान छ। यसर्थ पनि संसद् पुनर्बहालीको खाँचो छ। राजनीतिक दलहरूबीच द्वन्द्व बढेको छ। एकले अर्कालाई सखाप पार्ने कार्यले राजनीतिक अस्थिता बढ्नुका साथै पुनः लडाइँ सुरु हुन सक्ने छ। यसले जनताको जीउज्यानको असुरक्षा हुनुका साथै राष्ट्रपति शासन लागू हुन सक्छ। संकटकाल घोषणा र मौलिक हकमा बन्देज लाग्ने अवस्था आउन सक्छ। संविधानको उल्लंघनले स्थान पायो भने कुनै पनि प्रधानमन्त्रीले आफ्नो मनपरीलाई नियन्त्रणको अवस्था हेरी संसद् विघटन गर्न सक्छ। यसबाट संसदीय सर्वोच्चता होइन; प्रधानमन्त्रीय सर्वोच्चता कायम हुन सक्छ। कानुनको शासन एवं संविधानको अवधारणा समाप्त हुन्छ। सबैभन्दा महŒवपूर्ण कुरा जनतामा लोकतन्त्रप्रतिको वितृष्णा फैलिन सक्छ। अन्ततः लोकतन्त्र नै सदाका लागि बिदा हुन सक्छ। संसद् विघटनको असर प्रदेश सरकार एवं प्रदेशसभामा पनि परिसकेको छ भने यो अन्य प्रदेश एवं स्थानीय सरकारमा पनि भुसको आगो झैं फलिँदो छ। त्यस्तै नागरिक तहमा विभाजनका रेखा कोरिन थालेको छ। यसले नागरिकबीच विवाद हुने र हिंस्रक अवस्था आउने छ। अराजकता, दण्डहीनता, विवाद बढ्दै गएर माओवादी विद्रोह दोहोरिन सक्छ। परिवर्तनका लागि दशौं हजार जनताको रगत बगाउने नेताले नै व्यवस्थाको सुरक्षा गर्न नसकेको अवस्थामा युद्ध किन गरे ? यस्ता असफल नेतालाई जनताले किन साथ दिए ? विचारणीय छ। यसर्थ उपरोक्त सम्भावनाले मुलुक संकटग्रस्त अवस्थामा रहेको छ। यस संकटबाट मुलुक र जनता जोगाउने एक मात्र वैधानिक निकाय न्यायपालिका रहेकाले संसद् विघटनको मुद्दामा बृहत् विचार पुर्याउनुपर्छ। केही समय पहिला अमूक मुद्दा फैसलाका कारण न्यायपालिकाको नेतृत्वलाई संसद्मा महाभियोग लगाउने अवाज उठेको थियो तर साम्य भयो। जुन संसद्मा महाभियोग लगाउने आवाज उठ्यो; त्यही संसद् अदालतद्वारा ब्यँुतिएला भनी थोरैको नकारात्मक सोच भए पनि त्यसको असर स्वतन्त्र न्यायपालिकामा नपर्ने बहुसंख्यकको धारणा छ। जुन स्वतन्त्र न्यायपालिकामाथिको जनताको आशा एवं भरोसाको उच्चतम विन्दु हो र संसद् पुनर्बहाली भयो भने वर्तमान नेतृत्व एवं सिंगो न्यायपालिकामाथिको नेपाली जनताको आस्थाको सीमा हिमालजस्तै माथि उठ्ने अवस्था छ। लोकतन्त्रमा जनता नै सर्वेसर्वा हुन्छन्। संविधान सबैभन्दा माथि हुन्छ। यस अवस्थामा मात्र जनताको सार्वभौमिकता सुरक्षित रहने छ। २००४ सालयता हालसम्म ६ वटा संविधान जारी भए। यसअघिका र वर्तमान संविधानमा मूलभूत फरक के हो भने विगतको संविधानले एकात्मक शासन व्यवस्था र राजतन्त्रात्मक प्रणाली बोकेको थियो भने वर्तमान संविधान अढाई सय वर्षको राजतन्त्र एवं एकात्मक शासनको अन्त्य गर्दै संघीय गणतन्त्रात्मक व्यवस्था स्थापना गरेको छ। यो प्रमुख उपलब्धि मात्र होइन; वर्तमान संविधानको मुख्य विशेषता पनि हो। यतिले मात्र संविधानको सफलताको मापन हुन सक्दैन। वर्तमान संविधानको यो विशेषतालाई लगभग सबै शक्तिले स्वीकार गरेका छन्, जुन संविधानका लागि अवसर हो। यसले संघीयता र गणतन्त्रको आयु बढाउँछ। यद्यपि संविधानको धारा १७४ ले संसद्को दुईतिहाइ बहुमतले संविधानको कुनै पनि धारा खारेज वा संशोधन गर्ने अधिकारले संघीयता र गणतन्त्रमा झीनो जोखिम छ। संविधानको धारा १७४ ले राष्ट्रिय अखण्डता, जनतामा निहित सार्वभौमतालगायतका कुरा असंशोधनीय बनाएको छ। यसले अत्यधिक जनताले समर्थन जनाएको संघीयता र गणतन्त्रलाई परिवर्तन गर्ने चाहना खासै कुनै संसद्ले गर्दैन। तर संविधानका अन्य विषयवस्तुमा अत्यधिक जनताको असमर्थन र विरोध भयो भने साझा उपलब्धि पनि जोखिममा पर्न सक्छ। वर्तमान व्यवस्थामध्ये समयसापेक्ष र बहुसंख्यकको असन्तुष्टि रहेको कुरालाई संशोधन गर्दै संविधानको आयु बढाउनु र संविधानप्रतिको अपनत्व बढाउनुको एउटा वैधानिक उपाय पनि हो। वर्तमान संविधानले प्रदेशको सीमांकन हेरफेरबाहेक अन्य व्यवस्थाको संशोधनलाई लचिलो बनाएको छ, जुन संविधानको गतिशीलता हो। यो संविधानको त्यस्तो महŒवपूर्ण कडी हो; जसले आपत् परेका बेलामा संविधानलाई जीवन प्रदान गर्न सक्छ। असन्तुष्ट विषयलाई संशोधनका माध्यमले सहज बनाई विद्रोह हुनबाट रोक्छ। यसले गर्दा संविधान टिकाउ हुन्छ। गतिशीलता भनेको संशोधन गर्ने सहज प्रक्रिया हो। विदेशी मुलुकहरूको संविधान लामो समयसम्म टिक्नुको पछाडि गतिशीलता नै मुख्य कारण हो। भारतको संविधान १२२ पटक संशोधन भएको छ भने अमेरिकाको संविधान २७ पटक। यो गतिशीलताले नै मुलुक समृद्ध एवं शक्तिशाली बनेको छ। गणतन्त्रात्मक संविधान जारी हुँदा आधाभन्दा बढी जनताले विरोध गरेका थिए। पाँच वर्ष बित्दा पनि त्यो अवस्थालाई निमिट्यान्न पार्ने प्रयास भएको छैन। यसले पनि संविधानमा सबैको अपनत्व नरहेको पुष्टि हुन्छ। यसलाई संशोधनमार्फत पूरा गर्नैपर्छ। यी सबै समस्या समाधानका लागि पनि संसद् पुनस्र्थापनाको खाँचो छ।"
नेपाल डेमोक्रेसीबाट एनोक्रेसीमा,"कम्युनिस्टले हतियार बनाएका सामाजिक अन्तर्विरोध जीवित छन् तर नेतासँग समस्या समाधान गर्ने दृष्टिकोण र कार्यक्रम छैनन्। लोकतन्त्र (डेमोक्रेसी) र निरंकुशतन्त्र (अटोक्रेसी) को बीचमा पर्ने शासनलाई बुझाउने अंग्रेजीमा एउटा शब्द छ, एनोक्रेसी अर्थात् अर्धलोकतन्त्र वा अराजक लोकतन्त्र। विश्वमा ओलिगार्किक (कुलीनतन्त्र), तानाशाही (डिक्टेटरसीप), निरंकुश (अटोक्रेटिक) शासनको लामो इतिहास छ। तिनका विरुद्ध भएका जनविद्रोहहरूको पनि लामो इतिहास छ तर लोकतान्त्रिक पद्धतिको शासनको करिब दुई सय वर्षको मात्र इतिहास छ र त्यो पनि अमेरिका, बेलायत, फ्रान्स आदि संसारका थोरै मुलुकमा मात्र। निर्वाचन पद्धतिमात्र अपनाएका लोकतन्त्र रूस, जिम्बावे, बर्मा, नाइजेरिया, क्याम्बोडिया आदिको शासनलाई डेमोक्रेसीको वर्गमा राख्न सकिन्न, तिनलाई एनोक्रेसीको वर्गमा राख्न सकिन्छ। एनोक्रेसीबाट तानाशाही, निरंकुशता, सैनिक शासन वा गृहयुद्धमा जान सजिलो हुन्छ तर एनोक्रेसीबाट लोकतन्त्रमा फर्कन संघर्ष गर्नुपर्छ। लोकतन्त्र विधिको पालना गरेर सामाजिक द्वन्द्व र अन्तर्विरोधको समाधान गर्ने एउटा सहमतीय शासन हो। निर्वाचन आफैमा जनताबीचको अन्तर्विरोधको एउटा बृहद सहमति र सम्झौता हो। संसदीय लोकतान्त्रिक पद्धतिमा यो सहमति संसद्ले कायम गर्छ। संसद् लोकतन्त्रको आत्मा हो। संसद्मा सहमति खोजेर लोकतन्त्रको रक्षा र सम्मान गर्नुको सट्टा संसद् नै विघटन गर्ने सिफारिस गरिएका नेपालमा थुप्रै उदाहरण छन्। प्रधानमन्त्री केपी ओलीले त्यसै गरेर आफ्नो पदको रक्षा र लोकतन्त्रको हत्या गरे। लोकतन्त्रमा निर्वाचन नभए पनि सरकारका लागि सहमति आवश्यक हुन्छ। संसद् विघटन भएपछि राष्ट्रपतिद्वारा सहमतिमा अन्तरिम सरकार बनाउने प्रयास गरिएन। व्यवस्थापिकालाई ओलीले वाधाको रूपमा चित्रण गरेर जननिर्वाचित संस्थाको अवसान गरी ओलीले असीमित अधिकार प्राप्त गरे। मन्त्री वा अन्य सरकारी नियुक्तिमा ओलीको एकलौटी अधिकार स्थापित भयो। यस्तो शासनलाई लोकतन्त्र भनिँदैन। यसलाई एनोक्रेसी भनिन्छ। २०१७ सालको कदम नेपालको लोकतान्त्रिक आन्दोलनमा एउटा ठूलो धब्बा थियो। ०४७ साल संविधानअन्तर्गत पनि गिरिजाप्रसाद कोइराला, मनमोहन अधिकारी र शेरबहादुर देउवाले निर्वाचित संसद्को अवसान गरेको इतिहासमा कैद छ। कोइरालालाई त्यसपछि पनि पटकपटक प्रधानमन्त्रीको पद प्राप्त भयो। पूर्व प्रधानन्यायधीश विश्वनाथप्रसाद उपाध्यायले त्यस बेला अधिकारीले गरेको विघटनको प्रस्तावको विरुद्धमा फैसला गरेर संसद् पुनस्र्थापना गरिदिएका थिए। तत्कालीन एमालेले विश्वनाथले नेपालमा गृहयुद्ध निम्त्यायो जस्ता चर्का सडक नारा घन्काएको थियो। माधवकुमार नेपाल, झलनाथ खनाल, भीम रावल, योगेश भट्टराई जस्ता तत्कालीन एमाले नेताहरू अहिले माइतीघर मण्डलामा संसद् पुनस्र्थापनाको माग गरिरहेका छन्। उपाध्यायको मृत्यु हुन्जेलसम्म उनलाई घृणा गर्ने यिनीहरू अहिले उपाध्यायको सम्झना गर्दैछन्। आफूअनुकूल दोहोरोतेहेरो मापदण्डको राजनीति गर्ने यस्ता नेतालाई जनताले समृद्धिको नारामा भोट दिएर धोखा पाए। के अचम्म भयो त ? एउटा असहज राजनीतिक र संवैधानिक संकटको बेलामा संसद् विघटन गर्ने र पछि कालान्तरमा आफैंले भंग गर्न सिफारिस गरेको संसद ब्युँतिएपछि त्यही संसद्को फेरि सुविधा लिने देउवा अहिले प्रतिपक्षी दलका नेता छन्। संसद् विघटन र पुनस्र्थापना दुवैबाट उनले लाभ लिएको इतिहास छ। देउवाले आफ्नै दलमा लोकतान्त्रिक परम्पराहरू लथालिंग छन्। गणतान्त्रिक नेपालमा राजनीतिका एक जब्बर खेलाडी पुष्पकमल दाहाल थपिएका छन् तर उनको राजनीति स्थिर छैन, पृष्ठभूमि लोकतान्त्रिक छैन। प्रतिपक्षी दलको नेताका रूपमा देउवाले संसद् बोलाउन सकेका भए र दाहालले संसदीय दलमा ओलीलाई चुनौती दिएका भए अहिलेको अवस्था फरक हुने थियो। त्यसैले ओलीबाट मात्र इमान्दारीपूर्वक लोकतान्त्रिक पद्धतिको परिपालनाको आशा गर्नु ओलीप्रति अन्याय हुन्छ। राजनीतिक दलबीचको अन्तर्विरोधको सम्झौता र निरूपण निर्वाचनले गर्छ। त्यसैले लोकतन्त्रमा निर्वाचन सामाजिक, आर्थिक र राजनीतिक अन्तर्विरोधको एक वृहत् सम्झौता हो। यो सम्झौताको परिपालना सम्मानपूर्वक गर्नु नै लोकतन्त्र हो। पञ्चायतमा भएको सामाजिक अन्तर्विरोधको कारण २०४६ को आन्दोलन भयो र २०४७ सालको संविधान निर्माण गरियो। तर सामाजिक अन्तर्विरोध जारी रह्यो। त्यही सामाजिक अन्तर्विरोधलाई माओवादीले हतियारको रूपमा प्रयोग गर्यो र भारतको दबाबसहित गणतन्त्रको स्थापना गरियो। संसदीय निर्वाचनपश्चात् संसद बन्यो र त्यो संसद्ले प्रधानमन्त्रीको चयन गर्यो। कम्युनिस्टले कांग्रेसलाई सामाजिक अन्तर्विरोधको कारकको रूपमा प्रमुख शत्रु भन्दै आएका थिए। त्यसैले कांग्रेसलाई परास्त गर्न तिनले एकता गरे। कांग्रेसलाई शत्रु मान्नु तिनीहरूको अज्ञानता, संकीर्णता विवेकशून्यता र अहंकार थियो। समस्या र अन्तद्वन्द्व त स्वयं कम्युनिस्टमै थियो। केवल सरकारी खजानामा नियन्त्रण गर्ने उद्देश्यले द्वन्द्वरत दुईधारले एकता गरेका थिए। त्यसैले कम्युनिस्टको स्पष्ट बहुमतको सरकारमा पनि सामाजिक अन्तर्विरोधमा ह्रास आएन बरु कम्युनिस्टबीच दबाइएको अन्तरद्वन्द्व प्रस्फुटित भयो। त्यसकै कारण अधिकांश सांसदको जागिर छिनभरमै चैट भयो। राजनीतिका धुरन्धर खेलाडी र पूर्व प्रधानमन्त्रीहरूले माइतीघरको सडकमा पलेटी मार्नु पर्यो। हिजो माइतीघरमा आन्दोलन गर्न प्रतिबन्ध लगाउनेलाई आज माइतीघर चाहियो। दाहाल र ओली दुवैलाई अचानक कांग्रेसप्रति माया प्रेम बढ्यो। यथार्थ के हो भने जुन सामाजिक अन्तर्विरोधलाई कम्युनिस्टले हतियार बनाएका थिए ती अन्तरविरोधहरू जीवित छन्। तर नेतासँग समस्या समाधान गर्ने दृष्टिकोण र कार्यक्रम छैनन्। प्रत्येक समाजमा अन्तर्निहित सामाजिक वा आर्थिक अन्तर्विरोधका कारण राजनीतिक दलको सिर्जना हुन्छ र प्रत्येक राजनीतिक दलबीचको अन्तर्विरोधको सम्झौता र निरूपण निर्वाचनले गर्छ। त्यसैले लोकतन्त्रमा निर्वाचन सामाजिक, आर्थिक र राजनीतिक अन्तर्विरोधको एक वृहद सम्झौता हो। यो सम्झौताको परिपालना सम्मानपूर्वक गर्नु नै लोकतन्त्र हो। संसदीय सहमतिविना ताजा जनादेश भन्नु गैरलोकतान्त्रिक हो, यो व्यक्तिवाद हो। ओलीको कदमले नेपालको लोकतन्त्र दुर्घटनामा परेको छ। ओलीको विपक्षमा केही अधिवक्ताहरू बोलेका सुनिन्छ तर अधिवक्ताहरू भोलि जसको पक्षमा पनि बोल्न सक्छन्। आलमको मुद्दाको उदाहरण हेरे हुन्छ। वामदेव गौतमलाई संसद्मा लैजानुपर्ने भनेर अदालतमा वकालत गरेका एकजना वरिष्ठ विद्वान् अहिले ओलीको कदमविरुद्ध दरिलो उपदेश दिँदैछन्। सञ्चारमाध्यममा ओली पक्षधर नेताहरू नेपाल र दाहालको कारण संसद् विघटन भएको भन्दैछन्। आफ्नो दलको सानो अन्तरद्वन्द्व सम्हाल्न नसक्ने नेता ओलीले बृहद सामाजिक अन्तरविरोधको अन्त्य, लोकतन्त्रको रक्षा र समृद्धिका लागि आफूलाई जनताले साथ दिनुपर्ने भनेका छन्। आफ्नो अक्षमताको दोष उनले आफ्नो मातहतमा रहेका कामरेडहरूलाई दिएका छन्। ओलीको अन्तर्वार्ता लिने पत्रकारहरूले ओलीका उपदेशहरू प्रसारित गरेका छन्। प्रश्न रह्यो अब के हुन्छ ? एनोक्रेसीमा पनि अदालतले महत्वपूर्ण भूमिका खेल्न सक्छ तर संविधानमा जे लेखिएको भए पनि न्यायाधीशले बोलेको आधिकारिक हुन्छ। अदालतमा यो कदमलाई सही मानियो भने ओली शक्तिशाली प्रधानमन्त्री बन्नेछन्। ओलीले कसैलाई कानुनी कारबाहीको धम्की, कसैलाई दण्डसजायको धम्की, कसैलाई बलपूर्वक दमन र कसैलाई पदको लोभ दिएर आफ्नो सत्ता कायम राख्नेछन्। सडक आन्दोलनले मात्र त्यसको निकास हुनेछ। अदालतद्वारा संसद् पुनस्र्थापना भएमा पनि आत्मालोचना गर्ने र फेरि सरकारको नेतृत्व गर्ने अवसर ओलीसँग जीवित हुनेछ। दल टुक्रिएर अर्को दलसँग मिल्ने र पालैपालो सरकार बनाउने विकल्प पनि ओलीसँग छँदैछ। विदेशीहरू तिनलाई मिलाउन लागिपरेकै छन्। देश र संविधानको क्षति गरेवापत नैतिकताको सवालमा ओलीलाई चुनौती दिन सक्ने हैसियत कुनै प्रमुख दलमा देखिँदैन। त्यसैले यो मध्यावधि निर्वाचनको घोषणाले ओलीलाई नेपालको राजनीतिले एउटा खलनायकको रूपमा चित्रण गर्ने ठाउँ नै छैन। ओली झन् बलिया भए भने आश्चर्य मान्नु पर्दैन। नैतिकताको खडेरी भएको एनोक्रेसीमा यस्तै हुन्छ। पंक्तिकारले होस सम्हालेका बेलामा नेपालमा पञ्चायती व्यवस्था थियो। २०१७ सालको राजाको कदमको विरुद्धमा तीस वर्षसम्म आन्दोलन गरेको परिणाम कांग्रेसले लोकतान्त्रिक नेपालमा पटकपटक सरकारको नेतृत्व गर्ने अवसर प्राप्त गरेको छ। २०१७ सालको कदम लोकतन्त्रको विरुद्ध थियो तर त्यस बेला राजाको वैधानिक सत्ता थियो र पञ्चायतमा निर्वाचन बन्चित पनि थिएन। अर्थात् त्यसबेला वैधानिक राजाले अवैधानिक काम गरेका थिए, अहिले पनि वैधानिक प्रधानमन्त्रीले अवैधानिक काम गरे। तर अहिले कांग्रेसका कतिपय नेताहरूले निर्वाचन लोकतान्त्रिक पद्धति भएकाले निर्वाचनमा जानुपर्ने भन्दैछन्। कांग्रेसको नेतृत्वले यसलाई २०१७ सालको कदमको रूपमा लिएको छैन। अझ केही काँग्रेसका नेताहरूले त यसलाई अवसरका रूपमा लिएका छन ्। २०१७ सालको कदमलाई अवसरको रूपमा लिने कांग्रेसका नेताहरूलाई इतिहासले ठेगान लगाएको सर्वविदितै छ। अहिलेको संविधानका निर्माणकर्ताले नै संविधान उल्लंघन गरेकाले यो संविधानप्रति इमानदार दलको संख्या अब धेरै छैन। दाहाल नेतृत्वमा रहेका अर्धएमालेहरूले जुनसुकै बेलामा दाहालको लयमा भाषा मिलाउने छन्। त्यसैले यो संविधानको पक्षमा सैद्धान्तिकरूपले अब कांग्रेस मात्र छ। कांग्रेसले आफ्नो धारणा दृढ नगरेमा यो संविधान संकटमा पर्नेछ। भट्ट अमेरिकास्थित टेनिसी स्टेट विश्वविद्यालयमा प्राध्यापनरत छन्।"
पुष्पलाल ब्याडमिन्टन लहानमा,"काठमाडौं : दसौं संस्करणको पुष्पलाल स्मृति ब्याडमिन्टन प्रतियोगिता पुस २९ देखि माघ ३ सम्म लहानको गोलबजारमा हुने भएको छ। राष्ट्रिय ब्याडमिन्टन संघ र गोलबजार नगरपालिकाको आयोजनामा हुने प्रतियोगितामा पुरुष एकल (शीर्ष १६ स्थानका खेलाडी) र महिला एकल (शीर्ष १२ स्थानका खेलाडी), पुरुष एकल (शीर्ष १६ देखिबाहेक) र महिला एकल (शीर्ष १२ देखिबाहेक), पुरुष तथा महिला युगल, छात्र तथा छात्रा यू१७ एकल र ४५ वर्षमाथिको भेट्रान्स युगल गरी १० विधामा प्रतिस्पर्धा हुनेछ। प्रतियोगितामा नेपाल ब्याडमिन्टन संघमा आबद्ध ४७ जिल्ला, विभागीय टोलीको त्रिभुवन आर्मी क्लब, नेपाल पुलिस क्लब र एपीएफ क्लबका गरी दुई सय खेलाडीको सहभागिता रहने आयोजकले जनाएको छ। र्यांकिङ प्रतिस्पर्धामा सहभागी खेलाडीले १५ सय रुपैयाँ पुरस्कार प्राप्त गर्नेछन्। लिग चरणका विजेताले प्रत्येक खेलबापत थप १५ सय, क्वार्टरफाइनलमा विजयी हुनेले आठ हजार, सेमिफाइनलमा विजयी हुनेले १६ हजार र प्रतियोगिताको विजेताले २० हजार रुपैयाँ पुरस्कार प्राप्त गर्नेछन्। र्यांकिङबाहेक प्रतियोगितामा पुरुष तथा महिला एकल र युगल, ४५ वर्षमाथिको भेट्रान्स युगलका विजेताले २० हजार, उपविजेताले १० हजार र शीर्ष चारमा पुग्नेले जनही पाँचपाँच हजार रुपैयाँ पुरस्कार प्राप्त गर्नेछन्। यसैगरी छात्र छात्रा यू१७ का विजेताले १५ हजार, उपविजेताले आठ हजार र शीर्ष चारमा पुग्नेले जनही चारचार हजार रुपैयाँ हात पार्नेछन्। कुल १९ लाख ८४ हजार रुपैयाँ लगानीमा सञ्चालन हुने प्रतियोगितामा पुरस्कारतर्फ पाँच लाख ५८ हजार रुपैयाँ रहेको छ।"
