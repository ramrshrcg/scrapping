शीर्षक,विवरण
आत्मघाती फुटको ग्लानिबोध,"२०७५ साल पुस २७ गते राष्ट्रिय एकता दिवसका दिन सत्रमहिने सहकार्यबाट विछोड भएर आआफ्नो पुरानो बाटो फर्केका विवेकशील र साझा पार्टी २० महिनापछि पुनः आपसी संवादमा जुटेका छन्। एकीकृत शक्ति भएर चुनाव लड्दासमेत थोरै मतले राष्ट्रिय पार्टी बन्न नसकेपछि दुई लाख मतदातालाई निराश बनाएका दुई पार्टी पुनः राजनीतिक संवादमा आएका हुन्। यो संवादले कांग्रेसकम्युनिस्टइतर तेस्रो धारको राजनीतिको धरातल र भविष्यबारे अर्थपूर्ण बहस माग गरेको छ। वैकल्पिक राजनीति कसरी अगाडि बढ्ने ? दलहरूमा र देशकै नेतृत्वमा युवा कहिले आउँछन् ? वैकल्पिक पार्टीहरू कहिले मूलधारमा आउँछन् ? अहिलेको अपराध र अराजकतामा अडेको राजनीतिमा सुसंस्कृत तथा सहभागितामूलक लोकतान्त्रिक राजनीति कहिले स्थापित होला भन्ने प्रश्न पीडा र अपेक्षामा रहेका नागरिकको मृगतृष्णा भएका छन्। राजनीतिको दुरवस्था गैरकानुनी रूपमा पेलेर निर्वाचन आयोगमा दर्ता भएको नेकपामा अहं र स्वार्थको जुधाइ पछिल्लो चार महिनामा पाँचभन्दा बढीपटक उछालियो र साम्य भयो। चुनावी वाम गठबन्धनको परिणतिस्वरूप नेकपामा उठेका विवाद आम नागरिक र त्यही दलका सदस्यको समेत सरोकारका विषय नभए पनि तिनले राष्ट्र र नागरिक जीवनका महŒवपूर्ण विषय छोपिरह्यो। सरकार प्रभावहीन छ। दलको संरचना र गठन प्रक्रिया नै त्रुटिपूर्ण छ। प्रतिपक्षी हुनुपर्ने नेपाली कांग्रेस सत्ताकै सहायक भएको छ। राप्रपा होस् या जसपा होस्, पुरानै संरचना, परिभाषा र पुरानै अभ्यासले गर्दा नयाँ युगका नयाँ समस्यामा उनीहरू असान्दर्भिक साबित भएका छन्। केही स्वतन्त्रता, मौलिक हक र आवधिक निर्वाचन जस्ता औपचारिकतामा हाम्रो लोकतन्त्र सीमित भएको छ। लोकतन्त्रमा बाँकी मापक पारदर्शी, जवाफदेहिता, सहभागिता र मुख्यतः सेवाप्रदान पनि लोकतन्त्रका अत्यावश्यक मापक हुन भन्नेतर्फ हामी प्रवेश गर्नै बाँकी छ। नागरिक र राज्यको पुल बन्नुपर्ने दलहरूको प्राथमिकतामा सदस्य र नागरिक हैन विचौलिया र आसेपासे पर्न थालेपछि आन्तरिक लोकतन्त्र, विधिप्रक्रिया तथा राजनीतिक आत्मानुशासन विघटन भएको छ। यो दूरावस्थालाई आंशिक र क्षणिक सुधार या संशोधनले भन्दा मार्गनिर्देशक विचारमा नै आमूल परिवर्तन गरी उन्नत लोकतान्त्रिक अभ्यास मा पदार्पण हुन सक्दैन भने कुनै नयाँ नतिजा असम्भव हुन्छ। यसैकारण नयाँ वैकल्पिक शक्तिको आवश्यकता महसुस भएको हो। अहिलेको वैकल्पिक दलले मूलधारमा पुगुन्जेल वर्तमान ठूला दलकै जस्तो प्रतिनिधिमूलक छद्म लोकतान्त्रिक संरचना र अभ्यास गरेमा त्यो अर्थहीन हुनेछ। नयाँ बन्ने र बनेका दलहरूको आधारशीला सहभागितामूलक लोकतन्त्र नै हुनुपर्छ। राजनीतिको पुनर्गठनको आधार नै सहभागितामूलक लोकतन्त्रको अनिवार्यता हो भन्ने तथ्य स्पष्ट हुँदै गएको छ। प्रतिस्थापक शक्तिको प्रतीक्षा नेपालमा पछिल्लो पटक भएको दलीय अधिवेशन भनेको विवेकशील नेपाली दलको जनकपुर अधिवेशन थियो। संसदभित्र र बाहिरका कुनै दल आवधिक अधिवेशन समेत गर्न असक्षम र अनिच्छुक छन्। अलोकतान्त्रिक कांग्रेस र गैरलोकतान्त्रिक एमाले र माओवादीका अधिवेशन लोकतान्त्रिक मर्ममाथिकै भद्दा मजाकका रूपमा मञ्चित छन्। अहिले कोरोनाको कृपा दलहरूको नेतृत्वमा परे पनि नागरिकले प्रवासमा, दशगजामा, राजमार्गमा, क्वारेन्टिन र आइसोलेसनमा र बन्दाबन्दीका बेला भोकै घरमा जुन पीडा व्यहोर्नु पर्यो यसले राज्यविहीनता र गैरजिम्मेवार नेतृत्वको तस्बिर छर्लंग भयो। यो अभिभावकत्व विहीनता र अराजकताबाट पार पाउन स्वयं सत्तारुढ र प्रमुख प्रतिपक्षी दलकै कार्यकर्ता समेत आतुर छन्। तर, कसैलाई उपयुक्त समयको पर्खाइ छ भने, कसैलाई उद्धारक जंगबहादुर को प्रतीक्षा छ, कोही हामी सुतेर केजरीवालजस्तै हुने सपना देखिरहेका छौं। कुनै पनि राजनीतिक दल नैसर्गिक रूपमा मतदाताप्रति जवाफदेही रहनुपर्छ र भुलवस पनि मुलुकको बृहत्तर हितविपरीत जाने दुस्साहस गर्न मिल्दैन। हामीलाई प्रधानमन्त्री न्युजिल्याण्डकी जस्ती र नेता जापानका जस्ता चाहिएका छन्। तर हामी बिर्सिसक्यौं अघिल्लो पटक त्यही चुनाव चिन्हको भोटो लाएर सात सूर्य सात छाप, भोट हालौं रुखमा, जनता सुखैसुखमा भन्दै यिनै गुटका गठबन्धनलाई भोट हालेका हौं। मतदातालाई पछुतोसँगै पीडा सिर्जित आक्रोश पनि छ। तर वर्तमान प्रपञ्चलाई छेड्ने जोशसहितको बगावत गर्ने आँट आइसकेको छैन। अहिलेको नेतृत्वमा रहेको प्रभुसत्तालाई प्रतिस्थापन नगरी हुन्न भन्ने सबैलाई लागेकै छ तर कुनै नयाँ संगठनमा आशा पलाइसकेको छैन। आफूलाई नयाँ प्रतिस्थापक भन्नेहरूले भेद्य शक्ति सञ्चित गरिसकेका छैनन् र निर्णायक मोर्चा कसिसकेका पनि छैनन्। यद्यपि मतदाताको मनमा दन्केको आगोबाट कुनै न कुनै बेला त्यो बहुप्रतिक्षित प्रतिस्थापक शक्ति ज्वालामुखी भएर निस्किने नै छ। विवेकशील साझा भविष्य विवेकशील नेपाली दलले विगत ७ वर्षमा गरेका नविन लोकतान्त्रिक अभ्यासहरूलाई बृहत्तर तहमा प्रयोगमा लैजान सुधारमुखी र नयाँपुस्ताका सबै नेतृत्व एक ठाउँमा आउनु जरुरी छ। स्वाभाविक रूपमा विवेकशीलको स्थापनापछि भएका वैकल्पिक शक्ति निर्माण प्रयासलाई न्यायसंगत मूल्यांकन गरेर एकीकृत गरी मूलधारमा ल्याउन विवेकशीलले नेतृत्वदायी भूमिका खेल्नुपर्छ। विगतमा विवेकशील साझा पार्टी गठन र बिछोडका बेलाको निर्मम समीक्षा र आत्मालोचनासहित दुई घटकको घुलनसहित नविन दृष्टिकोण लिएर नयाँ गोरेटोमा अघि बढ्न दुवै घटक सहमत हुनुपर्छ। लोकतान्त्रिक राजनीतिक दल प्रथमतः नागरिक र मतदाताप्रति उत्तरदायी हुनुपर्छ न कि नेतृत्व वरिपरिका केही कार्यकर्तासँग मात्र। यो कुरा विवेकशील र साझा दुवै घटकले बुझिसकेका छन्। साझा पार्टी संयोजक रविन्द्र मि श्रले अत्यन्तै विश्वास गरेका चर्चित पात्रले बाटो मोडिसके भने उता विवेकशील दल स्थापनाको श्रेय लिने नेतृत्वमध्येको मुख्य केही मौन रूपमा थकाइ मारिरहेका छन्। गत वर्ष पुस २७ गते पार्टी बिछोड पछि विवेकशील र साझा दुवै घटकमा नयाँ केही अभ्यास भएका छन्। विवेकशीलले आन्तरिक लोकतन्त्रको उन्नत अभ्यास सम्पन्न गर्दै नौलो कार्यदिशासहित परिवर्तनका लागि तृष्ण नेतृत्व चयन गरी निर्मम आत्मसमीक्षा गरेको छ। यता साझाको नेतृत्वमा पनि भुइँ यात्रा को प्रभावले जमिनि हकहितको बोध भएको छ। विवेकशील साझा बनेपछि जोडिएको अहिले साझा पार्टीमा हस्तक्षेपकारी भूमिकामा आएका छन्। विवेकशीलले यथास्थितिवादी र युवादोषी देख्ने तप्का साझाबाट बाहिरिएको छ। सेलिब्रेटी र टेक्नोक्य्राटको सम्मोहनले नागरिकमा चुम्बकीय मताग्रह राख्न सक्छ र यही तप्काले भीमकाय पार्टी बन्नेछ भने भाष्य परिवर्तन भएको छ। समान मताधार र एकै मताग्रह तथा एकै स्रोत प्रदायक भएका यी दुवै दलमा उल्लेख्य नागरिकले आशा राखेका छन्। दुवै घटकले आत्मसमीक्षा र सफा संवाद गरेर ७४ सालको विवेकशील साझा भन्दा उन्नत लोकतान्त्रिक पार्टी बनाउन अघि बढ्नुपर्छ भन्ने सन्देश मतदाताले गत मंसिरको उपचुनावमा समेत दिइसकेका छन्। यी दुई घटकको पुनर्मिलन दुई विछडिएका पार्टीको एकीकरण मात्र नभएर गैरलोकतान्त्रिक र अलोकतान्त्रिक सत्तासीन शक्तिको प्रतिस्थापनको रणनीतिक उद्देश्यका लागि हुनुपर्छ। पछिल्लो १०० वर्षको कालमा नेपालमा जुन राजनीतिक अभ्यास राजनीतिक अधिकार प्राप्तिका लागि भए अब आर्थिकसामाजिक व्यवस्था तथा संरचना परिवर्तनका लागि उन्नत लोकतान्त्रिक युगमा पुग्न विवेकशील साझा पहिलो संस्थागत प्रयास हो। यो प्रयासको आधारनिर्माणमा देखिएका समस्याको समाधान खोजिनुपर्छ। सेवामुखी लोकतन्त्र अर्थात कामकाजी लोकतन्त्र चाहिएको हो नेपाललाई भन्ने विवेकशीलले रोल्पा र जनकपुरबाट थाहा पाएको छ। प्रतिस्थापक शक्तिको अबको दृष्टि तिनै तहको सरकार र सभामा उत्कट परिवर्तनकामी रुपान्तरणकारी युवा नेतृत्वको सत्ता खोस आन्दोलन को उठानतर्फ हुनुपर्छ। यसका लागि मतदाताभित्रको आक्रोश र आकांक्षाको सम्बोधन गर्नुपर्यो। विवेकशील पछिल्लो चरणमा वैकल्पिक राजनीतिको सुरुवात गरेको, युवालाई मूलधारमा लाएर राजनीतिको भाष्य र परिभाषा मात्र हैन अभ्यासलाई समेत बदल्ने साहसको श्रेयको हकदार हो। परन्तु उसले आफूलाई नीतिगत तथा संरचनागत परिस्कार र विस्तारका लागि तयार राख्नुपर्छ। नयाँ यात्रा विवेकशील घटकलाई झस्काउने गरी तत्कालीन साझा पार्टीको मूल नेतृत्वले आन्तरिक लोकतन्त्र र सहकर्मीको आत्मसम्मान रक्षामा जुन अरुची देखाएको थियो त्यसले एउटा आकस्मिक परिस्थितिको निर्माण गर्यो। यो दुर्घटनाको परिणामले दुवैपक्षको क्षणिक अहंपोष गरे पनि सबै पहनाबाजीका वावजुद तत्कालीन नेतृत्वले चालेको कदम आत्मघाती र रणनैतिक अर्थमा प्रत्युत्पादक थियो भन्ने ग्लानिबोधले पिरोलेकै छ। तत्कालीन रूपमा अविश्वासको जगमा आएको एउटा इमेल ले सिर्जना गरेको दुःखद परिस्थितिलाई समीक्षात्मक रूपमा हेर्दा सैद्धान्तिक धारमा ध्रुवीकरण तर संवादहीनता र तदर्थतामा रमाउँदै आन्तरिक लोकतान्त्रिक अभ्यासमा अरुची एवं नेतृत्व व्यवस्थापन क्षमताको कमजोरीले निम्त्याएको दुर्घटनालाई स्वीकार गरेर मतदाता र आम शुभचिन्तकलाई शिरोपर गर्नुको विकल्प छैन। पुस २७ गतेको फुटको औचित्य पुष्टि खोज्दै गर्दा ७४ सालमा भएको एकीकरणको अन्तर्य बिर्सनु हुँदैन। त्यो एकीकरणलाई नागरिकले अनुमोदन गरेको र फुटलाई अस्वीकार गरेको तथ्य नेतृत्व र सदस्यले बुझ्नुपर्छ। पछिल्लो चुनावी परिणाम र सांगठनिक सहवृद्धिको मानकमा जाँच्दा अहिले दुवै घटकको अवस्था चुनावी मैदानमा उत्रने आत्मविश्वास समेत गुमाएको अवस्थामा पुगेको छ। कुनै पनि राजनीतिक दल नैसर्गिक रूपमा मतदाताप्रति जवाफदेही रहनुपर्छ र भुलवस पनि मुलुकको बृहत्तर हितविपरीत जाने दुस्साहस गर्न मिल्दैन। नेपाली मौलिकता र आवश्यकताको आधारमा ताजा पुस्ता को आकांक्षा र अपेक्षा पूर्ति गर्ने राष्ट्रिय शक्तिका लागि नागरिकले गरेको विश्वासको निवेशलाई सम्मान गर्दै खुद्रा प्रयत्नमा विभक्त सत्तासीनइतर सुधारमुखी, सडक आन्दोलनका लोकतन्त्र बचाउने, लुटतन्त्रको विरुद्ध लड्ने शक्ति एकीकृत गर्नुपर्ने युगीन कार्यभारलाई विवेकशील साझाले शिरोपर गर्दै संघीय लोकतान्त्रिक गणतन्त्र संस्थागत गर्न र सहभागितामूलक लोकतान्त्रिक अभ्यासमार्फत आदर्श लोककल्याणकारी राज्यव्यवस्था निर्माण गर्न लोकतान्त्रिक अग्रदस्ताका रूपमा अगुवाइ गर्नुपर्छ। भट्ट विवेकशील पार्टीका संस्थापक सदस्य हुन्।"
सरकार वित्त संकटमा !,"वित्तीय साधन परिचालनमा तत्काल सुधार भएन भने यो अवस्था गम्भीर हुँदै जाने निश्चित छ। मुलुकमा झन्डै सबै किसिमका आर्थिक गतिविधि रोकिएको ६ महिना पुग्न लाग्यो। यस्तो कमजोर आर्थिक अवस्था भएको मुलुकमा यति लामो समयसम्म आर्थिक क्रियाकलाप रोकिँदा अर्थतन्त्र लगभग धराशायी अवस्थामा पुग्नु अस्वाभाविक होइन। यो कमजोर स्वास्थ्य भएको व्यक्ति गम्भीर बिरामी परेजस्तै स्थिति हो। यसबाट सबै तह र तप्काका जनता गम्भीर मर्कामा परेका छन्। समाजका सबैभन्दा पिँधका जनता त भोकमरीमै परेका समाचार आएका छन्। मुलुकको आर्थिक गतिविधिबाट संकलित हुने सरकारको राजस्व आर्थिक गतिविधिमा चर्को संकुचन आएपछि सुक्दै जाने नै भयो। अहिले सरकार त्यही चुनौतीसँग जुधिरहेको छ। सरकारले यसबीच बाह्य स्रोतबाट लिइने सहायता (अनुदान तथा ऋण) पनि धेरै लिइसकेको छ। त्यसमा पनि विकासका लागि पाइने र लिइने वैदेशिक सहायता तलब, भत्ता र पेन्सनमा खर्च गर्न पाइने होइन। त्यसका लागि बजेटरी सपोर्टका रूपमा सहायता पाउनुपर्छ। त्यस्तो रकम निश्चित रूपमा बढी हुँदैन र त्यो पनि लिइसकिएको हुन सक्छ। त्यसैले यतिखेर सरकार वित्तीय साधनको उपलब्धताको दृष्टिले निकै अप्ठ्यारो स्थितिमा पुगेको देखिन्छ। तलका हरफमा वर्णित प्रतिनिधि अंकहरूले यो कुरा पुष्टि गर्छन्। तालिकामा उल्लिखित दिन अन्य कुनै दृष्टिले नभई पछिल्ला दिनहरू भएकाले लिइएको हो। महालेखा नियन्त्रक कार्यालयबाट सार्वजनिक गरिने दैनिक बजेटरी कारोबारअनुसार २०७७ भदौ १५ देखि भदौ २२ गतेसम्मको आठ दिनमा सरकारको ढुकुटीमा जम्मा १० अर्ब १६ करोड ७० लाख जम्मा हुन आएको छ भने १९ अर्ब ७३ करोड २ लाख खर्च भएको छ। यसरी आठ दिनको अवधिमा सरकारलाई नौ अर्ब ५६ करोड २२ लाख घाटा भएको छ। यी आठ दिनमा सरकारको आय औसतमा दैनिक एक अर्ब २७ करोड ९ लाख र औसत दैनिक खर्च दुई अर्ब ४६ करोड ६२ लाख भई औसत दैनिक घाटा एक अर्ब १९ करोड ५३ लाख भएको छ। र, यो घाटा ऋणबाट पूर्ति गरिएको छ। यो वर्ष सरकारले दुई खर्ब २५ अर्ब आन्तरिक ऋण लिने लक्ष्य राखेको भए पनि अहिलेसम्म त्यो ऋण लिएको छैन। त्यसैले बाह्य ऋणबाटै यो घाटा पूर्ति गरिएको होला। सरकारको दैनिक आयव्याय सरकारसँग रकम अभाव भएकाले नै होला ठाउँठाउँका सरकारी कर्मचारीले गरेको साउन महिनाको तलब र सेवानिवृत्त कर्मचारीले पेन्सन पाएको गुनासो सञ्चारमाध्यममा आउन थालेका छन्। सरकारको वित्तीय साधन परिचालनमा तत्काल सुधार भएन (जुन हुने सम्भावना छैन) भने यो स्थिति अझ गम्भीर हँुदै जाने निश्चित छ। त्यस अतिरिक्त असोज महिनामा दसैं खर्चका रूपमा कर्मचारीलाई एक महिनाको थप तलब र सेवानिवृत्तलाई थप एक महिनाको पेन्सन दिनुपर्ने चुनौती सरकारसामु छ। साथै कोभिड १९ को लागि थप खर्च गर्नुपर्ने त छँदै छ, आन्तरिक राजस्व परिचालनमा केही दिनभित्रै चमत्कारिक सुधार हुने सम्भावना नरहेकाले सरकारले तत्कालै यो वर्ष लिने भनिएको आन्तरिक ऋण लिएर सरकारी कर्मचारी र पेन्सन खानेहरूको चित्त बुझाउनुपर्ने छ। त्यसका लागि प्रक्रिया अगाडि बढाइहाल्नुपर्छ। अहिले बजारमा तरलता बढी भएकाले ब्याजदर घट्दै छ। यस्तो बेलामा सरकारले ऋण लिनु हितकर हुन्छ। अर्को विकल्प के छ भने पुँजीगत बजेटअन्तर्गत निकासा गएका तर खर्च भइनसकेको रकम तानेर काम चलाउने। आर्थिक वर्ष भर्खर सुरु भएको र कोभिड १९ को कारणले पनि विकासका काम सुरु नभइसकेकाले रकमान्तरसम्बन्धी नियम परिवर्तन गरेर त्यो रकम उपयोग गर्ने। तर महामारीको अवस्थामा सुधार भएन भने त्यो बजेट पनि काम चलाउनका लागि पर्याप्त नहुन सक्छ। किनभने यो वर्ष पुँजीगत बजेट पनि केवल तीन खर्ब ५२ अर्ब ९२ करोड मात्र विनियोजन गरिएको छ। अर्को विकल्प के छ भने विगतदेखि विभिन्न प्रयोजनका लागि अतिरिक्त कर, शुल्क, महसुल आदि लगाएर विभिन्न कोष खडा गरिएको छ। ती कोषमा न्यूनतममा पनि एक डेढ खर्ब रुपैयाँ जम्मा भएको हुनुपर्छ। त्यही कोषको रकम तानेर खर्च गर्ने। बूढीगण्डकी आयोजनाको निमित्त भनेर पेट्रोलियम पदार्थको आयातमा अतिरिक्त महसुल लगाई कोषमा जम्मा गरिएको रकम नै अहिलेसम्ममा लगभग एक खर्ब पुग्न लाग्यो होला। त्यसैगरी वैदेशिक रोजगारमा जानेहरूबाट रकम उठाएर कोष खडा गरिएको छ। कर्मचारीहरूको तलबको एक प्रतिशत काटेर सामाजिक सुरक्षा कोष खडा गरिएको छ र त्यो कोषमा पनि केही अर्ब रुपैयाँ होला। त्यतिबेलासम्म विदेशी दाताहरूले पनि बजेटरी सपोर्टका रूपमा सके थप अनुदान र नभए ऋण पनि देलान्। सरकारी ढुकुटीबाट तलब खाने राष्ट्रपतिदेखि गाउँपालिकाका पदाधिकारीसम्ममा जनताका आँखा लाग्न थालेका छन्। किनभने लकडाउन सुरु भएदेखि नै यीबाहेक सबैको आम्दानी सुकेको छ। लाखौं मानिसको रोजीरोटी गुमेको छ। कति भोकमरीमा समेत परिसकेका छन्। सरकारले यसतर्फ विचार पुर्याउन आवश्यक छ। सरकारलाई रकम उपलब्ध हुने अर्को अन्तिम विन्डो छ र त्यो हो नोट छाप्ने अर्थात् नेपाल राष्ट्र बैंकबाट अधिविकर्ष (ओभर ड्राफ्ट) लिने। संकटका बेलामा यो विन्डोको पनि उपयोग गर्दा अन्यथा मानिँदैन। तर यसमा जोखिम छन्। पहिलो, केन्द्रीय बैंकसँग लिइने यस्तो अधिविकर्ष ६ महिनाभित्र बजारमा प्रचलित ब्याजदरमा फिर्ता गर्नुपर्ने कानुनी व्यवस्था छ भने दोस्रो यसबाट बजारमा मुद्रा आपूर्ति बढ्न गई मूल्य बढ्न जान्छ। यो दोस्रो जोखिम खतरनाक छ। किनभने लामो लकडाउनका कारणले अर्थतन्त्रको आपूर्ति शृंखला टुट्न गई बजारमा मूल्य आकासिएको अहिलेको अवस्थामा बजारमा अधिक मुद्रा आपूर्ति गरेर थप मूल्य बढाउनु घातक हुन्छ। लामो समयसम्म पेसा व्यवसाय बन्द भएर जनता टाट पल्टिएको बेलामा सरकारले जानीबुझी झन् मूल्य चर्काउने काम गर्नु बुद्धिमानी नहुने भए पनि हेरेर मर्नुभन्दा मर्नु बेस भने झैं संकटका बेलामा यसो पनि गर्नुपर्ने हुन्छ। जहाँसम्म खर्चको कुरा छ, यो केवल कर्मचारीको तलबभत्ता र पेन्सनको मात्र कुरा छैन। आन्तरिक र बाह्य ऋणको सावाँ र ब्याज भुक्तानीको उत्तिकै महŒवपूर्ण खर्च छ। त्यसमा यो वर्ष एक खर्ब १५ करोड ८३ लाखबराबरको बजेट विनियोजन गरिएको छ। यो रकम यति नै लाग्छ भनेर हिसाबकिताब गरेरै राखिएको हुन्छ। तर नेपाली मुद्राको अमेरिकी डलरसँग धेरै अवमूल्यन भयो भने मात्र बाह्य ऋणको सावाँब्याज भुक्तानीका लागि विनियोजन गरिएको रकम नपुग हुन्छ तर अधिमूल्यन भयो भने बचत पनि हुन सक्छ। हुन त यी ऋणका सावाँ र ब्याजको भुक्तानी सबै एकैपटक हुने होइन। तर भुक्तानी गर्न तोकिएको मितिमा भुक्तानी गर्न सकिएन भने आन्तरिक ऋणमा देशभित्र हंगामा हुन सक्छ भने बाह्य ऋणमा मुलुक डिफल्टर हुन सक्छ। त्यसैले यसको लागि आवश्यक रकमको व्यवस्था गरिएको हुनुपर्छ। कोभिड १९ को प्रकोप लम्बियो भने सबैभन्दा तल्लो वर्गका जनतालाई भोकमरीबाट बचाउन पनि सरकारले खर्च गर्नुपर्ने हुन्छ। अहिलेसम्म त आलोचना खेपेर भए पनि सरकार त्यसमा संलग्न भएको छैन र भएको भए पनि सामान्य रूपमा मात्र संलग्न भएको छ। तर प्रकोप लम्बियो भने सरकार त्यो जिम्मेवारीबाट पन्छिन मिल्दैन। त्यसमा कति खर्च लाग्छ भन्ने अनुमान अहिले गर्न सकिँदैन। तर त्यो थोरै तिनै खर्चले पुग्ने काम होइन। त्यस्तो अवस्था कहिलेसम्म रहन्छ भन्न पनि सकिँदैन। त्यस्तो अवस्था आएमा सरकारले पैसा छैन भन्न पाउँदैन। किनभने सरकार नै देशको संरक्षक भएकाले सरकारले नगरे कसले गर्ने ? त्यसका लागिसमेत सरकार मानसिक रूपमा अहिल्यैदेखि नै तयार रहनुपर्छ। यस्तो संकटका बेलामा सुझबुझ भएको, परिपक्व र सरकारको बजेट कारोबार बुझेको अर्थमन्त्री हुनुपर्ने हो। अन्त्यमा, अहिलेसम्म राष्ट्रपति, प्रधानमन्त्रीदेखि लिएर गाउँपालिकाका पदाधिकारीसम्मका जनप्रतिनिधि र सरकारी कर्मचारीले खाइपाइ आएको तलबभत्ता र अन्य सुविधा यथावत् (केही अपवाद छाडेर) रूपमा पाइरहेका छन्। त्यसमा पनि केही कटौती हुनुपर्छ भन्ने आवाज जनस्तरबाट उठिसकेको छ। आउँदा दिनमा यो आवाजले व्यापकता लिने सम्भावना छ। यसमा जनताका आँखा किन लाग्न थालेका छन् भने लकडाउन सुरु भएदेखि नै यीबाहेक सबैको आम्दानी सुकेको छ। लाखौं मानिसको रोजीरोटी गुमेको छ। कति भोकमरीमा समेत परिसकेका छन्। उद्यमी तथा व्यापारीलाई आम्दानीको स्रोत सुकेको बेलामा कर्मचारी पाल्न, बैंकको किस्ता र सरकारलाई कर तिर्नुपर्ने भएकाले उनीहरूले सरकारसँग हारगुहार मागिरहेको स्थिति छ। किसानका उत्पादन बिक्री हुन नसकेर खेर फालिएका छन्। तर माथि उल्लिखित जनप्रतिनिधि र कर्मचारीहरूको मात्र यस्तो संकटको अवस्थामा पनि अहिलेसम्म तलब भत्तामा कुनै घुनपुतली लागेको छैन। साथै उनीहरूलाई यो अवधिमा खास काम पनि गर्नु परिरहेको छैन। यही कारणले जनताका आँखा यसतर्फ लागेका हुन्। यसमा सम्बन्धितले बेलैमा विचार गर्नु वाञ्छनीय हुनेछ।"
धरातलीय यथार्थ र विश्वविद्यालयहरू,"विश्वविद्यालय भनेको राष्ट्रिय र अन्तर्राष्ट्रिय क्षेत्रमा मुलुकको पहिचान दिने र संसारलाई आफूतिर आकर्षण गर्ने प्राज्ञिक स्थल हो। विश्वका प्राज्ञ तथा विद्यार्थीलाई तान्न सक्ने गरिमामय संस्था पनि हो। मुलुकको सम्पत्ति भनेकै अनुसन्धान र विश्वविद्यालयले दिने गुणस्तरीय शिक्षा नै हो। विश्वविद्यालयलाई आदरयोग्य संस्थाका रूपमा विकसित गर्न प्राज्ञिकतामा खडेरी लाग्ने गरी प्रभावित गर्न हुँदैन। राष्ट्रको इज्जत नै स्वायत्त विश्वविद्यालय र प्राज्ञिक गरिमा हो। विकास र परिवर्तनको आयामबाट उद्यमशीलताको विकास गरी मुलुकलाई समृद्धितिर लैजानु विश्वविद्यालयहरूको ध्येय हुनुपर्छ। वैज्ञानिक र प्राविधिक ज्ञानमा आधारित जनशक्ति परिपूर्तिका लागि बहुविश्वविद्यालयको अवधारणाअनुरूप खोलिएको विश्वविद्यालयहरू उद्देश्यविपरीत राजनीतिक भागबन्डाको सिकार बन्न पुगे। उच्च प्राविधिक जनशक्ति उत्पादन गर्न र यसको सुनिश्चितता गर्न यसका मठाधीशहरू चुके र विश्वविद्यालयहरूको आधारभूत चरित्र नै भत्किन पुग्यो। आसक्ति र अलोकतान्त्रिक संस्कृति मौलाउँदै गयो। विश्वविद्यालय आफ्नो दायित्व बहन गर्न चुक्दै गए। गुटगत निष्ठाले प्राज्ञिक आधार भत्किए र अहिले विश्वविद्यालयहरू प्रधानमन्त्रीको निजी सचिवालयले चलाइरहेको अवस्था छ। ड्राइभिङ सिटमा दोषी मान्छे भएपछि त्यसभित्र बस्नेहरूसमेतले जोखिम मोल्नुपर्ने अवस्था सिर्जना भयो। अहिले प्राज्ञिक क्षेत्रमा चारित्रिक संकट र विश्वासको संकट मौलाएको छ। बुद्धिजीवीहरू सत्ताको स्तुतिगान गाएर पदमा जाने र जिम्मेवारी र खबरदारी गर्ने दायित्वबाट चुकेका छन्। करिब ४० हजार विद्यार्थीको भविष्य जोडिएको पोखरा विश्वविद्यालय प्रधानमन्त्रीको निजी सचिवालयको हुकुमी शैलीमा चलेको छ। सायद प्रधानमन्त्री केपी ओलीलाई समेत यो कुरा थाहा नभएको हुन सक्छ। जतिसुकै दुर्गन्धित कार्य गरे पनि प्रधानमन्त्रीको संरक्षण पाइन्छ भन्नेमा उनीहरू ढुक्क छन्। अर्कातिर विश्वका कतिपय विश्वविद्यालयहरू नयाँ सोचका साथ अघि बढेको पाइन्छ। त्यसैको सिको गरी नयाँ प्रयोगका रूपमा अघि बढेको गण्डकी प्रादेशिक विश्वविद्यालय विनापूर्वाधार हचुवाका भरमा स्थापना गरेर राखिएको छ। कताकता सुनिन्छ पोखरा विश्वविद्यालयसमेत गाभेर चलाउने। के यो सम्भव होला ? करिब २३ वर्ष पुरानो विश्वविद्यालय र ४० हजार विद्यार्थीको भविष्यप्रति संवेदनशील बन्नैपर्छ। यस्तो विग्रहपूर्ण खेलले वैरभाव मात्र होइन, दुर्भाग्यपूर्ण हुनेछ। यसले पोखरा विश्वविद्यालयको भौतिक सञ्चिती रकममाथि गिद्दे दृष्टि लगाइँदै छ भन्ने पुष्टि गर्छ। यसो गरियो भने विद्रोहको डँडेलो सल्किनेछ। यसले गर्दा विश्वविद्यालय स्थापनामा सहयोग पुर्याउने पोखरेली नागरिक सडकमा उत्रनुपर्ने अवस्था आउन नदिइयोस्। त्यसैले राजनीतिक आधार भत्किएला कि भनेर बन्धक बनाइराख्नुभन्दा सर्वस्वीकार्य प्राज्ञिक व्यक्तिलाई उपकुलपति नियुक्त गर्नेतिर ध्यानदृष्टि दिनुपर्छ। गुटगत स्वार्थलाई हेरी यो धरोहरलाई रुग्ण र निस्तेज बनाउन कदापि पाइन्न। अहिले शासकीय दुरवस्थामा के यसो गर्न सम्भव होला ? संकटमा सिर्जनात्मक बौद्धिकता चाहिन्छ। भागबन्डाको परम्परा तोड्न सक्नुपर्छ। शासकीय अकर्मण्यता र गतिशून्यतामा शिक्षामन्त्री रमाइरहनुभन्दा संकटपूर्ण अवस्था सम्हाल्ने तत्परता देखाउन सक्नुपर्छ। सरकारको रबैयाबाट आजित भएका आमनागरिक, विद्यार्थी र सरोकारवालाले विप्लव को बाटो लिन सक्छन् भन्नेमा सचेत र चनाखो बन्नुपर्छ। पार्टीका दिवंगत नेताका नाममा विश्वविद्यालय स्थापना गर्ने, प्राज्ञिक सुधार मेट्ने र भइरहेका परिवर्तन र सम्भावनाका ढोका बन्द गर्दै जाने हो भने राष्ट्रको प्राज्ञिक क्षेत्रका लागि दुःखद् पक्ष हुनेछ। सरकारलाई घच्घच्याउनुपर्ने प्रमुख प्रतिपक्षी नेपाली कांग्रेससमेत सरकारको प्रतिमूर्ति छाया शिक्षामन्त्रीको पनि शून्य उपस्थिति देखिनु पक्कै पनि उचित होइन। यसका प्राध्यापक, कर्मचारी, विद्यार्थी र अभिभावकको हौसला, धैर्य, उत्साह र जाँगर घोर निरासामा परिणत भएका छन्। राष्ट्रिय चरित्र निर्माणस्थलको यो दुर्दशाप्रति को जिम्मेवार बन्ने हो ? चिन्ता थपिएको छ। विकासको आधारशिला शिक्षाको जग नै भत्किएको छ। यस्ता होनाहार संरचना ध्वस्त पारेर तिनका दिवंगत नेताका नाममा सातआठवटा अनावश्यक विश्वविद्यालय किन खोल्नुपर्यो ? यसको जवाफ राज्यले दिनुपर्छ। प्रजातन्त्रको प्राप्तिपछि विश्वविद्यालयहरू सकारात्मक परिवर्तन नयाँ आधारहरू र सिर्जना हुनेछन् भन्ने आशाका साथ विश्वविद्यालयहरू गतिका साथ अघि बढ्नेछन् भन्ने आशा निराशामा बदलियो। शैक्षिक स्थिरता कल्पनै गर्न नसक्ने यसका मुहान सुके। प्राज्ञिक वर्चश्वहरू क्रमशः ढल्दै गए, आशा र उमंग उज्यालोबाट अन्धकारतिर झन्झन् अगाडि बढे। प्राज्ञिक प्रशासनिक स्वायत्ततामाथि अंकुश लाग्न थाले यसमाथि सौतेनी व्यवहार हुन थाले। यसअघि नियुक्त पदाधिकारी नितान्त पार्टीका कार्यकर्ता भइदिँदा दिनप्रतिदिन विश्वविद्यालय ओरालो लाग्यो। सम्बन्धन प्राप्त कलेजमाथि आस्थाका आधारमा व्यवहार गरिन थालियो। भ्रष्टाचार चरम रूपमा भयो। कतिपय सम्बन्धप्राप्त धरोहरू भत्काउन पदाधिकार नै उद्यत् रहे। इन्जिनियरिङको पाइनियर कलेज (जेठो कलेज) लाई आन्तरिक कलहमा झोस्ने काम यिनैबाट भयो। जसको कारण उक्त कलेज यतिबेला जीवनमरणको दोसाँधमा छ। अदालतको निर्णय कार्यान्वयन भएनन्। मुद्दामा पनि पूर्वाग्रह लिइयो। हुँदाहुँदै उच्च अदालतको न्यायिक फैसला उल्टाई सर्वोच्च अदालतका प्रधानन्यायाधीशले समेत न्याय मारिदिए। मिनिसंसद् भनेको संसदीय समिति (शिक्षा तथा स्वास्थ्य) र सम्बद्ध सांसदहरूको भ्रष्ट र कुरूप सचित्रले समेत कलेजको सार्वभौम अधिकारलाई कुण्ठित बनायो। वदनियतपूर्ण कामलाई उन्मुक्ति दिएर दण्डहीनताको लज्जास्पद प्रकरणको आरम्भ गरियो। ५ भदौ २०७७ बाट नेतृत्वविहीन बनेको पोखरा विश्वविद्यालय अहिले कुनै पदाधिकारी छैनन्। निमित्त उपकुलपति बनेका तत्कालीन इन्जिनियरका डिन बुद्धिराज जोशीलाई जिम्मेवारी दिँदा उनलाई कमाउधन्दाको स्वर्णकाल बन्यो। विश्विद्यालय क्षयीकरण र विचलनको बाटोमा पुगेको छ। यस्तै त्रिभुवन विश्वविद्यालयको बेथितिले उपकुलपति र रजिस्ट्रार कार्यकक्षमा जान सकेका छैनन्। नाक, कान र घाँटीका डाक्टर उपकुलपति बनेको त्रिवि नाक, कान र घाँटीकै रोगले थला परेको छ। यस्तै काठमाडौं विश्वविद्यालयसमेत क्यान्सर रोगबाट ग्रसित छ।हो, विश्वका कतिपय विश्वविद्यालयका अधिकार र कार्यक्रम विकेन्द्रित भएका छन्। ठूला कलेजका बोझहरू क्रमशः कम गर्दै अन्यलाई दिने प्रचलन छ। त्यो राम्रो पक्ष पनि हो। तैपनि नयाँ संरचना नयाँ प्रयोग हुँदा त्यहाँ पनि आवश्यक प्राध्यापकहरू पाउन सकिँदैन। विद्यार्थी पाउन सकिएला तर प्राज्ञिक व्यक्तित्व पाउन कठिन पर्छ। हामीकहाँ पनि भर्खरै प्राक्टिसमा ल्याउन खोजिएको गण्डकी प्रादेशिक विश्वविद्यालयको के अवस्था होला, सहजै अनुमान लगाउन सकिन्छ। न पूर्वाधार न योग्य प्राध्यापक न विद्यार्थी। लहडका भरमा पार्टीका कार्यकर्तालाई भाग पुर्याउन कुलपति नियुक्ति गरेर साधनस्रोतको व्यापक दुरुपयोग हुन पुग्छ। प्राज्ञिकता मर्छ र विश्वविद्यालय आदरयोग्य संस्था बन्न सक्दैन। नियुक्त पदाधिकारीमाथि केवल नकारात्मक सन्देश जान्छ। तसर्थ भइरहेको विश्वविद्यालयलाई सौता हाल्नुभन्दा पोखरा विश्वविद्यालयमा भएका स्रोतसाधन र संरचनालाई व्यापक उपयोग गर्न सक्नु बुद्धिमत्तापूर्ण कार्य हुनेछ। सकारात्मक परिवर्तनका साथ स्वायत्त संस्था बन्न पुग्छ र नयाँ गति साथ अगाडि बढ्न सक्छ। विश्वविद्यालयको प्राज्ञिक स्वायत्तता निर्माण हुन सक्छ। यसको कार्यक्षमता र विश्वसनीयता बढ्छ। अन्तर्राष्ट्रिय विश्वविद्यालय जोडिन पुग्छ र उनीहरूका शैक्षिक कार्यक्रम र प्रविधिसँग आबद्ध भई काम गर्न सकिन्छ। यसैगरी पार्टीका दिवंगत नेताका नाममा विश्वविद्यालय स्थापना गर्ने, प्राज्ञिक सुधार मेट्ने र भइरहेका परिवर्तन र सम्भावनाका ढोका बन्द गर्दै जाने हो भने राष्ट्रको प्राज्ञिक क्षेत्रका लागि दुःखद् पक्ष हुनेछ।"
पितृप्रतिको श्रद्धा नै श्राद्ध,"विविध संस्कार, संस्कृति र परम्पराले भरिएको हिन्दुहरूको आधारशिला सनातन धर्म हो। हाम्रा मूल ग्रन्थ चारवटा वेद हुन्। यी चार वेदमूलक सारांश स्मृति, उपनिषद्, पुराण आादि ग्रन्थमा उल्लेख गरिएका छन्। हाम्रा हरेक ज्ञान र धर्मविज्ञान, विधि विधानका स्रोत यिनै धर्म ग्रन्थ हुन्। जन्मदेखि मृत्युसम्मका हरेक क्रियाकलाप हाम्रा संस्कार हुन् र यसैभित्र हाम्रा संस्कृति चलायमान् हुन्छन्। हाम्रो जीवनको अन्तिम संस्कार मृत्यु संस्कार हो। मृत्युसँग जोडिएको हरेक वर्ष आफ्ना पितृहरूको सम्झना गर्ने संस्कारजन्य परम्परा श्राद्ध हो। सो कुनै जातविशेषले मात्र होइन, सनातन धर्म र परम्परामा विश्वास गर्ने कुनै पनि मानव जातिले आफ्ना पितृहरूको सम्झनामा श्राद्ध गर्न सक्छ। म कुनै धर्मको ज्ञाता त होइन, तर धर्मले कुनै जातविशेषले श्राद्ध गर्ने वा नगर्ने भनेर छुट्ट्याएको जस्तो मलाई लाग्दैन। विधि फरक होलान्, तर हरेक धर्ममा आफ्ना पितृ सम्झने परम्परा रहिआएको छ। हाम्रो धर्ममा श्राद्धलाई धेरै प्रकारमा परिभाषित गरे पनि मु्ख्यतः एउटा मात्र पितृको उद्देश्य लिएर गरिने श्राद्ध एकोद्दिष्ट, धेरै पितृको सम्झनामा गरिने पार्वण या महालय श्राद्ध, मांगलिक कार्य गर्नुअघि गरिने श्राद्ध आभ्युदायिक श्राद्ध वा वृद्धि श्राद्ध भनिन्छ। कुनै पनि पवित्र तीर्थस्थलमा गएर गरिने श्राद्धलाई तीर्थ श्राद्ध भनिन्छ। यसरी हेर्दा श्राद्ध भन्नाले कुनै पिण्ड पकाएर दान गर्ने मात्र बुझिँदैन; कुनै पनि मांगलिक कार्य गर्नुपहिले पितृको सम्झनामा विनापिन्ड दान पितृहरूलाई आह्वान गर्ने सम्झने कार्यलाई पनि श्राद्ध भनिन्छ। कुनै पनि चाडपर्व, तीर्थ, विवाह व्रतबन्ध गर्नुपूर्व आफ्ना पितृहरूको सम्मान, श्रद्धा तथा सम्झनास्वरूप श्राद्ध गर्ने गरिन्छ। हाम्रा जीवनका हरेक सफलता पितृहरूको आशीर्वाद रहेको हुन्छ उनीहरूको श्रद्धा गर्नु सम्झना गर्नु एउटा सन्तानको कर्तव्य नै हो। यिनै श्राद्धभित्रको एउटा श्राद्ध हो सोह्र श्राद्ध। हाम्रा चाडपर्व र तिथिका अवसरमा गरिने श्राद्ध भएकाले यसलाई पार्वण वा महालय श्राद्ध पनि भनिन्छ। वास्तवमा यो १६ दिन पितृहरूको चाड पर्व हो दसैंतिहारजस्तो। त्यसैले पितृहरूलाई प्रसन्न पार्न तथा जानेर वा नजानेर पितृहरूको अनादर भएको छ भने उनीहरूप्रति कृतज्ञता व्यक्त गर्ने तथा क्षमा माग्नका लागि गरिने श्राद्ध नै पितृ संस्कृति हो। हरेक वर्ष लगातार १६ दिनसम्म गरिने श्राद्ध भएकाले यसलाई सोह्र श्राद्ध भनिएको हो र यस अवधिलाई पितृपक्ष पनि भनिन्छ। तिथिअनुसार आश्विन कृष्ण प्रतिपदादेखि औंसीसम्म १५ दिन र भाद्र शुक्ल पूर्णमासीका दिन एक दिन गरी १६ मानिन्छ। पहिलेपहिले सोह्र श्राद्धका सोह्रै दिन श्राद्ध गर्ने प्रचलन थियो। तर अहिले सोह्र श्राद्धको कुनै एउटा दिन श्राद्ध गर्ने र बाँकी दिनमा अन्य श्राद्धमा एक छाकीका दिन बारेसरह चोखोनिधो गरेर बस्ने गरिन्छ। सोह्र श्राद्ध व्यक्तिविशेषको श्राद्ध होइन, यो सबै पितृलोकमा पुगेका पितृहरूको साझा श्राद्ध हो। सामान्यतः व्यक्तिले स्वत्व खोज्ने प्रवृत्ति भएकाले आफ्ना दिवंगत पितृको तिथिलाई लिएर श्राद्ध गर्ने परम्परा प्रचलनमा छ। तर स्वेच्छाले तिथि रोज्नुको अर्थ यसपटक एउटा र अर्कोपटक अर्को तिथि रोज्नु हुँदैन। सुरुमा जुन तिथि समात्यो, जुठो, सूतक वा छोइछिटोले वाधा नपारे त्यही तिथिमा वर्षैपिच्छे श्राद्ध गर्नुपर्छ। आमरूपमा नेपाली परिवेशमा सोह्र श्राद्ध गर्दा पिता (बाबु), पितामह (बाजे) वा प्रपितामह (बूढाबाजे) मध्ये कुनै एकजनाको तिथि समातेर बर्सेनि उक्त दिन श्राद्ध गर्नु राम्रो हुन्छ। तर जसलाई आफ्ना परिजनहरूको मृत्यु तिथि थाहा हुँदैन, तिनीहरूले पनि यस पक्षको पञ्चमी, अष्टमी, द्वादशी, एकादशी वा अमावश्या तिथिका दिन श्राद्ध गर्ने चलन छ। पितृपक्षका बेलामा पितृलोकबाट दिवंगत पितृहरू पिण्ड, पानीको आशाले पितृहरू मत्र्यलोकमा झर्छन् भनी धर्मशास्त्रका हेमाद्रि, वीरमित्रोदय, निर्णयसिन्धुलगायत ग्रन्थमा उल्लेख गरिएको छ। सामान्यतः वर्षमा एक दिन पितृलाई दिएर कसरी तृप्त हुन्छन् भन्ने भनाइ पनि रहेको छ तर हाम्रो धर्मशास्त्रले यस धरतीको सौर्यलोकलाई ३६५ दिनको एक वर्ष र पितृहरू बस्ने पितृलोकलाई ३६५ दिनको एक दिन मानेको छ। हाम्रो शास्त्रअनुसार महालय श्राद्ध गर्दा चारजना ब्राह्मण चाहिने भएकाले अहिले सत्पात्र ब्राह्मणसमेत नपाइने भएकाले ब्राह्मणको प्रतीक स्वरूप कुशको ब्राह्मण स्थापना गरेर श्राद्ध गरिन्छ। पहिलेपहिले पार्वण श्राद्ध गर्दा चारजना ब्राह्मण अगाडि राखेर पूजा गर्ने परम्परा रहेको र शुद्धताको निमित्त श्राद्ध मण्डपमा कुशको ब्राह्मण राखेर श्राद्ध गर्ने परम्परा चलेको हो। दुवैपट्टि दुईदुई ब्राह्मणलाई क्रमशः विश्वदेव र पितृब्राह्मण भनिन्छ। अन्य श्राद्धको विधिजस्तै सुरुमा देवमनुष्यदिव्यपितृ र स्वपितृलाई तर्पण दिइएपछि पार्वण श्राद्ध सुरु हुन्छ। यसपछि प्रत्येक ब्राह्मणलाई निमन्त्रणा गरिन्छ (पहिलेपहिले अघिल्लै दिनमा गरिन्थ्यो) ब्राह्मण निमन्त्रणापछि भूस्वामीलाई अन्नदान गरिसकेपछि चारैजना ब्राह्मणलाई विधिपूर्वक सिधादान गरिन्छ। यसपछि विकर दान गरी पिण्डदानका लागि वेदी बनाएर पूजा गरिन्छ। प्रत्येक पितृलाई पिण्ड दिनुअघि पिण्डासन दिई पितृको नाम लिएर विधिपूर्वक पिण्डदान गरिन्छ। सोह्र श्राद्धमा पितृकूल मातृकूलका तीनतीन पुस्ता, सासूससुरा र गुरुसमेतलाई ससम्मान श्रद्धा गरिन्छ। शास्त्रअनुसार पहिलो पुस्ता पितामाता वसुस्वरूप, दोस्रो पुस्ता हजुरबुबा हजुरआमा रुद्रस्वरूप तथा तेस्रो पुस्ता बूढो हजुरबुवा बूढीहजुरआमा आदित्य स्वरूप भएर श्राद्ध कर्म स्वीकार गर्छन् भन्ने मान्यता रहेको छ। पितृको मृत तिथिमा गरिने एकोद्दिष्ट श्राद्ध तेस्रो प्रहर अर्थात् मध्याह्नकालमा गरिनुपर्छ। अपराह्नकालमा सुरु गरेर सायंकालसम्म गए पनि फरक पर्दैन तर मध्याह्नकाल वा त्यसभन्दा अघि नै भने सोह्र श्राद्ध गर्नु हुँदैन। समयमा नगरे श्राद्धको फल प्राप्त हुँदैन। प्रत्येक गृहस्थिले नियमित श्राद्ध सम्भव भएसम्म घरैमा गर्नुपर्छ। अरूको स्वामित्व भएको घर वा जमिनमा बसेर श्राद्ध गर्दा पितृहरू खुसी हुँदैनन् भन्ने मान्यता छ। तर बन्धुबान्धव र सगोत्रीको स्वामित्व भएको घर वा कोठाचोटामा श्राद्ध गर्दा फरक पर्दैन। अर्काको घर वा डेरामा श्राद्ध गर्दा पितृ अप्रसन्न हुने मात्र होइन, तिनको शक्ति र सामथ्र्यमा पनि कमी आउँछ भन्ने शास्त्रीय मान्यता छ। त्यसैले खासगरी सहरी क्षेत्रमा अरूको स्वामित्वका घरमा डेरा गरी बस्ने श्राद्धकर्ताले श्राद्ध र तर्पणादि कार्य सकेसम्म नजिकको तीर्थ क्षेत्र वा मन्दिरमा गई गर्नु उपयुक्त हुन्छ। मन्दिर वा तीर्थ क्षेत्र पनि नजिकै छैन भने भुइँमा आँगनमा बनाइएको तुलसीको मठ छ भने त्यहाँ श्राद्ध गरेमा दोष लाग्दैन। श्राद्धमा ब्राह्मणलाई अनिवार्य रूपमा खिरको खोजन गराउनुपर्ने मान्यतासमेत रहेको छ। सोह्र श्राद्ध विेशेषगरी भाद्र आश्विन महिनामा पर्छ। वर्षात्पछिको यस समयमा घरआँगन वरपर हिलो रहिरहने र लामखुट्टे पनि लाग्ने हुँदा उहिले औलो मलेरियाको प्रकोप हुने गथ्र्यो। शास्त्रअनुसार उहिले सोह्र दिन नै श्राद्ध गर्नुपर्ने भएकाले हरेक दिन खिर खाँदा त्यसबाट शरीरमा उत्पन्न हुने पित्तले औलो मलेरियाका कीटाणु नाश गर्ने शक्ति प्राप्त भएर औलो मलेरियाजस्ता रोग नलाग्ने भन्ने भनाइसमेत छ। त्यसैगरी श्राद्धमा प्रयोग गरिने जौ, तिल कुशको समेत वैज्ञानिक प्रभाव रहेको बताइन्छ। यसरी श्राद्ध गर्नु हाम्रा ज्ञातअज्ञात पितृहरूप्रति सम्मान तथा श्रद्धा नै हो। चाहे कसैले पिण्डदान गरेर ब्राह्मण भोजन तथा द्रव्यदान गराएर पितृको सम्झना गरून् चाहे कसैले गरिब, दीनदुःखी असहायलाई भोजन गराएर वा सेवा र सहयोग गरेर पितृहरूको सम्झना गरून्, त्यो पितृहरूप्रतिको श्रद्धा नै हो। वास्तवमा धार्मिक मान्यताअनुसार हरेक महिनाको औंसीमा श्राद्ध गर्नुपर्ने र सोह्र श्राद्धमा हरेक दिन श्राद्ध गर्नुपर्ने भनिएको छ भने चारवटा कुशको ब्राम्मण होइन, स्वयं ब्राह्मणलाई पुज्नुपर्ने भनिएको छ तर समय, परिस्थिति र सहजता हेर्दै परम्परालाई परिष्कृत गर्दै ल्याइएको छ र ल्याउनु पनि पर्छ। कोरोनाको महामाहारीको अवस्थामा ब्राह्मण घरघरमा बोलाएर श्राद्ध गराउनुभन्दा आधुनिक प्रविधि प्रयोग गरी अनलाइनबाट भिडियोमार्फत मन्त्रोच्चारण गरी श्राद्ध गर्नु उपयुक्त देखिन्छ वा अन्य उपयुक्त समयमा पछि श्राद्ध गर्न सकिन्छ वा अरू नै माध्यमबाट दीन, दुःखी र असहायलाई सहयोग गरेर पितृहरूको सम्झना वा श्रद्धा गर्नु नै वास्तविक रूपमा पितृहरूको श्राद्ध हुनेछ र यसमै पितृहरू खुसी हुनेछन् भन्ने समय र परिस्थितिअनुसार हामीले स्विकार्नैपर्छ।हाइलाइट कोरोना महामाहारीको अवस्थामा दीन, दुःखी र असहायलाई सहयोग गरेर पितृप्रति श्रद्धा गर्नु नै वास्तविक रूपमा पितृहरूको श्राद्ध हुनेछ।"
प्राथमिकतामा नपरेका श्रमिक वर्ग,"कोभिड १९ को संक्रमण जोखिम रोकथामका लागि चैत ११ बाट सुरु भएको लकडाउनले निरन्तरता पाउँदै निषेधाज्ञाका नाममा भएको बन्दाबन्दी फेरि जोरबिजोर प्रणालीमा आएर अड्किएको छ। त्यो बन्दाबन्दी साउनमा केही खुकुलो भएको थियो। लकडाउन खुुकुलो गर्नुको कारण संक्रमण जोखिम घटेकाले थिएन, सरकारको आफ्नै अभीष्ट थियो। राज्य सञ्चालनका लागि कर उठाउनु थियो भने अर्कातर्फ राजनीतिक चलखेल पनि थियो। निरन्तरको बन्दाबन्दीले निम्नवर्गीय नागरिकको दैनन्दिनी कष्टकर बन्दै गएको थियो। स्वतस्फूर्त अवज्ञा हुन थालेका थिए। त्यसैले सरकारले आफ्नो आयु लम्ब्याउन बन्दाबन्दीलाई हतियार बनाइरहन सकेन। लकडाउनपूर्व तयारी र पूर्वाधार निर्माणतर्फ ध्यान नदिई कानमा तेल हालेर बसेको सरकारले कोरोना संक्रमणको जोखिम घटाउन सकेन। पुनः बढ्न थालेको चहलपहलले संक्रमणको मात्रा ज्यामितीय मात्रामा बढ्न थाल्यो। फलतः संघीय सरकारले लकडाउनै त गरेन, तर स्थानीय प्रशासनलाई लकडाउन प्रकृतिकै निशेधाज्ञा गर्ने अनुमति भने दियो। यतिबेला राजधानीमा जोरबिजोरसहित मुलुकका सबै जिल्लामा निषेधाज्ञा जारी छ। यो निषेधाज्ञा पनि संघीय सरकारको लकडाउनभन्दा केही फरक छैन। बन्दाबन्दी विशेषगरी पूर्वाधार तयारीका लागि गरिन्छ। विश्का धेरै मुलुकले त्यसै गरे, तर यहाँ बन्दाबन्दीलाई सर्वसाधारणबीचको सम्पर्क हुनै नदिने रणनीतिका रूपमा मात्र लिइयो। अन्य केही गरिएन। त्यसैकारण गरिखाने श्रमिक वर्ग रोगभन्दा भोकले मर्ने अवस्था आएको छ। केहीको अवस्था दयनीय बन्दै गइरहेको छ। तर उनीहरूप्रति न राज्य जिम्मेवार देखिन्छ न त प्रमुख दलहरू नै। राहतका नाममा लकडाउनमा धेरै कार्यक्रम घोषणा गरिए, तर ती राहत आवश्यक श्रमिक वर्गले पाएनन्। संकटका बेला जनप्रतिनिधिको पनि आर्थिक योगदान हुनुपर्ने हो। सरकारले उनीहरूको पारि श्रमिकबाट केही अंश कटौती गरेर गरिबको सहायता गर्नुपर्ने हो, तर यहाँ त पारि श्रमिक कटौती गर्ने हैन, बढाउन मात्रै उद्यत् देखिन्छन्। त्यसैले त त्यो लकडाउनमा सप्तरीका मलर सदा मात्र हैन, कीर्तिपुरको सडकपेटीमा मारिएका सूर्यबहादुर तामाङको पनि मृत्युमा नाम थापियो। त्यस्तो नाममा थपिनेमा कयौं होलान् तर राज्यलाई तिनको कुनै परवाह छैन। पछिल्लो निषेधाज्ञामा त त्यही राहत पनि घोषणा गरिएन। श्रमिकको अवस्था राज्यले सोचेभन्दा दयनीय छ। ती भोका श्रमिकले कुनै दिन राज्यप्रति विद्रोह गर्ने निश्चित छ। किनकि ठेलागाडामा तरकारी बेच्ने, मकै पोल्ने र फुटपाथमा सामान बेचेर आफ्नो परिवार पाल्ने श्रमजीवीलाई निषेधाज्ञा लाग्छ, जोरबिजोर र सामान बिक्रीवितरण गर्न पाउने बार (दिन) को नियम लाग्छ, तर डिपार्टमेन्टल स्टोर सञ्चालन गर्नेलाई केही लाग्दैन। उनीहरू खुलेआम जहिल्यै खुला रहन पाउने वातावरण राज्य संयन्त्रले तयार गरेको छ। स्वरोजगार पेसा अपनाउने टेम्पो, अटो तथा ईरिक्सा, सानो माइक्रो, नाई, ब्युटीपार्लरलाई अझै पनि सरकारको निशेधाज्ञा लागिरहेको छ। तर यिनीहरूले ६ महिनाभन्दा लामो समयदेखि व्यवसाय गर्न नपाउँदा उनीहरूको जीवन कुन हदसम्मको कष्टकर बन्दै छ भन्नेबारे कसैले सोचेको छैन। कुनै राजनीतिक दलले पनि प्राथमिकतामा राखेर मजदुरका पक्षमा आवाज उठाएको देखिँदैन। मजदुरको हकहित संरक्षणका लागि खोलिएका ट्रेड युनियनहरूको छाता संगठन संयुक्त टेड युनियन समन्वय केन्द्रको अगुवाइमा गत साउन १३ गते रोजगारदाताहरूसँग सातबँुदे सहमति गरेर कार्यान्वयनका लागि श्रम मन्त्रालयमा सिफारिस गरेको थियो। त्यो त्यहीं थन्केर राखिएको छ। सहमतिअनुसार रोजगारदाताले बन्दाबन्दी अवधिको पनि निश्चित प्रतिशत पारि श्रमिक दिनुपर्ने हुन्छ, तर सरकारले त्यसलाई अपनत्व लिन ढिलाइ गर्दा रोजगारदाता पनि बाँउठिन थालेका छन्। उनीहरू त्यो सहमति कार्यान्वयन गर्न सक्ने अवस्थामा छैनन्। अनौपचारिक क्षेत्रका दैनिक ज्यालादारी गर्ने श्रमिक मात्र होइन, औपचारिक क्षेत्रअन्र्तगतका निजी क्षेत्रका विद्यालयमा कार्यरत शिक्षकहरू पारि श्रमिकबाट मात्र होइन, रोजगारबाट पनि हात धुन थालेका छन्। उद्योग प्रतिष्ठानहरू श्रमिककर्मचारीलाई सहमतिअनुसारको पारि श्रमिकबाट वञ्चित गरे नै, रोजगारबाट पनि बिदा दिन थाले। नाई, ब्युटीपार्लरजस्ता पेसामा लागेका स्वरोजगार श्रमिकहरू पेसाबाट विस्थापित हुन थालेका छन्। खोलाबगरमा गिटी कुट्ने, गार्मेन्ट, गलैंचा, यातायातमा काम गर्ने तथा ठेला रिक्सा गुडाउने श्रमिकको अवस्था दयनीय छ। लकडाउन चलिरहँदा पनि भारतले कोरोनाबाट प्रभावित जनतालाई यथेष्ट राहतको व्यवस्था गरिरहेको छ। सबै प्रान्तले निर्माण क्षेत्रका करिब दुई करोड मजदुरलाई भारु चार हजार नौ सय ५७ करोड राहतस्वरूप उपलब्ध गराए। यसमध्ये दिल्लीले दुईपटक पाँच हजारका दरले, पन्जाबले ६ हजार, महाराष्ट्रले १५ सयका दरले प्रतिमजदुरका खातामा नगद रकम जम्मा गरिदिए भने कतिपय प्रान्तले राहतस्वरूप खाद्यान्नसमेत वितरण गरे। त्यस्तै दिल्ली प्रान्तीय सरकारले यातायात क्षेत्रमा कार्यरत अटो तथा ट्याक्सीचालकको बैंक खातामा रकम जम्मा गरिदियो। लोकतान्त्रिक गणतन्त्रलाई उत्कर्षमा पुर्याउन अथक सहयोग पुर्याएका श्रमिक वर्गलाई कोरोना कहरका बेलामा न सरकार न त राजनीतिक दल कसैको पनि प्राथमिकतामा नपर्नु दुःखदायी हो। भारतभर ५० प्रतिशत चिया उत्पादन आसाम प्रान्त एक्लैले गर्छ, जहाँ चिया उद्योगमा मात्र करिब २० लाख श्रमिक छन्। लकडाउन सुरु गरेको पहिलो महिना मार्चमा त्यहाँका चिया उद्योग करिब २० दिन बन्द भए। पछि चिया मजदुर युनियनले चिया व्यवसायीको छाता संगठन सीसीपीएसँग वार्ता गरेर त्यो २० दिनको ७० प्रतिशत पारि श्रमिक दिलाए। बाँकी पनि दिलाउने पक्षमा वार्ता भइरहेको छ। त्यहाँ रहेका करिब एक हजार चिया बगानमा उचित मात्रामा स्वास्थ्य सुरक्षा विधि अपनाएर निर्बाध काम भइरहेको छ। नेपालमा प्रतिपक्षले समेत मजदुरलाई परेको मर्कालाई प्राथमिकतामा राखेको देखिँदैन। प्रमुख प्रतिपक्षी दल कांग्रेस पनि आउँदो महाधिवेशनकै मुद्दामा रुमल्लिइरहेको छ। केही औंलामा गन्न सकिने नेताहरूबाहेक दलले संस्थागत तवरबाट श्रमिक मर्काका विषयमा प्राथमिकतामा राखेर बोलेको पाइँदैन। आउँदो महाधिवेशनबाट को सभापति हुने, को महामन्त्री बन्ने भन्ने होडबाजीमै सम्पूर्ण समय खर्च भइरहेको छ। स्थापनाकालमा विराटनगरको जुट मिल आन्दोलन र मजदुरको जगमा स्थापित नेपाली कांगे्रसले प्रतिपक्षका हैसियतले संस्थागत रूपमा श्रमिकका पक्षमा नतिजा ल्याउने गरी बोल्न सकेको छैन। लकडाउनका बेला कांगे्रसले कोभिड १९ को सन्दर्भमा केही समिति गठन गरेको थियो, तर त्यहाँ संस्थागत तवरबाट वास्तविक श्रमिक सम्बद्ध प्रतिनिधि समावेश हुन सकेनन्। अझ त्यस विषयमा केन्द्रीय समितिका नेताहरूले चाहिँ नबोल्नु दुःखलाग्दो पक्ष हो। कांगे्रसको गत महाधिवेशनमा श्रमिकका तर्फबाट करिब चार सयजना महाधिवेशन प्रतिनिधिका रूपमा चुनिएका थिए। निसन्देह पनि यसपटक पनि पक्कै त्योभन्दा बढी नै आउनेछन्। यस्तो विषम परिस्थतिमा आउँदो महाधिवेशनमा ककसले श्रमिकका पक्षमा बोले भनेर पक्कै पनि श्रमिक वर्गबाट चुनिने महाधिवेशन प्रतिनिधिहरूले मूल्यांकन गर्ने नै छन्। देशभर २०१७२०१८ को श्रमिक सर्भेअनुसार औपचारिक तथा अनौपचारिक श्रमिक गरी ७० लाखभन्दा बढी छन्। तिनले उनीहरूले मुख्यतः दुई प्रमुख राजनीतिक दललाई मूल्यांकन गरिरहेका छन्। कोभिड १९ को समस्या झेल्न नसकेर आफ्नो मुलुक सम्झेर बाटो एवं सीमामा दुःखकष्ट व्यहोर्दै आएका श्रमिकहरू फेरि आफ्नो सरकारले वास्ता नगरेपछि रुँदै बाँच्नका लागि पुनः मुग्लान फर्कंदै गरेको लर्को देखिरहेका छौं। श्रमिक नेता गिरिजाप्रसाद कोइरालाको निधनपछि श्रमिकहरू आफ्ना पक्षमा बोलिदिने नेताको खोजीमा छन्। तर आज कोही देखिएको छैन। तत्कालीन राजा ज्ञानेन्द्र शाहको शासन पदच्युत गर्न आन्दोलनरत सबै दलहरूले मजदुरलाई भरपूर परिचालन गरे। ०६२ चैत मसान्तमा ट्रेड युनियनलाई स्थापित गर्नेदेखि दसबुँदे सहमतिसहित मजदुरलाई आन्दोलनमा होमिन अपिल गरियो। ०६२०६३ को जनआन्दोलन उत्कर्षमा पुर्याउन श्रमिकले के मात्र गरेनन्, केन्द्रीय बैंकको ढुकुटी बन्द गर्नेदेखि आफ्नो ट्याक्सी आफैंले ढुंगाले हानेर क्षति पुर्याउन पनि पछि परेनन्। मजदुरकै जगमा आन्दोलन सफल भयो पनि। ती घटना मजदुरले अहिले पनि झल्झली सम्झिरहेका छन्। सम्झिने मात्र हैन, मनमा अनेक तरहका कुरा खेलिरहेको छ के आजकै दिन हेर्न लोकतान्त्रिक गणतन्त्रका लागि ज्यानको बाजी थापिएको थियो त ! नेपाल ट्रेड युनियन कांगे्रसका राष्ट्रिय उपाध्यक्ष राई इन्टरनेसनल ट्रान्सपोर्ट वर्कस फेडेरेसन, बेलायतका बोर्ड मेम्बर हुन्।"
युएस ओपनको उपाधि ओसाकालाई,"न्यूयोर्क: जापानी खेलाडी नाओमी ओसाकाले दोस्रो पटक युएस ओपन टेनिसको उपाधि जितेकी छिन्। २२ वर्षीय ओसाकाले शनिबार राती भएको फाइनलमा बेलारुसकी भिक्टोरिया अजारेन्कालाई हराउँदै उपाधि कब्जा गरेकी हुन्। ओसाकाले उत्कृष्ट पुनरागमन गर्दै १६, ६३, ६३ ले खेल आफ्नो पक्षमा पारेकी हुन्। जितसँगै उनले ग्रान्डस्लामको उपाधि तेस्रो पटक उचालेकी छिन्। यस्तै उनी ग्रान्डस्लामको फाइनल खेलेर सबै जित्ने जेनिफर काप्रिएटी पछि दोस्रो खेलाडी समेत बनेकी छिन्। उनले सन् २०१८ को युएस ओपन, २०१९ को अस्ट्रेलिया ओपन तथा २०२० को युएस ओपन जितेकी हुन्।"
टोकियो ओलम्पिक निर्धारित समयमै,"टोकियो: कोरोना भाइरसको महामारीका कारण एक वर्ष पछि सरेको टोकियो ओलम्पिक समयमै हुनेमा फेरि शंका गरिन थालिएको छ। तर, अन्तर्राष्ट्रिय ओलम्पिक कमिटी (आईओसी) ले भने टोकियो ओलम्पिक निर्धारित समयमै हुने जनाएको छ। आईओसीका अध्यक्ष थोमस बाचले कोरोना भाइरस महामारीको संक्रमण नियन्त्रणमा नआए पनि टोकियो ओलम्पिक गर्नुको विकल्प नभएको बताएका छन्। आईओसी ओलम्पिक आयोजनामा २०२१ भन्दा ढिलो नगर्ने पक्षमा छ। कोभिडलार्ई जित्दै जापानमा ओलम्पिकको तयारी राम्रो भइरहेको छ। सबैखाले सावधानी अपनाएर ओलम्पिक सम्पन्न गर्न आईओसी तयार छ। कोभिड१९ सँगै ओलम्पिक गेम्सका बारेमा हामी आगामी साता जापान सरकार र आयोजक कमिटीसँग छलफल गर्दै छौं। अब ओलम्पिक समयमै गर्नुको विकल्प छैन, थोमसले भनेका छन्। उनले आईओसीले सन् २०२२ मा चीनमा हुने विन्टर ओलम्पिकको विषयमा पनि छलफल हुने बताए। स्वास्थ्य विज्ञहरूले भने कोरोना भाइरसको भ्याक्सिन पत्ता नलागेसम्म विश्व खेलकुदको महाकुम्भ ओलम्पिकजस्तो खेल मेला आयोजना गर्नु जोखिम भएको धारणा राख्दै आएका छन्। कोरोनाको सन्त्रासले गर्दा कतिपय देशले अझै पनि ओलम्पिक सहभागितालाई लिएर अन्योलता प्रकट गरिरहेका छन्। कोरोना संक्रमणको जोखिमकै कारण यसअघि सन् २०२० को जुलाई २४ देखि अगस्ट ९ सम्मका लागि तय भएको ओलम्पिक एक वर्ष पर सरेको थियो। आईओसी, जापान सरकार र आईओसीका सदस्य राष्ट्रको सामूहिक निर्णयमा सन् सन् २०२१ को जुलाई २३ देखि अगस्ट ८ सम्म ओलम्पिक आयोजना गर्ने निर्णय गरिएको थियो। आईओसीले ओलम्पिक गेम्सको खेल तालिकासमेत यसअघि नै सार्वजनिक गरिसकेको छ। तालिकाअनुसार ओलम्पिक सन् २०२१ को जुलाई २३ देखि अगस्ट ८ सम्म हुनेछ। ओलम्पिकको उद्घाटन २३ जुलाईमा हुने भए पनि ओलम्पिकमा समावेश खेलहरू २१ जुलाईबाट सुचारु हुनेछन्। दुई दिनअघि फुटबल र बेसबलका समूह चरणका खेल सञ्चालन हुनेछ। आईओसीले कोरोना भाइरसका कारण ओलम्पिक छनोट खेल पनि सन् २०२१ को जुनसम्म सक्न निर्देशन दिएको छ। कोरोनाले ओलम्पिक छनोट खेलहरू पनि प्रभावित बन्दै आएका छन्। टोकियो ओलम्पिकमा विभिन्न ३३ खेलमा विश्वका दुई सय ६ देशले भाग लिनेछन्। ११ हजार ९१ खेलाडीले तीन सय ३९ पदकका लागि प्रतिस्पर्धा गर्नेछन्। कोरोनाका कारण टोकियो ओलम्पिकसँगै पारा ओलम्पिक पनि एक वर्ष पछि सरिसकेको छ। पारा ओलम्पिक सन् २०२१ कै अगस्ट २४ देखि सेप्टेम्बर ५ सम्म हुनेछ।"
