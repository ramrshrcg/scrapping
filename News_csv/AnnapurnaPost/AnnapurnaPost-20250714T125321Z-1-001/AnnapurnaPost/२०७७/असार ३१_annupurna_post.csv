शीर्षक,विवरण
किन आलोचित बन्यो निजामती विधेयक ?,"एउटा मात्र ट्रेड युनियन रहने निर्णयले ठूला दलको ट्रेड युनियनमार्फत राजनीति गर्ने प्रवृत्तिालाई निरुत्साहित गरेको छ प्रतिनिधिसभा राज्यव्यवस्था तथा सुशासन समितिले बहुमतका आधारमा निर्णय लिई संघीय निजामती सेवा विधेयकका सम्बन्धमा आफ्ना सिफारिस प्रतिनिधिसभामा पेस गरेको छ। संघीयता कार्यान्वयन भइसकेपछि स्थानीय तह तथा प्रदेश निजामती सेवाका लागि मार्गदर्शन गर्ने र संघीय निजामती सेवा यसैका आधारमा सञ्चालन गर्नुपर्ने भएकाले यो ऐन शीघ्र पारित हुनुपर्ने थियो। अहिले सत्तापक्षकै सांसदहरू र विभागीय मन्त्रीसमेतको असन्तुष्टि हुँदाहुँदै पनि समितिले निर्णय लिएको छ। सामान्यतः समितिका निर्णय सर्वसम्मतिका आधारमा लिइने प्रचलनलाई निरन्तरता दिन नसकी प्रतिपक्ष मात्र होइन, सत्तापक्षकै सांसदहरूबाट समेत निर्णयमा असहमति व्यक्त गरिनुले यो विधेयक संसद्बाट पारित गर्न कठिन भएको छ। यो असहमतिले संसदीय समितिका निर्णय सबै उपयुक्त नभएको संकेतका रूपमा लिनुपर्ने हुन्छ। राज्यव्यवस्था तथा सुशासन समितिका निर्णय संसदीय समितिका निर्णयमा बहालवाला कर्मचारीको तलब वृद्धि हुँदा सेवानिवृत्त कर्मचारीको पनि निवृत्तिभरण वृद्धि हुने व्यवस्था खारेज गरिएको छ। सामाजिक सञ्जालमा आफ्नो विचार व्यक्त गरेका आधारमा सेवानिवृत्त कर्मचारीको निवृत्तिभरण नपाउने व्यवस्था, निजामती सेवाका पदमा खुला र आन्तरिक प्रतियोगितामा सहभागी हुन बहाल रहेका कर्मचारीको उमेर हद ४० वर्ष कायम गरिएको छ। निजामती सेवाका सबै श्रेणीमा आन्तरिक प्रतियोगिता हटाउने व्यवस्था, एकल ट्रेड युनियनको व्यवस्था, अवकाश उमेरलाई साठी वर्ष बनाउने, रिक्त सिटको ४९ प्रतिशत आरक्षण गर्दै ५१ प्रतिशत खुला प्रतिस्पर्धाबाट लिने, खस आर्य र थारूका लागि पनि आरक्षणको व्यवस्था समितिले गरेको छ। प्रदेशको प्रमुख सचिवको व्यवस्था संघबाट गर्ने, प्रदेश सचिव र स्थानीय तहका प्रशासकीय अधिकृतहरूको व्यवस्था प्रदेशबाट गराउने, कर्मचारीले सेवाग्राहीलाई दुःख दिएमा क्षतिपूर्तिवापत दस दिनको तलबसम्मको रकम कटाउने, सबै कर्मचारीलाई सरकारले करारमा काम लगाउन सक्ने व्यवस्था पनि छ। विषय विज्ञबाहेक अन्य कसैलाई पनि करारमा नियुक्ति नगर्ने, आरक्षण अधिकृत र अनंकित श्रेणीमा एकएक पटकका लागि मात्र गर्न पाइनेजस्ता व्यवस्था पनि उल्लेख छ। कुनै प्रतिस्पर्धीले एकभन्दा बढी समूहबाट प्रतिस्पर्धा गर्न नपाई एउटा मात्र अवसर प्रदान गर्ने, जुनसुकै निजामती कर्मचारीले सामूहिक राजीनामा दिएमा सरकारले स्वीकृत गर्न सक्ने, सहसचिव र उपसचिवमा १० प्रतिशत खुला प्रतिस्पर्धाबाट छनोट गर्ने, सचिवहरूका लागि पदोन्नति गर्न क्लस्टर कायम गर्ने तर सरुवा र पदस्थापन गर्दा यो कायम नहुने प्रावधान राखिएको छ। प्रदेश र स्थानीय तहमा कम्तीमा सात वर्ष एक तहमुनि काम गरेकाले अन्तरसेवा प्रतिस्पर्धामा भाग लिन पाउने, ट्रेड युनियनका पदाधिकारीले कार्य समितिको सदस्य भए पनि खटाएको कार्यालयमा काम गर्नुपर्ने, परराष्ट्र सचिवमा अन्य सचिवहरूलाई र परराष्ट्र सचिवलाई अन्य मन्त्रालयको सचिवमा जिम्मेवारी दिन सकिने, कूटनीतिक पदहरूमा कार्यरत रहेका आधारमा उक्त पदाधिकारीको पद रिक्त भएको मानी पदपूर्ति गर्न नपाइने व्यवस्था छ। निजामती कर्मचारीले अन्यत्रको जिम्मेवारी निजामती कर्मचारीकै हैसियतमा लिएमा र त्यस अवस्थामा अवकाश पाउने व्यवस्था रहेछ भने सो पदबाट समेत अवकाश पाउने व्यवस्था गर्ने आदि मुख्यमुख्य प्रावधान कायम गर्नेगरी सिफारिस भएको छ। सकारात्मक पक्ष समितिले अब एक मात्र ट्रेड युनियन रहने निर्णय गरेको छ। यसबाट सबै ठूला दलहरूको निजामती सेवामा ट्रेड युनियनमार्फत राजनीति गर्ने, ट्रेड युनियनहरूलाई यसका मूल्य र मान्यताविपरीतका क्रियाकलापमा संलग्न गराउने प्रवृत्तिलाई निरुत्साहित गरेको छ। हालसम्म ट्रेड युनियनका कार्य समितिका सदस्यलाई सरकारले खटाएको स्थानमा गई काम गर्नु नपर्ने गरी यसअघि मन्त्रिपरिषद्ले निर्णय गरेर कर्मचारीलाई राजनीति मात्र गर्न खुला छुट दिनुका साथै पहिला मजदुर र मजदुरका आधारमा ट्रेड युनियन अधिकार प्रदान गर्ने विश्व श्रम संगठनको प्रावधानविपरीतको व्यवस्थालाई अस्वीकार गर्दै वेतनभोगीहरूले कर्तव्य निर्वाह गर्नुपर्ने व्यवस्था गरेको छ। संघीय निजामती विधेयकलाई पुनः विचार गर्न सम्बन्धित समितिमा नै फिर्ता पठाउनु समग्र निजामती सेवा र देशको हितमा हुनेछ, अन्यथा ऊँटको आकारको विकृत प्रावधानको प्रत्युत्पादक संग्रहका रूपमा यो ऐन आउनेछ। कर्मचारीको सामूहिक राजीनामा सरकारले स्वीकृत गर्नसक्ने व्यवस्थाले कर्मचारीलाई अनुशासनमा रहन प्रेरित गर्नेछ। अवकाश उमेर साठी वर्ष बनाउने, विशेषज्ञबाहेक अन्य कुनै पनि कर्मचारीलाई करारमा नियुक्ति गर्न नपाइने, आरक्षण एकपटकका लागि मात्र गर्ने, एकभन्दा बढी समूहबाट आरक्षणको सुविधा लिई प्रतिस्पर्धा गर्न नपाइने, प्रदेश र स्थानीय तहमा कम्तीमा सात वर्ष एक तहमुनि काम गरेकाहरूले अन्तरसेवा प्रतिस्पर्धामा भाग लिन पाउने व्यवस्थाबाट सेवा प्रवाहका क्षेत्रमा कार्यरत कर्मचारीको संघीय सेवासँग सम्बन्ध कायम गर्ने आधार बनी उनीहरूको मनोबल उच्च हुनेछ। कूटनीतिक पदमा कार्यरत रहँदा सो पद रिक्त भएको मानी पदपूर्ति गर्ने व्यवस्थालाई अस्वीकार गरेको छ। विभिन्न कूटनीतिक जिम्मेवारीमा काम गर्दाको अवस्थामा सो पद रिक्त नभई पदपूर्ति गर्दा सार्वजनिक प्रशासनको सर्वमान्य सिद्धान्त प्रतिकूल हुने स्थितिलाई सुधार गरी व्यवस्थित गरेको छ। निजामती कर्मचारीकै हैसियतमा अन्य कुनै जिम्मेवारी लिइराखेको अवस्था रहेछ भने निजामती पदबाट अवकाश पाइसकेपश्चात् अन्य जिम्मेवारीमा रहन नपाइने व्यवस्थालाई उपयुक्त मान्नुपर्छ। नकारात्मक पक्ष आरक्षणमा केही परिवर्तन गरिएको छ। सतही अध्ययन गर्दा यसको प्रतिशत बढाएको देखिएको छ, तर यसमा देखाउने हिसाबले मात्र आरक्षण गरिएको स्थितिसमेत छ, खस र आर्यहरूका लागि आरक्षित सिटमा ती प्रतिस्पर्धीले सरकारी स्कुलबाट शिक्षाआर्जन गरेको हुनुपर्ने व्यवस्था छ। यसले आर्थिकरूपमा विपन्न र कमजोर व्यक्तिलाई सहभागी गराई अवसर प्रदान गर्न खोजेजस्तो देखिए पनि विपन्न वर्गकाले पढ्ने सरकारी स्कुलमै हो तर आर्थिकरूपमा कमजोर मानिसले आफ्ना सन्ततिलाई शिक्षा दिनसक्ने अवस्था हुँदैन। यो समूहलाई मात्र सरकारी विद्यालयमा अध्ययन गर्नुपर्ने गरी राखिएको प्रावधान विभेदपूर्ण छ, अवकाश प्राप्तगरेका र निवृत्तिभरण पाइराखेका कर्मचारीले हालसम्म कार्यरत कर्मचारीको तलब वृद्धि हुँदा वृद्धि रकमको दुईतिहाइ रकम थप गर्ने व्यवस्थालाई खारेज गरेको छ। यसबाट प्राप्त सुविधामा संकुचन आउने गरी ऐन बनाउने काम गर्न नमिल्ने अथवा भूतप्रवाही कानुन बनाउन नहुने कानुनी सिद्धान्त छ। बजारभाउको वृद्धिलगायतका विषयमा आधारित रहेर निवृत्तिभरण र तलब निर्धारण गरिन्छ। जीवनको उर्वरसमय सरकारमा समर्पण गरेर अवकाश पाएका कर्मचारीलाई जीवन धान्नका लागि दिइने सुविधालाई यसरी कटौती गर्ने विषय विश्वव्यापी मान्यता र सिद्धान्तसँग मेल खाँदैन। अवकाशप्राप्त कर्मचारीले सामाजिक सञ्जाललगायतबाट अभिव्यक्ति दिँदा निवृत्तिभरण नदिने व्यवस्थाले लोकतान्त्रिक मूल्य र मान्यतासँग गम्भीर रूपमा सम्झौता गरेको छ। यसले व्यक्तिको मानव अधिकार र अभिव्यक्ति स्वतन्त्रतामा अंकुश लगाउने ठूलो कमजोरी प्रदर्शन गरेको छ, आलेख र सामाजिक सञ्जालमार्फत अभिव्यक्त विचारले सरकारलाई आफ्नो कमीकमजोरी सुधार गर्न मद्दत पुग्छ। यसतर्फ समितिको ध्यान पुगेको देखिएन। कार्यरत कर्मचारीले खुलातर्फको परीक्षामा बस्न सेवाअवधि टुटाउने जस्तो ठूलो मनोरञ्जन गराउने प्रावधान राखिएको छ। योग्यता प्रणालीको सिद्धान्तनै योग्यता, अनुभव र सीपयुक्त जनशक्ति प्राप्त गरी अत्यधिक योगदान गर्न लगाउने हो। अब खुला प्रतिस्पर्धामा बस्ने सबै कर्मचारी निवेदन गर्नुपूर्व नै आफ्नो सेवाअवधि गुमाउन तत्पर रहनुपर्छ। यसबाट उनीहरू अभिप्रेरित हुने छैनन्, योग्यता प्रणालीको दुईतिहाइ क्षमता भएकाहरूलाई अवसरबाट वञ्चित गराउने कामबाट सार्वजनिक सेवा प्रवाहमा कस्तो प्रभाव पार्ला ? यसअघि सहसचिव स्तरमा सीधै खुला प्रतिस्पर्धाबाट छनोट भएकाहरूको कार्य सम्पादन स्तरको विज्ञबाट मूल्यांकन गराउने विषयका बारेमा कानुन निर्माताको ध्यान नपुगेको देखियो। सेवा प्रवेश गरेका स्थायी कर्मचारीलाई ४० वर्षको उमेरसम्म मात्र आन्तरिक प्रतिस्पर्धामा भाग लिन पाइने प्रावधान त्रुटिपूर्ण छ। यसबाट कार्यरत राष्ट्रसेवकको वृत्ति विकास कुण्ठित हुने, कर्मचारीमा बौद्धिकताको स्खलन हुँदै जाने, परिणामस्वरूप कार्यसम्पादन नकारात्मक रूपमा प्रभावित हुनेछ। प्रदेशको प्रमुख सचिव संघबाट नियुक्त गर्ने र प्रदेश सचिव एवं स्थानीय तहका कार्यकारी अधिकृतहरूको व्यवस्थापन प्रदेशबाट हुने निर्णय भएको छ, संघीयताको सिद्धान्तअनुसार कर्मचारीको व्यवस्थापन सम्बन्धित सरकारबाटै गराउनु राम्रो मानिन्छ तर संघीयताका प्रारम्भिक चरणमा एकैपटक यसरी स्वतन्त्रता दिँदा आर्थिक अनुशासन कायम गर्न कठिनाइ पर्ने र संघीयताको अभ्याससमेत राम्ररी भइनसकेको अवस्थामा केन्द्रले नै कर्मचारी पठाउनु उपयुक्त हुन्छ। केही अवधिपश्चात् यो अधिकार सम्बन्धित सरकारहरूलाई नै दिँदा उपयुक्त हुन्छ। कार्य सम्पादन सबै श्रेणी र तहका कर्मचारीलाई करारमा गराउँदा कार्य सम्पादन वस्तुगत हुन जाने सकारात्मक पक्ष देखिन्छ तर आजभन्दा सात वर्ष पहिला सचिवहरूलाई करारमा काम गर्न लगाउने विषयले उच्च प्राथमिकता पाएको थियो। यसका लागि आवश्यक पूर्व आवश्यकता र सर्तहरू करारमा काम गर्ने व्यक्तिले माग गर्ने र ती सर्त र आवश्यकता करारमा सम्झौता गर्ने पदाधिकारी अथवा सरकारले पूरा गरी दिनुपर्छ, उदाहरणका लागि करार अवधिसम्म सम्बन्धित कर्मचारीको सरुवा हुनु हुँदैन, न्यूनतम एक वर्ष अवधिको करार गरी त्यस अवधिमा सरुवा नगर्ने प्रत्याभूति सरकारले गर्नुपर्छ। यसका अतिरिक्त प्रविधि, आवश्यक सीप र सहयोगी एवं स्रोत साधनको उपलब्धता जरूरी हुन्छ। तत्कालीन समयमा सरकार प्रमुखले यो प्रतिबद्धता लिखितरूपमा गर्न नसक्दा सचिवलाई करारमा काम लगाउने कामले मूर्तरूप पाउन नसकेको हो। यसतर्फ संसद्को ध्यान जानु जरूरी हुन्छ। १० प्रतिशत रिक्त स्थानमा उपसचिव र सहसचिव पदमा कार्यरत कर्मचारीभन्दा बाहिरबाट प्रतिस्पर्धा गराई लिने प्रावधान छ। नीतिनिर्माण र महत्तवपूर्ण निर्णय लिने तहका रूपमा स्थापित सहसचिव पदमा यसरी बाहिरबाट मात्र खुला प्रतिस्पर्धा गराई लिँदा सैद्धान्तिक ज्ञान भएका मेधावी प्रतिस्पर्धीले प्रवेश पाउनेमा सन्देह रहँदैन। तर व्यावहारिक ज्ञानको अभावमा नीति निर्माण तहमा प्रवेश गरी आफ्नो कार्यमा पूर्ण अनुभव हासिल गर्न नपाउँदै सचिव पदबाट अवकाश पाउने अवस्था आउँछ। त्यसैले उपसचिवस्तरमा यो प्रावधान राख्नु उपयुक्त हुन्छ तर सहसचिव स्तरका लागि प्रत्युत्पादक हुनेमा सन्देह रहँदैन, सचिव पदमा विभिन्न सेवाका आधारमा क्लस्टर कायम गर्ने विषय आफंैमा विवादित छ किनकि प्राविधिक र प्रशासन सेवाका मध्ये सचिव पद कुन र कस्तो हो ? सोको परिभाषा गर्नुपर्छ। यो मुद्दामा सार्वजनिक प्रशासनका विद्वान्हरू समेत विभाजित छन्। प्रायः विश्वभरका विकसितदेखि विकासशील देश सबैले प्राविधिक सेवामा रहेकाहरूलाई सल्लाहकारको भूमिकामा नीतिगत स्तरसम्म सीमित गरेका छन्। अर्थात सहसचिवसम्मको जिम्मेवारीमा राखेको अवस्था छ। समितिको निर्णयमा प्राविधिकलाई सचिव बनाउने प्रयोजनका लागि क्लस्टरको निर्माण गरी पदस्थापन र सरुवाका सन्दर्भमा विशिष्ट श्रेणीका कर्मचारी सरकारले सबैतिर पठाउन सक्ने व्यवस्थाले क्लस्टरको अवधारना आफैंमा विवादित बनेको छ। परराष्ट्र सचिवमा सरकारले चाहँदा जोकोही अन्य विशिष्ट श्रेणीको कर्मचारी र परराष्ट्र सचिवलाई नेपाल सरकारको कुनै पनि सचिव पदमा वा विशिष्ट जिम्मेवारी प्रदान गर्न सक्ने व्यवस्था छ। परराष्ट्र सचिव कूटनीतिक सेवाको नेतृत्व बहन गर्न सक्ने समर्थवान् व्यक्ति हुनुपर्ने यो आफैंमा विशेष अनुभव र ज्ञान जरुरी हुनुपर्ने पद भएकाले यसबाट हालसम्मको कमजोर कूटनीतिक सेवा अझै कमजोर बन्न जानेमा सन्देह रहँदैन। यी यस्ता विषय हुन्, जसमा संसद्ले सम्बन्धित क्षेत्रका विज्ञहरूको परामर्शमा अघि बढ्नुपर्छ। यसका व्यावहारिक कठिनाइको विस्तृत अध्ययन र विश्लेषण गर्नुपर्छ। यी सबै काम विषय समितिबाट सम्पन्न गर्नु उत्तम हुने भएकाले यो विधेयकलाई पुनः विचार गर्न सम्बन्धित समितिमा नै फिर्ता पठाउनु समग्र निजामती सेवा र देशको हितमा हुनेछ, अन्यथा ऊँटको आकारको विकृत प्रावधानको प्रत्युत्पादक संग्रहका रूपमा यो ऐन आउनेछ। यस अवस्थाबाट समग्र सेवालाई बचाउने जिम्मेवारी पनि सम्मानित संसद्कै हो।"
युवा हुनुको अर्थ,"असारको पहिलो साता देशको राजधानी काठमाडौंमा एकाएक युवाहरूको समूह सडक प्रदर्शनमा निस्कियो। सामाजिक सञ्जालमार्फत आह्वान गरिएको जनप्रदर्शनमा खासगरी नयाँ पुस्ताका हजारौं युवाहरू सहभागी बने। ती युवाहरूले कोरोना भाइरस संक्रमणको सन्त्रासका बाबजुद अनेकौं रचनात्मक प्लेकार्डसहित सडकमा निस्किएर नाराबाजी गरे। आक्रोशित युवाहरूको एउटै आवाज थियो, इनफ इज इनफ ! युवाहरूको त्यो प्रदर्शनमाथि धेरै थरी टीकाटिप्पणी सुनियो। खासगरी सत्ताधारी दल नेकपाका नेता, कार्यकर्ता अनि समर्थकहरूले युवाहरूको प्रदर्शनप्रति अनेक टिप्पणी गरे। कतिपयको टिप्पणीमा कोरोना भाइरसको जोखिम फैलिन सक्ने त्रास थियो त कतिपयको तीव्र उपेक्षा। कतिपय बुज्रुकहरूले त युवाहरूको प्रदर्शनलाई कुनै अमूक शक्तिबाट परिचालित समूह पनि देख्यो। कसैले रमितेहरूको समूह देखे। कसैले आबारा केटाकेटीको तमासा पनि देखे। कसैले कुनै एनजीओ वा आईएनजीओबाट परिचालित मानिसको समूह देखे। कसैले राजनीतिक पार्टीको डिजाइनमा सुरु भएको सरकारविरोधी आन्दोलन पनि देखे। जसले जेजे देखे, सबैले आफ्नो बुझाइ, हैसियत र गच्छेअनुसारको टिप्पणी गरे। युवाहरूको आन्दोलनलाई जसले जसरी अथ्र्याए पनि र देखे पनि त्यो आन्दोलन सरकारप्रतिको तीव्र असन्तुष्टिको अभिव्यक्ति थियो। राज्य र नागरिकबीच भएको करार कार्यान्वयन नहुँदाको निराशा थियो। गलत कामकारबाहीप्रति नागरिकमा मौलाउँदै गएको आक्रोशको संकेत थियो। त्यो नागरिक आक्रोश थियो कोभिड १९ रोगको उपचार, क्वारेन्टिनमा बसेको नागरिकहरूको उचित खानपानको व्यवस्थापन, सम्भावित जोखिममा रहेका मानिसहरूको पीसीआर परीक्षणमा सरकारले देखाइरहेको उदासीनता र गैरजिम्मेवारीपनप्रति प्रश्न। हो, राज्यका निकायहरू महासंकटलाई आयआर्जनको माध्यम बनाउँदै थिए। कोभिडको पर्दा हालेर राज्यकोषमा ब्रह्मलुट मच्चाउने योजना बुनिँदै थियो। त्यसैले ती प्रदर्शनमा उत्रिएका युवाहरूले कोरोनाको आवरणमा भएका भ्रष्टाचार र आर्थिक अनियमितता, सरकारको गलत कार्यशैलीको विरोध गर्दै सरकारलाई राजनीतिक रूपमा उत्तरदायी बन्न आग्रह गरे। तिनले समग्रमा शासनसत्तामा बसेकाहरूको अक्षमताविरुद्ध प्रदर्शन गरे। तिनले भ्रष्टाचारविरुद्ध प्रदर्शन गरे। तिनले सुशासनका पक्षमा आफ्नो अभिमत प्रकट गरे। काठमाडौंको त्यो प्रदर्शनयता देशका सबैजसो सहरहरूमा इनफ इज इनफ को ब्यानरमा युवाहरूको स्वस्फुर्त प्रदर्शन दुई साताभन्दा बढी समय जारी रह्यो। प्रदर्शन र विरोधकै क्रममा सोही प्रदर्शनमा संलग्न दुई युवाले सत्याग्रह सुरु गरे। जसै सत्याग्रहको अवधि लम्बिँदै गयो, तिनको स्वास्थ्यमा पनि समस्या आउँदै गर्दा सरकार र अनसनरत पक्षबीच वार्ता भई कोरोना संक्रमितको उपचार, क्वारेन्टिनमा बसेका नागरिकहरूको उचित व्यवस्थापन, पीसीआर परीक्षण तथा स्वास्थ्यसेवामा पहुँच अभिवृद्धि गर्नेलगायतका केही मागमा समर्थन गर्दै सरकारले सम्झौता गर्यो। युवा हुनुको अर्थ हो उत्पीडन र अन्यायविरुद्ध हस्तक्षेप गर्नु। सबै प्रकारका विभेदजन्य व्यवहार नगर्नु र त्यस्तो व्यवहारविरुद्ध संघर्ष गर्नु हो। हाललाई युवाहरूको सत्याग्रह र इनफ इज इनफको आन्दोलन स्थगित भएको छ। तर, त्यो सम्झौता गरेको साता बितिसक्दा पनि कार्यान्वयन भएको छैन। बरु सरकार आफैं हराएको छ। विगतमा जस्तै सम्झौता गर्ने तर त्यसको पालना र कार्यान्वयन नगर्ने गलत संस्कारबाट ग्रसित सरकारी मानसिकता यसपटक पनि परिवर्तन हुन सकेन। अब फेरि सम्झौतापश्चात् हराएको सरकारलाई खोज्न अर्को संघर्ष आवश्यक भइसकेको छ। यसपटकको युवा प्रदर्शनले दिएको स्पष्ट सन्देश के हो भने अति भइसकेपछि नयाँ पुस्ता चुप भएर बस्ने छैन। नयाँ युवा पुस्ता जसलाई सामाजिक, राजनीतिक अभियानहरूबाट विमुख भएको ठानिँदै थियो, जसमा राजनीतिक चेतना छैन भनिँदै थियो, अनि जो उपभोक्तावादको चंगुलमा फसेर केवल वस्तु र सेवाको उपभोगमै सीमित भएको भनेर विश्लेषण गरिन्थ्यो। त्यो वर्ग अब आफ्नो अधिकार र यो देशको आर्थिक, सामाजिक अनि राजनीतिक परिवर्तनका लागि सडकमा उत्रिन तयार छ भन्ने स्पष्ट संकेत गरेको छ। यो प्रदर्शनले शासकहरूको नालायकीपनका विरुद्ध, अन्याय र अत्याचार अनि भ्रष्टाचार र कुशासनका विरुद्ध युवाहरू प्रतिरोध गर्दै सडकमा उत्रिन तयार छन् भन्ने सन्देश दिएको छ। अहिले कोभिड १९ को महाव्याधीका कारण विश्वका सबैजसो देशहरूको अर्थतन्त्र संकुचित भएको छ। धेरैले रोजगार गुमाएका छन् र करोडौंको संख्यामा गरिबी बढ्ने अड्कलबाजी सुरु भएको छ। त्यसैले अब कोरोनाकालपछिको विश्वको अर्थराजनीति कसरी अघि बढ्छ ? त्यो अहिलेसम्म अनुमानमै सीमित छ। तर यत्ति प्रस्टै छ कि अब सबैले आआफ्नो क्षमता, स्रोतसाधन र सीप प्रयोग गरी आत्मनिर्भरअन्तरनिर्भर प्रकृतिको दिगो विकास, समृद्धि र प्रगतिको अर्थराजनीतिक मार्ग अवलम्बन गर्नेछन्। त्यसैले हामीले पनि यो अवस्थामा अलि फरक तरिकाले सोच्नुपर्ने भएको छ। त्यो फरकपनका लागि युवा जागरुक हुन जरुरी छ। पछिल्लो समय देखा परेको युवा जागरणले पनि केही सकारात्मक सन्देश दिएको छ। अबको पुस्ता साँच्चिकै विकल्प बनेर आउन जरुरी छ। यो देशको अर्थतन्त्र, सामाजिक सम्बन्ध, सांस्कृतिक परम्परा राजनीतिक बागडोर सञ्चालनके लागि नयाँ सोच, अवधारणा र विचारसँगै नयाँ पुस्ताका नयाँ अनुहारको आवश्यकता टड्कारो हुँदै गएको छ। हाम्रो पुस्ताले समाज र देशका लागि के गर्यो अथवा हामी के गर्दैछौं ? हामी युवा भएकै कारण के गरिरहेका छौं ? इतिहासमा हाम्रै उमेर समूहको हुँदा अहिले राजनीतिको शीर्षतहमा बसेका नेतृत्वले पार्टी बनाए र विभिन्न राजनीतिक आन्दोलन चलाए। देशमा क्रान्ति गरे र संघर्ष गरे। अनेक गतिविधि गरे र आज हाम्रै उमेर बराबर शासनसत्ता पनि चलाइसकेका छन्। अझै पनि निर्विकल्प झैं ठानेर त्यही जीर्ण शरीरले हामीलाई शासन गरिरहेको छ। निसन्देहः युवा हुनुको अर्थ कसैको नीति र विचारमा सन्देह गर्नु हो। चलिआएको परम्परा, रीतिथिति र संस्कृतिमाथि पनि प्रश्न गर्नु हो। ती सबै परम्परा र चालचलन आजको युगअनुसार सुहाउँदो छ कि छैन ? जाँचपड्ताल गर्नु हो। छैन भने त्यसलाई सच्याउनु हो। जेजस्तो चलिआएको छ, त्यसलाई यथास्थितिमा स्वीकार नगर्नु हो। यी राजनीतिक, सामाजिक, आर्थिक एवं सांस्कृतिक सम्बन्धहरूको अन्तर्य बुझ्ने प्रयत्न गर्नु हो र आफ्नै विवेकको कसीमा सही र गलत छुट्याउनु हो। युवा हुनुको अर्थ हो समाज रूपान्तरणमा योगदान दिनु। समाज कहिल्यै पनि यथास्थितिमा बस्दैन। तर, समाजमा आफैं परिवर्तनको लहर पनि चल्दैन। खासखास समयमा परिवर्तनको लहर चलाउन केही धक्का आवश्यक पर्छ। हो, त्यो धक्का दिने काम युवाको हो। त्यसैले युवा हुनुको अर्थ समाजको अर्थराजनीतिक रूपान्तरणमा भूमिका निर्वाह गर्नु हो। अझ भनौं सामाजिक एवं अर्थराजनीतिक परिवर्तनको संवाहक बन्नु हो। युवा हुनुको अर्थ हो प्रतिरोध गर्नु। भ्रष्टाचार, व्यभिचार, विसंगति र कुशासनकाविरुद्ध लड्नु हो। खराबविरुद्ध संघर्ष गर्नु हो। असल कुराका पक्षमा उभिनु हो। सुशासन र सदाचारका पक्षमा अविचलित भएर संघर्ष गर्नु हो। समाज रूपान्तरण अनि आम नागरिकको अवस्थामा बदलाब ल्याउन संकल्प गर्नु हो। अनि त्यो संकल्प पूरा गर्न सत्मार्ग पहिचान गरी अविचलित भएर संघर्षशील हुनु हो। युवा हुनुको अर्थ हो सिर्जनशील हुनु। आफ्नै बुतामा बाँच्ने प्रण गर्दै स्वावलम्बी हुनु हो। उद्यमशील र पौरखी हुनु हो। क्षमता र दक्षता अजमाएर आफ्नै खुट्टामा मजबुद हुनु हो। आफ्नै लय, कला र क्षमतामा बाँच्नु हो। आफ्नै कर्म र पौरखमा रमाउनु हो। आफ्नै पाखुरीका भरमा बाँच्नु र अरूलाई पनि बचाउनु हो। युवा हुनुको अर्थ हो उत्पीडन र अन्यायविरुद्ध हस्तक्षेप गर्नु। सबै प्रकारका विभेदजन्य व्यवहार नगर्नु र त्यस्तो व्यवहारविरुद्ध संघर्ष गर्नु हो। समाजमा न्याय र समानता स्थापित गर्नु हो। यस्तो समाज बनाउने प्रण गर्दै त्यो प्राप्तिका लागि लड्नु हो। मानवता र भाइचारको प्रवद्र्धन गर्नु हो। अनि युवा हुनुको अर्थ हो प्रश्न गर्नु। के हामी युवाहरूले युवा हुनुको अर्थलाई आत्मसात गर्न सकेका छौं ? हामीले यसको अर्थ आत्मसात गरी व्यवहारमा लागू गर्यौं भने पक्कै पनि समाज बदलिने छ, राष्ट्र बदलिने छ अनि यो राष्ट्रका नागरिकको अवस्था पनि बदलिने छ।"
