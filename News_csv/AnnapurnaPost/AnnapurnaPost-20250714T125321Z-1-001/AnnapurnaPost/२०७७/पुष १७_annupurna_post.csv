शीर्षक,विवरण
सार्वभौम देशको नागरिक नियति,"कुनै बेला राजनीतिक दल र सरकार आफ्नो अकर्मण्यता लुकाउन राजालाई दोष दिन्थे। संवैधानिक दायराभित्र रहे पनि राजसंस्था अस्थिरताको जड हो भनी परिभाषित गर्थे। नागरिकमा समेत नेताका बोली नै सत्य भएको आभाष हुन्थ्यो। समय फेरिँदै गयो। मुलुकमा राजा रहेनन्। राजनीतिक दलको एकछत्र उपस्थिति छ यहाँको शासन सत्तामा। तर देशमा अझै स्थिरता आएन। विकास र समृद्धिले कोसौं टाढाबाट यहाँको राजनीतिलाई गिज्याइरहेको छ। सतीको श्राप परेर हो वा नेतृत्वको नालायकीपनले हो, राष्ट्र झन्झन् पछि परेको छ। अराजनीतिक झुन्डहरू राजनीतिको सारथि बनेका छन्। फलस्वरूप मुलुकमा न शन्ति छ, न स्थिरता, न विधि छ, न समृद्धिको यात्रा नै। छ भने फगत झूट, लुट र फुटको राजनीति मात्र छ। ऐनकानुन निर्धामा मात्र लागू हुन्छ। बलियाले जे गर्दा पनि हुन्छ भन्ने उक्ति चरितार्थ भएको छ यहाँको लोकतन्त्रमा। वस्तुतः कम्युनिस्टहरू लोकतान्त्रिक हुँदैनन्। यो साम्यवादी सिद्धान्तको मूल मान्यता हो। नेपाली कांग्रेस प्रजातान्त्रिक दल हो। प्रजातन्त्रमा उत्पादनका साधनको सामान वितरण असम्भव छ। बीपीको समाजवाद र कम्युनिस्टको समाजवादमा आकाशपातालको फरक छ। बीपीले भोक, रोग र गरिबीलाई समृद्धिको वाधक ठाने। कम्युनिस्टले वर्गबिनाको असम्भव समाज कल्पना गरे। ती दुवै विचार यहाँका लागि उपयुक्त हुन् या होइनन्, त्यसमा छुट्टै बहस हुन सक्छ। तर सिद्धान्तअनुसार आचरण त हुनुपर्छ राजनीतिक दलमा ? यहाँ त्यसो भएन। साम्यवादी भनिनेहरू दक्षिणपन्थी जगमा टेकी व्यवहार पनि घोर दक्षिणपन्थी देखाउँछन्। बीपी विचार मान्नेहरू कम्युनिस्ट दर्शनबाट प्रेरित भई गणतन्त्रका कित्तामा उभिएका छन्। यही नकच्चरो प्रवृत्तिमा यहाँको राजनीति विगत लामो समयदेखि सञ्चालित छ। त्यसैलाई लोकतन्त्रको आवरणमा अग्रगमनको फेटा गुताइएको छ। सत्ताबाहिर हुँदा लोकतान्त्रिक हुने र सत्तामा पुग्दा आफू र परिवारको फाइदा मात्र हेर्ने चरित्रले मुलुकको भलो गर्दैन। देशभन्दा महत्त्वपूर्ण प्रणाली हुन सक्दैन। राजनीतिका अगुवाले पटकपटक ढाँट्ने र छल्ने काम गरेका छन्। २०६३ सालपछि झूटको राजनीतिमा गुणात्मक वृद्धि भयो। यिनीहरूले भन्न थाले, संविधान निर्माण हुन नदिन प्रतिगमनका मतियारको चलखेल भयो। संविधान आएपछि अस्थिरता हटेर जान्छ; देशले गति लिन्छ र विकासको ढोका खुल्छ। जब संविधान प्राप्त भयो तब देशले के पायो ? उही झूट, लुट र फुटभन्दा पृथक् अवस्था रहेन। नागरिकले अनुभूति गर्न नपाएको प्रणालीमा नाम जे भए पनि त्यो सही अर्थमा लोकतन्त्र हुँदैन। यहाँ जनताले प्रणालीप्रति अपनत्व ग्रहण गर्न पाएनन्। त्यसैले यहाँ लोकतन्त्रलाई मूल्य, मान्यता र त्यसका आदर्शबाट विमुख पारिएको छ। नेतृत्वबाट फेरि भनियो, अब देशले पक्कै स्थिरता पाउँछ। नागरिकले त्यसलाई पनि पत्याए। त्यही विश्वासका आधारमा दुईतिहाइनजिकको संख्यामा एउटै दललाई सत्तामा पुर्याए। अब केही हुन्छ भन्ने ठूलो विश्वास थियो नेपालीजनमा। आखिर त्यो भरोसा पनि तुहिएको छ। यसरी पटकपटक नागरिकमाथि धोखा हुन्छ भने यी दल र यिनै पात्रलाई कहिलेसम्म जनसमर्थन भइदिनुपर्ने हो ? यो नै सोचनीय विषय बनेको छ। पद र पैसाभन्दा केही नदेख्ने परिपाटीलाई लोकतन्त्रका नाममा कतिञ्जेल थुमथुम्याइरहने ? यस प्रश्नको उत्तर खोज्ने बेला भएन र ? यसरी नागरिकले सधैं प्रताडित हुनुपर्ने राजनीतिबाट समृद्धिको आशा गर्न किमार्थ सकिँदैन। संघीयताका नाममा प्रदेश सरकार बनाइयो। त्यसलाई समेत केही अपठित भुरे नेताको स्वार्थका लागि खडा गरिएजस्तो बनाइएको छ। विकास अपेक्षाका साथ प्रदेश सरकार निर्माण गरिए। आज त्यसलाई विकासभन्दा दलका कार्यकर्ता मौलाउने भर्याङ बनाइएको छ। यति पनि बुझ्न नसक्ने हो भने नेपाली भएको औचित्य पुष्टि गर्न राजनीतिका मुख्य पात्रलाई अर्को चुनौती थपिएको छ। विधि र प्रक्रियाबाट लोकतन्त्र चलेको हुन्छ। यहाँ प्रणालीलाई विधिभन्दा फरक ढंगले सञ्चालन गरियो। व्यक्तिको स्वार्थमा राजनीति हिँडाइन्छ। अहिले फेरि अर्को अकर्मण्यता छोप्न एकअर्कामा दोष थोपरिँदै छ। विदेशीको डिजाइनमा अस्थिरता निम्तियो भनिँदै छ। सञ्चारमाध्यममा बाहिरिएका तथ्यले पनि त्यसलाई पुष्टि गरेको छ। विदेशीले बहकाउँदैमा बहकिने हो भने कस्ता हुन् यहाँका राजनीतिक पात्र ? विदेशीसामुन्ने लम्पसार पर्ने प्रवृत्तिले निरन्तरता पाइरहँदा देश भड्खालोमा पर्दैन भन्ने के ग्यारेन्टी छ ? जबर्जस्ती टेकाएको प्रणालीमा सानो बतास आउँदा पनि जगै हल्लिन्छ। यहाँ पनि नागरिकको अपनत्व नभएर जुनसुकै बेला राजनीति विसर्जनतर्फ नजाला भन्न सकिने स्थिति छैन। हिजोसम्म यहाँको राजनीतिमा दक्षिण हावी भयो भनिन्थ्यो। बाह्रबुँदे दिल्ली सम्झौतापछि यो भनाइले अझ व्यापकता पायो। भारतीय उच्च तहका कर्मचारीदेखि सुरक्षा अधिकृत एवं राजनीतिक नेतृत्वसमेतले यहाँको प्रणाली हामीले व्यवस्थापन गरेको भनी दलील पेस गरे। माओवादी आन्दोलनको रणनीति तयार पारिएको होडबाजी नै चल्यो। त्यस्तो नांगो रूपमा खेदो खन्दा पनि नेपाली नेतृत्वको चेत अझै फर्किएको छैन। यही परिस्थिति र यिनै पात्रको अग्राधिकार रहेसम्म राजनीतिले सकारात्मक बाटो समात्ला भन्ने अपेक्षा गर्नु भनेको अझै ढुंगेयुगमा फर्किनुजस्तै हो। यतिबेला उत्तरी छिमेकीसमेत यहाँको राजनीति व्यवस्थापन गर्न तम्सिएको देखिन्छ। स्वतन्त्र एवं सार्वभौम मुलुकका लागि योभन्दा दुर्दिन के हुुन सक्छ ? यसरी नै अमेरिका र रूसको हस्तक्षेपकारी चपेडामा पर्नाले कोरिया भन्ने देश दुई भागमा विभाजित भयो। के नेपाललाई पनि कोरियाको नियति भोगाउन खोजिएको हो ? अथवा यिनै दास प्रवृत्तिको बहुमत जुटाएर सिक्किमीकरणतर्फ लान खोजिएको हो ? नेपाली राजनीतिका अगुवाहरूको यसतर्फ किन ध्यान पुग्दैन ? त्यसकारण नागरिक पनि समयमै चनाखो हुनुपर्ने देखिन्छ। संसारको राजनीतिमा दूरदर्शी नेतृत्व नहुँदा राजनीतिले यसरी नै बाटो बिराएको छ। कुबाटो हिँडेको राजनीतिप्रति उसको अवशानमा पनि नागरिकको समर्थन रहँदैन। यो तथ्य राजनीतिशास्त्रका सामान्य विद्यार्थीले पनि बुझेका हुन्छन्। आज यहाँ त्यही भएको छ। संसद् विघटन हुँदा पनि नागरिकमा संसद्प्रति मोह देखिएन। पुर्खाले आर्जन गरेको वस्तुमा अपनत्व हुन्छ। यो संसद्प्रति नेपालीको समर्थन नदेखिनुमा विदेशीले स्वामित्व खोजेकाले नै हो। विदेशीकै इसारामा चारजना नेताले पाँचतारे होटलमा यसको न्वारान गरिएको तथ्य यति चाँडो बिर्सन सकिँदैन। त्यसैले संसद्मा जनजीविकाका प्रश्नभन्दा सांसदका तलबसुविधा वृद्धिमा बढी चासो देखिएको हो। व्यक्तिगत स्वार्थका विषयभन्दा आम नागरिकले अनुभूत गर्ने केही काम यो संसद्ले गर्ने सकेन। त्यसकारण नागरिक भन्दैछन्, के दियो यो संसद्ले हामीलाई ? खान पाउने दलका कार्यकर्ताबाहेक कसैले पनि संसद् विघटनमा सरोकार राखेको देखिँदैन। सत्ताबाहिर हुँदा लोकतान्त्रिक हुने र सत्तामा पुग्दा आफू र परिवारको फाइदा मात्र हेर्ने चरित्रले मुलुकको भलो गर्दैन। विशेषतः २०६३ पछि यसरी नै सक्नेले जे गर्दा पनि हुन्छ भने परिपाटी हुर्काइयो। यो आलेखमा विरोधका लागि विरोध गरिएको होइन। प्रजातान्त्रिक आन्दोलनमा सबैभन्दा बढी खलनायक बनाइएका पात्र राजा महेन्द्र हुन्। उनको दसबर्से शासनमा भएगरेका कामको एक प्रतिशत काम पनि लोकतान्त्रिक नामका कुनै पनि सरकारले गरेन भन्न मात्र खोजिएको हो। देशभन्दा महत्त्वपूर्ण प्रणाली हुन सक्दैन। आज मुलुक नै संकटमा पर्ने खतरा देखिएको छ। जसरी हिजो विकृतिको जड दरबार भनियो; त्यसैगरी आज विदेशी रणनीतिमा यहाँका बुख्याचाहरू मुलुकमा अस्थिरता निम्त्याउन तल्लीन छन्। पुर्खाले जोगाएको यो भूमिलाई सुगौली सन्धिका हस्ताक्षरकर्ताको प्रेतले अर्को तमसुक लेखेर बुझाउने आशंका छ। त्यसलाई चिर्न सक्ने सक्षम नेतृत्व नै आज समयको आवश्यकता हो।"
व्यवस्था रक्षा गर्न निर्वाचन,"ओली सरकार इमानदार हुने हो भने तोकिएकै मितिमा निर्वाचन गरेर संकटतर्फ धकेलिएको मुलुकलाई निकास दिन सक्छ प्रधानमन्त्री केपी शर्मा ओलीको सिफारिसमा प्रतिनिधिसभा विघटन भई निर्वाचन मिति तोकिएको छ। संविधानमा हुँदै नभएको धारा प्रयोग गरी राष्ट्रपतिले संसद् विघटन गरेको भन्दै सर्वोच्च अदालतमा एक दर्जनभन्दा बढी मुद्दा परेका छन्। यी मुद्दामा सर्वोच्च अदालतले संवैधानिक इजलास गठन गरी सुनुवाइ पनि गरिरहेको छ। घोषित मितिमा निर्वाचन वा सर्वोच्च अदालतबाट संसद् पुनस्र्थापना यी दुई विषयमा राजनीतिक दलहरू विभाजित छन्। संसद् विघटनको विरोधमा नेपाली कांग्रेस, जनता समाजवादी पार्टी तथा सत्तारुढ दलको प्रचण्डमाधव समूहले विरोध प्रदर्शन गरिरहेका छन्। प्रजातन्त्रप्रति प्रतिबद्ध एवं इमानदार हुने हो भने ओली सरकारले आफैंले तय गरेको मितिमा निर्वाचन गराउनुपर्छ। नेपाली कांगे्रसका कार्यकर्ता हामी जहिले पनि चुनावका लागि तयार छौंहुनुपर्छ। प्रजातन्त्रका लागि लडेको कांग्रेस चुनावका लागि सधैं तयार छ। निर्वाचन प्रजातान्त्रिक अभ्यास हो। कोरोना भाइरसको संक्रमणका कारण पार्टी महाधिवेशन पर धकेलिएको वर्तमान अवस्थामा संसदीय निर्वाचन कत्तिको सम्भव होला भन्ने कोणबाट पनि विचार विमर्श भइरहेका छन्। निर्वाचनलाई लिएर जनमानसमा कौतुहलता जागेको अवस्था छ। अमेरिका जस्तो कोरोना भाइरसको उच्च संक्रमणले थलिएको मुलुकमा त केही समयअघि चुनाव सम्पन्न भई नयाँ राष्ट्रपति चुनिएका छन्। भारतमा पनि प्रान्तीय चुनाव सम्पन्न भएका छन्। अमेरिकाभारतको तुलनामा हाम्रोमा कोरोना भाइरसको संक्रमणको दर कम छ। यस्तोमा निर्वाचन हुन नसक्ने भन्ने हुँदैन। स्वास्थ्य मापदण्ड अपनाउँदै मुलुकको डेडलक फुकाउन निर्वाचन गराउनुपर्छ। प्रजातन्त्रका लागि निर्वाचन अनिवार्य सर्त हो। कांग्रेस नेतृत्वले वर्षौंदेखि लडेर ल्याएको र धेरै जनताको बलिदान परेको संसदीय व्यवस्था निर्वाचन नभएकै कारण अर्काे बाटोमा मोडियो भने के हुन्छ ? पछिल्लो राजनीतिक घटनाक्रमपछि कांग्रेस पार्टीको महाधिवेशन (निर्वाचन) भन्दा पनि प्रजातन्त्र बचाउने निर्वाचनका लागि पूर्णरूपमा तयार छ, तयार हुनुपर्छ। निर्वाचनमा फेरि पनि कम्युनिस्टसँग कार्यगत एकताको कुरा आउन सक्छ। कम्युनिष्टसँग कांग्रेसको विचार, नीति सिद्धान्त केही मिल्दैन। सोच फरक, चिन्तन फरक भएको अवस्थामा कार्यगत एकताको बारेमा सोच्नु नै व्यर्थ हुन्छ। कांग्रेसले २०७४ सालमा भरतपुर तथा गोरखामा कम्युनिस्टसँग कार्यगत एकता गरेर गल्ती गरेको महसुस भइसकेको छ। संसद् पुनस्र्थापनाको विषय अदालतमा पुगेको वर्तमान अवस्थामा संविधानको व्याख्याकर्ता सर्वोच्च अदालतको निर्णय नै कांग्रेसको लागि मान्य हुनेछ। कांग्रेस प्रधानमन्त्रीको संसद् विघटन गर्ने कदमपछि यो विषयमा सचेत भइसकेको छ। त्रुटिपूर्ण संविधानका कारण यो अवस्था आएको हो भन्ने हाम्रो निष्कर्ष हो। संसदीय प्रजातन्त्र संरक्षणका लागि संविधान संशोधन हुनुपर्छ। संविधान संशोधनका लागि पनि निर्वाचन अपरिहार्य छ। निर्वाचनले संविधान संशोधन गरेर अघि बढ्ने मार्ग प्रशस्त गरिदिन्छ। संसद् विघटनको विषयलाई प्रधानमन्त्रीले प्रयोगको विषयमात्रै बनाए भने राजनीतिमा यसले ठूलो विडम्बना निम्त्याउँछ। पाँचवर्ष म नै प्रधानमन्त्री हुन्छु भन्ने हो भने देशमा ठूलो आन्दोलन हुन्छ। आन्दोलन कांग्रेसकै नेतृत्वमा हुन्छ। आन्दोलनले संविधान रहन्छरहँदैन भन्नेसम्मको निक्र्यौल गर्छ। जनताले गर्ने आन्दोलन निर्णायक हुन्छ। २०७२ को संविधानमा प्रधानमन्त्रीविरुद्ध अविश्वासको प्रस्ताव राख्न सक्ने व्यवस्था छ, तर संसद् विघटनका लागि सिफारिस गर्ने व्यवस्था छैन। संविधान निर्माणका बेला संसदीय व्यवस्थाका बारेमा ठोस कुरा लेख्न सकेको भए अहिलेको अवस्था आउने थिएन। संविधानको हस्ताक्षरकर्ताको नाताले पंक्तिकारलाई लागेको छ, त्यतिबेला हाम्रो कमजोरी भयो। कांग्रेसका नेताहरूले दायित्व पूरा गर्न सकेनन्, जुन कुराका लागि लडेको हो, त्यो बोक्न सकेनन्, विचलित भए। गल्ती भएको छ, यो गल्ती सच्याउनेतर्फ लाग्नुपर्छ। जनतालाई अल्मलाउनु हुँदैन। यदि हामी अल्मिलिएका छौं भने जनतामा जानुपर्छ, त्यो भनेको निर्वाचन नै हो। संसदीय प्रजातन्त्र कांग्रेसको मुख्य एजेन्डा हो। संसदीय प्रजातन्त्रमा प्रधानमन्त्री बलियो हुन्छ। अधिकार सम्पन्न हुन्छ। पार्टी सरकारमा हावी हुन पाउँदैन। पार्टी सरकारमा हावी हुन खोज्दा मुलुकमा अहिलेको परिस्थिति जन्मिएको हो। पार्टीले प्रधानमन्त्रीलाई सुझाव दिन पाउँछसक्छ, तर हाबी हुन पाउँदैन। यो संसदीय प्रजातन्त्रको मूल्यमान्यता हो। यो हिसाबले २०७२ को संविधानले प्रधानमन्त्रीलाई कमजोर बनाएको छ। पार्टीलाई बलियो बनाएको छ। पार्टी बलियो कम्युनिस्ट व्यवस्था लागू भएको मुलुकमा मात्रै हुन्छ। यो संविधानले मुलुकलाई कम्युनिस्ट व्यवस्था भएको मुलुकतर्फ लैजान खोजेको छ। पार्टी बलियो हुनु भनेको पार्टी तानाशाही हुनु हो। संसदीय व्यवस्थामा पार्टी होइन, संसद् बलियो हुनुपर्छ। प्रधानमन्त्री बलियो हुनुपर्छ। संसद् बलियो हुनु भनेको प्रधानमन्त्री बलियो हुनु हो। प्रधानमन्त्री बलियो हुनु भनेको जनता बलियो हुनु हो। संसदीय प्रजातन्त्रको मान्यताविपरीत पार्टीको सर्वोच्चता कायम गर्न खोज्दा अहिलेको अवस्था आयो। प्रधानमन्त्रीको सर्वोच्चता घट्यो। कांग्रेसले गम्भीर भएर नसोच्ने हो भने, पार्टीभित्र यो विषयमा छलफल नहुने हो भने प्रजातन्त्र संरक्षण गर्न अब कांग्रेसले नसक्ने अवस्था आउन सक्छ। कांग्रेस कमजोर भएपछि विस्तारै मुलुक कम्युनिज्मतर्फ जान्छ। कम्युनिस्टको तानाशाही बढ्छ। कांग्रेस मासिँदैं जान्छ। संसदीय व्यवस्थाले प्रधानमन्त्रीलाई अधिकार सम्पन्न बनाएको हुन्छ। प्रधानमन्त्रीलाई काम गर्ने वातावरण भएन, बहुमतको नेताले संसद् विघटन गरी नयाँ निर्वाचनमा जान पाउनुपर्छ भन्ने प्रजातन्त्रको मर्म हो। ०४७ सालको संविधानले प्रधानमन्त्रीलाई संसद् भंग गर्ने अधिकार दिएको थियो। त्यो संविधानमा टेकेर संसद् विघटन भएका उदाहरण हामीले देखेकै हो। २०५१ सालमा गिरिजप्रसाद कोइरालाले संसद् विघटन गर्नुभयो। शेरबहादर देउवा र मनमोहन अधिकारीले संसद् विघटन गर्नुभयो। मनमोहन अधिकारीले गर्नुभएको संसद् विघटन प्रधानमन्त्रीविरुद्ध अविश्वास प्रस्ताव दर्ता भइसकेको भन्दै सर्वोच्च अदालतले उल्टाइदियो। २०५६ सालमा किसुनजीलाई भावी प्रधानमन्त्री घोषणा गरी कांग्रेस निर्वाचनमा जाँदा पार्टीले बहुमत पायो। एक वर्ष हुँदानहुँदै प्रधानमन्त्रीविरुद्ध संसद्मा अविश्वासको प्रस्ताव आयो। किसुनजीमाथि संसद् विघटन गरी निर्वाचनमा जान दबाब पनि आयो तर उहाँले संसद् विघटन नगरी राजीनामा दिनुभयो। राजीनामा दिएको प्रसंगमा किसुनजीले भन्नुभएको थियो, मैले जीवनभर संसदीय व्यवस्थाको लागि लडें। जेल जीवन बिताएँ, म संसदीय व्यवस्थाको विरोधमा जान सक्दिन। मेरो राजनीति सकियोस् तर म संसदीय व्यवस्थाको विरोधमा जान सक्दिन। राजीनामा दिन्छु। संसद् विघटन गर्दिन। प्रजातन्त्र बचाउन आफ्नो पद गौण ठान्ने किसुनजी जस्ता नेता अहिले देखिएनन्। अहिलेका नेताहरूले संसदीय व्यवस्थामाथि नै घात हुने किसिमले गतिविधि गरेका छन्। अहिलेको संविधानले संसदीय व्यवस्थाको अस्तित्व छायाँमा पर्दै जाने त होइन भन्ने चिन्ता थपिएको छ। हिजो सरकार स्थायी हुन सकेन। संविधान बनाउँदा हामीले त्यो अस्थिरतालाई कसरी स्थिर बनाउन सकिन्छ भन्ने मात्रै सोच्यौं। संसदीय प्रजातन्त्रमा प्रधानमन्त्रीसँग चित्त बुझेन भने पार्टीले अविश्वासको प्रस्तावको लागि कदम चाल्छ। अविश्वासको प्रस्ताव पारित भयो भने प्रधानमन्त्री रहँदैनन् प्रधानमन्त्रीको सुरक्षा हुन नसक्दा मुलुकमा अस्थिरता आएको हो भन्नेतर्फ मात्रै हामीले सोच्यौं। प्रजातान्त्रिक मूल्य मान्यता सोचेनौ, यो पक्ष पनि सोच्नुपर्ने रहेछ। त्यही सोचाइको कमीले गर्दा आजको अवस्था आयो। अढाइ वर्षपछि अविश्वासको प्रस्ताव राख्न पाइन्छ भने तीन वर्षपछि संसद् विघटन गर्न पाउने अधिकार राख्नुपर्ने रहेछ भन्ने अहिले लागेको छ। त्यो अधिकार भएको भए चेक एन्ड ब्यालेन्स हुन्थ्यो। यो अवस्थामा पार्टीले विरोध गर्न सक्दैन थियो, अविश्वासको प्रस्ताव पनि ल्याउन सक्दैन थियो। पाँच वर्ष सरकार चल्थ्यो। अस्थिरता होला भनेर प्रधानमन्त्रीलाई नियन्त्रण गर्न खोजियो। प्रधानमन्त्रीलाई पार्टीले कठपुतली जस्तो बनाउने भयो। अहिलेको संकट, अहिलेको समस्या यही हो। संविधानसभाले बनाएको यो संविधान जारी हुनुअघि त्यसमा व्यापक छलफल भएकै हो। विज्ञले बनाएको संविधानमा संविधानसभाले छलफल गर्नुपथ्र्याे। अन्तर्राष्ट्रिय अभ्यास हेर्दा विज्ञले बनाएको संविधान छलफल गरेर पारित गरिएको देखिन्छ। अहिलेको संविधानमा भएको त्रुटि सच्याउन परिमार्जन र संशोधन गर्नुपर्छ। संविधानमा नै टेकेर संसदीय व्यवस्थालाई आक्रमण गर्ने हर्कत देखिन थालेका छन्। यो गम्भीर अवस्था हो। यतिखेर म २०४७ सालको संविधान जारी भएपछि खुसीयाली मनाउन आयोजना गरिएको कार्यक्रमको त्यो संवाद सम्झन चाहन्छु। खुल्लामञ्चमा आयोजना गरिएको कार्यक्रममा गणेशमानजीले भन्नुभएको थियो, यो संविधान संसारकै उत्कृष्ट र प्रजातान्त्रिक संविधानमध्येमा पर्छ, तर मैले यो संविधान बीपीको हातमा राखेर एकपटक उहाँलाई टेस्ट गर्न पाइनँ। यो भन्नुको अर्थ संविधान जनताको आवश्यकता र देशको परिस्थितिअनुसार संशोधन गर्नुपर्छ, गर्न सकिन्छ। संविधानले प्रजातान्त्रिक मूल्यमान्यता र संसदीय प्रजातन्त्रको रक्षा र संरक्षण गर्न कतिसक्छ भन्ने हो। संसद् पुनस्र्थापनाको विषय अदालतमा पुगेको वर्तमान अवस्थामा संविधानको व्याख्याकर्ता सर्वोच्च अदालतको निर्णय नै कांग्रेसको लागि मान्य हुनेछ भन्ने धारणा जनतासामु प्रस्तुत गरिसकेको छ। ओली सरकार इमानदार हुने हो भने तोकिएकै मितिमा निर्वाचन गरेर संकटतर्फ धकेलिएको मुलुकलाई निकाश दिनु अत्यावश्यक छ। पूर्वसांसद अमात्य नेपाली कांग्रेस लतितपुरका सभापति हुन्।"
आर्थिक रूपमै संकटको वर्ष,"सन् २०२० को वर्षमा भएका घटनालाई मानवजातिले नयाँ सिकाइका रूपमा लिनुपर्ने छ वर्ष २०२० कस्तो रह्यो भनेर सोध्दा धेरैको जवाफ हुन सक्छ, यो वर्ष त लकडाउनमय भइयो। सायद संसारका मानिस यस वर्षलाई लकडाउनमै थुन्न चाहन्छन् वा बिर्सन चाहन्छन्। विश्वलाई प्रभावित पार्ने गरी यस्तो जटिल वर्ष यो शताब्दीमै सायदै आएको थियो। विशेषगरी विश्व शक्ति भनिने अमेरिकामा भएका केही प्रमुख घटनाले नै विश्व समुदायको ध्यान ताने। अमेरिकी राष्ट्रपति डोनल्ड ट्रम्पमाथि महाअभियोगदेखि ट्रम्पको पराजयसम्मका घटनाले बाँकी विश्वको ध्यान खिचे। अर्को प्रभावशाली देश बेलायत, चीन, इरान, भारत, अस्ट्रेलिया, लेबनानलगायत देशमा भएका प्राकृतिक तथा कृत्रिम घटना महिनौंसम्म प्रमुख विश्व समाचार बने। सायद ती घटना विश्व इतिहासमा बिर्सने छैनन्। अस्ट्रेलियाको आगलागी सन् २०२० को नयाँ वर्ष नै अस्ट्रेलियाका लागि अप्रिय बनेर आएको थियो। अस्ट्रेलियाको दक्षिणी गोलार्धस्थित झाडीबाट सुरु भएको आगलागी एक लाख ८६ हजार किलोमिटर क्षेत्रफलभन्दा धेरै भूभागसम्म फैलियो। अर्थात् अर्को सिंगो देश क्युबाको क्षेत्रफलभन्दा ठूलो अस्ट्रेलियाको भूभाग आगलागीले नष्ट गरेको छ। मार्चमा सुरु भएको आगलागी थप केही महिनासम्म रह्यो। झन्डै ३ महिनासम्म त आगो निरन्तर रह्यो। न्यु साउथ वेल्समा मात्रै भएको आगलागीको क्षति त्यसअघि अस्ट्रेलियामा भएको आगलागीको क्षतिभन्दा धेरै भएको मापन गरिएको थियो। अस्ट्रेलियामा आगलागीका घटना नियमितजस्तै भए पनि सन् २०२० को आगलागी विगतका भन्दा घातक नै रह्यो। आगलागीबाट ३ बिलियनको संख्यामा त जनावर मरे वा विस्थापित भए। यसलाई अस्ट्रेलिया मात्रै नभएर विश्वकै जैविक विविधतामा परेको ठूलो नोक्सानका रूपमा लिइएको छ। इरानअमेरिका तनाव इरान र अमेरिकाबीच तनाव नयाँ त थिएन। यद्यपि सन् २०२० को वर्ष दुई देशबीच थप तनावग्रस्त बन्यो। जब इरानी सैन्य अधिकारी जनरल कसाम सुलेमानी अमेरिकी हवाई हमलाबाट मारिए त्यसपछि निरन्तर इरानमा अमेरिकी दूतावास तोडफोड गर्नेदेखि विशाल प्रदर्शन भए। अमेरिकी अधिकारीहरूले भने इरानले अमेरिकामाथि आक्रमणको योजना बनाइरहेको दाबी गरेका थिए। सुलेमानीको हत्यालगत्तै इरानले इराकस्थित अमेरिकी दुई रकेटलाई हवाई हमलाबाट खसालिदियो। अमेरिकी राष्ट्रपति पदमा जो बाइडेनको उम्मेदवारी र उपराष्ट्रपति पदमा कमला ह्यारिसको उम्मेदवारीले पनि विश्व राजनीतिलाई तान्यो। तर रोचक घटना त के भयो भने ट्रम्पले चुनावी परिणामविरुद्घ मुद्दा दायर गरे, साथै हार अस्वीकार गरिरहे। इरानी आक्रमणबाट अमेरिकी सैनिकहरू घाइते भए। तनाव बढ्दै जाँदा अमेरिकी प्रतिनिधिसभाले राष्ट्रपति डोनाल्ड ट्रम्पको अनुमोदनविना नै इरानमा सैन्य शक्ति प्रयोग गर्ने अधिकार प्रतिबन्धित गर्ने विधेयक पास गरेको थियो। यी दुई देशबीच यत्तिकैमा तनाव मत्थर भएन। इरानको रिभोल्युसनरी गार्डको आक्रमणबाट युक्रेनी जेट नै खसालियो। जहाँ १ सय ७६ यात्रु मारिए। तर उक्त हमलालाई गल्तीवश भएको भनिएको थियो। नोबेल कोरोना भाइरसको संक्रमण कोरोना भाइरसको संक्रमण अर्को विपद् र विश्व हल्लाउने घटना बनेर आयो। चीनको वुहानबाट सुरु भएको उक्त भाइरसले विश्वका लगभग सबैलाई कुनै न कुनै रूपमा प्रभावित बनाएरै छाड्यो। चीनका केही सहरमा यो संक्रमण फैलिँदासम्म बाँकी विश्वको खासै चासो थिएन। जब युरोपका ठूला सहरमा हरेक दिन मान्छे मर्ने गरी यो भाइरस फैलियो त्यसपछि संसार नै तर्सियो। छोटो अवधिमै यसले विश्वलाई प्रभावित बनाइसकेको थियो। अर्थतन्त्रमा धक्का कोरोनाले विश्वको अर्थतन्त्र धराशायी बनायो। पर्यटन, खेलकुद र अन्य व्यवसाय पनि छोटो समयमै ठप्प हुन पुगे। अर्थतन्त्रमा यति तीव्ररूपमा गिरावट आएको सम्भवतः इतिहासमै पहिलोपटक थियो। नाइट लाइफ ठप्प भयो। सबै देशको अर्थतन्त्रमा यसले तीव्र रूपमा प्रहार गर्यो। बेरोजगार अत्यधिक ठूलो संख्यामा बढ्न थाल्यो। देशहरूकै अर्थतन्त्र ध्वस्त बन्न थाल्यो। ठूला योजना पनि स्थगित भए वा बन्द भए। लकडाउन जीवन विश्व पर्यटन व्यवसाय चमत्कारिक रूपमा खस्कियो, कतिसम्म भने लकडाउनले गर्दा पानीजहाजमा महिनौंसम्म यात्रुहरू समुद्रमै बस्नुपरेको थियो। लगभग सबै देशले क्रमशः लकडाउन लगाउन थाले। मानिसहरूलाई महिनौंसम्म घरभित्रै वा कोठाभित्रै बस्ने बानी परिसकेको थियो। मार्च महिनादेखि नै अधिकांश देशले लकडाउन लगाउन थालिसकेका थिए। फलस्वरूप मानिसहरू झोला बोकेर हजारौं किलोमिटरसम्म पैदल यात्रा गर्न बाध्य भए। विश्वका ठूला सहरहरू नै सुनसान बने। कोरोना भाइरस आफैंमा एक समस्या थियो भने लकडाउन अर्को समस्याका रूपमा देखियो। मानवनिर्मित भए पनि ठूला सहरहरू महिनौंसम्म ठप्प पारिँदा ठूलो संख्यामा मानिस विस्थापित हुन पुगे। लकडाउनले वायु प्रदुषणमा भने अनपेक्षित रूपमा कमी आएको विभिन्न रिपोर्टले देखाउँछन्। बेरोजगार समस्या कोरोना भाइरसको असरका रूपमा बेरोजगार समस्या सबैभन्दा ठूलो रुपमा देखियो। अमेरिकामा मात्रै एक महिनाको अवधिमै २ करोडभन्दा धेरै मानिसले जागिर गुमाउनुपर्यो, जुन अमेरिकी इतिहासमै सबैभन्दा धेरै मानिसले एकैपटक जागिर गुमाएको तथ्यांक हो। मार्च ११ मा विश्व स्वास्थ्य संगठनले कोभिड १९ लाई महामारीका रूपमा घोषणा गरेको थियो। त्यसपछि त अमेरिकामा बेरोजगार संख्या हरेक दिन तीव्र रूपमा बढ्यो। कतिसम्म भने अमेरिकामा यसअघि भएका बेरोजगार दरभन्दा झन्डै १० गुणा बढी बेरोजगार दर यसपटक भएको बताइन्छ। अझै यसलाई अर्को तरिकाले हेर्दा, अमेरिकामा बेरोजगार भएको संख्या चिली वा ताइवानको सिंगो जनसंख्याभन्दा धेरै हो। अर्को ऐतिहासिक असरका रूपमा के पनि देखियो भने तेलको मूल्यमा पहिलोपटक गिरावट आयो। यस गिरावटलाई चमत्कारिक घटनाका रूपमा लिइएको छ। घरबाटै काम कोरोना भाइरसको प्रभाव प्रविधिमा पनि व्यापक रूपमा देखियो। लकडाउनका क्रममा सिंगो विश्व प्रविधिको वरिपरि रह्यो। अधिकांश कार्यालय घरबाटै सञ्चालन भए। पढाइ, काम र बैठकका लागि जूम बैठकको व्यापक प्रयोग हुन थाल्यो। तर संकट हुँदाहुँदै पनि टेस्ला कम्पनीलाई भने सन् २०२० वर्ष फलदायी बन्यो। जुन महिनामा टोयोटा, भक्सवागन र होन्डालाई समेत पछि पार्दै टेस्ला कम्पनी विश्वमै महत्त्वपूर्ण अटोमेकर बन्यो। अन्ततः टेस्लाको मार्केट भ्यालु ३७५ प्रतिशतभन्दा धेरै पुगेको छ। टेस्लाको सम्पत्ति अहिले विश्वकै ठूला ९ अटोमेकर कम्पनीको जोड्दा पनि धेरै छ। ब्ल्याक लाइभ्स म्याटर प्रदर्शन मैले सास फेर्न सकिनँ ! भन्ने वाक्य गएको गर्मीयाममा अमेरिका र लगभग संसारभर फैलियो। यसले एउटा विशाल आन्दोलनको रूपसमेत लियो। सन् २०२० को मे २५ मा अमेरिकी प्रहरीले अश्वेत नागरिक जर्ज फ्लोइडलाई भुइँमा लडाएर घुँडाले घाँटी थिचेर हत्या गर्न खोजिरहेका बेला जर्जले बोलेको वाक्य थियो त्यो। तर तीनजना गोरा प्रहरीले जर्जको घाँटी छाडेनन्। अन्ततः उनी प्रहरीबाट मारिए। त्यसको प्रतिवादका रूपमा अमेरिकाभर विशाल जनप्रदर्शन फैलियो। अमेरिकाबाहेक अन्य विभिन्न देशमा पनि लकडाउन हुँदाहुँदै ठूला आन्दोलन भए। अमेरिकामा त लामो समयपछि यति विशाल आन्दोलन भएको थियो। प्रहरीका गाडीसमेत तोडफोड गर्दै सरकारको विरोध भयो। ह्वाइट हाउसअगाडि नै ठूला प्रदर्शन भएका थिए। तर ९३ प्रतिशत प्रदर्शन शान्तिपूर्ण नै थिए। त्यसबेला संकलन गरिएका रिपोर्टका आधारमा विभिन्न देशमा हजारौंको संख्यामा प्रदर्शन भएको थियो। बेरुत विस्फोट विश्व समुदाय नै प्राकृतिक र जैविक क्षतिबाट ग्रसित भइरहँदा मानवीय त्रुटिका कारण भएको घातक विस्फोटबाट लेबनानको बेरुत बन्दरगाह नै हल्लियो। बेरुतमा आगो बलिरहँदा विश्वभरबाट एकैपटक प्रसारण भएको थियो। यसलाई आधुनिक इतिहासमै सबैभन्दा ठूलो विस्फोटक दुर्घटनाका रूपमा लिइएको छ। यस विस्फोटमा २०४ जनाको मृत्यु हुनुका साथै ६ हजार पाँच सय घाइते भए। यसबाहेक १५ बिलियन डलरभन्दा धेरै नोक्सान भएको बताइन्छ। अमेरिकी डढेलो अमेरिकी जंगलमा लागेको डढेलोले धेरै असर निम्तियो। उत्तर अमेरिकाको दक्षिण तटीय आकाश लामो समयसम्म सुन्तला रंगमा बदलियो। यसलाई लिएर विश्वभर समाचार छापिए। त्यसले निकै ठूलो वायु प्रदूषण भयो। सन् २०२० नै अमेरिकामा ठूलो जंगली डढेलो लागेको वर्षका रूपमा चिनियो। यस क्रममा क्यालिफोर्निया विशेषगरी बढी प्रभावित बन्यो। अमेरिकी चुनाव यसपटकको अमेरिकी चुनाव विगतको भन्दा विशेष र ऐतिहासिक बन्यो। यसले अमेरिकालाई मात्रै नभएर विश्वलाई नै प्रभावित बनायो। यसपटक खर्चको हिसाबले पनि अविस्मरणीय चुनाव बन्यो। कतिसम्म भने अमेरिकामा सन् २०१६ को चुनावको भन्दा दोब्बर खर्च सन् २०२० को चुनावमा मात्रै भयो। अर्थात् १३ बिलियन डलर खर्चमा यसपटकको अमेरिकी चुनाव सम्पन्न भयो। खर्चबाहेक पनि अमेरिकाको चुनावमा विश्वको ध्यान तानियो। राष्ट्रपति डोनल्ड ट्रम्पले पराजय भोग्नुपर्यो, तर उनले हार स्वीकार गरेनन्। राष्ट्रपति पदमा जो बाइडेनको उम्मेदवारी र उपराष्ट्रपति पदमा कमला ह्यारिसको उम्मेदवारीले पनि विश्व राजनीतिलाई तान्यो। तर रोचक घटना त के भयो भने ट्रम्पले दिएका अभिव्यक्ति र चुनावी परिणामविरुद्ध मुद्दा दायर गरे। साथै हार अस्वीकार गरिरहे। अमेरिकाको यसपटकको चुनाव किन पनि महत्त्वपूर्ण रह्यो भने अमेरिकी इतिहासमै सबैभन्दा धेरै मतदाता सहभागी भए। साथै पहिलो कार्यकाल मात्रै चलाएर चुनाव हार्ने तीन राष्ट्रपतिमध्ये ट्रम्प एक थिए। कोभिड १९ को तेस्रो लहर इतिहासले पाठ सिकाउँछ भने झैं कोरोना संकट मत्थर हुँदै फेरि लहरका रूपमा आयो। नोभेम्बरमा कोरोना संक्रमित बढेसँगै कोरोनाको तेस्रो लहर पनि फैलियो। अमेरिकामा मात्रै नोभेम्बर ८ मा दैनिक औसत एक लाख संक्रमित संख्या देखियो। नोभेम्बर अन्त्यसम्म विश्वभर कोरोना संक्रमितको संख्या ६० करोडसम्म पुग्यो। भ्याक्सिन कोभिडको संकटसँगै खोप विकासबारे प्रकाशन भएका समाचारले पनि विश्वभर प्रभावित पारिरहे। चीन, बेलायत, अमेरिका, रूसलगायत देशले कोरोना खोप विकासको पहल गरे। विभिन्न औषधि कम्पनीले खोप विकासमा संघर्ष गरिरहँदा ब्लुमबर्गले नौ कम्पनीका खोप विकासको काम निगरानी गरेको छ। जसअन्तर्गत अर्बौं डोज खोप वितरणको सम्झौता गरिएको छ। भारतमा किसान आन्दोलन पछिल्लो समय भारतमा उठेको किसान आन्दोलनले पनि विश्वलाई नै आकर्षित गर्यो। कोरोना संकट हुँदाहुँदै विभिन्न राज्यका हजारौं किसानले दिल्ली चलो आन्दोलन गरे। प्रदर्शनका क्रममा ठूलो धरपकड भयो। कतिसम्म भने प्रहरीले किसान प्रदर्शन रोक्न खोज्दा प्रदर्शनकारीले प्रहरीका गाडी नै पल्टाइदिए। खासगरी भाजपा नेतृत्वको सरकारले ल्याएको कृषि कानुनको विरोधमा अधिकांश किसान संगठन र किसान आन्दोलित भएका छन्। यसबाहेक गएको वर्ष थाइल्यान्ड, रूस, हङकङ, टर्की, लेबनन, ब्राजिललगायत देशमा सरकारविरोधी विशाल प्रदर्शन भए। तीमध्ये कतिपय देशमा त आन्दोलन अझै जारी छ। आखिर राजनीतिक प्रदर्शनसँगै विभिन्न देशमा एकपछि अर्का घटना भए। २०२० को एक वर्षमा भएका ती घटनाबाट मानवजातिको भविष्यमा नयाँ सिकाइका रूपमा लिनुपर्ने छ। (एजेन्सीहरूको सहयोगमा)"
जीवनको महत्व सिकाउने वर्ष,"अंग्रेजी पात्रोअनुसार सन् २०२० ले हामीलाई विभिन्न भोगाइ र अनुभव दिलाउँदै बिदा लिएको छ। सँगसँगै नयाँ वर्ष २०२१ को स्वागत गरिँदै छ। सन् २०२० को सुरुवातीदेखि नै संसारभर नै कोरोना कहर भोग्न बाध्य हुनेले सन् २०२० लाई प्रतिकूलताका रूपमा लिनु स्वाभाविक हो। तर पनि यो वर्ष मानिसलाई जीवनको महत्त्व राम्ररी सिकाउन सफल भएको मान्नुपर्छ। वर्षभरिको आधा समय बन्दाबन्दीमै बिताउन बाध्य हुनुपर्दा अघिल्ला वर्षका जीवनशैली, जीवन र मृत्युको बोध, महामारी र परिवार, स्वास्थ्य र जीवन, शिक्षा र जीवन, प्रकृति र मानवीय स्वभाव धेरै विधाबाट जीवनबोधलाई नजिकले हेर्न सिकायो। प्रत्येक वर्ष क्यालेन्डरका पाना परिवर्तन हुँदैमा, दिन, गते र बार परिवर्तन हुँदैमा मानवीय स्वभाव परिवर्तन भएको पाइन्नथ्यो। तर सन् २०२० को कोरोना कहरले त्यो मानवीय स्वभावमा केही सकारात्मक परिवर्तन ल्याउन सकेको अनुमान गर्न सकिन्छ : विज्ञान र जीवन सामान्य भाषामा पनि हामी भन्ने गर्दथ्यौं विज्ञानले प्रमाणित गरेको; विज्ञानअनुसार यस्तो हुन्छ; विज्ञानले ल्याएको परिवर्तन आदिआदि। जब कोरोना कहरले वैज्ञानिक, चिकित्सक, अनुसन्धानकर्ता, विशेषज्ञ कोही छाडेन। सबैलाई एउटा त्रास र संयमको जीवनमा फर्कन बाध्य बनायो। तब थाहा लाग्यो विज्ञानलाई पनि चुनौती थपियो। समयचक्रमा कोरोनाभन्दा खतरनाक महामारी पनि आएका थिए होलान् तर यो समय यस्तो रह्यो अरूको जीवन बचाउने चिकित्सकहरू आफ्नै जीवनलाई कसरी बचाउन सकिन्छ भनी मुख्य चुनौती र संघर्षका साथ लागे। सम्पन्न राष्ट्रका होऊन् या विपन्न राष्ट्रका मानिस, विज्ञानलाई घरभित्रै अनुभूति गर्न बाध्य भए। ऐनमौकाको महामारी र परिस्थितिले भौतिक सम्पत्तिा पहिचान गर्न माहिर मानिसलाई आफ्नो आन्तरिक सम्पदाबारे बोध गर्न धेरथोर जागृत गराएको छ। कोरोना महामारीले सारा संसारका मानिसलाई घरभित्र थुनेर विज्ञानले समेत चुनौती पाइरहँदा जीवनजत्तिको महत्त्व अरू छैन भन्ने अन्तिम निर्णयमा सबै पुगे। एउटा वैज्ञानिक बनेर नाम कमाउनु कति ठूलो कुरा ठानेको मानव समाजमा जीवन बचाउन पाए त अरू के चाहियो र भन्ने अवस्थामा पुगे। आफ्नो जीवन र जीवनशैली बोध गर्न नभ्याउनेलाई जीवनलाई फर्केर हेर्न सिकायो सन् २०२० ले। त्यसैले अरू वर्षभन्दा यो स्मरणीय वर्ष मानिन्छ। प्रकृति र जीवन सामान्य अवस्थामा आफ्नै रोजीरोटी, सफलता र उन्नतिको आपाधापीमा दौडिने मानिस प्रकृतिबाट टाढा भइरहेको थियो। मानवनिर्मित साधन र स्रोतले प्रकृतिको दोहन भइसकेको थियो। प्रकृति प्रदूषित र वातावरणमा असन्तुलनको स्थिति देखिन थालेको थियो। जब कोरोना कहरले मानिस घरभित्र थुनिन बाध्य भए तब प्रकृति खुलेर हाँस्न पायो। जीवजन्तु, कीटपतंग र चराचुरुंगीले स्वतन्त्रताको अनुभूति गरेको महसुस गर्न सकिन्थ्यो। मानिस घरभित्र थुनिँदा जीवजन्तु फराकिला सडक र चौरमा निस्किएर आफ्नो स्वतन्त्रता महसुस गरिरहेका देखिए। मानिस टाढा हुँदा प्रकृति खुल्न पाउने यो कस्तो दुर्भाग्य ? संसारभरका पत्रकारले प्रकृति रमाएको, यसको सौन्दर्यको तस्बिर र समाचार प्रसारित गरिरहँदा घरभित्र थुनिएका मानिसले जीवन र प्रकृतिको महत्त्व थाहा पायो। स्वच्छता, स्वछन्दता, सुन्दर प्रकृति नै मानिसको आयुसग जोडिएको छ भन्ने महसुस हुन थाल्यो। धेरै समयको अन्तरालमा मानिसले यो भिन्नताको महसुस गर्न पायो। जीवनमा सृजनशीलता जब मानिस घरबाहिर निस्कन नपाउने गरी बन्दी भयो तब उसले गर्ने भनेको काम नै आफूभित्रको सृजनशीलता प्रस्फुटन गराउनु थियो। हातका सीप, कलाकौशलता होस् या भान्छामा खाना बनाउने नयाँ तरिकाको अभ्यास होस्, गीतसंगीत सुन्ने या गुन्गुनाउने होस् या चित्रकला र करेसाबारीमा फलफूल, तरकारी फलाउने काम सबैमा नयाँ सृजना प्रस्फुटन हुन पायो। साहित्य एवं दार्शनिक किताब अध्ययन गर्नु, कथा, कविता कोर्नु, कहिल्यै महत्त्व थाहा नपाएको, महत्त्व नदिएको र समय नभएको काममा एउटा छुट्टै सृजनशीलता थपियो। खेतीकिसानीमा अल्छी गर्नेहरू र आलसी व्यक्तिसमेत बाँझो रहेका जमिन हराभरा बनाउन कस्सिए। जीवनमा कृषि र कृषि उत्पादनको महत्त्व अरू प्रस्ट भयो। मितव्ययिता, संयमता, समझ र जागरणको अभ्यास बढ्यो। सरसफाइ, स्वास्थ्य र खानपान कलामा सुधार आयो। परिवारसगै बसेर नातिनीदेखि हजुरआमासम्मले समय बिताउन र एकअर्कासग सिक्ने र सिकाउने अवसर मिल्यो। नोकरी गर्नेले घरबाट काम गर्नुपर्ने अवस्था आयो। विद्यार्थीले घरबाटै पढे। यसले प्रविधि प्रयोगमा समेत अरू सृजनशीलता थपियो। भर्चुअल मिटिङ, संवाद, कार्यक्रम आदिले परिवारकै सदस्य बीचमा एकअर्कामा सहयोगी भावनाको विकास भयो। व्यक्ति नकारात्मकताबाट सकारात्मक र प्रेमल हुन जान्यो। अन्यथा, समय र परिस्थिति अनुकूल भइरहँदा व्यक्तिको सृजनात्मकता झन्डै हराइसकेको थियो। समय सधैं मेरैअनुसार चल्छ भन्ने अहंकार बोध गराउन सक्यो र अस्तित्वको लीला के छ त्यो बोध गर्न सक्ने बनायो। ध्यान, योग र स्वास्थ्यप्रति सचेतना जीवनभरको आपाधापी र भागदौडले आफ्नो स्वास्थ्यको ख्याल गर्न भुल्ने मानिसलाई कोरोना कहरमा समय मिल्यो अनि ध्यान, योग र स्वास्थ्यको ख्याल राख्ने अवसर मिल्यो। जब पनि प्रतिकूलताको स्थिति आउँछ तब मनोबल उच्च राख्नुपर्छ; सकारात्मक हुनुपर्छ र परिस्थितिलाई परिवर्तन गर्न नसके पनि मनस्थितिलाई सही राख्नुपर्छ भन्ने जागरणको विकास भयो। ध्यानको अभ्यासले स्वयंमा स्थिर हुन सक्नु नै आन्तरिक शान्ति र पूर्णताको अनुभव रहेछ भन्ने बोध जाग्न थाल्यो। ऐनमौकाको महामारी र परिस्थितिले भौतिक सम्पत्ति पहिचान गर्न माहिर मानिसलाई आफ्नो आन्तरिक सम्पदाबारे बोध गर्न धेरथोर जागृत गराएको छ। बन्दाबन्दीको समयले खुलस्त पारिदियो कि ध्यानको कला जान्ने व्यक्तिले घरभित्र सजिलै समय बिताउन सक्दो रहेछ। आत्म एकान्तमा बस्नुको अर्थ नै स्वयंमा स्थित हुनु र स्वयंको स्वभावमा जिउनु रहेछ। यो मानिसको स्वभावै हो र यही नै योगको मर्म पनि। योग एक शारीरिक क्रिया मात्र नभएर सम्पूर्ण स्वास्थ्यको परम विज्ञान र कला पनि हो। योगले हाम्रो पूर्ण स्वास्थ्यको रक्षा गर्छ र जीवनलाई सुखी, शान्त र समृद्ध बनाउन मद्दत गर्छ। मन सधैं अरूमाथि ध्यान लगाउँछ भने ध्यान आफूप्रति ध्यान लगाउने कला हो। अरूलाई ध्यान दिनु प्रेम हो भने स्वयंलाई प्रेम गर्नु ध्यान हो। हाम्रो जीवनमा समस्या छन् भने ती सबको कारण हो ध्यान नहुनु। ध्यानको अभ्यास नगरिनु र ध्यानलाई समय नछुट्ट्याउनु। सन् २०२० को सकारात्मक उपलब्धि यो रह्यो कि धेरैभन्दा धेरै व्यक्तिले ध्यान, योग र आफ्नो स्वास्थ्यको महत्त्व जान्न र बुझ्न सके।"
सन्दीप लामिछानेले बिगबासमा शनिबार पहिलो खेल खेल्ने,काठमाडौं : नेपाली लेग स्पिनर सन्दीप लामिछानेले अस्ट्रेलियामा जारी बिग बास लिगमा यस यामको पहिलो खेल शनिबार खेल्ने भएका छन्। चौध दिनको अनिवार्य क्वारेन्टाइनको समय सकिएपछि उनले पहिलो खेल उनको पुरानो क्लब मेलवर्न स्टार्सविरुद्ध खेल्न लागेका हुन्। लामिछानेले मेलवर्न स्टार्सविरुद्धको खेल खेल्ने पक्का भएको उनका व्यवस्थापक रमन शिवाकोटीले जानकारी दिए। होबार्ट हुरिकेन्समा आबद्ध लामिछानेले कोरोना भाइरसको सङ्क्रमणका कारण यस यामका सुरुवातका छ खेल गुमाएका थिए। नेपालमै छँदै कोरोनाबाट सङ्क्रमित भएका कारण लामिछानेलाई बिगबास लिग खेल्नका लागि अष्ट्रेलिया जान ढिला भएको थियो। अस्ट्रेलिया पुगेपछि पनि अनिवार्य १४ दिन क्वारेन्टाइन बस्नुपर्ने भएका कारण उनले प्रारम्भका ६ खेल खेल्नबाट वञ्चित भएको व्यवस्थापक शिवाकोटीले जानकारी दिए। उनी बुधबार क्वारेन्टाइन मुक्त भएका थिए। उनी सम्मिलित टोली होबार्ट सातौँ खेल खेल्ने तयारीमा छ। हालसम्म खेलेका छ खेलमा होबार्ट चारमा जित तथा दुई खेलमा हारका साथ आठ टोली सम्मिलित बिगबासको तेस्रो स्थानमा रहेको छ। बिगबास खेल्न लामिछाने गत मङ्सिर ३० गते अष्ट्रेलिया गएका थिए। क्वारेन्टाइन अवधि सकिएपछि उनी नियमित अभयासमा जुटेको व्यवस्थापक शिवाकोटीले बताए। लामिछानेले खेल्ने शनिबारको खेल नेपाली समय अनुसार बिहान पौने १२ बजे शुरू हुने बताइएको छ। उनले तेस्रो पटक बिगबास लिग खेल्न लागेका हुन्। लामिछानेले यसअघि दुई यामको बिगबास मेलवर्न स्टार्सबाट खेलेका थिए। ती दुई याममा उनले कूल २० खेल खेल्दै २६ विकेट लिएका थिए। राष्ट्रिय टोलीको बन्द प्रशिक्षणमा सहभागी हुने क्रममा लामिछाने कोरोनाबाट सङ्क्रमित भएपछि केही समय आराम गर्दै त्यसबाट मुक्त भएपछि मात्र उनी अष्ट्रेलिया उडेका थिए।
