शीर्षक,विवरण
मुस्कानसहितको जीवन,"मुस्कान र हाँसो सर्वमान्य भाषा हुन्; जुन सबै भाषीले, सबै उमेरका मान्छेले तथा केही जनावरले समेत बुझ्न सक्छन्। मानसिक तनाव, रिस, घमन्ड, भोक, पीर तथा चिन्ता कम गर्न तथा नकार्न प्रयोग गरिने अचुक औजार मुस्कान वा हाँसो सामाजिक जीवन तथा स्वास्थ्यका लागि अति उपयोगी छ। भनिन्छ, शोकलाई मुस्कानले मिच्छ अनि मुस्कानले नै रिसलाई पनि जित्छ। मुस्कान भनेको जिन्दगीले जिन्दगीलाई गाँस्ने पुल हो। सबैभन्दा मीठो र आकर्षित मुस्कान भनेको एक बैंसालुले अर्को बैंसालुलाई छान्दा दिइने मुस्कान हो। साहित्यले मुस्कानलाई ओछ्यान नलगाएको सुहाग को रूपमा पनि तुलना गरेको पाइन्छ। लेखकलाई सृजनाको स्रोत पनि बन्छ। मनोविज्ञानअनुसार वास्तविक हाँसो आन्तरिक अनुभूति हो र सुखमै मात्र आउँछ। वास्तविक हाँसोले आफू मात्र होइन; अरूलाई पनि आनन्द प्रदान गर्छ। त्यसैले मुस्कान वास्तविक, शुद्ध र आनन्ददायी अनुभूति हो तर हाँसो भने कसैलाई उपहास गर्ने खतरनाक प्रवृत्ति पनि हुन सक्छ। मुस्कानको महत्व मुस्काउँदा अनुहारका जम्मा १३ वटा मात्र मांसपेशी प्रयोग हुन्छन् भने मुख अँध्यारो पारी झोक्रिँदा ६४ वटा मांसपेशी उपयोग हुन्छन्। हाँस्दाभन्दा रिसाउँदा वा चिन्तित हुँदा ज्यादा जोड पर्छ। धेरै मांसपेशी प्रयोग हुन्छन्। धेरै ऊर्जा शक्ति खर्च हुन्छ र नकारात्मक प्रभावले अरू धेरै हानिनोक्सानी पुर्याउँछ। तर मुस्कानले सफलता दिन्छ; साथी दिन्छ; सुख दिन्छ अनि मुस्कानैमुस्कान दिने भएकाले मुस्कान दान गर्नु उच्चतम दान पनि हो। चिकित्सकको मुस्कानले बिरामीको आधा पीडा घटेर जान्छ भने शिक्षकको मुस्कानले विद्यार्थीको बुझाइ दोब्बर भएर जान्छ। आमाबाबुको मुस्कानले केटाकेटीमा प्रेमाभाव र सहजता विकास हुन्छ भने हाकिमको मुस्कानले कर्मचारीको कार्यशक्ति र मनोबल बढेर जान्छ। त्यस्तै प्रेमीप्रेमिकाको मुस्कानले अर्काको गल्ती, कमजोरी, इच्छा तथा जिद्दीलाई घोलिदिन्छ, पगालिदिन्छ र अगाध प्रेममा नाफा गाँसिदिन्छ। प्रेममा धेरै प्रेमी भन्ने गर्छन्, मलाई तिम्रो नाक, मुख, धनसम्पत्ति, योग्यता, सोर्सफोर्सभन्दा पनि अनन्त मुस्कान भए पुग्छ। त्यसै प्रेमिकाहरू भन्छन्, मलाई तिम्रो माया र सुरक्षाका साथसाथै मुस्कान चाहिन्छ। मुस्कान प्रेमको मुटु, जीवनको प्राण, स्वास्थ्यको बाटो तथा सुखको ढोकाको रूप हो; जसले नोक्सान होइन फाइदैफाइदा दिन्छ। यावत् तथ्यबाट मुस्कानको महत्व प्रस्टिन्छ। अपवादमा मृत्युमा हाँसिने हाँसो अस्वस्थताको द्योतक हो भने धनुष्टकारमा देखिने पीडादायी, जबर्जस्ती हाँसो हो। सुन्दर देखिन चाहनेले अनुहार राम्रो, अनुहार राम्रो पार्न चाहनेले दाँत, ओठ र त्यसबाट प्रस्फुटन हुने मुस्कान सुन्दर, मिठास र आकर्षक बनाउनैपर्छ। अमेरिकी जीव विज्ञानकी प्रोफेसर डा हेलेनले हास्नु एक व्यायाम भएको प्रमाणित गरेकी छिन्। खुलेर हाँस्दा त्यति क्यालोरी खर्च हुन्छ जति क्यालोरी तपाईं हल्का हिँड्दा हुन्छ। भुईंमा लडेर पेट मिचिमिची अनियन्त्रित तरिकाले हाँस्नाले १२० क्यालोरी प्रतिघन्टा अर्थात् मध्यम गतिमा हिँड्दा प्रयोग हुने क्यालोरी बराबर हो। खित्का छाडेर हाँस्दा प्रति घन्टा सय क्यालोरी बराबर शक्ति खर्च हुन्छ भने बाहिर नदेखाईकन भित्रै मुसुमुसु हाँस्दा करिब २० क्यालोरी प्रति घन्टासम्म प्रयोग हुन्छ। हरेक १० देखि १५ मिनेटको हाँसोले ४० क्यालोरी खपत हुन्छ। पेटको मांसपेशी सिक्स प्याक बनाउन पेटको क्रन्चिजभन्दा हाँसोबाट बढी हुने गर्छ। खुलेर हाँस्दा रक्तसञ्चारलाई प्रभावकारी बनाई हरेक विशेषतः मुटुका मांसपेशीको व्यायाम हुन्छ। तथापि हाँसो व्यायामको विकल्प होइन। हाँसोले विभिन्न किसिमका सकारात्मक प्रभाव पार्छ। कमेडी कार्यक्रम हेर्दा तौल घट्छ। हाँसोले सम्पूर्ण शरीरलाई आराम दिलाउँछ। स्वस्थ रहने रसायन बढाउँछ, आयु बढाउँछ र बौद्धिक स्तर बढाउँछ। तनाव घटाउने, रक्तचाप घटाउने सकारात्मक सोचाइ, आत्मरक्षा, मस्तिष्कको कार्यशक्तिमा सुधार, इम्युनिटी बढाउने, हृदयलाई बचावट गर्ने, मुटुमा सुप्रभाव पार्ने, आराम तथा शान्त महसुस हुने, आफूलाई राम्रो, सफल तथा सहयोगी महसुस हुने र व्यक्तिगत एवं सामाजिक सम्बन्ध तथा भावनामा सकारात्मक प्रभाव पार्छ मुस्कान वा हाँसोले। तसर्थ विनामूल्यमा मुस्कानबाट जीवनभर सफलता, खुसी र धेरै फाइदा पाउन सकिन्छ। झनै हीरक मुस्कान कानमा झुम्का, टप लगाउने पुरानो चलन विकसित हुँदै नाइटो छेडेर झुम्का झुन्ड्याउने, आँखीभौंमा टप लगाउने, जिब्रोमा गहना लगाउने फेसन व्यापक भइरहेको वर्तमान फेसन विधामा दाँतमा हिरा जड्ने फेसनले पनि नेपालमा स्थान पाइसकेको छ। अहिले विश्वभर झन्डै एक करोड मानिसले दाँतमा हिरा जडेका छन्। यो फेसन युरोपबाट सुरु भई युरोपेली मुलुक हुँदै जापान, सिंगापुर, भारत हुँदै नेपाल प्रवेश गरेको हो। कुनै घाउ वा पीडाविना सजिलै दाँतमा हिरा जडान गर्न सकिन्छ। हिराको स्टोन प्रयोग गरिने यो झर्दैनझर्ने वा झरेर निल्दा मानिस मर्ने पनि हुँदैन। केही वर्षदेखि युरोप र अमेरिकामा प्रचलनमा आएको हिरक मुस्कान अब दक्षिण एसियाली मुलुकमा पनि भित्रिएको छ। कुनै बेला हुनेखानेहरू दाँतलाई सुनले मोर्थे र समाजमा विशिष्ट व्यक्तिका रूपमा आफ्नो पहिचान गराउँथे। उनीहरूको स्वर्ण मुस्कान हेर्न धेरै मानिस लालायित पनि हुन्थे। यसो गर्दा आफूलाई आवश्यक परेका बेला सुन बेच्न पनि पाइने र नबेचुञ्जेल दाँतको शृंगार पनि हुने गथ्र्याे। तर फेसनको परिवर्तनसँगै स्वर्ण मुस्कानको फेसनमा परिवर्तन आई हिरक मुस्कान भित्रिएको छ। कम मूल्यमा पाइने यस्तो हिरक मुस्कान विशेषगरी टिनएजर युवतीबीच लोकप्रिय छ। हिरक मुस्कानका लागि सीधै आफ्नो औंठी, टप वा फुलीमा लगाउने चम्किलो हिरा वा क्रिस्टलको टुक्रा किन्नुहोस् र दन्त विशेषज्ञकहाँ जानुहोस्। दन्तविशेषज्ञ विशेष गरी सौन्दर्य विशेषज्ञ दन्त चिकित्सकले सुहाउँदो रूपमा त्यसलाई तपाईंको दाँतमा फिट गरिदिनुहुन्छ। अन्त्यमा, सुन्दर देखिन चाहनेले अनुहार राम्रो, अनुहार राम्रो पार्न चाहनेले दाँत, ओठ र त्यसबाट प्रस्फुटन हुने मुस्कान सुन्दर, मिठास र आकर्षक बनाउनैपर्छ। थरीथरीका सौन्दर्यवद्र्धक शृंगार सामग्री प्रयोग गरेर र शृंगारसँग सम्बन्धित उपचार गराएर मात्रै पुग्दैन; दाँत, ओठ र मुस्कानको वैज्ञानिक अध्ययन र उपचार हुनैपर्छ र तहाँबाट प्रस्फुटन हुने हाँसो र मुस्कानले सबैको हित गर्छ। नेपाल सरकारका मुख स्वास्थ्य प्रमुख डा बुढाथोकी नेपाल चिकित्सक संघका केन्द्रीय कोषाध्यक्ष हुनुहुन्छ।"
अब भ्युटावर कि पुस्तकालयहरू ?,"गाउँगाउँमा अस्पताल र पुस्तकालयजस्ता सामाजिक पूर्वाधार छाडेर मात्र चौडा सडक र भ्युटावर किन बन्दैछन् ? संघीयताको मूल मर्म नै जनताको नजिकको सरकार हो। यसले समाजको वास्तविक समस्या निदान गर्ने, आम मान्छेका रहनसहनसँग जोडिएका मुद्दालाई प्राथमिकतामा राख्ने नीति निर्माण हुन्छ र त्यसैका आधारमा समाज न्यायपूर्ण समृद्धितर्फ अगाडि बढ्छ भन्ने मान्यता हो। तर विगत चार वर्षको अनुभवको मिहीन विश्लेषण गर्दा त्यो आशयप्रति हाम्रो नयाँ संरचनाले न्याय गरेको देखिँदैन। अहिले विकासबारे कुरा गर्दा गाउँगाउँमा डोजर आतंक र भ्युटावर एपिडेमिकसँगै जोडिएर आउने विम्ब बनेका छन्। अधिकांश ग्रामीण सडक प्राविधिक सर्वेक्षण र डिजाइनबिना डोजर अपरेटर र उपभोक्ता समितिका सदस्यको सुझबुझका आधारमा ठोकिन्छ। नाला, टेवा पर्खाल, र ग्रेड आदि न्यूनतम मापदण्डको कुनै ख्याल नै नगरी ठोकिने यस्ता धुले सडकहरू जनताको स्वास्थ्यमा समस्या ल्याउने मात्र होइन, बाढी र पहिरोको धराप बनेर जनताका लागि जोखिम बनेका छन्। वर्षाैं, कैयन् ग्रामीण भेगमा डोजर आतंकका कारण ज्यान गुमाउनेको संख्या बढ्दो छ भने कैयौं गाउँबस्ती बस्नै नहुने अवस्थामा पुगेका छन्। अनेक सडक लामो समयदेखि निर्माणाधीन छन् भने केही अधुरै छोडिएका छन्। मर्मत तथा स्तरोन्नति भनेर छुट्ट्याएका टुक्रे बजेट जनप्रतिनिधि र निर्माण व्यवसायीको सेटिङमा सकिने गरेको छ। हरेक वर्ष अर्बाैं रूपैयाँ खर्च त भइरहेकै छ, तर पनि जुन प्रकारले पूर्वाधारमा फट्को आउनुपर्ने हो त्यो देखिएको छैन। समग्रमा स्थानीय तहमा आएको सिंहदरबार न जवाफदेही हुन सक्यो न त जिम्मेवार नै बन्न सक्यो। त्यसैगरी, अहिले देखिएको अर्काे महामारीका रूपमा छ डाँडाडाँडामा भ्युटावर। अहिले दिनहुँ अनेक यस्ता समाचार आइरहन्छन्, जहाँ गाउँमा पर्यटन विकासका नाममा सिमेन्टका दुईचारतले बिल्डिङ ठड्याएर भ्युटावर भन्ने गरिएको छ। यस्ता संरचना गाउँमा अलिकति अग्लो परेको जस्तो डाँडामा पन्ध्रबीस मिटर अग्लो बनाएर वरिपरि भएका रूखभन्दा माथिबाट हेर्न मिल्ने गरी बनाइएको हुन्छ। कैयन् स्थानीय वा प्रदेश सरकारको योजनाअन्तर्गत बनाइएका छन् भने कैयन्मा स्थानीय जनताले आफ्नो तर्फबाट रकम संकलन गरेर समेत बनाएका छन्। यस्ता उदाहरणबाट दुइटा कुरा प्रस्ट देखिन्छ एउटा, हामीसँग सामाजिक पूर्वाधार बनाउनका लागि प्रशस्त स्रोत साधन आउने बाटा बनेका छन् भने अर्काे हरेक तहमा राजनीतिकर्मी तथा समाजका अगुवामा आफ्नो ठाउँमा केही गरेर देखाउने हुटहुटीले डोर्याउने गरेको छ। स्थानीय तहका सरकारमा काम गर्दै गरेका जनप्रतिनिधिलाई आफ्नो कार्यकालमा केही गरेर देखाउने इच्छाशक्तिका कारण नै यस्ता पहल आउने गरेका छन्। तर हाम्रा गाउँगाउँमा रहेका राजनीतिकर्मी, निर्माण व्यवसायी तथा आमा जनताको सोचमा यस्तै जड, अल्पकालीन र कंक्रिट संरचनाका परिकल्पना मात्र आउनुको पछाडि कारण के छन् त ? यो विषयमा अलिकति विवेचना र अनुभवले डोर्याएको बुझाइ यहाँ राख्ने प्रयास गर्नेछु। सडक कि भ्रष्टाचार गर्ने बाटो ? भ्युटावर हाम्राजस्ता पहाडी क्षेत्रमा अनावश्यक हो भन्नेमा सायदै कुनै द्विविधा होला। तर पनि किन यस्तो लहडी पारामा हाम्रा स्रोतसाधन खेर फालिएको छ त ? यी प्रश्नमा विवेचना गर्नु महत्वपूर्ण छ। अर्कातिर सडकको कुरा छ सडक प्राविधिक हिसाबले मिलेको, मापदण्डअनुसार, भौगोलिक जटिलताअनुसार पहिरो र भासिने डर, वातावरणमा पर्ने असर आदिमा कुनै विचार नै नपुर्याई हाम्रा सडक बन्ने गरेका छन्। चौडाइ, उकालोओरालो अर्थात् ग्रेड र स्केल, घुम्तीमा हुनुपर्ने चौडाइ आदि कुनै पनि प्राविधिक आधारलाई बेवास्ता गर्दै डोजर अपरेटरका भरमा सडक खनिएका छन्। पानी र निकासको उचित प्रबन्ध नगरी खनिएका यस्ता सडकमा धेरै ठाउँमा नाला नै खनिएको हुँदैन, जसले गर्दा सडक पनि टिक्दैन तथा हरेक वर्ष अमूल्य स्रोतसाधन यसैमा व्यर्थ खर्च भएर जान्छ। संघीयता गाउँगाउँमा सिंहदरबार त पक्कै भयो तर त्यो काठमाडौंको सिंहदरबारको सुधारिएको रूप होइन, झन्झन् विकृत रूप बन्न पुग्यो। नेपाली समाजको पारम्परिक सत्ता समीकरणलाई सामन्ती संरचनाले जकडेर राखेको अवस्थामा नयाँ संरचना त्यही पुरानै सामन्ती सत्ता समीकरण बलियो बनाउन प्रयोग भयो। जुन शोषकको हिजो हालीमुहाली थियो, लोकतान्त्रिक साधन पनि उनीहरूकै दुनो सोझ्याउने हतियार बन्न पुगे। त्यसैकारण केन्द्रको भ्रष्टाचारीस्वरूप झन्झन् विकृत हुँदै नयाँ अजिंगर बन्न पुग्यो स्थानीय तहमा पुग्दा। गाउँगाउँमा आएको सिंहदरबारले हाम्रो गाउँठाउँलाई स्वर्ग बनाउन होइन, केही सीमित वर्गको फाइदाका लागि हास्यास्पद पहलमा बहुमूल्य स्रोतसाधन खेर मात्र फाल्नका लागि प्रयोग भइरहेका छन्। पैसा खर्च गर्न सक्ने व्यवसायी मात्र गाउँपालिका र नगरपालिकाका जनप्रतिनिधि बन्न पुगे भने गाउँमा आउने बजेट सबै आफ्नै स्वार्थअनुरूपका काममा मात्र खर्च गर्ने वातावरण बन्न थाल्यो। स्थानीय सरकारले आम जनताको आर्थिक अवसर, स्वास्थ्य र शिक्षामा खर्चनुपर्ने रकम रकमान्तर गरेर भए पनि डोजर व्यवसायी र निर्माण ठेकेदारलाई फाइदा हुने योजनामा मात्र खर्च हुन थाल्यो। हुँदाहुँदा जनप्रतिनिधि आफैं सीधै वा घुमौरो बाटोबाट डोजर र निर्माण व्यवसायी बन्न पुगे। यसरी स्थानीय जनप्रतिनिधि नै व्यवसायमा सीधै संलग्न भएपछि कागजी प्रक्रिया मिलाएर खान सजिलो हुने खालका काममा मात्र पहल हुँदै गरेको तथा समाजको वास्तविक आवश्यकता, दीर्घकालीन रूपमा सामाजिक हितको योजना आदिबारे कुनै सोच नै पुग्ने कुरो भएन। सेटिङ मिलाएर गरिएको यस्तो योजना कार्यान्वयनमा अनियमितताबारे कुरा उठ्दा पनि कानुनी प्रक्रियाअनुसार गलत भएको सिद्ध गर्न सकिने ठाउँ कम नै हुन्छन्। आयोजना सुरु गर्दा र सम्पन्न भएपछि समुदायबाट स्वीकृति लिन सार्वजनिक परीक्षण गरी सुनुवाइ गरिनुपर्ने प्रावधान छ, तर दुईचारजना बसेर कागजमा तयार गर्ने र मिलाउने गरेर यस्ता काम गरिएको हुन्छ। राजनीतिक संरक्षणमा बन्ने उपभोक्ता समिति आफैं भ्रष्टाचार गर्नमा सबैभन्दा अगाडि देखिने गरेका छन्। आयोजनाको छनोट भएपछि पनि समय रहँदासम्म दलहरू भागबन्डा मिलाउन नै व्यस्त हुन्छन्। र आर्थिक वर्षको अन्त्यमा बजेट फ्रिज हुने अवस्था आउँदा मात्र हतारहतार सम्झौता गरेर निर्माण कार्य अगाडि बढ्छ। काममा ढिलाइ गर्ने अर्काे कारण प्राविधिक अनुगमनका लागि धेरै समय नरहोस् भन्ने पनि हो। किनभने अन्त्यमा कामको चाप बढी हुने भएपछि प्राविधिक कर्मचारीलाई पनि काम गर्न गाह्रो हुन्छ र जाँचपड्ताल राम्रोसँग हुन नपाउँदा कमसल गुणस्तरका कामका लागि पनि भुक्तानी हुन जान्छ। यो परिस्थितिले समाज विकासका लागि नभइनहुने रोजगार सिर्जनाका काम, समाजमा संस्कृति संरक्षण तथा उत्पादनमुखी सोचमा प्रगति गर्नेतर्फ हाम्रो स्थानीय सरकारको ध्यान गएन, मात्र तुरुन्तै पहाड खोस्रेर धर्काे देखाउन सकिने सडक वा तीनचारतले भर्याङ ठड्याएर भ्युटावर भन्न सकिने कुरूप कंक्रिट संरचनातिर मात्र ध्यान गयो। एउटा खुले आम लुट र धेरै ठूलो परिमाणको नीतिगत भ्रष्टाचार हाम्रै आँखाअगाडि हुँदै गरेको देखिन्छ, तर यसलाई सुधार्न पर्ने खाँचो कतैबाट महसुस गरिएको देखिँदैन। हाम्रो गन्तव्य के हो ? हाम्रा गाउँगाउँमा सडक र भ्युटावरको महामारी दुइटा संरचनागत समस्याको लक्षण हुन्। पहिलो, हाम्रो समाजमा अपराधी प्रवृत्ति र सामन्ती संरचनाको मिलेमतोमा बनेको दोहनकारी समूह हाम्रो राज्यशक्ति तथा प्राकृतिक स्रोतसाधनको दोहन गरेर आफ्नो फाइदा निकाल्नका लागि परिचालित छ र समाजका हरेक अवयव त्यसैका लागि प्रयोग गरिरहेको छ। यही स्वार्थी समूहका कारण समग्रमा लोकतान्त्रिक व्यवस्थाप्रति नै वितृष्णा बढ्दै छ। विकासका नाममा अनेक यस्ता अलोकतान्त्रिक अभ्यासले निरन्तरता पाएका छन् भने कहालीलाग्दो नयाँ विकृति जन्मेका छन्। दोस्रो समस्या, समाजका रूपमा हामीले हाम्रो गन्तव्य के हो भन्नेबारे दीर्घकालीन रूपमा सोचेका छैनौं। मनोरम र स्रोतसाधनयुक्त डाँडाकाँडाले भरिएको हाम्रो भूगोलमा चारतले सिमेन्टको भर्याङमा उभिएर बाँझा खेतबारी हेरेर रमाउँदा हाम्रो समाज कहाँ पुग्छ ? राज्य, समाज र प्राकृतिक स्रोतसाधन यसरी व्यर्थको लहडमा फुकेर आम मान्छेका लागि नभइनहुने शिक्षा र स्वास्थ्य पूर्वाधारमा अपुग क्षमता हामीले कसरी विकसित गर्छाैं ? यी प्रश्नमा हाम्रो स्थानीय सरकार र समाजले ध्यान नदिएको परिणाम पनि हो यो महामारी। किन हाम्रो समाजमा जनप्रतिनिधिले काम देखाउनका लागि माटो खोस्रने र बालुवा थुपार्नेपट्टि बढी लहसिएका छन् भन्नेमा भ्रष्टाचार गर्ने स्वार्थ प्रमुख कारण त हो नै; साथसाथै संस्थागत कामका लागि नीतिगत प्राथमिकताको अभाव, केन्द्रमा स्थायित्वको समस्या तथा अत्यावश्यक सामाजिक पूर्वाधारका लागि चाहिने दीर्घकालीन प्रतिबद्धताको कमी पनि मुख्य कारण हुन्। उदाहरणका लागि, भ्युटावर एकपटक बनाएपछि उद्घाटन गर्ने बोर्डमा नाम लेखाउन पाइन्छ। त्यसपछि धेरै झन्झट लिनुपर्दैन। तर, पुस्तकालयजस्तै सामाजिक पूर्वाधार बनाउँदा भने त्यसको दिगो रूपमा व्यवस्थापन गर्ने स्रोतसाधनको आवश्यकता पर्छ। समाजका विभिन्न स्रोतसाधन तथा नेतृत्वका अवयव, यसरी दीर्घकालीन योजना र लक्ष्यबिना परिचालित हुँदाको परिणाम नै अहिले देखिएको बेथिति हो। पहिलो कार्यकाल लगभग सकिनै लागेको अवस्थामा हाम्रा स्थानीय सरकारहरूले एउटा कुराको प्रस्ट संकेत गरेका छन् ः जबसम्म दीर्घकालीन योजना र लक्ष्यमै अस्पष्टता हाम्रो समाजमा रहन्छ, गाउँगाउँमा आएको सिंहदरबारले हाम्रो गाउँठाउँलाई स्वर्ग बनाउन होइन, केही सीमित वर्गको फाइदाका लागि हास्यास्पद पहलमा बहुमूल्य स्रोतसाधन खेर मात्र फाल्नका लागि प्रयोग हुनेछन्। उपभोक्ता समितिहरूको दुरुपयोग तथा भ्रष्टाचारप्रति आम जनताको समर्थनले पनि देखाउँछ शिक्षा, जनचेतना र सामाजिक विकासका लागि चाहिने सामाजिक पूर्वाधारको विकास अत्यावश्यक खाँचो भएको छ।"
रोजगार सिर्जनाको सवाल,"नेपालको शैक्षिक नीति सीपमूलक र व्यवहारमुखी हुन नसक्दा शैक्षिक संस्थाहरू बेरोजगार उत्पादन गर्ने कारखाना बनेका छन्। औंलामा गन्न सकिने शैक्षिक संस्थाहरूले सीपमूलक र व्यवहारमुखी शिक्षा प्रदान गरी दक्ष जनशक्ति उत्पादन गरेका छन्। ती औंलामा गन्न सकिने दक्ष जनशक्तिले समयमै उचित रोजगारको अवसर पाए पनि अधिकांश जनशक्ति रोजगारको खोजीमा जुत्ताको तलुवा खियाउन बाध्य छन्। शिक्षा नीति सीप प्रदान गरी स्वरोजगार बन्न योग्य बनाउनेभन्दा सैद्धान्तिक ज्ञान मात्रै प्रदान गरेर भाषण दिने र अधिकारका लागि आवाज उठाउनसक्ने बनाउनु मात्रै भएकाले श्रम बजारमा रोजगारको खोजीमा भौंतारिनेको संख्या बढेको हो। स्वरोजगार बन्ने सीप, दक्षता र उद्यमशीलता नभएकै कारण शिक्षित युवामा जागिरे मनोवृत्ति धेरै बढेको हो। उच्च शिक्षामा विद्यार्थीको चाप बढिरहेको वर्तमान परिप्रेक्ष्यमा सरकारी तथा निजी क्षेत्रबाट पनि स्वरोजगार बन्न प्रेरित गर्ने सीपमूलक र व्यावसायिक तथा प्राविधिक शिक्षामा बढी प्राथमिकता दिनुपर्नेमा यसो हुन नसकिरहेकाले भोलिका दिनमा थप शिक्षित बेरोजगारको समस्या चर्किने अनुमान सहजै गर्न सकिन्छ। शिक्षित जनशक्तिलाई खपत गर्ने खालका उत्पादनमूलक तथा सेवामूलक आर्थिक क्रियाकलाप पर्याप्त मात्रामा सञ्चालन हुन नसक्दा यस्ता शिक्षित जनशक्तिको उपयोग हुन नसकेको हो। परिणामतः मुलुकमा बेरोजगार समस्याले भयावह रूप लिएको छ। साथै अदक्ष र अर्धदक्ष जनशक्तिका लागि पनि रोजगारको अवसर आवश्यक भएकाले मुलुकको कृषि, उद्योग, पूर्वाधार निर्माणलगायतका क्षेत्रमा रोजगारको अवसर सिर्जना गर्ने कार्यमा राज्यका तीन वटै तहको पहल आवश्यक देखिएको छ। बेरोजगारलाई सम्बोधन गर्ने कार्य प्रभावकारी भएन भने यो समस्याले अझ भयावह रूप लिने निश्चित छ। यस्तो अवस्थामा सरकारको नीति तथा कार्यक्रम र बजेटमा उल्लेख भएअनुसारका रोजगार सिर्जनाका कार्ययोजनाको प्रभावकारी कार्यान्वयनको खाँचो छ। एउटा प्रधानमन्त्री रोजगार कार्यक्रमले मात्रै सम्पूर्ण बेरोजगारलाई रोजगार बनाउन सक्ने अवस्था छैन। स्थानीय, प्रदेश र संघ तीनै तहबाट रोजगार सिर्जनाको कार्यलाई प्राथमिकताका साथ अघि बढाउन नसकिएसम्म बेरोजगारको समस्या न्यूनीकरण हुन सक्दैन र गरिबी निवारणमा पनि टेवा पुग्न सक्दैन। देशमै केही गर्ने अवसर भइदिएको भए; केही बन्ने अवसर भइदिएको भए; केही पाउने अवसर भइदिएको भए; केही कमाउने अवसर भइदिएको भए कुनै पनि युवा सुखद भविष्यको कल्पना गरेर खाडी मुलुकको तातो घाममा सेकिन जान लालायित हुने थिएनन्। तर राज्यले ती महŒवाकांक्षी युवाका मनमा कुनै आशा, भरोसा र विश्वास जगाउनै सकेन। राज्यले केवल निराशा र वितृष्णा मात्रै जगायो युवाका मनमा। राजनीति, राजनीतिक दल र सत्ताको सदावहार खेलमा लागेर राज्यले युवाका सपना र आकांक्षा लत्याएको परिणामस्वरूप युवा पलायन बढेको अहिलेको तीतो यथार्थ हो। युवालाई स्वदेशमा टिकाउने र स्वदेशमै रमाउने वातावरण राज्यले सिर्जना गर्न नसक्नुको परिणति हो वैदैशिक रोजगारप्रतिको आकर्षण। यो आकर्षणभित्र केही बाध्यता छन् र केही रहर पनि छन्। यही बाध्यता र रहरले डोर्याइएर बिदेसिएका युवाले पठाएको रेमिट्यान्समा शासक रमाएका छन् तर जनता रमाउन सकेका छैनन्। थोरै नेपाली जनता रमाइरहेका बेला धेरै नेपाली जनता भने पीडा र व्यथाले रोइरहेका छन् र छटपटाइरहेका छन्। कतै ठगिनुको पीडा छ। कतै धोका र जालसाजीको पीडा छ। कतै दुर्घटनाको पीडा छ। कतै दुर्भाग्यको पीडा छ। कतै भने मृत्युकै पीडा छ। यसरी वैदेशिक रोजगारका नाउँमा विभिन्न पीडाले रुनेहरूकै कथाव्यथालाई लिएर धेरै साहित्य सिर्जना भइसके। धेरै सिनेमा बनिसके। देशका युवा विदेशमा दुख खेप्दैछन्। विदेशमै बसेर रुँदैछन्। यता स्वदेशमा तिनका जहान र घरपरिवार रोएका छन् र रुँदैछन्। धेरै पीडा सहेका छन् र सहँदै छन्। यस्तो पीडा सहनुपर्ने नेपालीको संख्या रोजगारका लागि बिदेसिने युवा संख्या सँगसँगै बढिरहेको छ। तर यसतर्फ राज्यको उचित ध्यान जान सकेको छैन। रेमिट्यान्सको चमकमा नेपाली घरपरिवारले भोगिरहेको पीडा र दुःख ओझेलमा परेको छ। नेपाली घरपरिवारको मात्रै होइन; देशकै लाइफलाइन बनेको रेमिट्यान्स आप्रवाहमा उल्लेख्य कमी आउने सम्भावना बढ्दै गर्दा अर्थतन्त्र धान्ने विकल्प खोज्नैपर्ने आवश्यकता छ। आफ्नै देशको समृद्धिमा जुट्नुपर्ने जोसिला र ऊर्जाशील युवा परदेशमा आँसु र पसिना बगाउँदै छन्। त्यही आँसु र पसिनाको आर्जन हो रेमिट्यान्स। नेपाली युवाको आँसु र पसिनासँग साटिएको रेमिट्यान्सले धानेको छ देशको अर्थतन्त्र। त्यही रेमिट्यान्सले अहिलेसम्म सुरक्षित छ देशको अर्थतन्त्र। तर त्यही रेमिट्यान्स पठाउने नेपाली कामदार स्वयं भने आर्थिक तथा सामाजिकरूपमा पनि असुरक्षित छन्। अनि अव्यवस्थित छ तिनको जीवन र तिनको घरपरिवारको अवस्था। यतै समस्या छ। उतै समस्या छ। समस्यैसमस्यामा जकडिएको छ वैदेशिक रोजगार। विदेशको त कुरै छाडौं; आफ्नै देशमा ठगिनुपरेको छ नेपाली कामदारले आर्थिक र सामाजिक रूपमा पनि। सरकारले जतिसुकै ध्वाँस दिए पनि अहिलेसम्म व्यवस्थित र सुरक्षित बनाउन सकेको छैन वैदेशिक रोजगारलाई। कोभिड १९ को कारण पछिल्लो समय वैदेशिक रोजगारमा विश्वव्यापी ह्रास आएको छ। कामदारको कम मागले गर्दा धेरै देशमा कार्यरत कामदार आफ्नै देश फर्कन बाध्य हुँदैछन्। यसले रेमिट्यान्समा निर्भर अर्थतन्त्र भएका नेपालजस्ता धेरै देश आर्थिक संकटमा पर्ने सम्भावना बढ्दै गएको छ। नेपालको वैदेशिक रोजगार पनि कोभिड १९ बाट प्रभावित छ। पछिल्लो समय वैदेशिक रोजगारमा जानेको भन्दा फर्कनेको संख्या बढिरहेको छ। विगतमा यसरी वैदेशिक रोजगारमा जाने र फर्कने संख्याबीच सन्तुलन थियो। अहिले भने वैदेशिक रोजगार निकै असन्तुलित हुन थालेको छ। श्रम, रोजगार तथा सामाजिक सुरक्षा मन्त्रालयको तथ्यांकअनुसार चालु आर्थिक वर्षको ६ महिनामा ५७ हजार नेपाली कामदार कामका लागि विदेश गएका छन् भने सोही अवधिमा २ लाख ५७ हजार नेपाली कामदार विदेशबाट फर्केका छन्। यसअनुसार दैनिक सरदर ३१६ जना नेपाली कामदार कामका लागि विदेश गएको देखिन्छ भने विदेशबाट फर्कनेको संख्या दैनिक सरदर एक हजार चार सय २८ रहेको देखिन्छ। यसरी हेर्दा रोजगारका लागि विदेश जानेभन्दा विदेशमा रोजगार गुमाएर फर्कनेको संख्या चार गुणा बढी रहेको देखिन्छ। यो आँकडाले निकट भविष्यमै नेपालमा बेरोजगारको अवस्था भयावह हुने र रेमिट्यान्स आप्रवाहमा आउने कमीले देशको अर्थतन्त्रसमेत संकटमा पर्न सक्ने सम्भावना देखिएको छ। बेरोजगार समस्या भयावह हुने खतरा बढ्दै गरेको अवस्थामा पनि त्यसलाई कसरी सामना गर्ने भन्ने कुनै सरकारी तयारी देखिएको छैन। जोसिला र ऊर्जाशील युवा फर्कनु देशका लागि अवसर पनि हो। यो अवसरलाई पुँजीकृत गर्ने कार्ययोजना राज्यले बनाउनुपर्छ। युवाको क्षमता, दक्षता र प्रतिभालाई पूरापूर सदुपयोग गर्न सक्यो भने देशले समृद्धिको यात्रामा छलाङ मार्न सक्नेछ। बेरोजगार समस्या हल गर्न मात्रै होइन; राष्ट्रिय समृद्धिको यात्रामा युवाको सहभागिता र योगदान अभिवृद्धिका लागि पनि रोजगार सिर्जना अपरिहार्य बनेको छ। वर्तमान परिवर्तित सन्दर्भमा प्रमुख राजनीतिक दलहरूको ध्यान अविश्वासको प्रस्ताव, महाअभियोग, संयुक्त सरकार गठन आदिमा केन्द्रित हुने र सरकार पनि सत्ता टिकाउने खेलमा लाग्दै गर्दा रोजगारका क्षेत्रमा टड्कारो रूपमा देखिएको समस्या ओझेलमा परेको छ। यद्यपि वैदेशिक रोजगारमा देखिएका समस्या तत्काल सम्बोधन गर्नैपर्ने मुख्य चुनौतीका रूपमा देखिएको छ। यसलाई बेलैमा सम्बोधन गर्ने प्रयत्न गरिएन भने यसले नेपालको सामाजिक तथा आर्थिक क्षेत्रमा तत्कालीन र दूरगामी असर पार्ने निश्चित नै छ। परिस्थितिवश बेरोजगार बन्न विवश युवा मनमा उत्पन्न हुने निराशा, कुण्ठा, आक्रोश र विद्रोह समाज र देशका लागि पनि घातक बन्न सक्छ। नेपाली घरपरिवारको मात्रै होइन; देशकै लाइफलाइन बनेको रेमिट्यान्स आप्रवाहमा उल्लेख्य कमी आउने सम्भावना बढ्दै गर्दा अर्थतन्त्र धान्ने विकल्प खोज्नैपर्ने आवश्यकता पनि टड्कारो देखिएको छ। त्यसैले राज्यले युवालाई विदेश धपाउने होइन; स्वदेशमै काम गरेर रमाउने वातावरण सिर्जनामा ध्यान दिनुपर्छ।"
"कुणा कर्णालीका, अनुभव हाम्रा","कर्णाली घुमाउटो पड्यो लौडी बगाउँदैन, बैरागीका बाजमन् डुली अगाउदैनँ भनेर कर्णालीवासीले आफ्ना वेदना पोखिरहँदा कर्णाली उत्सवको दोस्रो संस्करणका लागि कर्णालीबाहिरका हामी भने निमन्त्रणा पाउनासाथ सीधै पुग्यौं सुर्खेत नगरीमा। गत वर्षदेखि सुरु भएको कर्णाली उत्सव यसपालि कुणा कर्णाली अर्थात् कर्णालीका कुरालाई पाँच दिनका बीचमा विविध माध्यमले बुझ्ने र बुझाउने, चिन्ने र चिनाउने काम भयो। धेरैपटक कर्णालीका धेरै जिल्ला पुगेर वस्तुस्थिति अध्ययन गर्ने अवसर मिलेको पंक्तिकारलाई यसपटक भने खास कुणा के हुन् त कर्णालीका यसमै रहेर प्रत्यक्ष सुन्ने र सुनाउने अवसर मिल्यो; जसले कर्णालीसँगको भावनात्मक सम्बन्ध अरू निखार्न सफल भयो। अवश्य पनि सबैले अनुभूति गरेको हो नेपालभित्र बग्ने सबैभन्दा लामो नदी कर्णाली घुमाउरो छ, घुमेर बगेको छ। त्यसैले हो त कर्णाली नदी झैं केन्ıबाट कर्णालीमा आउने हरेक चिज घुमेरै आउने ? विकास, योजना, पूर्वाधार, लगानी र प्रशासनिक सुविधा र कार्यान्वयनदेखि पुस्तक पनि कर्णालीसम्म आइपुग्न धेरै घुम्नुपर्छ, ढिलो आइपुग्छ र कर्णालीवासीको गुनासो छ। गत वर्षको उत्सवदेखि सुरु गरेर यो वर्षको उत्सव अवधिभरिमा भएका विचारविमर्श, पृष्ठपोषण र प्रस्तुतिले प्रस्ट पार्छन् कि भौगोलिक जटिलताले मात्र कर्णाली पछि परेको होइन। कर्णाली र योजना विकासका लागि पूर्वाधार र पूर्वाधारका लागि लगानी आवश्यक पर्छ। लगानीबजेट अर्थात् सुर्केथैली कसरी खोल्ने र यसलाई कसरी, कसले कसेर राखेको छ सम्मका पोको खोल्ने काम दोस्रो उत्सवले गरेको छ। सुर्केथैली अर्थात् पैसाबजेट कसरी छुट्टिएको छ कर्णालीका लागि ? प्रदेश सरकारको अवसर र चुनौती छुट्टिएको बजेटलाई कसरी लगानी गर्ने अनि कर्णालीमा किन लगानी गर्नेसम्मका अध्ययन भएनन् भने भौगोलिक विकास त घुमेरै पुग्छ त्यतिञ्जेल कर्णालीको मौलिकता कसरी बचाउने त्यो पनि महत्वपूर्ण नै छ। विकास, बजेट र अंकगणितका कुरा त धेरै विज्ञता र प्रतिवेदनले प्रस्ट पार्न जमर्को गरें तर कर्णालीको प्राकृतिक सम्पदालाई कसरी भरपूर उपयोग गर्ने त्यसमा ध्यान पुग्न सकेको देखिएन। अरू विकास खोज्दाखोज्दै कर्णालीमा उपलब्ध स्रोत जल, जमिन र जडिबुटीसमेत पछि परेको भान भयो। किनकि यसमा आत्मनिर्भर बन्न सक्ने कर्णालीले उपयुक्त योजना र लगानी पाएन। कर्णालीमा नेतृत्व कैथा नेता, कैथो नेतृत्वमार्फत कस्ता नेता छन् त्यस्तै नेतृŒव र विकास आउने कुरा प्रस्ट पार्न खोजियो। उत्सव र सहजकर्ता त कर्णालीको अवस्था र आगामी योजनाबारेमा विचारविमर्श गरेर झक्झाउने माध्यम न हुन्। सरकार र नेतृत्व तहलाई सहयोग गर्न तम्सिएका थुप्रै गैरसरकारी संस्था र बैंकिङ क्षेत्रले समन्वयका लागि संकल्पना पनि गरे। उत्सवमार्फत विविध क्षेत्रका विज्ञहरूले कर्णाली प्रदेशका मुद्दालाई राष्ट्रिय बहसमा पर्ुयाए, यो अर्को उपलब्धि मान्नुपर्छ। कर्णालीको आर्थिकसामाजिक विकासका नाममा धेरै बहस भए पनि विकासका विशेष मागलाई सम्बोधन गर्ने गरी बनेको कर्णाली विकास आयोगले विकासका मुद्दालाई राष्ट्रिय मुद्दासँग मूल प्रवाहीकरण गर्न सकिरहेको छैन। योजनालाई कार्यान्वयन गर्न त नेतृŒव तहले नै जिम्मेवारी बोध गर्नुपर्ने हुन्छ। उत्सवले केन्द्र, प्रदेश र स्थानीय सरकारका तीनवटै तहलाई कर्णालीमा विकास र समृद्धिको खाका कोर्न एवं थप योजना बनाउन मद्दत पुर्याएको छ। संघीय संरचनाको अभ्यासले विकास घुमाउरो नभईकन आउला भन्ने अपेक्षा गरेका कर्णालीवासीलाई सम्बन्धित पक्षले योजनासँगै कार्यान्वयन पक्षलाई अघि बढाउन दक्षतासहितको विज्ञता र अनुसन्धान पनि चाहिन्छ भन्ने कुरालाई सँगसँगै अगाडि लैजान सकेन। राष्ट्रिय आवश्यकता पूरा गर्न सक्ने जनशक्ति भएर पनि त्यसको उपयोग गर्न सकिएको छैन। जनशक्तिलाई संस्थागत संरचनामा परिणत गर्न सकिएको छैन। उपलब्ध प्राकृतिक स्रोतसाधनको भरपूर उपयोग हुने माध्यमको खोजी हुन सकेन। राष्ट्रियस्तरका विकासका कार्यक्रमको प्राथमिकतामा कर्णालीलाई पार्न सकिएन। विकासलाई विकेन्द्रीकरण गर्ने अभ्यास बन्न सकेन। कर्णाली जस्तै भूबनोट भएका कयौं मुलुकले कसरी पूर्वाधार विकास हाँसिल गरेका छन् सिक्ने प्रयास गर्ने हो भने कर्णालीको भूबनोट र विकटतालाई माध्यम बनाएर सबै पक्षका विकास पछि पार्ने कामबाट उम्किन सकिने थिएन होला। कि पानी पिदै नपिनु कि कर्र्णाली सुका, कि त दैव जन्म नदे कि सोचेको पुगा। कि विकास देऊ, सोचेको पुर्याइदेऊ, कि कर्णाली नै सुकाऊ, हे दैव नत्र किन जन्म दिएको ? कर्णालीवासीको यो व्यंग्यात्मक वेदनालाई केही हदसम्म सम्बोधन गर्न सक्ला उत्सवले आफ्नै नेतृत्वमार्फत हामी आशावादी बनौं। उत्सवको उपलब्धि हामी सजिलै वकालत गर्ने गर्छौं उत्सवबाट कर्णालीवासीले के उपलब्धि हासिल गर्छन् ? कार्यक्रम आयोजना गर्नु, व्यवस्थापना गर्नु र यसलाई सम्पन्न गर्नु आफैंमा एउटा जिम्मेवारीपूर्वक कार्य हो। पाँच दशकमा नेतृत्व तहले दिन नसकेको विकास पाँच दिनको उत्सवले कसरी देओस् ? तर उत्सवले कर्णाली बाहिरबाट जानेलाई पनि यहाँको आर्थिक अवसरहरूको खोजीका आधार सिकाउन सक्यो। कर्णालीको जनजीवन, उद्यमशीलता र सीपको चर्चा गर्यो, कर्णालीलाई पर्यटकीय गन्तव्य बनाउन सकिने रारा, सेफोक्सुन्डोदेखि मानसरोवरसम्मका विशेषतालाई उजागर गरेर चिन्ने र चिनाउने अवसर दियो। किताबमा पढिने कर्णाली प्रत्यक्ष आँखाले देख्ने अवसर दियो। प्राचीन खस राज्यको केन्द्र कर्णाली नेपाली भाषाको उद्गम थलो हो भनेर पढ्नेलाई त्यहाँका स्थानीयले सुनाएको खस भाषा र देउडाका गीतले कर्णालीको इतिहास, समाज, संस्कृति र प्रकृति वास्तवमै बुझ्न र हेर्नलायक रहेछन् भनेर प्रमाणित गरिदियो। कर्णाली समृद्घ भयो भने यसको फल केन्द्रमा नआउला त ? त्यसैले त कर्णाली उत्सवले एकै थलोमा बसेर कर्णाली चियाउने आँखीझ्याल बन्यो, जहाँबाट राष्ट्रलाई नै चियाउन, जिम्मेवारी बोध गर्न, मानवीय विकास र यथास्थितिलाई अनुभूति गर्न एउटा भावनात्मक थलो बन्यो। कर्णाली प्रदेशको पहिचान र सम्भावना उजागर गरी यहाँको ऐतिहासिक, राजनीतिक, आर्थिक, सामाजिक, सांस्कृतिक एवं पर्यटकीय महŒवलाई राष्ट्रिय बहसमा लैजाने अवसर सृजना गरिदियो। उत्सवले यहाँको इतिहास, कला, संस्कृति, भाषा र साहित्यको जगेर्ना कसरी गर्ने पुनःस्मरण गरायो। कर्णालीको शैक्षिक तथा प्रशासनिक विकासको अवस्था र यसलाई कसरी पैरवी गर्न सकिन्छ विचारविमर्शको माध्यम बन्यो। कर्णाली, यसको परम्परागत पहिचान र यसलाई हेर्ने दृष्टिकोणबारे विविधतायुक्त विचार, वादविवाद एवं मतभेदमा समेत सहभागितामूलक बहस, मन्थन र चिन्तनको थालनी गर्ने साझा मञ्च बन्न सक्यो। सरकार, नागरिक समाज, विज्ञ र कर्णालीवासी एवं कर्णालीलाई माया गर्नेबीच कर्णालीका साझा समस्या पहिचान गरी कला, भाषा, संस्कृति र विकासको साझा अवधारणा बनाउन मद्दत पुर्यायो। यही उत्सवले केन्द्र, प्रदेश र स्थानीय सरकारका तीनवटै तहलाई कर्णालीमा विकास र समृद्धिको खाका कोर्न एवं थप योजना बनाउन मद्दत पुर्याएको छ।"
जसपाको अग्निपरीक्षा,"यस्तो विषम परिस्थतिमा जनता समाजवादी पार्टी अर्ली इलेक्सनको पक्षमा उभिनुपर्छ यतिबेला जनता समाजवादी पार्टी चर्चामा छ। जहाँ गए पनि उसैको चुरीफुरी देखिन्छ। कसैले भन्छ बाबुराम प्रधानमन्त्री बन्दै छन् रे (!) केही महन्थ ठाकुरको हल्ला गर्छन्। जसपाले के गर्ला ? प्रधानमन्त्री केपी शर्मा ओलीलाई साथ देला कि ? धेरैको चासोको विषय बनेको छ। गैरसंस्थापनीय भूमिकामा जसपाले राखेको मागको के प्रत्याभूति छ भन्ने प्रश्न पनि त्यत्तिकै घतलाग्दो छ। किनकि संविधान निर्माणका लागि सोह्रबुँदे सम्झौतादेखि समाजवादी फोरमसँग तीनबुँदे संविधान संशोधनको सहमतिसम्म तराईमधेसले गरेको छ। सापेक्षतामा केही कमबेसी भए पनि सामान्यतः तराईमधेसका सन्दर्भमा सबै एउटै ड्याङका मुला हुन्। यसले गर्दा यसपालि जसपाले उधारो होइन, नगदीमा आफ्नो काम फत्ते पार्न जरुरी देखिन्छ। नगदीको प्रश्न सत्ता सरोकारको विषय भएकाले स्वाभाविक रूपमा जसपाको एउटा धार प्रधानमन्त्री केपी शर्मा ओलीको नजिक देखिन्छ। तर वर्तमान सत्ता चरित्र संविधानविरोधी, गैरलोकतान्त्रिक, अधिनायकवादी तथा अहंकारवादी रहेकाले प्रजातान्त्रिक मूल्य र मान्यतामा विश्वास गर्ने शक्तिलाई सत्ता समीकरणबाट पार्टीमाथि अनाहक रूपमा प्रश्न तेस्र्याउने त होइन भन्ने डर पनि त्यत्तिकै छ। धर्मनिरपेक्षताको माला जप्दै भारतको बिहारका मुख्यमन्त्री नीतिशकुमार संयुक्त प्रगतिशील गठबन्धनतिर भएको भए यसपालि उसले आफ्नो सत्तालाई निरन्तरता दिन सक्ने सम्भावना न्यून थियो। त्यसैले आफूलाई वैकल्पिक शक्तिका रूपमा स्थापित गर्ने हो भने जसपाको अर्जुनदृष्टि वर्षौंवर्षदेखि उसको जनाधारमाथि कब्जा जमाएकाहरूको सफायाकरणसँग सम्बन्धित हुनुपर्छ। राजनीतिक गणितमा दुई प्लस दुई पाँच हुने हुनाले सत्ता प्राप्तिको प्रश्न अहम् हुन जान्छ। यस सन्दर्भमा तराईमधेसको अस्मिता रक्षाको प्रश्नले उसको टाउको दुखाइको विषय बन्नु स्वाभाविक हो। यिनै अन्तरद्वन्द्वमा जसपा फसेको छ र निर्णायक मोडमा पुग्न सकिरहेको छैन। तर राजनीतिमा जे पनि हुन्छ भन्ने कुरा चारतारे र हँसियाहथौडाअंकित झन्डाको बलमा रेणु दाहालले जितेको धेरै भएको छैन भन्ने हेक्का सबैलाई होस्। राजनीतिको यो रूप र रङ हेरेर घृणा गर्ने प्रशस्त ठाउँ छ तर यो नै वास्तविकता हो जसलाई नेपाली परिवेशले अँगालो हालिसकेको अवस्थामा जसपाले डटेर निर्णय गर्ने बेला हो यो। सम्भावित वैकल्पिक शक्ति सन् असीको दशकमा जम्माजम्मी दुइटा सिटको बलमा इज्जत जोगाएको भाजपा भारतीय राजनीतिको मेसो कसरी बन्यो भन्नेतर्फ अलिकति ध्यान पुर्याउने हो भने हाल ३२ सिट भएको जसपा अगामी एक दशकपछि अर्थात् अर्को दुई निर्वाचनपश्चात् संसद्मा सबैभन्दा ठूलो दल कसरी बन्ने आजको रणनीति नै वैकल्पिक शक्ति हो। किनकि वैकल्पिक राजनीतिको निर्माण पनि शक्ति सञ्चयबाट मात्र सम्भव हुने हुनाले भारतलाई पुख्र्यौली भूमि ठानेका भारतीय राष्ट्रिय कांग्रेस र केही राज्यलाई पैत्रिक राजनीतिको आधार बनाएका वामपन्थी पार्टीलाई रसातलमा पुर्याउने भाजपाले सत्ता आफ्नो हातमा नलिएको भए उसको मध्ययुगीन राजनीति अहिले पनि समुद्रमा पौडिरहेका हुन्थे। त्यसैले डा बाबुराम भट्टराईले सूत्रपात गरेको वैकल्पिक राजनीतिको एउटा सशक्त धार नयाँ शक्ति लाई गोर्खेलौरी लगाउन तत्कालीन प्रधानमन्त्री पुष्पकमल दहाल प्रचण्डले रत्तिभर कसर बाँकी राखेनन्। उनको यही षड्यन्त्रबाट आहत भएकाहरूको एउटा फाँट अहिले ध्रुवीकरणको राजनीतिमार्फत आफ्नो उद्देश्य पूर्ति गर्न उद्यत् देखिन्छ; जसलाई जनता समाजवादी पार्टी भनिन्छ। जसरी कम्युनिस्टभित्र ओलीलाई रोक्न सक्ने हैसियत कसैको छैन ठीक त्यसरी कांग्रेसभित्र देउवाको अवस्था छ र यी दुवैको मिलेमतोमै वर्तमान विषम परिस्थिति सिर्जना भएको हो। भन्नलाई माटोसुहाउँदो र देशमिल्दो तर घोर जातिवादी थिए पञ्चायती व्यवस्था जसका मानसपुत्रहरू कांग्रेस र एमालेको सत्ता, सुख र सयलको फेहरिस्त जारी गर्ने हो भने तिनमा अन्तर देखिन्न। भाषा र भेषमा त पटक्कै देखिन्न। यही बाध्यात्मक परिवेशमा माओवादीको जन्म भयो; जसले उसलाई क्रान्तिकारी बनायो तर कर्मले एमालेकरण भयो। यसरी एक मात्र भरोसाका केन्द्र माओवादी पनि कांग्रेसएमाले पथ अँगालेपछि जनताको दृष्टिमा समाजवादी पार्टी अब्बल दर्जाको राजनीतिक शक्तिका रूपमा उदाइरहेको देखिन्छ। वैकल्पिक शक्तिको आधार कोर्ने क्षमता पनि जसपामा देखिन्छ। जोसँग नेता मात्र होइन; जनाधार पनि छ। भारतीय जनता पार्टीजस्तै प्रादेशिक सत्ताको अभ्यासबाट संघीय रूप धारण गर्न उद्यत् जसपाले मूलभूत रूपमा चारवटा मागलाई नगदका रूपमा अनुवाद गराउन सक्यो भने उसले आउने निर्वाचनमा तराईमधेसका ८० वटा सिटमध्ये ५० वटामा कब्जा गर्न सक्नेछ। यसका लागि संविधान संशोधनको माग संसद्मा टेबुल गरे पुग्छ भने सांसद रेशमलाई चौधरीको रिहाइ, मधेस आन्दोलनका सन्दर्भमा गिरिशचन्द्र लालको संयोजकत्वमा गठित आयोगको रिपोर्ट सार्वजनिक, मधेस, थरुहट र जलेश्वर आन्दोलनका आरोपीहरूको मुद्दा फछ्र्यौटजस्ता माग छन्। यो त्यस्तो माग हो; जसबाट जसपालाई कहिल्यै घाटा हुँदैन। जोसुकैले नगदमा पूरा गर्दा जसपाले उसलाई समर्थन गरे हुन्छ, गैरप्रजातान्त्रिक र अधिनायकवादी ढंगले संसद् विघटन गरेका वर्तमान सत्ताधारी नै किन नहोस् ! तर उदेकलाग्दो कुरा के छ भने वर्तमान सरकारले मात्र होइन, पछि गठन हुन सक्ने कांग्रेस र माओवादीको सरकारले पनि उसका यी माग पूरा गर्लान् भन्नेमा शंका छ। कारण के हो भने आफ्नो राजनीतिक भविष्यको दाउमा सत्तारोहण गर्दा पछि सखाप हुने त होइन भन्ने आकलन पनि तिनीहरूले जोडतोडसँग गरिरहेका छन्। किनकि एउटा रेशमलाल चौधरीको रिहाइले तराईमधेसमा अर्का उपेन्द्र यादव जन्मिने प्रबल सम्भावना छ; जो केन्द्रीय सत्ताको सम्पूर्ण समीकरणलाई भताभुंग पार्न सक्ने हैसियत राख्छ। अर्थात् मुलुकको मेचीदेखि महाकालीसम्म कूल जनसंख्याको करिब सात प्रतिशत रहेका थारूहरूको एकल नेताका रूपमा रेशमलाल चौधरी उदाउने छन्। उनलाई टक्कर दिने कुनै पनि पार्टीमा थारू नेता नभएको अवस्थामा जनता समाजवादी पहिलो संविधानसभाजस्तै फेरि एकपटक तराईमधेसलाई कब्जा गर्ने सम्भावना प्रबल छ। त्यसैले केपी शर्मा ओलीले जसपाको मागमाथि जतिसुकै सहानुभूतिको कुरा फलाके पनि अन्तरमनले सहमतिका पक्षमा नहुन पनि सक्छ। बैठकमा जसपाले नगदी कुरा गर्दा प्रधानमन्त्री मौन भएका थिए। यस प्रकार राजनीतिमा सिद्धान्त र विचारमाथि राज गर्ने सत्ता समीकरणको स्वार्थपरक खेलले नेपाली राजनीतिलाई यस्तो ठाउँमा ल्याइपुर्याएको छ; जो रामचरित्रमानसमा तुलसीदासले भनेजस्तै भए साँप छुछुन्दर केरी को दोहासँग ठ्याक्कै मेल खान्छ। अर्थात् नखाऊँ भने दिनभरिको सिकार, खाऊँ भने कान्छा बाउको अनुहार। अनिर्णयको बन्दी बनेको मुलुकका लागि योभन्दा अर्को उदेकलाग्दो उदाहरण कहाँ पाइएला र ? अन्तरद्वन्द्वको राजनीति द्वन्द्व वास्तविकताको अर्को नाम हो भने अन्तरद्वन्द्व उसको पहिचान हो। द्वन्द्वको अभावमा मानव जीवन मूल्यहीन हुन जान्छ। तर द्वन्द्व केका लागि भन्ने प्रश्नले नै उसको महत्तालाई परिभाषित गर्छ। अहिले राजनीतिक पार्टीभित्र देखिएको अन्तरद्वन्द्व देश र पार्टीभन्दा नितान्त व्यक्तिगत स्वार्थमा आधारित रहेकाले त्यसलाई गुट भनिएको हो। कतिसम्म भने पार्टीभित्र गुट मात्र होइन; उपगुटको पनि निर्माण भइसकेको छ। त्यसैले नेपालको वर्तमान राजनीति मूल्यहीनतातर्फ अग्रसर देखिन्छ। प्रधानमन्त्री केपी शर्मा ओलीले अस्ति राष्ट्रपति निवासमा बसेको सर्वदलीय बैठकमा पुनः संसद् विघटन गर्न सक्ने गरेको संकेतले के पुष्टि गर्छ भने नेताहरूको व्यक्तिगत वा गुटगत स्वार्थले पराकाष्ठा नाघेको छ। होइन भने जनता समाजवादी पार्टीको एउटा धारले नेपाली कांग्रेसलार्ई नेतृत्वको सिग्नल दिइसकेपछि पनि शेरबहादुर थला किन परेको होला भन्ने प्रश्न घतलाग्दो छ। आखिर कम्युनिस्ट विभाजित होस् भन्ने जुन मनोदशा लिएर उनी संसद् पुनःस्थापनाकालीन राजनीतिमा विवादास्पद रूपमा प्रस्तुत भएका थिए, त्यसको पटाक्षेप त भइसकेको छ। यस्तो संगीन बेला संसद्वादमा अगाध आस्था राखेको हैसियतले नै होला, वर्तमान संसद्लाई चलायमान बनाउनमा विपक्षीको कोर्टमा जसपाले बौल फालेको हो। तर कांग्रेसको संस्थापन पक्ष एकोहोरो रूपमा निर्वाचनको मनस्थितिमा पुगिसकेको देखिन्छ; जो एक ढुंगाले दुइटा चरा मार्न खोजिरहेका छन्। यस अर्थमा आत्मरतिको वेगमा प्रवाहित भएका ओली र देउवामा कुनै तात्विक अन्तर भेटिन्न। संसद्को पुनःस्थापनाकालीन आन्दोलनमा उनले अभिव्यक्त गरेका विचारलाई सूक्ष्म ढंगले मनन गर्ने हो भने ओली र देउवा एउटै ड्याङको मुला भएको पुष्टि हुन्छ। जसपा अन्योलमै जसपाको अल्झनबल्झन यस्तो विषम परिस्थतिमा जनता समाजवादी पार्टीले यस्तो निर्णय गर्नुपर्छ; जो अर्ली इलेक्सनको पक्षमा होस्। अर्थात् जसरी कम्युनिस्टभित्र ओलीलाई रोक्न सक्ने हैसियत कसैको छैन ठीक त्यसरी कांग्रेसभित्र देउवाको अवस्था छ र यी दुवैको मिलेमतोमै वर्तमान विषम परिस्थिति सिर्जना भएको हो। यस्तो बेला प्रधानमन्त्री ओलीसँग सैद्धान्तिक वैचारिक वार्तालापभन्दा कामको कुरो फत्ते पार्नु नै बेस। भनिन्छ मूर्खलाई बुद्धि दिनुभन्दा दुई पैसा दिँदा जति खुसी हुन्छ ठीक त्यसरी नै वर्तमान सरकारसँग लेनदेन हुन सके जसपाको हकमा उपलब्धिमूलक हुन सक्छ। तर ओली भने जसपाको माग कति हदसम्म मान्न तयार छन् भन्ने प्रश्न पनि त्यत्तिकै घतलाग्दो छ। किनकि आफ्नो पार्टीको केन्द्रीय समिति सदस्य गौरीशंकर चौधरीको घाँटी रटेर उसले रेशमलाल चौधरीको रिहामा लालमोहर लगाउँछन् भन्नेमा शंका छ। थारुवानमा आउँदो चुनाव कांग्रेस र कम्युनिस्टका लागि कति महँगो सावित हुन सक्छ भन्ने जसपाले जेल परेका वा कारबाहीमा परेकालाई निर्वाचनमा उभ्याएपछि नै थाहा हुन्छ। सिंगो थारुवानको मत धु्रवीकृत हुने सम्भावना छ। यसको पुष्टि त्यतिबेला पनि भयो जब प्रधानमन्त्रीले सशस्त्र युद्धमा लागेका विप्लवसँग सम्झौता गरे, तर अनाहकमा जेल हालेका निर्दोष सांसद रेशमलाल चौधरीप्रति अलिकति पनि लचकता अपनाएनन्। अदालतले जन्मकैदको फैसला गरिसकेकाहरू प्रधानमन्त्रीको पार्टीको सदस्यता लिएर खुलेआम घुम्न छुट पाएका छन् भने रेशम चौधरीको रिहाइमा के वाधाअड्चन छ र ? तर साम्प्रदायिक सत्ताको गणितले रेशम चौधरीको महतालाई राम्ररी अध्ययन गरेकाले उसका लागि थारुवान टाउको दुखाइको विषय बनेको छ। अन्त्यमा सत्ता हिंस्रक मात्र होइन; पूर्वाग्रही पनि हुन्छन् भन्ने ज्वलन्त उदाहरण हो लाल आयोग। लाल आयोगको गठन किन गरिएको थियो ? मधेस अन्दोलनका बेला भएगरेका ज्यादतीको लेखाजोखा गर्न लाल आयोग गठन गरिएको थियो भने पाँच वर्ष बितिसक्दा पनि सरकार त्यसको प्रतिवेदन सार्वजनिक गर्न किन इच्छुक छैन भन्ने प्रश्नले सरकारको मधेसप्रतिको वक्र दृष्टिकोण प्रस्ट पार्छ। यस्तो अवस्थामा जसपाले सरकारसँग नगदी कारोबार फगत एउटा दिखावा मात्र होइन, वर्तमानको माग हो।"
