शीर्षक,विवरण
एमसीसीले आमन्त्रण गरेको द्वन्द्व,"एमसीसीको बारेमा धारणा बनाउँदा नेपालको सम्बन्ध अमेरिका, चीन वा अन्य कुनै पक्षसँग पनि बिग्रिने अवस्था आउनु हुँदैन। अहिले एमसीसीको पक्ष र विपक्षमा सडक र सदन तातेको छ। एक पक्ष यसलाई सकारात्मक रूपमा लिँदै शीघ्र संसद्बाट पारित गरी प्रभावकारी कार्यान्वयनमा जाने भन्छ भने अर्को पक्ष यो सहयोग स्वीकार गर्दा नेपालमा अमेरिकी सेना प्रवेश गर्ने, नेपालको स्वतन्त्रतामा गम्भीर प्रश्न खडा हुने, चीनलाई रणनीतिक हिसाबले पराजित गर्ने अमेरिकी योजना भएकाले नेपाल र चीनबीचको सम्बन्धमा समस्या उत्पन्न हुने, अमेरिकी सेना सधैं नेपालभित्र रहने आदि जस्ता संगीन आलोचनामा उत्रिएर यसलाई संसद्बाट पारित गर्न नदिने अडानमा दृढ छ। सत्तापक्षीय केही शीर्षनेता र सांसदहरू नै यसको कडा विरोधमा उत्रिएका छन्। अहिले संसद्मा विचाराधीन रहेको यस प्रस्तावको पक्षमा मत दिने निर्णय प्रमुख प्रतिपक्षले गरिसकेको छ। सत्तापक्षीय केही नेता र प्रधानमन्त्री यसलाई संसद्ले स्वीकृति दिनुपर्छ भन्ने अडानमा छन्। नेकपाको स्थायी समितिका बहुमत सदस्यले यथावत् पारित गर्न नहुने निर्णय लिएका छन्। यसले विशेष गरी सत्तापक्षीय नेतृत्व तह र जनसाधारणमा ठूलो द्वन्द्व आमन्त्रण भइराखेको स्थिति छ। यो अमेरिकाले करिब साठी अर्ब रुपैयाँसहितको अनुदान रकम नेपालको विद्युत् क्षेत्रको विकास र सडक सुधारका लागि दिन लागेको अनुदान सम्झौता हो। तत्कालीन अर्थमन्त्री ज्ञानेन्द्रबहादुर कार्कीले वासिंटनमा यससम्बन्धी सम्झौता गरेको र कार्यान्वयन सम्झौता सन् २०१९ को अक्टोबरमा भइसकेको हो। संयुक्त राज्य अमेरिकाले ५०० मिलियन अमेरिकी डलर नेपालको विद्युत् विकास र सडक मर्मतका लागि प्रदान गर्ने र त्यसमा नेपालले १३० मिलियन डलर थप गरी जम्मा ६३० मिलियन अमेरिकी डलरबराबरको रकम हेटौंडा, दमौली, बुटवल ४०० केभी प्रसारण लाइनका साथै इटहरीकाँकडभित्ता र पोखराबुटवल सडकको मर्मत सुधार कार्यमा खर्च हुनेछ। यो सुरुमा सन् २००४ मै तत्कालीन राष्ट्रपति जर्ज डब्लू वुशले प्रारम्भ गर्दा एसिया प्यासिफिक स्ट्राटेजीको नामबाट सुशासन कायम गर्ने प्रयोजनमा प्रारम्भ भएकोमा हाल आएर नाम परिवर्तन गरी इन्डोप्यासिफिक स्ट्राटेजी भएको छ। प्रशान्त क्षेत्र र हिन्द महासागर क्षेत्रलाई समेटेर यी देशहरूमा सहयोगको आदानप्रदान गर्ने उद्देश्यले स्थापना भएको यो रणनीतिमा हालका दिनमा आफ्नो महत्तवपूर्ण साझेदारका रूपमा भारतलाई स्वीकार गर्दै नामै परिवर्तन गरेर कार्यान्वयनमा आइराखेको छ। सुरुमै अमेरिकन पक्षले यसका लागि तयारी म्याद एक वर्ष प्रस्ताव गर्दा नेपालले दुई वर्ष लिएकाले यस अवधिमा यसको रणनीतिमै परिवर्तन भई भारतको स्वीकृति लिनुपर्ने अवस्था आएको भनिन्छ। यसमा राखिएका सर्तहरू सहज देखिँदैनन्। उदाहरणका लागि नेपालले आफ्नो तर्फबाट समेत आयोजनामा रकम छुट्याए पनि यसको निर्धारित ढाँचामा लेखा राख्ने काम मात्र नेपालले गर्नुपर्ने, लेखापरीक्षण अमेरिकाले स्वतन्त्र संस्थाबाट दाताले नै तोकिदिएअनुसार गराउनुपर्ने र त्यसलाई नेपालले स्वीकार गर्नुपर्ने, ट्रान्समिसन लाइन बनाएपश्चात् विद्युत् खपत हुने बजार भारत भएकाले उसले यसलाई सहमति दिनुपर्ने, नेपालका कानुनसँग सम्झौताका सर्त र प्रक्रिया मेल नखाने अवस्था आएमा नेपालको कानुन निष्क्रिय भई सम्झौताका सर्त नै प्रभावी हुने, यसलाई राष्ट्रिय गौरवको आयोजना मान्नुपर्ने, विद्युत् नियमन आयोग गठन गर्नुपर्ने र संसद्बाट अनुमोदन हुनुपर्ने गरी सर्तहरू राखिएका छन्। यी सर्त अध्ययन गर्दा नेपालको विकासका लागि आएको अनुदानको लेखापरीक्षण दाताले तोकेको संस्थाबाट हुने र नेपालको १३० मिलियन रकमबारे पनि कुनै प्रश्न गर्न नपाइने जस्ता असमान सर्तले यो अनुदानबारे राष्ट्रिय स्वाधीनता, सार्वभौमसत्ता र राष्ट्रियताको कोणबाट महँगो पर्ने स्थिति छ। यस्तो सम्झौता गर्न नेपाल सरकार किन बढी उत्सुक देखियो ? गम्भीर विषय बनेको छ। सरकारले सबै राजनीतिक दलसँग शीघ्र वार्ता गरी एमसीसी र बीआरआईका सम्बन्धमा नेपालको साझा धारणा बनाउन सक्नुपर्छ। यसको सफलता फेरि पनि सरकारको क्षमतामा निर्भर गर्छ। अनुदान दिने र लिने विषय संसद्बाट अनुमोदन गर्नुपर्ने आवश्यकताका सम्बन्धमा पनि प्रश्न उठेको छ। एमसीसीसम्बन्धी दस्ताबेजमा यस सम्बन्धमा केही उल्लेख छैन तर नेपालको सन्धि ऐनमा भएका प्रावधानका कारण द्विपक्षीय सम्झौता हुँदा कानुनी अड्चन आउने, एमसीसीसम्बधी सबै अनुदान संयुक्त राज्य अमेरिकाको कांग्रेसले पारित गर्नुपर्ने, यसअन्तर्गत अनुदान लिएका सबै राष्ट्रहरूले उनीहरूको कानुनी व्यवस्था जेजस्ता भए पनि आफ्नो संसद्बाट अनुमोदन गराएका,नेपालको नीतिगत अवस्था अस्थिर रहेको देखिएकाले कार्यान्वयन सुरु भएको मितिबाट पाँच वर्षभित्र कार्यसम्पन्न गर्ने प्रत्याभूति नेपालले दिनुपर्ने सर्त अमेरिकाले राखेको हो। त्यसको उपयुक्त विकल्प भनेको संसद्बाटै अनुमोदन गर्ने विषयमा नेपाली पक्ष सहमत भएकाले आज यो विषयले नेपालको संसद्मा प्रवेश पाएको हो। संसद्ले लामो समयसम्म यस विषयमा निर्णय दिन नसकी समय लिइराखेको छ। द्विपक्षीय सम्झौतापछि कार्यान्वयन सम्झौता गरी नेपालमा कार्यालय खोली कार्यान्वयनमा गइसकेपश्चात् अब संसद्बाट अनुमोदन नहुने हो भने नेपालप्रतिको अमेरिकालगायत सम्पूर्ण अन्तर्राष्ट्रिय जगतमा नै विश्वसनीयतामा प्रश्न चिन्ह खडा हुन सक्छ। सरकार र प्रमुख प्रतिपक्षले समर्थन गर्ने, सत्तापक्षका केही नेताहरू विरोधमा उत्रिँदा भविष्यमा प्रदान गरिने अनुदानलगायतका सहायता कार्यक्रम प्रभावित हुने सम्भावना पनि उत्तिकै छ। किनकि निकारागुवा, होन्दुरस, मदागास्कर र मालीमा अमेरिकाले पूरै सहयोग कार्यक्रम रद्द गरेको विषय र नेपाललाई पनि संसदीय अनुमोदन नभएमा अनुदान रकम फिर्ता लैजाने तर आफ्ना सर्तहरूमा कुनै प्रकारको समझदारी नगर्ने स्पष्ट जवाफ दिइसकेको अवस्थालाई स्मरण गर्नु जरूरी छ। यो विशेष प्रकारको सैनिक गठबन्धनमा संलग्न गराउने रणनीति हो भन्ने र यो यथार्थमा एसिया प्यासिफिक स्ट्राटेजीकै अंग हो भन्ने दुई प्रकारका तर्क यसका पक्ष र विपक्षमा नेपालमा सघनरूपमा उठेका छन्। यो अमेरिकन सैनिक गठबन्धनमा नै नेपाललाई सामेल गराउने रणनीति हो भने यसलाई कार्यान्वयन गर्नुभन्दा पहिले हाम्रो असंलग्न परराष्ट्र नीतिमै पुनरावलोकन गर्नुपर्छ। नत्र छिमेकी मुलुक र सबै मित्र देशसँगको सौहार्दतामा प्रश्न खडा हुँदा यसले देशलाई कुन हदसम्म सहयोग पुग्छ भन्ने विषय गम्भीर बन्छ। अमेरिका र चीनसँग समान मित्रता कायम गर्न नसकिने प्रष्ट छ, त्यस अवस्थामा हामी कुन गठबन्धनमा समावेश हुने भन्ने निर्णय नेपालजस्तो देशले लिनुपर्छ तर यो विषय सहज देखिँदैन। आखिर यो के हो ? सैनिक गठबन्धन हो या होइन, एसिया प्यासिफिक स्ट्राटेजी कै पूर्ण अंग हो या होइन स्पस्ट हुनुपर्छ। यसको बहस नेपालभित्र गरेर समस्याको समाधान निस्कँदैन, अमेरिकाले नै स्पस्ट पार्ने विषय हो। जहाँसम्म अमेरिकन धारणाको कुरा छ यो सहज देखिएको छैन। दातासँग यो आर्थिक सहयोगको कार्यक्रम मात्र हो वा होइन आदि विषयमा कूटनीतिक माध्यमबाट शीघ्र वार्ता सुरु गर्नुपर्छ। यस विषयमा दक्षिण एसिया हेर्ने अमेरिकी सहायक विदेश सचिव डेबिड जे रामजले केही हदसम्म स्पष्ट पारेका छन्। उनका अनुसार हिन्द महासागर क्षेत्र र प्रशान्त महासागर क्षेत्रका देशमा सम्बन्ध जोड्ने (कनेक्टिभिटी) महत्तवपूर्ण पक्ष रहेको,अमेरिका र इन्डो प्यासिफिक स्ट्राटेजीअन्तर्गत कार्यन्वयन हुने, आर्थिक पक्ष, सुशासन र सुरक्षा यसका महत्तवपूर्ण तीनवटा पाटा भएको अभिव्यक्ति आएको छ। यसलाई आधार मान्ने हो भने यो आर्थिक सहयोग र सुशासनको प्याकेजका लागि प्रदान गरिने अनुदान मात्र विल्कुल होइन यसमा सुरक्षाको एजेन्डा अन्तर्निहित छ, सुरक्षा योजनाको सन्दर्भमा विश्लेषण गर्दा वर्तमान समयमा चीनको बीआरआई र यसबाट यस क्षेत्रलगायत विश्व परिवेशमा पर्ने प्रभाव नियन्त्रण गर्न अमेरिकाले अवलम्बन गरेको सुरक्षा गठबन्धनको नजिकै पुग्न सकिन्छ। पाकिस्तान र भारतबीचको विवादित काश्मीर क्षेत्र हँुदै कार्यान्वयन गर्न लागिएको बीआरआईको कार्यक्रम भारतले विरोध गरी आफ्नो सार्वभौमसत्ता माथिको अतिक्रमण भएको अर्थमा अघि बढ्न नदिनु, यता अमेरिकनले भारतलाई आफ्नो स्ट्राटेजीको महत्तवपूर्ण हिस्सेदारका रूपमा प्रस्तुत गर्नु, अमेरिकाका सम्बन्धित डेस्क हेर्ने सहायक सचिवबाट उल्लेख भएअनुसारको अभिव्यक्ति आउनुबाट एमसीसीलाई सहजरूपमा लिन कठिन छ। यी संगीन विषयमा आधिकारिक धारणा अमेरिकी सरकारबाट नेपाल सरकारले लिनु जरूरी छ। इन्डो प्यासिफिक स्ट्राटेजी र बीआरआई प्रतिपक्षी गठबन्धनका रूपमा देखिएका छन्। पहिलोमा अमेरिका, जापान, अस्ट्रेलिया लगायतका लोकतान्त्रिक देश छन्। बीआरआईमार्फत नेपाल, माल्दिभ्स, श्रीलंका जस्ता देशमा ऋण प्रवाह गर्दै आयोजना अघि बढाउने रणनीति तय भएको छ। दुवै गठबन्धनले सम्बन्ध विस्तार र आधारशीला निर्माणका विषयमा सहयोग गर्ने धारणा राख्दै आएका छन्। तत्कालीन अर्थमन्त्री कार्कीले सम्झौता गरेपछि विकसित राष्ट्रिय घटनाक्रमको बारेमा विश्लेषण गर्नुपर्ने अवस्था छ। नेपालका परराष्ट्रमन्त्रीले सन् २०१८ को डिसेम्बरमा अमेरिका भ्रमण गरेपश्चात अमेरिकी उप सहायक रक्षासचिवले नेपाल भ्रमण गरेका थिए। बैठकपश्चात् नेपालका परराष्ट्रमन्त्रीले नेपालले निष्पक्ष र प्रतिस्पर्धी भूमिका निर्वाह गरेर आयोजनाहरूको छनौट गर्नुपर्ने र बीआरआईले ऋण रकम मात्र प्रदान गर्ने हुँदा यो रकम तिर्न सक्ने क्षमताका बारेमा पनि नेपालले यथासमयमा सोच्नुपर्ने धारणा राखेको थिए। परराष्ट्रमन्त्री प्रदीप ज्ञवालीले यो कुनै गठबन्धन नभई भौगोलिक आधारमा मात्र सम्बोधन भएको, आर्थिक कूटनीतिको माध्यमबाट गठबन्धनमा जोड्ने कुनै रणनीति नभएको,आर्थिक सहयोगका हिसाबले मात्र अघि बढ्ने भएकाले यसमा कुनै अप्ठेरो नभएको धारणा राखेका थिए। त्यसपछि नेपाल भ्रमणमा रहेका अमेरिकी सचिव फिल्टरले चीनले बीआरआईलाई माध्यम बनाई नेपाललाई आफ्नो हितअनूकुल परिचालन गर्न चाहेको, श्रीलंका, माल्दिभ्स र मलेसियामा भएको चीनको सहयोगबाट यही अवस्था देखिएको भन्ने अभिव्यक्ति दिएलगत्तै चीनका राजदूतले यसबाट नेपाल र चीनका बीच विकसित सम्बन्धमा संकुचन आउने धारणा व्यक्त गरेका थिए। यस परिस्थितिमा चिन्तन गर्दा के नेपालले अब दुईपक्षीय सम्बन्ध सुधार गर्न सक्छ ? नेपालको सम्बन्ध कुनै एक पक्षसँग बिग्रिने स्थिति छ, तसर्थ नेपालले दुवै पक्षलाई नेपालको आर्थिक हितका विषयमा मात्र केन्द्रित गराउन सक्नुपर्छ। हाम्रा राजनीतिज्ञहरू राष्ट्रिय हितभन्दा दुवै गठबन्धनबाट परिचालित छन्। एमसीसी अनुमोदनका लागि सरकार संसद्मा पेस गर्ने, तत्कालीन सभामुख नै यसको विपक्षमा भूमिका निर्वाह गर्ने, सत्तापक्षकै प्रभावशाली नेता यसलाई यथावत् अवस्थामा पारित गर्न नदिने मनस्थितिमा छन्। सत्ता पक्षले नै आफ्नो स्पस्ट धारणा तय गर्न सकेको छैन। हाल सार्क र बिम्स्टेक दुवैको अध्यक्ष राष्ट्र नेपाल रहेकाले पनि यस्ता विवादित विषय यस क्षेत्रभित्र उठ्दा समाधानका दिशामा महत्तवपूर्ण भूमिका निर्वाह गर्नुपर्नेमा नेपाल आफ्नै समस्याको समाधान दिनसमेत असमर्थ भएको मात्र होइन बिम्स्टेकबाट सैनिक गठबन्धन प्रस्ताव पारित गराई उक्त गठबन्धनबाट नेपाल पछि हटेको स्थिति छ। यस अवस्थामा हामी कमजोर र अस्थिर भएको सन्देश विश्वमा प्रवाहित भएको छ, तसर्थ सरकारले सबै राजनीतिक दलसँग शीघ्र वार्ता गरी एमसीसी र बीआरआईका सम्बन्धमा नेपालको साझा धारणा बनाउन सक्नुपर्छ। यसको सफलता फेरि पनि सरकारको क्षमतामा निर्भर गर्छ। एमसीसीको सहयोग कार्यान्वयनमा निर्णायक एमसीसी सम्झौता : दुई वर्षसम्म भएन अनुमोदन एमसीसी अनुमोदन यसकारण एमसीसीको राप, ताप र प्रभाव इन्डोप्यासिफिक रणनीति र एमसीसी भ्रम र विवादको भुमरीमा एमसीसी एमसीसी बहस : मनको बाघ कि बनको ? एमसीसीलाई यसरी स्विकार्ने ! एमसीसीमा अपरिपक्वता प्रदर्शन एमसीसीका भ्रम र यथार्थ एमसीसी रोकिँदा अर्थतन्त्र सुस्त एमसीसी रणनीतिभित्रका अवसर एमसीसी संशोधनमा ओली तयार एमसीसीको मूल सम्झौता फेर्न मिल्दैन : अमेरिका एमसीसीले दल चिन्दैन नेकपामा एमसीसी कोरोना एमसीसी लिनुहुँदैन : कार्यदल पारित नभएसम्म एमसीसी स्थगन एमसीसी संसदबाट अनुमोदनपछि मात्रै कार्यान्वयन हुन्छ : अर्थमन्त्री खतिवडा"
"आर्थिक विपन्नता, नेपाली समाज र सीमा समस्या","कर्णाली प्रदेशका रुकुम र जाजरकोट जिल्लामा कथित दलित भनिएका युवा नवराज विक र मल्ल ठकुरी थरकी किशोरीबीचको प्रेम सम्बन्धलाई लिएर भएको घटना र त्यसको पृष्ठभूमिले सिंगो देश तरंगित छ। केटा पक्षबाट बेलुकाको समयमा ठूलो समूह केटीका घरगाउँमा केटीलाई जर्बजस्ती उठाएर ल्याउन गएको र सो समूहमाथि केटीतर्फका घरपरिवार आफन्त र गाउँले जम्मा भएर केटा पक्षलाई लखेट्दा दुःखद घटना हुन पुगेको छ। गाउँमा विवादको स्थिति भएपछि त्यसको समाधानका लागि मध्यस्थता गर्न आएका वडाध्यक्षसमेत हुलमूलमा परी झडप र भागाभागमा स्वयं केटालगायत केटा पक्षका केही व्यक्ति हताहत भएका र केटी पक्षका पनि केही व्यक्ति घाइते भएका घटना अस्वाभाविक देखिएको छ। कर्णाली प्रदेशका पहाडी जिल्लामा विशेष गरेर पश्चिमा मुलुकको सहायताका आईएनजीओहरूले समाज परिवर्तनका नाममा विशेष किसिमका कार्यक्रम चलाइराखेका छन्। त्यसको प्रभावमा नवराज विकका परिवार परेका हुन सक्छन्। जेसुकै भए पनि घटना दुःखद छ र यसबारे सुन्ने जोकोही पनि मर्माहत हुन्छन्। तर केटा पक्षका जुन संख्यामा र जुन समयमा केटी ल्याउन भनी केटीको घर पुगे, त्यो नै स्वाभाविक देखिएन। उता गाउँले जम्मा भएर त्यो हदसम्मको व्यवहार गर्नुलाई पनि उचित मान्न सकिएन। कसैको मृत्यु नभएको अवस्थामा केटी पक्षका गाउँलेले आफ्नी छोरीचेली रक्षाका लागि यति गरेको भन्ने अर्थमा स्वाभाविक मानिन सक्थ्यो। किशोरीको उमेरसमेत अपरिपक्व भएकाले बिहे नै गर्ने गरी लिन आएकाको हातबाट छोरीलाई जोगाउनु स्वाभाविक मान्न सकिने ठाउँ रहन्थ्यो। तर ज्यानै गइसकेपछि भने यसलाई कुनै पनि अर्थमा सामान्य मान्न सकिने अवस्था रहेन। यो घटनाले जातीय सद्भाव र सन्तुलन खलबल्याउन खोजेको संघीय संसद्जस्तो गरिमामय स्थानमा अझ बाहुनवाद, क्षेत्रीवादजस्ता जातीय कुरा उठेको, सरकारले नै कानुनले विभेद हटाएको भए पनि सरकारले कानुन कार्यान्वयन गर्न नचाहेको जस्ता आरोप लाग्नु र सरकारको नेतृत्व नै विभेदकारी छन् भन्ने प्रकारको मनसाय प्रभाव गर्न खोज्नु शिक्षित र समाजका अगुवा सांसदजस्ता व्यक्तिबाट यस्तो अभिव्यक्ति आउनु झनै अशोभनीय देखियो। अर्को कुरा केटीको उमेरले केटी निर्णय गर्ने उमेरमा नभएको भन्ने र जनप्रतिनिधिसमेत संलग्न भनिएबाट यो घटनासमेत पर्दापछाडिको शक्तिले सीमा विवादको राष्ट्रिय मुद्दा ओझेलमा पार्न रचिएको घटना हुन सक्ने संकेत पनि गरेको छ। त्यस्तै केही अघि यही समयमा सांसद अपहरण, पार्टी विभाजन र अध्यादेशको घटना अगाडि ल्याएर जसरी सत्ताधारी पार्टीको नेतृत्वमा किचलो गरियो, त्यसले सरकारको नेतृत्वलाई अलमलमा पारेर तराईमा पारिपट्टिबाट कोरोना संक्रमित भित्र्याइदिने काम भयो। संक्रमितको समयमा उचित व्यवस्थापन र नियन्त्रण गर्न सरकार असफल भयो। त्यस्तै यही बीचमा सीमा विवादको अर्को किचलो आयो। तत्कालै सीमा विवाद ल्याइदिए जसले गर्दा आपसमा मिलेर विश्वव्यापी महामारीको सामना गर्नुपर्ने नेपाल र भारत सरकारबीच आपसी तीक्तता झिकिदिने र कोरोना महामारीको व्यवस्थापनमा अवरोध सृजना गर्ने काम भयो। यस विषयमा संसद्मा गगन थापाले हाम्रा कमान्डर समयमा गर्नुपर्ने काम गर्न नपाएर अलमल्लिनुभयो भनेर संकेत गरेका पनि हुन्। यता सीमा विवाद समस्या सल्ट्याउन नेपाल सरकारले र संघीय संसद्ले नक्सा जारी गर्ने र नक्सा अनुमोदन गर्नुका साथसाथै दुई देशका सरकार बसेर कूटनीतिक तवरबाट सीमा समस्या समाधान गर्ने कुरा हुँदाहुँदै एक्कासि रुकुम घटनाले संघीय संसद् र नेपाल सरकारको ध्यान अन्यत्र केन्द्रित गयो। यसरी नेपालीलाई बेलाबेलामा अलमल्याउने र रुमल्याउने जुन काम पर्दा पछाडिको शक्तिले बारम्बार गराउँदै आएको छ, त्यसलाई हामी नेपालीले चिन्न जरुरी छ। तब मात्र हरेक समस्याको स्थायी समाधान हुन सक्छ। मुलुकमा गम्भीर प्रकृतिका मुद्दा उठेका बेला यस्ता घटना गराएर मुख्य मुद्दाबाट ध्यान अन्यत्र केन्द्रित गर्न कसले भूमिका खेलेको छ ? अहिले राष्ट्रिय रूपमा सीमा विवाद समाधानका लागि राष्ट्रिय सहमति बनेका बेला रुकुम घटना गराएर संघीय संसद्, सरकार र सबैजसो राजनीतिक दलको ध्यान त्यसतर्फ केन्द्रित गराएर सीमा विवाद बल्झाइराख्ने योजनाअन्तर्गत यो घटना गराइएको त होइन ? सरकारले आफ्नो सम्पूर्ण ध्यान कोरोना नियन्त्रणतर्फ केन्द्रित गरेका बेला हठात् राजनीतिक दल विभाजनसम्बन्धी र संवैधानिक परिषद्सम्बन्धी कानुन ल्याएर सरकारलाई नै संकटमा पारेर भारतमा रहेका हजारौं नेपाली नागरिकलाई नेपालको सिमानामा ल्याएर थुपार्नुले मुलुकभित्रको समस्या समाधान मुलुकभित्रका राजनीतिक दल एकजुट भएका बेला यस्ता घटना गराएर एकता भत्काउने र नेपाललाई कमजोर पार्ने काम विगतदेखि नै हुँदै आएका छन्। पर्दा पछाडिबाट हुने यस्ता कामप्रति सरकार, राजनीतिक दल र नागरिक समाज सचेत र चनाखो हुन जरुरी छ। गरिबी, अशिक्षा र आर्थिक रूपले राष्ट्र कमजोर हुँदा समाजमा हुने यस्ता घटना यो नै अन्तिम नहुन सक्छ। यस्ता घटना नदोहोरिन मुलुकबाट गरिबी, अशिक्षा र पछौटेपन हटाउन राज्यले भूमिका निर्वाह गर्नुपर्छ। नेपालीलाई हेर्ने दृष्टिकोण र गर्ने व्यवहार हाम्रा निकट छिमेकीले सच्याउन र परिवर्तन गर्न आवश्यक छ। नेपाली समाज विश्व समुदायसँगसँगै धेरै अगाडि बढिसकेको छ। १८१६ सालको समाज अब छैन। १९४७ र १९५० को समाज पनि आजको समाज होइन। नेपाली समाज धेरै किसिमले अगाडि बढिसकेको छ। नेपाली नागरिक शिक्षित मात्रै होइन, विश्वका प्रायः सबै मुलुकमा उल्लेख्य संख्यामा रोजगार तथा व्यवसायमा विभिन्न पेसा व्यवसाय, धर्म, संस्कृति, समाजमा संगत भएर उल्लेख्य रूपमा विभिन्न मुलुकमा बसोवास गर्दै आएका छन्। यस्तैगरी शक्तिराष्ट्रहरूको सरकारी संयन्त्रमा समेत नेपाली नागरिक समावेश भएका र निर्णायक भूमिका निर्वाह गरेका छन्। अब नेपाल यस अर्थमा कमजोर छैन। जुन १८१६ र १९५० मा थियो। र, अब नेपाली जनता नेपालको सार्वभौमिकता रक्षा गर्न सक्षम छन्। सन्दर्भ पछिल्लो समय नेपाल र भारतको सीमा विवादको हो। अझ भनौं यो नेपालले नभई भारतले सृजना गरेको विवाद हो। भारतले नेपालको जग्गा हडपेको हो र साँध मिचेको हो। त्यही पृष्ठभूमिमा भारतीय शासक र भारतीय मिडियाको नेपालप्रति देखिएको हेपाहा प्रवृत्ति र सानो देशले केही गर्न सक्दैन भन्ने संकीर्ण सोच सुधार गर्नुपर्ने आवश्यकता देखिएको हो। अहिलेको नेपाली समाजलाई पनि पहिलेकै जस्तो ठान्ने र दबाउन खोज्ने ठुल्दाइ सोच राख्नेहरूले बुझ्नुपर्ने के हो भने आजका नेपाली आफ्नो देशको सार्वभौमिकता रक्षा गर्न त सक्षम छन् नै, आवश्यकता परेमा सीमा विवादको विषय अन्तर्राष्ट्रियकरण गर्न र विश्व समुदायको समर्थन र सहयोग लिन पनि नेपाली सक्षम छन् र सफल हुन्छन्। त्यसैले नेपालीलाई हेर्ने दृष्टिकोण र गर्ने व्यवहार हाम्रा निकट छिमेकीले सच्याउन र परिवर्तन गर्न आवश्यक छ। हामी नेपाली कसैसँग वैरभाव र दुस्मनी चाहँदैनौं। त्यसमा पनि भारत हाम्रो नजिकको घनिष्ट मित्र हो। जोसँग हाम्रो सबै व्यवहार गाँसिएका छन्। सामाजिक, धार्मिक, आर्थिक र भौगोलिक रूपले। यी सबै कुरालाई मध्यनजर गर्दै समग्र सीमा विवादको एक साथ समाधानको सूत्र भारत आफैंले अगाडि सार्नु उपयुक्त हुन्छ। यो नै दुवै देशसँगै विश्वका लागि हितकर हो। दुई देशबीचको आपसी हित र आपसी भाइचारा विश्वसामु देखाउन पनि भारतले विवाद समाधानका लागि पहल थाल्न आवश्यक देखिन्छ। पछिल्लो समय नेपालले संशोधित नक्सा जारी गरेको छ। यो नक्सामा लिपुलेक, लिम्पियाधुरा र कालापानीलाई नेपालभित्र देखाइएको छ। यी तीनवटै क्षेत्र भारतले उपभोग गर्दै आएको थियो, जसमाथि नेपालले आफ्नो स्वामित्व रहेको विश्वसामु प्रस्ट पारेको छ। पछिल्लो समय यी तीन क्षेत्रका विषयमा मात्र विवाद भएको जस्तो देखिएको छ तर वास्तविकता त्यो होइन। नेपालभारत सीमामा सयौं क्षेत्रमा विवाद छ। संवादमार्फत विवाद समाधान गर्नुको अर्थ यी तीन क्षेत्रको समस्याको समाधान मात्रै होइन, त्यो त केवल ३६ हजार वर्ग हेक्टरको मात्रै समस्या हो। समाधान गर्नैपर्ने समस्या नेपालको उत्तरपश्चिमी सीमा क्षेत्रमा मात्र होइन धेरै छन्। अहिले सीमा समस्या समाधान गर्नु भनेको पूर्वको सन्दुकपुरदेखि मध्य क्षेत्रको सुस्ता हुँदै उत्तरपश्चिमको कालापानीसम्मका सीमा क्षेत्रमा समग्रमा मिचिएको ८२ हजार वर्ग हेक्टर क्षेत्रफलको एकसाथ छिनोफानो गर्नु हो। मिचिएको नेपाली भूमिमा नेपालको स्वामित्व स्थापित हुनु हो। सारिएका सीमा स्तम्भ दसगजा) सही ठाउँमा पुनः स्थापित गरिनु हो। हराएका वा गायब पारिएका सीमा स्तम्भलाई पुनः स्थापित गरिनु हो। यसका लागि भारत सरकारले ठूलो दिल देखाएर एकैसाथ समाधानका सूत्र र मिलनविन्दु अगाडि सार्न जरुरी छ। होइन भने भारतले बुझ्नुपर्छ अहिले नेपाल पहिलेजस्तो निरीह छैन। नेपालीहरू पहिलेजस्ता जे भन्यो त्यही मान्ने पनि छैनन्। अहिलेसम्म अमेरिकाको राज्यसत्तादेखि ब्रिटिस गोरखा फौज र रसियन राज्यसत्ता हुँदै मुस्लिम मुलुकका समेत शासकीय भूमिकामा समेत नेपालीको सहभागिता र उपस्थिति पुगिसकेको छ। संसारभर भोलि एकसाथ लबिङ गर्दा र विरोधमा उत्रिँदा भारतले सोचेजस्तो सजिलो अहिलेको युगमा सम्भव छैन। भोलि ठूलो परिमाणमा अन्तर्राष्ट्रिय दबाब सृजना हुँदा भारतले त्यो दबाब थेग्न सक्ला कि नसक्ला भन्ने उसले अहिल्यै सोच्नुपर्छ। सहकार्यका आधारमा चलिरहेको विश्व समुदायमा यही कारणले भारत एक्लिनुपरेमा उसका लागि त्यो भयानक स्थिति हुनेछ। नेपाली समाज धेरै अगाडि बढिसकेको र धेरै सुशिक्षित भइसकेको अवस्थामा नेपाललाई चीनको मात्र साथ होइन, पाकिस्तानको मात्रै साथ होइन, संसारले नै साथ दिने र सहयोगको सम्भावना देखेरै सत्यता र आफ्नो प्रमाणले बोलेको कुरासमेतलाई महसुस गरेर नेपाल सरकारले कदम चालेको छ। यो कुरा भारतले समयमै बुझ्दा र समाधानका लागि कूटनीतिक प्रयास सुरु गर्दा राम्रो हुन्छ। हामी निकटस्थ र भारतका धेरै असल र धेरै नजिक रहन चाहने मित्र हौं। संसारसामु भारत जे कुरा लिएर अगाडि बढ्छ, त्यसलाई प्रत्यक्षपरोक्ष नेपालले सधैं साथ दिएको र हामी नेपालभारत समग्र पशुपतिनाथ, विश्वनाथ, दैविक आशीर्वाद एकसाथ लिएर र ग्रहण गरेर आएका एकै संस्कृति र संस्कार लिएर अगाडि बढेका समाज हौं। हाम्रो सबै जातजाति र धर्मसंस्कृतिको जगेर्ना गर्ने साझा मनसाय उस्तै छ। हाम्रा हजारौं बेटाबेटीको सम्बन्ध र संस्कार स्मरणयोग्य छ। त्यसैले यो सीमा विवाद यथावत् नराखेर, विवादलाई योभन्दा बढी मौलाउन नदिईकन दुई देशका सरकार प्रमुख आमनेसामने बसी कूटनीतिक प्रयासको माध्यमद्वारा फेरि घाउ नबल्झिने गरी ८२ हजार हेक्टर वर्ग किलोमिटर जमिन नेपालको फिर्ता गर्ने र अब आइन्दा विवाद कायम नराख्ने कूटनीतिक माध्यमद्वारा समाधान गर्नु दुवै देशको हित र नागरिकको हितमा हुनेछ।"
कोरोनाले गर्दा गिरोड चेल्सीमै,"लन्डन : फ्रान्स एवं प्रिमियर लिग क्लब चेल्सीका स्ट्राइकर ओलिभर गिरोडले यस सिजन लन्डन छाड्ने चर्चा थियो। गिरोडलाई समर ट्रान्सफर विन्डोमा अनुबन्ध गर्न इटालियन सिरिए क्लब इन्टर मिलान, लाजियो, टोट्टनहामलगायतले चासो देखाएका थिए। अझ गिरोड इन्टरसँग सम्झौता नजिक पुगेको अन्तर्राष्ट्रिय सञ्चार माध्यमले जनाएका थिए। तर गिरोडको ट्रान्सफर सम्भावनालाई चेल्सीले एक वर्षका लागि अन्त्य गरिदिएको छ। हालै चेल्सीले ३३ वर्षीय गिरोडसँगको अनुबन्धन सम्झौता एक वर्ष बढाएको छ। चेल्सीले गिरोडको प्रदर्शन क्षमता र उनीबाट युवा खेलाडी प्रभावित बनिरहेको भन्दै सम्झौता एक वर्ष लम्ब्याएको पनि उल्लेख गरेको छ। गिरोडले भने कोरोनाका कारण आफू चेल्सीमै रहन बाध्य भएको बताएका छन्। कोरोनाले युरोपको फुटबलमा ठूलो प्रभाव पारेको छ। अहिलेको अवस्थामा परिवार लिएर अन्य क्लबका जान त्यति ठिक पनि लागेन। त्यसैले चेल्सीको आग्रहलाई मैले स्वीकार गरेको हुँ। म चेल्सीमा खेलेरै देखाइदिन्छु, गिरोडले भनेका छन्। सन् २०१८ मा चेल्सी आएका गिरोडको सम्झौता गत जनवरीमै सकिएको थियो। गिरोड स्वयं यसपटक जसरी पनि चेल्डी छाड्ने पक्षमा थिए। फ्रान्क लाम्पार्डले चेल्सीको प्रशिक्षण सम्हालेयता गिरोड त्यति सन्तुष्ट थिएनन्। लाम्पार्डले गिरोडलाई त्यति मौका पनि दिएका थिएनन्। गिरोडसँगको सम्झौता सकिए पनि चेल्सीले उनको विकल्प खोज्न नसकेपछि सम्झौता एक वर्ष नवीकरण गरेको हो। चेल्सीका टमी अब्राहम चोटका कारण खेल्न नसकेपछि चेल्सीको अग्रपंक्ति उनै गिरोडको जिम्मामा छ। जनवरी महिनामै इन्टरसँग दुईवर्षे सम्झौताको नजिक पुगेका गिरोडलाई चेल्सीले रोकेरै राखेको थियो। चेल्सीमा गिरोडले प्रतिसाता एक लाख ३५ हजार पाउन्ड लिँदै आएका छन्। उनी सन् २०१८ मा प्रिमियर लिग क्लब आर्सनलबाटै चेल्सीमा आएका थिए। उनले यस सिजन चेल्सीमा १३ खेल खेल्दै तीन गोल गरेका छन्। उनले चेल्सीमा कुल ४९ खेल खेल्दै सात गोल गरेका छन्। सन् २०१२ देखि २०१८ सम्म ६ बर्ष आर्सनलमा बिताएका गिरोडले आर्सनलका लागि एक सय ८० खेल खेल्दै ७३ गोल गरेका थिए। फ्रान्सलाई विश्वकप जिताउन महत्वपूर्ण योगदान दिएका गिरोड सन् २०११ देखि लगातार राष्ट्रिय टोलीमा छन्। उनले देशका लागि ९७ खेल खेल्दै ३९ गोल गरेका छन्।"
प्रिमियर लिगअघि मैत्रीपूर्ण अभ्यास खेल,"लन्डन : कोरोना भाइरसका कारण रोकिएको प्रिमियर लिग फुटबल सुचारु हुनुअघि क्लबहरूबीच मैत्रीपूर्ण अभ्यास खेल हुने भएको छ। बेलायत सरकारले प्रिमियर लिग अघि सर्तसहित मैत्रीपूर्ण खेल खेल्न अनुमति दिएको हो। प्रत्येक क्लबले एकआपसमा मैत्री खेलका लागि कडा निर्देशन र नियम पालना गर्नुपर्नेछ। खेलाडी र क्लबले कोरोनाको अनिवार्य परीक्षणसहितको रिपोर्ट देखाउनु पर्ने, खेलाडी आफ्नै किट्स र सवारीसाधन लिएर खेल मैदानसम्म जानुपर्ने, मैदानमा फोर्थ अफिसियल र रेफ्री नहुने, क्लबका प्रशिक्षकले नै रेफ्रीको भूमिका निभाउनु पर्ने, खेल ९० मिनेटभन्दा बढीको हुन नहुने लगायत प्रावधान राखिएको छ। मैत्रीपूर्ण खेल क्लबकै प्रशिक्षण मैदान वा स्टेडियममा खेलाइनु पर्ने उल्लेख छ। गत माघदेखि प्रिमियर लिग रोकिएपछि खेलाडीले अभ्यास गर्न पाएका छैनन्। अभ्यासबिना एकै पटक खेल्दा खेलाडीको फिटनेसमा समस्या आउन सक्ने भएकोले क्लबहरूले मैत्रीपूर्ण अभ्यास खेल खेल्न लागेका हुन्। कतिपय क्लबले यसअघि नै सामाजिक दूरी कायम गर्दै सानो समूहका तयारीसमेत सुरु गरिसकेका छन्। प्रिमियर लिग जुन १७ देखि दर्शकबिना बन्द स्टेडियममा सुचारु हुँदैछ। पहिलो दिन म्यानचेस्टर सिटी र आर्सनलबीच प्रतिस्पर्धा हुँदैछ। सोही दिन अर्को खेलमा सेफिल्ड युनाइटेड र एस्टन भिल्ला भिड्नेछन्। लिगमा २९ खेल सकिँदा शीर्ष स्थानमा रहेको लिभरपुलको ८२ अंक छ। ३० वर्षपछि उपाधिको मुखमा रहेको लिभरपुल अब दुई खेल जितेमात्र च्याम्पियन बन्नेछ। लिभरपुलले दोस्रो स्थानमा रहेको सिटीलाई २५ अंकले पछि पारेको छ। सिटीको २८ खेलबाट ५७ अंक छ।"
इङ्ल्यान्डवेस्ट इन्डिज शृंखला जुलाईमा,"लन्डन : विश्वव्यापी रूपमा फैलिएको कोरोना भाइरसको महामारीका कारण लामो समयदेखि स्थगित रहेको क्रिकेटका गतिविधि पनि सुचारु हुने भएका छन्। इङ्ल्यान्डले आगामी जुलाईमा टेस्ट शृंखला खेल्ने घोषणा गरेको छ। इङ्ल्यान्ड र वेस्ट इन्डिजबीचको उक्त टेस्ट शृंखला २१ दिनको हुनेछ। उक्त टेस्ट शृंखला इङ्ल्यान्डमै खेलिनेछ। पहिलो टेस्ट जुलाई ८ तारिखमा सुरु हुने बताइएको छ। यसैगरी दोस्रो टेस्ट जुलाई १६ र तेस्रो टेस्ट जुलाई २४ तारिखमा सुरु हुनेछ। उक्त टेस्ट शृंखलाका क्रममा कुनै पनि दर्शकलाई रंगशालामा प्रवेश नगराइने पनि समाचारमा जनाइएको छ। शृंखला अवधिभर दुवै टोलीका खेलाडीले निश्चित होटेलमै बस्नु पर्नेछ। खेलाडीले परिवारका सदस्य र साथीभाइलाई भेट्दा पनि विशेष सावधानी अपाउनुपर्ने नियम बनाइएको छ। शृंखलामा सहभागी हुन वेस्ट इन्डिजको टोली जुन ९ तारिखमा इङ्ल्यान्ड आइपुग्ने बताइएको छ। इङ्ल्यान्ड आएपछि वेस्ट इन्डिजका खेलाडीले ओल्ड ट्राफोर्डमा तयार पारिएको क्वारेन्टिनमा बस्नु पर्नेछ। क्वारेन्टिनमा बस्दा पनि वेस्ट इन्डिजका खेलाडीले नियमित अभ्यास भने गर्न पाउने छन्। यसअघि उक्त शृंखला जुन ४ देखि २९ तारिखसम्म आयोजना गर्ने तय भएको थियो। तर, कोरोना भाइरसको महामारीका कारण शृंखला स्थगित गरिएको थियो। इङ्ल्यान्डका पूर्व र वर्तमान क्रिकेटरहरूले पनि स्थगित प्रतियोगिताहरू क्रमशः सुचारु गर्दै लैजानु पर्ने माग गरेपछि उक्त शृंखला अगाडि बढाइएको हो। खेलाडीका लागि यो शृंखला आवश्यक थियो। लामा समयदेखि घरमा बसेका खेलाडीलाई पनि यो शृंखलाले ताजगी प्रदान गर्नेछ, इङ्ल्यान्डका पूर्वब्याट्सम्यान जोनाथन ट्रट भन्छन्। ट्रटले इङ्ल्यान्ड र वेस्ट इन्डिजबीचको शृंखला केही अनौठो हुने धारणा पनि व्यक्त गरेका छन्। क्रिकेट प्रतियोगिता भनेपछि हामी दर्शकसहितको रंगशालाको कल्पना गर्छौं। तर, अब लामो समयसम्म कुनै पनि खेलमा दर्शकको उपस्थिति रहने छैन, उनी भन्छन्, त्यसैले पनि अबको खेलकुद हामी सबैका लागि केही अनौठो हुनेछ। इङ्ल्यान्ड तथा वेल्स क्रिकेट बोर्ड (ईसीबी) ले वेस्ट इन्डिजविरुद्घको खेलपछि अन्य प्रतियोगितालाई पनि निरन्तरता दिइने बताएको छ। ईसीबीले पाकिस्तान, अस्ट्रेलिया र आयरल्यान्डविरुद्घको शृंखलाका लागि निकट भविष्यमा मिति तय गरिने पनि बताएको छ। हामीले प्रतियोगिताका विषयलाई लिएर निरन्तर रूपमा सरकारका प्रतिनिधि र स्वास्थ्य टोलीसँग छलफल गरिरहेका छौं। कोरोना भाइरसको जोखिम अझै कम नभएकाले सावधानी अपनाउनु पनि आवश्यक छ। तर, सरकारका प्रतिनिधि पनि अब विस्तारै खेलकुद गतिविधि सञ्चालन गर्दै लैजाने कुरामा सकारात्मक देखिएका छन्, ईसीबीका प्रतियोगिता निर्देशक स्टिभ एलवर्थीले भनेका छन्। यसैबीच, इङ्ल्यान्डका कप्तान जोय रुट वेस्ट इन्डिजविरुद्घको शृंखलामा सहभागी नहुने सम्भावना बढेको छ। उक्त शृंखला जुलाईमा सुरु हुँदैछ। चिकित्सकले जोयकी पत्नीले दोस्रो सन्तानलाई जन्म दिने मिति पनि जुलाईको पहिलो साता नै पर्ने बताएका छन्। सोही कारणले उनी उक्त शृंखलामा सहभागी हुन नसक्ने सम्भावना बढेको हो।"
