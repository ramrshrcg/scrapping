शीर्षक,विवरण
"आमा, ओलन दिनुस् न !","आमा, ओलन दिनुस् न !, गोरो बाटुलो अनुहार भएको र केही चिम्सा आँखा भएको ऊ मेरी आमातिर हेर्दै थाल तेर्साउँदै थियो। आमा चुलोछेउमा बसेर दूध तताउँदै हुनुहुन्थ्यो। म उसले ओलन भनेको सुनेर खित्का छाडेर हाँसें। तत्कालै चुप भएँ। अनुहार कालोनीलो भयो। डर पनि लाग्यो। किनकि ऊ माओवादी लडाकु थियो। उससँग बडेमानको बन्दुक पनि थियो। त्यसो त माओवादी नामै काफी थियो। झनै बन्दुक नै देखेपछिको हालत त कस्तो भयो होला ? ऊ मुसुक्क हाँस्यो र बोल्यो, ओलन भनेको सुनेर हाँस्नुभएको हो ? हाम्रोतिर त दूधलाई ओलन नै भन्छन् नि। ऊ हाँसेपछि मेरो मन शान्त भयो र भनें, तपाईंको घर इलाम हो र ? मैले पढेकी थिएँ इलाम पाँच अ का लागि प्रख्यात छ। त्यो पाँचमध्ये एक अ ओलन हो। हाम्रो धनकुटातिर भने कोही दूधलाई ओलन भन्दैनन्। नभन्दै उसको घर इलामै रहेछ। यति कुरा हुँदै गर्दा मेरी आमाले उसको थालमा ओलन हालिदिनुभयो। ऊ खान थाल्यो। ओलनसँग भात यस्तरी खाँदै थियो कि उसले बच्चादेखि ओलन खान पाएकै थिएन। उसको ज्यानमा हड्डी र छाला मात्र देखिएको थियो। आँखा बाहिर निस्केका थिए। मलाई कताकता उसको माया लाग्यो। एक टकले उसको अनुहारमा हेरिरहें। अनुहार पहेंलो र थाकेका आँखा थिए। यसपटक पनि छापामारहरू कार्यक्रम लिएर आए। हुलमा आँखा बिछ्याएँ तर मैले आशा गरेको ऊ थिएन। पछि थाहा पाएँ, ऊ सहिद भइसेकेको रहेछ। यति हुनु एक घन्टाअगाडिको कुरा। ५७५८ सालतिरको एक साँझको कुरा हो। दाजु र म धनकुटा बहुमुखी क्याम्पसमा अध्ययनरत थियौं। घरदेखि मास्तिर डिलमा मान्छे हिँडेको आवाज आयो। माओवादी हो भन्ने हामीले अड्कल काटिनसक्दै त्यो जत्था हाम्रै आँगनमा ओर्लियो। मेरी आमा हातमा दियो बोकेर साँझको आरति गर्दै बाहिर तुलसी मोठमा बत्ती बाल्न निस्कँदै हुनुहुन्थ्यो। गडम्गडम् गर्दै २५३० जनाको जत्थामध्ये कोही भित्रै पसे भने कोही आँगनतिरकै फलैंचामा बसे। भित्र पसेकाले दाजुलाई एकैछिन पछाडि जाऊँ न भनेर हातै समातेर घरपछाडि लिएर गए। हामी आत्तियौं। हुन पनि त्यो बेला माओवादीले गाउँगाउँबाट युवायुवतीलाई जबर्जस्ती लिएर जान्थे। तर हाम्रोतिर त्यस्तो भएको थिएन। तैपनि डर त डरै हो। हामी पछि लाग्न खोज्यौं। त्योे मान्छेले रोक्दै भन्यो, तपाईंहरू यहीं बस्नुस् हामी आइहाल्छौं। केही समयपछि दाजु र त्यो मान्छे फर्के। हामीले सन्तोषको सास फेयौं। दाजुले भन्नुभयो, ऊ मेरो साथी हो। माओवादी साँझ घरमा आइपुगे भने पक्का थियो कि अब हाम्रो घरको चामल, दाल, नुनतेल केही मात्रामा घट्दै छ। त्यति दिएपछि उनीहरू आफैं चुलो बनाउने, पकाउने र खाने गर्थे। भाँडा पनि माझेर राखिदिन्थे र आफ्नै स्लिपिङ ब्यागमा जताततै सुत्थे। कोही चुलो बनाउन थाले कोही भित्रबाट चामल, दाललगायतका सामान ओसार्न थाले। हाम्रो भने खाना पाकिसकेको थियो। दूध तताइसकेर खानेवाला थियौं। त्यही बेला लुसुक्क ऊ हाम्रो भान्सामा छिरेको थियो। जुन कुरा मैले सुरुमै भनें। भोकाएको उसले भाँडाको भात हेरिरहेको थियो। हामीलाई पस्किँदा आमाले उसलाई पनि भात पस्केर दिनुभएको थियो। अनि उसले मन थाम्न नसकेर ओलन मागेको थियो होला सायद। खाइसकेर उसले आफ्नो स्लिपिङ ब्याग झिक्यो र भान्साकै एक कुनामा पुर्लुक्क ढल्यो। हामीले केही भनेनौं। हेर्दाहेदै ऊ निदायो। हामी पनि भान्साको काम सकेर आआफ्नो कोठामा लाग्यौं। उसका अरू साथी भने बाहिर आँगनकोे डिलमा बनाइएको चुलोमा भर्खरै भात बसाल्दै थिए। बिहान आँखा खुल्नासाथ मैले भान्सामा सुतेको उसलाई सम्झें। जुरुक्क उठेर तल झर्दा नामोनिशाना थिएन। उनीहरूले भात पकाएको ठाउँ पहिलेको जस्तै सामान्य थियो। सबैजना नित्यजस्तै काममा लागिसकेका। मेरो मन भने किनकिन बैचैन भयो। उसका चिम्सा आँखा, पहेंलो र थकित मुहार भलझली आँखामा आइरहे। समय बित्दै जाँदा धेरैे माओवादीका हुल हाम्रा घरमा आए त्यसरी नै बसे, खाए, सुते, उठे। तर त्यो हुलमा ऊ कहिल्यै देखिएन। त्यो सालको दसैं पनि गयो ऊ देखिएन। ऊसँगै त्यो रात हाम्रो घरमा बसेका अरू सबैलाई मैले बारम्बार देखें, त अहँ ऊ कहिल्यै देखिएन। तिहार आयो बारीभरि, आँगनभरि सयपत्री मखमली फुले। तिहारे माहोलले गाउँ छपक्कै भिज्यो। माओवादी दसैंतिहार मनाउनु हुँदैन भन्दै हिँडे पनि तिहारमा सांस्कृतिक कार्यक्रम भने गर्थे। जनवादी गीत गाउँथे। नाच्थे। यसपटक पनि उनीहरू कार्यक्रम लिएर आए। हुलमा मैले आँखा बिछ्याएँ तर मैले आशा गरेको ऊ थिएन। त्यो हुलमा हाम्रो आफन्त पर्ने एकजना दाजुलाई देखें। उहाँ माओवादीमा स्वेच्छाले हिँड्नुभयो अरे भन्ने सुनेका थियौं। आँखा जुधेपछि उहाँ हाँस्तै हामी भएतिर आउनुभयो। केहीबेर कुरा भएपछि मैले उसबारे सोधें। उसको हुलिया बताएँ र केही समयअगाडि यहाँ बसेको कुरा पनि बताएँ। को हो को हो ? नाम थाहा छ त तिमीलाई ?, उहाँले सोध्नुभयो। अहँ नाम त थाहा भएन। अँ इलाम घर भनेको थियो, मैले भनें। ए ए, तिमीले कमरेड तुफानको कुरा गरेकी रहिछौ। उहाँले भनेको हुलिया ठ्याक्कै मिल्यो। म खुसी भएर सोधें, कहाँ हुनुहुन्छ त उहाँ ? उहाँ त सहिद हुनुभयो। महान् जनयुद्धमा वीरगति प्राप्त गर्नुभयो। त्यसो भनिरहँदा ती दाजुको पूरै शरीरमा रगत उम्लेजस्तो देखिन्थ्यो। म भने केही बोल्न सकिनँ। आँखा र मुख खुला रहे मन रोयो तर व्यक्त गर्न सकिनँ। केही समयपछि सुनें त्यो दाजुले पनि वीरगति प्राप्त गर्नुभयो अरे। उहाँ पनि महान् जनयुद्धमा सहिद हुनुभएछ।"
अलैंची निकासी : बढ्दो उत्साह,"कोभिडका कारण किसानले अलैंची बिक्री गर्न नपाएको छलफल भइरहँदा चालु आर्थिक वर्ष २०७७७८ को पहिलो ६ महिनामा निर्यात भएका प्रमुख २० वस्तुमध्ये नगदे बालीतर्फ अलैंचीको स्थान अगाडि देखिन्छ। नेपाल राष्ट्रबैंकले हालै सार्वजनिक गरेको तथ्यांकअनुसार चालु वर्षको ६ महिनामा ३ अर्ब ७८ करोड रुपैयाँबराबरको अलैंची निकासी भएको छ। गत वर्षको सोही अवधिमा २ अर्ब ५० करोड रुपैयाँबराबरको अलैंची निर्यात भएको थियो। गत वर्षको तुलनामा करिब ५१२ प्रतिशतले निकासीमा वृद्धि भएको छ। अलैंची व्यवसायी महासंघका अनुसार कूल उत्पादनको ९८ प्रतिशत हिस्सा विदेशी बजारले लिएको छ। मुलुकको वैदेशिक व्यापारमा कूल निर्यातमा ६२ प्रतिशत अलैंचीको योगदान छ। पछिल्लो समयमा नेपाली अलैंचीको उत्पादन व्यावसायिक हुन थालेपछि निर्यातमा पनि योगदान बढ्दै गएको छ। मुलुकको कृषि प्रणालीले पछिल्ला वर्षमा एक स्पष्ट परिवर्तन आएको छ। यस परिवर्तनका लागि महत्त्वपूर्ण प्रेरणादायक कारक उपभोक्ताका केही उत्पादका लागि बजार भएको छ। उत्पादित कृषिजन्य बस्तुको फसलको बजार र खेती प्रणालीको छनोट सहरी क्षेत्रमा र बाहिर देशका उपभोक्ताको उत्पादनको मागद्वारा निर्धारित भएको देखिन्छ। राम्रो यातायात सुविधाका साथ सहरका वासिन्दाको आम्दानी स्तरमा भएको कुनै पनि वृद्धिले उत्पादकलाई असंख्य अवसर प्रदान गरेको छ। नतिजास्वरूप, निर्वाहमुखी रूपमा सञ्चालित साना फार्म बजारको माग र आपूर्ति संयन्त्रका साथ व्यावसायिक संस्थाका रूपमा रूपान्तरण हुँदैछन्। नेपाली अलैंचीको सीमित बजार भएकाले नेपालले सम्भावित अन्तर्राष्ट्रिय बजारको खोजी गर्नुपर्छ। विगतमा यो विश्वास गरिन्थ्यो कि दुर्गम क्षेत्रमा कृषि विकासमा ठूलो धनराशिको लगानी न्यायसंगत र लगानीका लागि प्रतिफलयुक्त छैन, तर यो तार्किक धारणा उल्लेखनीय रूपमा परिवर्तन भएको छ। विगत चार दशकको अवधिमा कृषि क्षेत्रमा गरिएका प्रयासले दुर्गम क्षेत्रमा पनि आशाजनक परिणाम दिन थालेको छ। किसानले घरेलु वा अन्तर्राष्ट्रिय बजारका लागि धेरै उच्च मूल्यको नगदे बाली उत्पादन गरिरहेका छन्। विगतको कुरा स्मरण गर्ने हो भने अलैंची सिक्किममा अनादिकालदेखि खेती हुँदै आएको देखिन्छ। यो सिक्किमको मूल बाली हो र यहाँबाट यो छिमेकी मुलुक र क्षेत्रमा फैलिँदै गयो। जस्तो कि दार्जीलिङ, उत्तरपूर्वी भारत, भुटान र नेपालको भूमिमा समेत फैलिएको देखिन्छ। अलैंची बाह्रमासे जडिबुटी हो। यसमा भूमिगत राइजोम पाइन्छ। यसले थुप्रै पात र कोपहरू उत्पन्न गर्छ। अक्सर प्लान्टको उचाइ १८ र २ मिटरको बीचमा रहेको हुन्छ। सामान्यतः पातको टुप्पो वा स्युडोस्टेम्र्सको संख्या एकणदाता बेलनाकार र हरियो वा विभिन्न प्रकारको आधारमा रातो हुन्छ। नेपालजस्ता विकासशील देशमा नगदे बाली उत्पादन सम्भावना र प्रवर्धन प्रायः पर्याप्त पुँजीको उपलब्धता, कृषि प्रविधिको स्तर, बजारीकरणको सुविधा र सरकारी र गैरसरकारी संस्थाहरू (एनजीओहरू) द्वारा नगदे बालीनालीसम्बन्धी कारोबार गर्ने व्यवसाय तथा उनीहरूको संलग्नता र सक्रिय सहभागिताका माध्यमबाट गरिन्छ। नगदे बाली गत आव (२०७६७७) मा मेची भन्सार कार्यालय काँकडभिट्टाबाट सबैभन्दा धेरै अलैंची निर्यात भएको छ। मेची भन्सारबाट ३ अर्ब ९० करोड ९२ लाख ७३ हजार १ सय ४८ रुपैयाँबराबरको अलैंची निर्यात भएको तथ्यांकमा उल्लेख छ। अघिल्लो वर्ष ३ अर्ब ८२ करोड रुपैयाँको अलैंची निर्यात भएको थियो। राष्ट्रिय विकास योजना र कार्यक्रममा परिकल्पना गरिएको लक्ष्य कार्यान्वयन गर्न सबै विकासोन्मुख देशले विदेशी विनिमय कमाउन नगदे बालीको निर्यात बढाउन आवश्यक छ। यो स्पष्ट छ कि नेपाली नगदे बालीनाली उद्यमी ठूलो संख्यामा विदेशी बजार निर्यात गर्न असमर्थ छन् किनकि उत्पादनको उच्च लागत, अपर्याप्त भण्डारण सुविधा, ट्यारिफ अवरोध, यातायात अवरोध र वास्तविक उत्पादनदेखि निकासी बजारसम्मको ज्ञान अभावका कारण पनि केही नकारात्मक असर परेको छ। कृषिजन्य वस्तु नेपालबाट कूल निकासीको एक प्रमुख हिस्सा हो। नेपाली निर्यातजन्य प्रमुख कृषि वस्तुहरू ः अदुवा, तेलका बीउहरू जस्तै सूर्यमुखी फूल, नाइजरको दाना, सुर्तीजन्य, तरकारीका बीउ, अर्थोडक्स चिया, ठूलो अलैंची, मसला, फलफूल र तरकारी आदि। जनसंख्या र खाद्यान्नका लागि आन्तरिक माग दुवैतर्फ वृद्धि भइरहेको छ। उपलब्ध अधिक कृषिजन्य वस्तु निर्यातका लागि उपलब्ध घट्दैछन् किनकि उत्पादन जनसंख्याको वृद्धिको तुलनामा बढ्न सकेको छैन। अलैंचीको निर्यात अलैंचीको इलामलगायत संखुवासभा जिल्लाभित्र र बाहिर ठूलो अलैंचीको मार्केटिङ गरिन्छ। साना उत्पादक सामान्यतः थोक बिक्रेता र साहु बिक्रेताद्वारा भर्ती संकलकको सट्टा आफ्नो उत्पादन स्थानीय संकलनकर्तालाई बेच्छन्। यी व्यक्ति सामान्यतः स्थानीय निवासी हुने गरेको र जो अन्य व्यवसायमा संलग्न छन् तर मौसमका बीचमा ठूलो अलैंचीको कारोबारमा पनि संलग्न हुने गर्छन्। अलैंचीको निर्यात भारत जान्छ र त्यसपछि अन्य देशमा यसलाई निर्यात गरिन्छ। यसैले मूल्य सम्बन्धितद्वारा दोहन गर्ने भारी सम्भावना र अवसर छन्। ठूलो अलैंचीले नेपालको विदेश निर्यात व्यापारमा महत्त्वपूर्ण स्थान ओगटेको छ। नेपालको पूर्वीक्षेत्र अलैंची उत्पादन गर्ने प्रमुख क्षेत्र हो। संखुवासभा, इलाम, पाँचथर, धनकुटा र भोजपुर अलैंची उत्पादनका लागि प्रमुख जिल्ला हुन्। इलाम यी क्षेत्रमा उत्पादन हुने कूल बालीको महत्त्वपूर्ण हिस्स ओगटेको छ। यद्यपि, पछिल्लो वर्षमा केही रोगको उत्पादनका कारण तीव्र गिरावट आएको छ। अलैंचीको उत्पादन हरेक वर्ष बढ्दै गइरहेको छ र यसले निर्यात वृद्धि पनि बढाउनेछ। भारत अलैंचीको प्रमुख विश्व उत्पादक र निर्यातकर्ता हो। त्यसपछि ग्वाटेमाला, श्रीलंका र तान्जानिया पर्छन्। नेपाल र पपुवान्युगिनीबाट पनि अलैंची विश्व बजारमा देखा पर्न थालेको छ। ठूलो अलैंचीको प्रमुख आपूर्तिकर्ता नेपाल, भारत, भुटान, इन्डोनेसियाले पनि जंगली ठूलो अलैंचीको आपूर्ति गर्छ, जुन नेपाली ठूलो अलैंचीजस्तै देखिन्छ। बृहत् बजार हाल नेपालको अलैंची सबै भारत जान्छ, जहाँबाट यो अन्य देशमा पुनः निर्यात गरिन्छ। नेपाली अलैंचीका लागि भावी आयात गर्ने देशहरू बंगलादेश, पाकिस्तान, कतार, साउदी अरेबिया हुन् भन्नुमा अत्युक्ति नहोला। अलैंची आयातमा अन्तर्राष्ट्रिय व्यापार केन्द्रित छ। केही देश जस्तै साउदी अरेबिया, कुबेत, बहराइन र मध्यपूर्वका अन्य खाडी राज्य र युरोपमा नार्डिक देशहरूमा। साउदी अरेबिया विश्वको सबैभन्दा ठूलो अलैंची आयातकर्ता हो। ठूलो अलैंचीका लागि प्रमुख बजार सिंगापुर हो। तर सिंगापुर वास्तविक उपभोक्ता बजार होइन, केवल एक इन्टरपोर्ट हो। इस्लामी राष्ट्रहरू ठूलो अलैंचीको प्रमुख उपभोक्ता बजार हुन्, जसमध्ये पाकिस्तान ठूलो उपभोक्ता हो र सिंगापुर पाकिस्तानलाई ठूलो अलैंचीको प्रमुख आपूर्तिकर्ता हो। रूस र पश्चिम जर्मनी हालका वर्षमा अलैंचीको महत्त्वपूर्ण आयातकर्ताका रूपमा देखा परेका छन्। संयुक्त राज्य अमेरिका र पश्चिम जर्मनी ठूलो अलैंचीको लागि सम्भावित बजार हुन सक्छन्। ठूलो अलैंचीका लागि अन्य अवस्थित र सम्भावित बजार हुन् युरोपियन युनियन। विश्वको सटिक तथ्यांक विशेषगरी अलैंचीको आयात प्राप्त गर्न धेरै गाह्रो हुन्छ किनकि आधिकारिक व्यापार तथ्यांकले प्रायः अलैंचीलाई अन्य असंबद्ध मूल्य जस्तै जाइफलसँग वर्गीकृत गर्छ। यद्यपि यो अनुमान गरिएको छ कि यस मसलाको औसत विश्व आयातप्रति वर्ष बढिरहेको छ। नेपाली अलैंचीको बजार धेरै सीमित छन्। यद्यपि ट्रेड एन्ड एक्सपोर्ट प्रोमोसन सेन्टरले विगत केही वर्षमा केही विविधीकरण गरेको भए पनि यस उत्पादनका प्रमुख खण्ड भारतमै निकासी भइजान्छ। यस पृष्ठभूमिमा, एक विशेष तत्काल आवश्यकता यो मसलाको आन्तरिक बजार मूल्य नियन्त्रणका लागि हो। यो पनि सुझाव छ कि त्यहाँ एक सरकारी संस्था हुनुपर्छ उत्पादनदेखि ठूलो अलैंचीको बजारका लागि हेर्नका लागि। नेपाली अलैंचीको सीमित बजार भएकाले नेपालले सम्भावित अन्तर्राष्ट्रिय बजारको खोजी गर्नुपर्छ।"
गन्तव्य बदलिएको पटकथा,"द्वन्द्वलाई बिर्सेर मेलमिलाप, न्याय र नयाँ जीवनको सुनिश्चितता गर्ने सुखद अनुभूति र जागृति सिर्जना गर्न सरकार दृढ छ हिजो फागुन १ गते। हामी नेपालको राजनीतिक इतिहासको एउटा कालखण्डको बारेमा विमर्श गरौं। २०५२ फागुन १ गते सुरु गरी २०६२ सालसम्म सञ्चालित १० वर्ष लामो अवधिमा मुलुकमा सञ्चालित सशस्त्र संघर्षका बारेमा व्यापक छलफल हुँदै पनि आएको छ। त्यसको सही वा गलत पक्ष र परिणतिका सम्बन्धमा यहाँ केही टिप्पणी गरिरहन आवश्यक छैन। मुलुकले त्यसको मूल्य चुकाइसकेको छ। त्यसका सकारात्मक वा नकारात्मक योगदान, उपलब्धि र सीमा स्वयं प्रकट भइसकेका छन्। तर त्यसका प्रभाव र दुष्प्रभाव, घाउ र चोट, समस्याका पीडादायी कथा र कहर नेपाली जनजीवनमा अझै कायम छन्। यो समस्या आज देशमा एउटा पुरानो र बिरानो कथाको बदलिएको गन्तव्यमा आधारित पटकथामा सीमित छ र केवल अवशेषका रूपमा मात्रै रहेको छ। सशस्त्र युद्धका सञ्चालकले जनयुद्ध भन्ने गरेको त्यस सशस्त्र संघर्षले मुलुकलाई अवश्य पनि ठूलो शिक्षा दिएको छ। त्यसका कयौं उत्पादन र सहउत्पादन, परिणाम र परिणति हामीले पनि भोगिरहेका छौं। तथापि, त्यसलाई क्रान्तिको थाती सपना साकार पार्ने माध्यमका लिएर जेल र निर्वासन, भूमिगत र खुला, यातना र हिरासत, घाइते, बेपत्ता र अपांग हुनेहरू अनि जीवन नै उत्सर्ग गर्नेहरूको ठूलो पंक्ति हामीले देखिरहेका छौं। नेपाली दाजुभाइ र दिदीबहिनीको निःस्वार्थ संलग्नता र योगदान पनि यहाँनेर स्मरणीय छ। यद्यपि, मूल नेतृत्वको मनसाय र नियत बलिवेदीमा होमिएका योद्धाहरूको आकांक्षाअनुरूप क्रान्ति सम्पन्न गर्नु नभएर क्यारिरिस्ट नै थियो भन्ने तथ्य तिनको पछिल्लो प्रवृत्तिबाट छर्लंग भइसकेको छ। उक्त सशस्त्र संघर्षलाई भावनात्मक आवेग र रोमाञ्चकताका रूपमा लिएर कष्टपूर्ण संघर्ष गर्ने अधिकांश साथीहरूको पवित्र समर्पणभावको सम्मान गर्नुपर्छ। यहाँनेर नेतृत्वको धोका र कपट उदांगो भइसकेको छ। जनयुद्ध का सुप्रिमोको आज संगत र सेरोफेरो नै बदलिइसकेको छ। तिनीसँग आज मोहन वैद्य, सीपी गजुरेल, बाबुराम भट्टराई, नेत्रविक्रम चन्द, लोकेन्द्र विष्ट मगर, हेमन्तप्रकाश ओली, गोपाल किराँती आदि संघर्षमा योगदान गरेका नेताहरू छैनन्। बरु नारायणकाजी श्रेष्ठ, गिरिराजमणि पोखरेल र वर्षमान पुनजस्ता सत्ताको अकूत लाभ उठाएर आल्हादितहरूको नयाँ पंक्ति साथमा रहेको छ। यस भौतिक परिस्थितिले सुप्रिमोलाई विगतका दुःख र समस्या बिर्सेर सत्ताको नयाँ खेलाडी एवं पावर ब्रोकरका रूपमा नयाँ स्थान र भूमिकामा उभ्याएको छ। यस भूमिकामा सुप्रिमोले हिजोका योद्धाहरू, सेल्टरदाता, सहिद परिवार, घाइते, बेपत्ता परिवार र हिजो आफैंले भन्ने गरेका र आज बिर्सिएका महान् हरूलाई सम्झिरहने फुर्सद पनि त छैन। हो, समस्याको खास जड यहाँनेर रहेको छ र उहाँको प्राथमिकतामा यो समस्या नै आज छैन भन्ने व्यक्तिगत क्रियाकलाप र धरातलीय यथार्थले पनि स्पष्ट गरिसकेको छ। २०६२६३ को परिवर्तनसँगै सशस्त्र द्वन्द्वको शान्तिपूर्ण समाधानको प्रक्रिया अघि बढ्यो। शान्ति सम्झौता, लडाकु व्यवस्थापन र सेना समायोजनका चरणहरूमा युद्धले सिर्जना गरेका धेरै समस्याको समाधान त खोजी गरियो। तर त्यतिञ्जेल मुख्य नेतृत्वको प्राथमिकता, ध्यान र गन्तव्य बदलिइसकेको थियो भन्ने यथार्थ आज अझ स्पष्ट भइसकेको छ। लडाकुको व्यवस्थापन आफ्ना निहित राजनीतिक र अन्य स्वार्थसिद्ध गर्ने बार्गेनिङ चिप्सका रूपमा अस्त्र मात्रै बनाउने प्रयत्नका कारण सशस्त्र युद्धमा संलग्न व्यक्तिहरूले खासै आत्मसम्मानको अनुभूति गर्न सकेनन्। आज उनीहरूको अधिक हिस्सा समस्याको पहाडका बीच जिउन बाध्य र विवश रहेको छ। नयाँ संकट, द्वन्द्व र समस्या बढाउनेतिर होइन, विद्यमान सबै समस्याको समाधान गरेर मुलुक र जनताप्रतिको दायित्वबोध गर्न अग्रसर होऔं। लडाकुको सानो संख्या त नेपाली सेनामा समायोजन भयो। तर निकै ठूलो संख्या बहिर्गमन र अयोग्य लडाकुको अपमानजनक परिचयका साथ बाहिरिनु पर्यो। घाइतेले यथोचित उपचारसमेत नपाएर अझै पीडामा छटपटिनु परिरहेको छ। शरीरमा गोली र छर्रा बोकेर दुःखी जीवनको चक्र चलाउन विवश सबै आन्दोलन, विद्रोह र संघर्षका घाइतेहरूको सम्पूर्ण उपचारको व्यवस्था वर्तमान सरकारले गर्ने र त्यसका लागि सम्बन्धित जिल्ला प्रशासन कार्यालयको सम्पर्कमा आउन यसअघि नै प्रधानमन्त्री केपी शर्मा ओलीले देशबासीका नाममा सम्बोधन गरेर आह्वान गरिसक्नु भएको छ। सरकारले मुलुकको राजनीतिक र सामाजिक परिवर्तनमा योगदान पुर्याउने आन्दोलनका तमाम घाइते योद्धाहरूको स्वस्थ र मर्यादित जीवनको प्रत्याभूति गर्ने आफ्नो दायित्वबोध स्पष्ट गरिसकेको छ। त्यस आह्वानमा साथ र सहयोग गर्नु सबै घाइते र अपांग व्यक्तिहरूको पनि कर्तव्य हो। यसलाई उहाँहरूले पनि आत्मसात गरेर नयाँ ढंगले अघि बढ्न जरुरी छ। नेपाली इतिहासमा एउटा कठोर यथार्थका रूपमा अंकित भइसकेको सशस्त्र संघर्षका अनेक पक्षहरूको चर्चा गरेर समय बिताउनेभन्दा अब त्यसको अवशेषका रूपमा रहेका समस्याको सक्दो सम्बोधन गरेर हामीले सकारात्मक योगदान गर्न सक्छौं। गोली र छर्रा बोकेर हिँड्न र जिउन बाध्य आर्तहरूका चहराइरहेका घाउ र पीडामा मलम लगाउन सक्छौं। दशदश वर्ष संघर्ष गरेर हाल अरब र मलेसियामा कष्टपूर्ण श्रम गरी जीविकोपार्जन गर्न अभिशप्त योद्धाहरूलाई परिचयपत्रसम्म उपलब्ध गराई सम्मानित गर्न त सक्छौं। सरकारले यस बारेमा मन्त्रिपरिषद्बाट निर्णय गरिसकेको छ र परराष्ट्रमन्त्रीको संयोजकत्वमा तीन सदस्यीय कार्यदल बनाई आवश्यक तथ्यहरूको संकलन, अध्ययन र सिफारिसको प्रयास अघि बढाएको छ। विश्वास छ, उक्त कार्यदलले छिट्टै आफ्नो निर्णय, निष्कर्ष र सिफारिस प्रस्तुत गर्नेछ र सरकारले अत्यावश्यक कदम चाल्न सक्नेछ। यसमा पनि सबैको सकारात्मक योगदान र सहयोग आवश्यक छ। हाल सशस्त्र युद्धका प्रभावित तीनैै पक्ष (तत्कालीन राज्यका तर्फबाट लड्ने सुरक्षा निकाय, माओवादीका लडाकु र गैरसैनिक निहत्था नागरिक) ले अनुभूत गरेका समस्या र पीडा खासमा हाम्रै समस्या हुन्। तिनको सम्बोधन गर्ने दायित्व पनि हाम्रै हो। कतिपय तरिका र घटनाको परिणाम गलत थियो होला, यस समस्याको उठान र बैठानको सैद्धान्तिक विश्लेषण र निष्कर्ष पनि सही थिएन होला, तर असंख्य युवायवतीले आफूलाई त्यस संघर्षमा जानेर वा नजानेर अथवा भूलभूलैयामा परेर भए पनि सामेल गरेको तथ्यप्रति आँखा चिम्लेर त समस्याको वास्तविक समाधान हुन सक्दैन। त्यो एउटा सैद्धान्तिक र राजनीतिक गल्ती तथा भूल थियो वा नियत खराबै राखेर घोषित पवित्र उद्देश्यको आवरणमा अर्कै ठाउँमा पुग्ने भित्री आकांक्षा राखिएको थियो भने पनि समाज परिवर्तनको रुमानी सपना साँचेर त्यस संघर्षमा सामेल व्यक्तिहरू त्यसका दोषी हुन वा बनाइन सक्दैनन्। असफलता, पराजय, उद्देश्य परिवर्तन र गलत सम्झौताको जिम्मेवार र जवाफदेही हुनुपर्ने त त्यसको मूल नेतृत्व नै हो र हुनुपर्छ। यसै सन्दर्भमा आफूलाई त्यस युद्धका सुप्रिम कमान्डर बताएर निर्वाह गरिरहनुभएका पुष्पकमल दाहाल प्रचण्ड ले सशस्त्र युद्धमा ज्यान गुमाउने १७ हजारमध्ये ५ हजार व्यक्तिको जिम्मा आफूले लिने सार्वजनिक भाषण गरेको पनि सम्झिनुपर्छ। कम्तीमा त्यस निम्ति उहाँलाई जिम्मेवार र जवाफदेही बनाउने प्रक्रिया अघि बढाउन ढिलो गरिनु हुन्न। तर साधारण व्यक्तिहरूको तहमा विद्यमान द्वन्द्वका सबै समस्या र थाती काम सम्पन्न गरेर मात्रै नेपाली समाजलाई साँच्चिकै शान्त, सहअस्तित्वपूर्ण र मानवीय समाजमा बदल्न सकिन्छ। त्यसका निम्ति बहिर्गमित र अयोग्य लडाकुले राख्दै आएका जायज र सम्भव मागको सम्बोधन गरेर उनीहरूले आत्मसम्मान र गौरवबोधका साथ बाँकी जीवनयापन गर्ने नयाँ परिवेश सिर्जना गर्न ध्यान दिनुपर्छ। दसबर्से जनयुद्ध को सम्झनामा दिवस मनाउने वा त्यसको महिमागान मात्र गरेर भन्दा हामी समस्याको खास समाधान खोजेर र समाधान गरेर सही भूमिका निर्वाह गर्दै अघि बढ्न सक्छौं। त्यसको भावनालाई दोहन गर्ने र निरन्तर गरिरहने तर पीडितले अनन्त रूपमै दुःख र अपमान महसुस गरिरहने स्थिति किमार्थ पनि कायम रहिरहनु हुँदैन। यस कार्यमा सरकारसँग हातमा हात मिलाएर अघि बढ्नु सम्बन्धित सबै पीडितजन, योद्धा, घाइते, बेपत्ता, अपांग र सहाराविहीन बनेका सबैको दायित्व हो। किनभने, वर्तमान सरकार उनीहरूको पनि सरकार हो। यसले समस्या राखेर होइन, समाधान गरेर समाजलाई सुखी र समृद्ध बनाउन सकिने विश्वास गर्छ। द्वन्द्वलाई बिर्सेर मेलमिलाप, न्याय र नयाँ जीवनको सुनिश्चितता गर्ने सुखद अनुभूति र जागृति सिर्जना गर्न नै वर्तमान सरकार दृढ छ। आज सुप्रिमोबाट कोही घाइतेले मलमपट्टी पाउन सकेको छैन। सहिद र बेपत्ताका सहाराविहीन परिवारले अभिभावकत्व पाएर आफ्ना बाबुआमा वा परिवारजन नहुनुको रिक्तताको क्षतिपूर्ति महसुस गर्न पाएको कुनै दृष्टान्त पनि पाइँदैन। खोला तर्यो, लौरो बिस्र्योजस्तै स्थिति बनिसकेको छ। आज नियत र नियति बदलिएर बुहारीलाई मन्त्री बनाउन र टिकाउन, मतपत्र च्यातेर छोरीलाई मेयर बनाउन, भारतमा बिहे भएर सन्तान अनि घरजम गरिसकेकी छोरीसँग दोस्रो बिहे गर्न राजी भएका कांग्रेसी पृष्ठभूमिका ज्वाइँलाई प्रदेशसभाको टिकट दिलाउन र चुनाव हारपछि उपराष्ट्रपतिको विज्ञ सल्लाहकार नियुक्त गराई छोरीज्वाइँको असल अभिभावकको जिम्मेवारी बहन गर्न, अरू ज्वाइँहरूको बन्दोबस्ती मिलाउन, दुईदुईजना बुहारी र नातिहरूको लालनपालन एवं शिक्षादीक्षाको प्रबन्ध मिलाउन नै सारा सामथ्र्य लगाउनुपरेको छ। किनभने छोरा, छोरी, बुहारी, बाह्र पुस्ता टाठाको भाइ, नाति, नातिना, ज्वाइँ र चितवनमा चुनावमा सघाएका भतिज र नातागोताको विशाल सेरोफेरो जो छ तिनलाई राजदूत आदि नियुक्ति गराएर हेरविचार त गर्नैपर्छ। अन्यथा दुनियाँले के भन्लान् ? सशस्त्र संघर्ष यिनैले साथ नदिएको भए त हुन सक्दैनथ्यो ! आलोचकहरूले योगदान नै नबुझी दाहालतन्त्र भनेर आलोचना गर्छन्, यो त मिलेन, मलाई घोर अन्याय र अपमान गरिएको छ भन्ने स्थितिमा सुप्रिमो स्वयं पुग्नु एउटा रोचक मजाक नै हो। इतिहासले यसको वास्तविक समीक्षा गर्दै बरालिएको नेतृत्वसँग मोहभंग गर्नुपर्ने अनिवार्य आवश्यकता भइसकेको छ। तसर्थ, आउनुहोस्, नयाँ संकट, द्वन्द्व र समस्या बढाउनेतिर होइन, विद्यमान सबै समस्याको समाधान गरेर मुलुक र जनताप्रतिको दायित्वबोध गर्न अग्रसर होऔं। यसो नगरी समस्याको एम्बुसमाथि उभिएर आआफ्ना निहित स्वार्थहरूको रोटी सेक्न तल्लीन नेतृत्वको भ्रष्टीकरणको अलमलमा नै परिरह्यौं भने बिचल्ली र बिल्लीबाठ फेरि पनि नियति यस्तै भइरहनेछ। थापा नेपाल कम्युनिस्ट पार्टी (नेकपा) का केन्द्रीय सदस्य तथा प्रचार विभागका उपप्रमुख हुन् ।"
हिमाली मृत्यु संस्कार र वातावरण,"मान्छे जन्मेपछि मर्नुपर्छ। समाजले मान्छे जन्मेदेखि मृत्युपछिसम्म गर्नुपर्ने परम्परा, रीतिरिवाज, चालचलन, प्रथा र नियमकानुनसमेत बनाएको हुन्छ। जन्मदेखि मृत्युसम्म गर्नुपर्ने संस्कारमध्ये एउटा हो मृत्यु सस्कार। त्यस्ता रीतिरिवाज र संस्कारको सामाजिक मूल्य त हुने नै भयो। त्यसको वातावरणीय तरिकाले मूल्यांकन र विश्लेषण पनि आवश्यक छ। हिमाली भेगमा बस्ने भोटवासी, लामा, गुरुङ र घलेहरूका पनि आआफ्नै संस्कृति, रीतिरिवाज र संस्कार छन्। पूर्वदेखि पश्चिमका हिमाली भेगका वासिन्दाका संस्कार कहीं मिल्दाजुल्दा छन् त कहीं फरक पनि छन्। डोल्पाको भोट र मनाङको भोट क्षेत्र मानिने नारफुमा रहने समुदायका पनि मृत्युपछिका संस्कार उस्तैउस्तै रहेका छन्। यी बुद्ध धर्मावलम्बी तथा गुम्बा संस्कृतिका अनुयायीका संस्कारमा लामाहरूको निर्णय प्रमुख मानिन्छ। जन्मदेखि मृत्युसम्म संस्कारमा लामाको सल्लाह र निर्देशनअनुसार चल्नुपर्ने हुन्छ। कुनै व्यक्तिको मृत्युपछि पहिलो कार्य लामालाई खबर गरी बोलाउनुपर्छ। लामा मृत्यु भएको स्थानमा पुगेपछि मृतक कस्तो दिनमा जीन्मएको हो र मृत्युको समय कस्तो थियो भन्ने आधारमा मृतकको लासलाई कुन तरिकाले अन्त्येष्टि गर्ने भन्ने निर्भर गर्छ। मृत व्यक्तिको अवस्थाअनुसार मृत शरीरलाई केकस्तो प्रक्रिया अपनाएर अन्त्येष्टि गर्ने भन्ने लामाहरूको बैठकबाट यकिन गरिन्छ। अन्त्येष्टि गर्दा पञ्चतत्व जमिन, आकाश, हावा, अग्नि, जल कुनसँग मिलान गर्ने हो ? त्यो प्रक्रिया अपनाइन्छ। विगतमा जमिन तथा माटो जुर्यो भने मृत व्यक्तिको शरीर माटोमा दबाइन्थ्यो। हावा र आकाश जुर्यो भने लास काटेर टुक्राटुक्रा पारी गिद्धलाई बाँडिन्थ्यो र हावामा उडेको वा आकाशमा पुगेको विश्वास गरिन्थ्यो। त्यस्तै जल जुरेको भएमा लासलाई नदीमा बगाइन्थ्यो। हाल संकारमा परिमार्जन भएको पाइन्छ। लामाले मृतकलाई जुरेअनुसार सांकेतिक रूपमा तथा नमुनाका रूपमा लास जलाउन थालिएको छ। जमिन जुरेको व्यक्तिको मृत शरीरलाई शरीरको थोरै भाग तथा जलाएपछिको अन्तिम भाग जमिनमा गाडिन्छ। त्यस्तै आकाश तथा हावा जुरेको व्यक्तिको लासको सानो अंश काटी आकाशमा फ्याँकी अन्य भाग जलाइन्छ। त्यस्तै जल जुरेको व्यक्तिको लासको सानो अंश जलमा बगाउने तथा जलाएर बाँकी रहेको सानो भाग मात्र नदीमा बगाउने गरिन्छ। लास व्यवस्थापनका आफ्नै संस्कार भए पनि यसको वातावरणमा प्रभाव भने एकै किसिमको पर्छ। लास व्यवस्थापनका भिन्न प्रक्रियाका वातावरणीय रूपमा आआफ्नै सकारात्मक र नकारात्मक पक्ष रहेका छन्। तिनको यहाँ उल्लेख गर्ने प्रयास गरिएको छ। धेरैले अपानाउँदै आएको लास जलाउने संस्कारका पनि केही सकारात्मक र नकारात्मक प्रभाव रहेका छन्। लास जलाएपछि त्यसको कुनै पनि भाग नरहने, सबै नष्ट हुने, मृत शरीरमा भएका सरुवा रोग पनि जलेर सकिने, फैलिन नपाउने, जलाएको लास खरानी हुने हुनाले त्यसलाई कसैले उधिन्न, अन्यन्त्र पुर्याउन नपाउने र मृत व्यक्तिको शारीरिक गोप्यता पनि उजागर हुन नसक्ने सकारात्मक पक्ष छन्। जलाउनका लागि इन्धन आवश्यक पर्छ। विद्युतीय यन्त्रद्वारा लास अन्त्येष्टि गर्ने प्रक्रिया काठमाडौंको पशुपति क्षेत्रमा सुरुवात गरिए पनि अन्य स्थानमा पुगेको छैन। हिमाली भेगमा झन्डै चार हजार मिटरभन्दा बढी उचाइमा रूखका बिरुवा हुर्कन र बढ्न सक्दैनन्। जमिनमा सानो काँडे बुट्यान मात्र रहेको हुन्छ। चार हजार मिटरभन्दा तल तथा वृक्ष रेखानजिकमा हुर्कने बिरुवा पनि हुर्कन धेरै वर्ष लाग्छ। जति जमिनको उचाइ बढ्दै गयो रूखको उचाइ भने घट्दै जान्छ। २५ सय मिटरतिर विशाल रूख हुने धूपीसल्लाका जात अठ्तीसमा पुग्दा झन्डै भुईँमा टाँसिन पुग्छन्। हिमाली भेगमा लास व्यवस्थापन गर्न घरबाट तलतर्फ खोला तथा गहिरो स्थानतिर हैन कि उचाइमा रहेका पाटनतर्फ लगिन्छ। उच्च स्थानमा लास जलाएर गरिने संस्कार खर्चिलो र वातावरणीय दृष्टिले घातक हुन्छ। हिमाली भेगको पनि उच्च स्थानमा चिसो, हावाको चाप बढी हुनाले पनि लास जल्न धेरै दाउरा आवश्यक पर्छ। यस परम्पराले पातलो जंगल पनि नासिने सम्भावना रहन्छ। लासलाई काटेर गिद्धलाई दिने प्रचलनका पनि केही सकारात्मक पक्ष छन्। एक व्यक्तिको मृत्युले तत्काल लोप हुन लागेका पन्छीका लागि भोजन प्राप्त हुने, गिद्धले छाडेका र जमिनमा रहेका ससाना टुक्रा पनि साना जीवजन्तुको आहार हुने, एक मानिसको मृत शरीरबाट धेरै जीव बाँच्ने आधार हुने पक्ष राम्रै मान्नुपर्ने हुन्छ। यस प्रचलनबाट वरिपरिका क्षेत्रमा हाडखोर र शरीरका टुक्राटाक्री रहने, रोगव्याधी फैलन सक्नेजस्ता नकारात्मक पक्ष पनि छन्। नदीमा बगाउँदा तत्काल जलचरले भोजन गरेमा जलचरका लागि बाँच्ने आधार हुनु सकारात्मक मान्न सकिन्छ। प्रायः लास कुनैकुनै ठाउँमा पुगेर नदीकिनारामा पाखा लाग्ने, कुहिने, वरिपरिका क्षेत्र दुर्गन्धित हुने, मृत व्यक्तिको शारीरिक गोप्यता नरहने, लासको दुरूपयोग हुन सक्ने, पानी प्रदूषित हुनेजस्ता नकारात्मक पक्ष छन्। लासलाई व्यवस्थित तरिकाले माटोमुनि दबाउँदा इन्धनका लागि बिरुवा नाश पनि नहुने, प्राकृतिक तरिकाले लासको अन्त्य हुने, रूख बिरुवा हुने स्थानमा दबाइएमा मल हुने, लासबाट साना जीव बाँच्ने आधार हुने, निश्चित समयपछि मृत शरीर माटोमा मिल्ने हुनाले यसका सकारात्मक पक्ष तुलानात्मक रूपमा बढी देखिन्छ। त्यति मात्र होइन; मृत शरीर धेरै पछि उत्खनन गरी परीक्षण, अध्ययन र अनुसन्धान गर्न सकिने छ। लासलाई दबाएको स्थानमा सिमेन्टेड वा ढुंगामाटोका माने तथा स्तम्भ निर्माण गर्नाले भने जमिनको स्वरूपमा विकृति आउने प्राकृतिक अवस्था नाश हुने र जंगल नाश हुने, रूखबिरुवा हुर्कने स्थानको अभाव हुनेछ। मनाङको नार क्षेत्रमा ठूलो चौर क्षेत्रका बीचमा लास राख्ने घर बनाइएको छ। मृतकको लासलाई दिन जुराएर मृतकको घरबाट त्यस घरमा लगेर राखिन्छ र लामाले जुराएर मात्र अन्त्येष्टि गरिन्छ। दिन नजुरेमा लास धेरै दिनसम्म रहन सक्छ। लास राखेपछि बनाइएका माने तथा संरचनाले चौरको प्राकृतिक स्वरूपमा परिवर्तन ल्याएको छ। गाउँभन्दा माथि रहेको त्यस स्थानमा यस्तै संरचना बन्दै जाने हो भने पछि स्थान अभाव हुन सक्छ। क्रिस्चियन समुदायमा आफ्नो मृत शरीर तथा लास राख्ने महत्त्वपूर्ण स्थान खरिद गर्न जीवनभर रकम संकलन गर्ने प्रयत्न गरेजस्तै भविष्यमा महत्त्वपूर्ण स्थानमा आफन्तको लासको अत्येष्टि गर्ने र स्तम्भ तथा माने बनाउने प्रयत्नले समाजमा झगडा र मनमुटाव ननिम्त्याउला भन्न सकिन्न। मृत्यु संस्कार मात्र हैन; हाम्रा संस्कार, आनिबानी कत्तिको वातावरणमैत्री छन् भन्नेबारेमा सबैले एकपटक सोच्नुपर्ने छ।"
सत्ताको स्वाद,"स्वार्थ बाझिनासाथ सम्पूर्ण दोषहरू एकले अर्कालाई भिराइरहेका छन् हाम्रा नेताहरूले आज नेपाली राजनीतिज्ञहरूको चर्तिकला देखेर जोकसैले पनि तीप्रति विश्वास गर्न छाडिसकेका छन्। सर्वविदित तथ्य हो, राजनीति भनेको नीतिहरूको माउ हो, यो सबैभन्दा महŒव र मूल्यवान् नीति हो। सबैले मानेका छन्, राजनीतिप्रतिको भरोसामा समाज अडिएको हुन्छ। जब राजनीति चलाउने राजनीतिज्ञहरूले आफ्नो मार्ग छाड्छन्, अझ स्पष्ट भनूँ जब ती पथभ्रष्ट हुन्छन् तब समाजको विश्वास टुट्न थाल्छ र भरोसाको पर्खाल ढल्न पुग्छ। जहाँ विश्वास हुँदैन, जहाँ भरोसा हुँदैन त्यहाँ सही केही पनि हुँदैन। सही मार्गमा नचलेको समाजले भरिएको समाज कदापि प्रगतिपथमा लम्कन सक्दैन। राजनीति गर्नुको नाममा जे बोले पनि हुन्छ, जे गरे पनि हुन्छ भन्ने राजनीतिक परिभाषा वर्तमान समयमा स्थापना गर्न खोजेको भान हुन्छ, आजको राजनीतिक क्षेत्रमा। त्यसैले यहाँ यो प्रश्न जायज छ, राजनीति गर्नुको लक्ष भनेको सत्ता प्राप्ति हो ? एक व्यक्तिले राज गरिरहेको सत्ता उसैले बचाएर राख्न खोज्नु वा अर्को व्यक्तिले त्यो सत्ता हत्याउनु खोज्नु नै राजनीति गरिनु हो ? अहिले नेकपाझगडामा चलिरहेको आन्दोलन (?) हेर्दा त्यो सत्तासंघर्षसिवाय अन्यत्र परिलक्षित देखिँदैन। गणतन्त्रलाई मनैदेखि मानीनमानी स्वीकार गरिसकेको राप्रपाले फेरि राजतन्त्रको आवाज बुलन्द गरिरहेको छ। यसको भित्री पाटो केलाउने हो भने नेकपाभित्रको अन्तरसंघर्षको लडाइँमा उसले उठाउन खोजेको फाइदाका रूपमा यसलाई बुझ्न सकिन्छ। के राजनीतिज्ञको चरित्रमा अडान भन्ने शब्द हुँदैन ? अर्कोतर्फ, एउटै कांग्रेस पार्टीको, सत्तामा हुँदा होस् या प्रतिपक्षमा हुँदा होस् एउटै मतको धारणा आएको पाइन्न। यतिसम्म कि स्वयं सभापति र उपसभापतिको धारणामा कुनै मेल खाएको देखिन्न। एक पक्ष संसद् पुनस्र्थापनाका पक्षमा जस्तो देखिन्छ भने अर्को पक्ष विघटनको समर्थन गरेर निर्वाचनको पक्षमा रहेको जस्तो देखिन्छ। प्रश्न उठाइयो भने सहज जवाफ आउँछ, बहसविवाद भएन भने पार्टी निर्जीवप्रायः हुन्छ। प्रजातान्त्रिक पार्टीभित्र यस्तो परिपाटी हुन जरुरी हुन्छ, लोकतन्त्रको विशेषता हो यो। तर पनि प्रश्न जीवित रहन्छ के राजनीतिक पार्टीको निश्चित बाटो हुँदैन ? कि त पार्टीको विधानमा नलेखिए पनि अघोषित रूपमा पार्टीलाई आआफ्नो बाटोमा हिँडाउने विशेषधिकार दिइएको हुन्छ, राजनीतिज्ञहरूलाई ? स्वयं प्रधानमन्त्री ओलीले सदनको रोस्ट्रममा उभिएर घोषणा गरेका थिए, यो संसद् कुनै हालतमा विघटन हुँदैन। उनको भनाइको आशय थियो, बजारमा हल्ला चलेजस्तो आफ्नो कुर्सी जोगाउन उनले कुनै हालतमा संसद् विघटन गर्दैनन्, कदाचित त्यस्तो अवस्था आयो भने आफूले राजीनामा दिनेछन्। तर उनै प्रधानमन्त्रीले अन्ततः संसद् विघटन गरेरै छाडे। के उनले पार्टीको निर्देशनमा त्यसो गरेका हुन् त ? होइनन्। यसको अर्थ पार्टीभित्र अनुशासित हुनुपर्छ भन्ने मान्यता यहाँनिर भंग हुन पुगेको देखिन्छ। सडकमा देखिएको आन्दोलनकर्ता जो नेकपाकै सत्ताधारीको विरुद्धका हुन्, तिनले आफूहरू सत्तामा बसेर स्वार्थ मिलुञ्जेल कहींकतै आपसमा कुनै दोष देखेनन्, वा सत्ताधारीले पनि यिनका कमीकमजोरी केही देखेनन्। तर स्वार्थ बाझिनासाथ सम्पूर्ण दोषहरू एकले अर्कालाई भिराइरहेका छन्। जस्तो कि ताजा उदाहरण हेरौं। नेकपाको सत्ताबाहिरको समूहको सबैभन्दा पछिल्लो जनप्रदर्शनमा यस्तो भनाइ आएको सुनियो गत तीन वर्षको शासनमा हजारौंको संख्यामा भएको बलात्कारका घटना मानौं सत्तावालले नै गराएका हुन्। यो तथ्यसत्य थियो भने यसरी सत्ताबाट बाहिर नआउञ्जेल त्यतिखेर यो कुरो किन बाहिर आएन ? आफैंहरू सत्तामा मिसिएर रहेको बेलाको यस्ता तथ्यको जिम्मेवारी यिनले लिन पर्दैनथ्यो ? सडकमा देखिएको आन्दोलनकर्ता जो नेकपाकै सत्तााधारीको विरुद्घका हुन्, तिनले आफूहरू सत्ताामा बसेर स्वार्थ मिलुञ्जेल कहींकतै आपसमा कुनै दोष देखेनन्, वा सत्तााधारीले पनि यिनका कमीकमजोरी केही देखेनन्। अझ त्यसअघि सत्तापक्षले गरेको जनसभामा स्वयं प्रधानमन्त्रीले एउटा विरोधाभास वाक्य बोलेका थिए, जसलाई त्यही पछिल्लो सत्ताविरोधी प्रदर्शनमा स्मरण गरियो। उनले भनेका थिए यो सरकारले विकासको काम गरेको किन देख्दैनन् ? हेरून्, कति किलोमिटर बाटो बनाइयो, कति तुइन विस्थापन गरियो र कति झोलुंगे पूल स्थापना गरियो ? ठीक त्यहींनिर फेरि यही भनाइसँग बाझिने अर्को बोली बोले मलाई सरकारमा असहयोग मात्रै भयो, केही काम गर्नै दिएनन्। एकैपटक यस्ता अमिल्दा भनाइको अर्थ के हो ? काम गर्न नदिएका भए विकास गरिएका भनिएका तथ्यहरू गफ मात्रै हुन् ? तर फेरि विकासका ती तथ्यहरू सही हुन् भने काम गर्न नदिएका या नपाएका आरोप के विरोधका लागि विरोध मात्रै हो ? वास्तवमा आजका नेताहरूले गर्ने भाषण र ती भाषणमा राखिने धारणा वा तर्कहरूलाई हावादारीको संज्ञा दिने गरिन्छ। यसकारण पनि दिने गरिन्छ कि तिनमा कुनै ठोस आधार हुँदैन। हुन पनि केवल एकअर्कालाई दोषारोपण गरेर मजा लिनुप्रति मात्रै ती लक्षित हुन्छन्। के आज राजनीति गरिरहेकाहरूको मात्रै यस्तो चरित्र हो ? यसभन्दा अघिका यस्ता थिएनन् ? कतै हाम्रो देशमा वा हाम्रोजस्तै अविकसित देशमा मात्रै राजनीतिज्ञहरूको यस प्रकारको मूल चरित्र बनेको त होइन ? हो भने के कारणले यस्तो चरित्र विद्यमान छ तिनमा ? संविधानमा यसको प्रावधान त कहीँकतै उल्लेख गरिएको छैन। कुनै नशा प्रयोग गरेका मान्छे झैं बोलीको ठेकान छैन तिनका। एउटै विषयमा एक बेला एउटा कुरा गरिरहेका हुन्छन्, फेरि अर्को बेला अर्को कुरा; समय हेरेर, मौसम हेरेर कुरा गर्ने कलामा अत्यन्तै निपुण छन्। कसैलाई गाली गर्छन्, फेरि उसैलाई समर्थन गर्छन्। कसैमाथि हाँस्छन्, फेरि उसैमाथि आँसु बहाउँछन्। नागरिकसामु हात जोडेर मत माग्छन् र तिनैलाई भर्याङ बनाएर कुर्सीमा पुग्छन्, फेरि कुर्सीमा पुगेपछि आफ्नो परिचय बिर्सेर त्यहीं फनफनी घुम्न लाग्छन्। एकछिनअघि हो भनेको विषयलाई एक्कैछिनपछि होइन भन्छन्, फेरि परिस्थिति हेरेर हो भन्छन्। शंका लाग्छ, कतै आफ्नो विवेकलाई बन्धकी राखेका त छैनन् तिनले ? होइन भने, नैतिकता भन्ने चिज पनि त कहीं छ कि ! थुक्छन्, चाट्छन् फेरि थुक्छन्, फेरि चाट्छन् तर पनि लाजघीन पचाएर सगौरव ! राजनीति को खेल खेलिरहन्छन्।"
विराट गोल्डकप चैत अन्तिमबाट,"विराटनगर : प्रदेश १ को राजधानी विराटनगरको इतिहाससँग जोडिएको विराट गोल्डकप फुटबल प्रतियोगिता आगामी चैत अन्तिम साताबाट आयोजना हुने भएको छ। २०७४ पछि रोकिएको प्रतियोगिता सञ्चालनका लागि चैत २५ देखि २०७८ वैशाख ४ गतेसम्मको मिति पक्का गरिएको हो। २०७४ चैतमा दिवा तथा रात्रिकालिन (डेनाइट) प्रतियोगितापछि विराट गोल्डकप दुई वर्षसम्म हुन सकेन। पहिलो पटक विराटनगरमा डेनाइट प्रतियोगिता आयोजना भएपछि आयोजकले अर्को वर्ष अर्थात २०७५ सालमा त्यसलाई निरन्तरता दिने प्रयास गरेन। कोरोना महामारीका कारण सबै खेलकुद गतिविधि नै ठप्प हुँदा २०७६ सालमा गोल्डकप आयोजना हुनसक्ने सम्भावना रहेन। प्रदेश १ सरकार र विराटनगर महानगरपालिकाको दबाबपछि दुई वर्षदेखि रोकिएको प्रतियोगिता सञ्चालन गर्न विराट गोल्डकप ट्रष्ट तयार भएको हो। ट्रष्टलाई खेल सञ्चालन गर्न नसक्ने भए आफूलाई जिम्मा दिन महानगरले दबाब दिइरहेको थियो। प्रदेश सरकारले पनि डेनाइट खेल सञ्चालन गर्न फ्लडलाइट जडान कार्य अन्तिम चरणमा पुगेको भन्दै गोल्डकप आयोजना गर्न दबाब दिएको थियो। अस्थायी फ्लडलाइट जडान गरेर डेनाइट प्रतियोगिता सफल बनाइएपछि भने विराटनगरको सहिद रंगशालामा स्थायी फ्लडलाइट जडानमा सरकार तातेको हो। लाइटको निर्माण सकेर यसैसाता उद्घाटन गर्ने तयारी रहेको बताइएको छ। ट्रष्टका पदाधिकारीले गोल्डकप आयोजनाबारे प्रदेश १ का सामाजिक विकासमन्त्री हिक्मतकुमार कार्की र विराटनगर महानगरपालिकाका प्रमुख भीम पराजुलीसँग छलफल गरेका थिए। छलफलमा मन्त्री कार्की र महानगर प्रमुख पराजुलीले आयोजकलाई आवश्यक सहयोग गर्ने आश्वासन दिएपछि ट्रष्टका पदाधिकारीले प्रतियोगिता आयोजना गर्न सहज हुने अपेक्षा राखेर प्रक्रिया अघि बढाएका हुन्। तर विराटनगरको इज्जत र प्रतिष्ठासँग जोडिएको यति ठूलो प्रतियोगिता आयोजना गर्न सधैं निजी क्षेत्रको आश गर्नुपर्ने अवस्था छ। बारम्बार निजी क्षेत्रकै पहल र सक्रियतामा प्रतियोगिता हुँदै आए पनि त्यसले निरन्तरता भने पाउन सकिरहेको छैन। विराटनगरका उद्योगी एवं व्यवसायी राजेन्द्र राउतले पहिलो पटक निजी क्षेत्रबाट गोल्डकप आयोजनाको जिम्मा लिएर सफल बनाएका थिए। त्यसपछि उद्योगी नवीन रिजालको सक्रियतामा त्यसलाई परिस्कृत गरेर डेनाइट खेल सञ्चालन गरियो। तर रिजालले पनि दोस्रो पटकबाट त्यसलाई निरन्तरता दिन सकेनन्। ट्रष्टको शनिबारको बैठकले गोल्डकप आयोजना गर्ने जिम्मा फेरि निजी क्षेत्रलाई दिएको छ। प्रतियोगिता आयोजक समिति संयोजकको जिम्मेवारी विराटनगरका व्यवसायी मनोजविक्रम शाहलाई दिइएको छ। उनी विराट गोल्डकप ट्रष्टका कार्यसमिति सदस्य पनि हुन्। गोल्डकप सुरु भएयता सधैं निजी क्षेत्रले सहयोग गरिरहेका कारण निजी क्षेत्र र ट्रष्टको सहकार्यमा मात्रै प्रतियोगितालाई सफल बनाउन सम्भव हुने उनको विश्लेषण छ। प्रतियोगिता सञ्चालनको विषयलाई लिएर शाहले आइतबार अखिल नेपाल फुटबल संघ (एन्फा)का पदाधिकारीसँग काठमाडौंमा अनौपचारिक भेटघाट र छलफल गरेका छन्। संयोजक शाहले एन्फाकै क्यालेन्डर अनुसार सबै पक्षसँग समन्वय गरेर प्रतियोगिता सञ्चालनको तयारी थालिएको जानकारी दिए। रातको समयमा आयोजना हुने भएकाले प्रतियोगितामा सबैको आकर्षण रहने अपेक्षा गरिएको उनको भनाइ छ। गोल्डकप ट्रष्टका सहकोषाध्यक्ष अनुज बानियाले प्रतियोगितामा सहभागी टिम तथा पुरस्कार राशीबारे चाँडै निर्णय लिइने जानकारी दिए। बानियाकाअनुसार कोरोना संक्रमण कायमै रहेका कारण यस वर्ष प्रतियोगितामा सम्भवत विदेशी टिम आउने छैनन्। यसअघिका प्रतिस्पर्धामा भारत, भुटान र बंगलादेशबाट पनि सहभागिता हुने गरेको थियो। केही समयदेखि निजी क्षेत्रको नेतृत्वमा हुँदै आएको प्रतियोगिता विवादरहित ढंगबाट भव्य रुपले सफल पनि हुँदै आइरहेको छ। लामो समयदेखि ठप्प रहेको गोल्डकप २०६८ सालमा सञ्चालन गर्ने जिम्मा भीम कुँवरले पाएका थिए। गोल्डकपको हिसाबकिताब पारदर्शी नभएको आरोप लागेका कारण त्यसपछि प्रतियोगिताले कुँवरको नेतृत्व पाउन सकेन। अनियमितताको आरोपसँगै कुँवर नेतृत्वमा रहेका पदाधिकारीले राजीनामा दिए। त्यसपछि प्रतियोगिता सञ्चालन गर्ने जिम्मा प्रतिष्ठित उद्योगी राउतको काँधमा आएको हो। उनले प्रतियोगितालाई भव्य रुपमा सफल बनाए। त्यसपछि उद्योगी रिजालले रात्रिकालिन प्रतियोगिता गराए। त्यसलाई निरन्तरता दिन नसक्दा रिजालको आलोचना पनि भयो। रिजालपछि ट्रष्टले युवा उद्यमी शाहलाई विश्वास गरेर यस वर्ष प्रतियोगिता आयोजक समितिको नेतृत्व प्रदान गरेको स्रोतले बतायो। २०१८ सालदेखि तत्कालीन राजा महेन्द्र शाहको नामबाट महेन्द्र गोल्डकपको रुपमा यसको सुरुवात भएको इतिहास छ। ३९ वर्षसम्म नियमित रुपमा भइरहेको प्रतियोगिता २०५७ सालदेखि भने निक्कै लामो समय बन्द भयो। ११ वर्षसम्म गोल्डकप हुनै सकेन। त्यसपछि नाम परिवर्तन गर्दै महेन्द्रबाट विराट गोल्डकप बनाएर २०६८ सालदेखि प्रतियोगिता सञ्चालन गर्न थालिएको हो। २०७० सालमा हुन नसकेको यो प्रतियोगिता आयोजक परिवर्तन गरेर २०७१ बाट गर्न थालियो। २०७३ सालमा पनि प्रतियोगिता हुन सकेन। विराटनगरको रंगशालामा जडान गरिएको फ्लडलाइट। तस्बिर : अन्नपूर्ण"
