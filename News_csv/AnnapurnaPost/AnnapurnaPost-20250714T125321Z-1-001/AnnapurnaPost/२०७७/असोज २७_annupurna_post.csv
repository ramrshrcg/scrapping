शीर्षक,विवरण
"शिक्षा, सिर्जनशीलता र सम्भाव्यता","सत्रौं शताब्दीमा सर आइज्याक न्युटनले गुरुत्वाकर्षण सिद्धान्त प्रतिपादन गरेका थिए । यसको आधार कुनै भव्य कक्षाकोठा होइन खुला चौर थियो । उक्त सिद्धान्त विज्ञानमा एउटा ठूलो छलाङ लगाउन निकै मद्दतकारी सिद्ध भयो । गुरुत्वाकर्षण उनले निर्माण गरेका होइनन्, त्यो पहिलेदेखि नै थियो । यसलाई उनले महसुस गरे, बुझे र संसारलाई बुझाए । त्यस्तै संसारका उत्कृष्ट साहित्य र कला जसमा सर्जकको सिर्जनशील सोच रहेको हुन्छ तिनले त्यस्तो सोच्न सक्ने आधार यही समाजबाट भेटेका हुन्छन् । कलाकार र साहित्यकारले आफ्ना उत्कृष्ट सिर्जनामार्फत समाजलाई सही दिशाबोध गराउनुका साथै मानव सभ्यतामा थप इँटा थप्ने कार्य गर्छन् । यस्ता अनेक उत्कृष्ट उदाहरण छन् जसको ज्ञानको प्रमुख स्रोत भनेको आफ्नो वरिपरिको वातावरणको सूक्ष्म अवलोकन, निरीक्षण र विश्लेषण रहेको हुन्छ । त्यसैले विद्वान्हरूले भन्ने गर्छन कि ज्ञान कसैको मस्तिष्कभित्र, पुस्तकभित्र वा कुनै चमत्कारका रूपमा जन्मिँदैन; त्यो हाम्रैवरिपरि रहेको हुन्छ । यसलाई महसुस गर्दै खोज्न सक्नुपर्छ । शिक्षामा सिर्जनशीलता थप्न पाठ्यपुस्तकबाहिर पनि क्रियाकलाप जोड्दै समुदायसँग सहकार्य गरी शिक्षामा अनेक सम्भाव्यता जोड्नु आवश्यक छ। के हामीले बुझेको र बुझाउन खोजेको ज्ञान पनि त्यही नै हो ? अहिलेको महामारीका कारण लगभग सात महिनादेखि औपचारिक शिक्षाका केन्द्रहरू बन्द छन । विशेष गरी सामुदायिक शिक्षामा पढ्ने बालबालिकाका अभिभावक अत्यधिक चिन्तित देखिन्छन किनकि अहिलेको परिवेशमा शिक्षाका लागि अपनाइएको विकल्प अपनाउन तिनका आफ्नै सीमितता र कठिनाइ छन् । त्यो शिक्षा वा भनाैँ ज्ञान त्यो कक्षाको विषयगत पाठ्यपुस्तकभित्र मात्रै कैद छ ? अथवा ती बालबालिकाले गर्ने विषयगत गृहकार्यले मात्रै ज्ञानको प्रस्फुटन गराउन सक्छ ? ग्रामीण भेगमा रहेका विद्यालय शिक्षक अहिलेको प्रविधिमैत्री बन्न संघर्षरत देखिन्छन् तर एकछिन सोचौं त तिनका ज्ञान के त्यो प्रविधिले मात्रै मापन गर्न सकिन्छ ? उक्त ज्ञानको प्रसारण गर्न प्रविधिले मात्रै सम्भव छ ? तिनले प्रत्यक्ष दैनिक गर्ने कार्य कुशलता, सीपयुक्त खेतीपाती, विभिन्न सामुदायिक कार्य कौशलता ती सबै ज्ञान होइनन् ? कक्षाका विषयगत पुस्तकहरू कण्ठ पारी लिखित नतिजामा उत्कृष्टता हासिल गर्नुले ज्ञानको मापन गर्दै निश्चितता प्रदान गर्न सक्छ ? हाम्रो सोचको सीमितताका कारण कतै हाम्रा बालबालिका सुनौलो अवसरबाट वञ्चित त हुँदै छैनन् ? हाम्रा स्कुले नानीहरू पुस्तकमा पढ्ने ती ज्ञानका कुरा व्यावहारिक रूपमा अनुभूति गर्ने अवस्थालाई सदुपयोग गर्न सक्ने वातावरण निर्माण किन हुन् सकेन ? धान कसरी रोप्ने, गोड्ने, गाई भैंसीको दूध कसरी निकाल्ने, कसरी दही र मोही बनाउने र खाना कसरी पकाउने, भाँडा कसरी माझ्ने, लुगा कसरी धुने यी सबै ज्ञान होइनन् ? यही विषयवस्तु विकसित मुलुकका बालबालिकाले प्रत्यक्ष अनुभूति गर्न सक्ने अवस्था नरहे पनि हाम्रो सन्दर्भमा त सम्भव थियो र छ पनि । तर हामी कता अल्झियौ ? ती ज्ञान जो जीवन जिउने कला सिकाउँछ, त्यसको आवश्यकता सकिएको हो ? प्रभावकारी रूपमा कुरा कसरी गर्ने, मेहनत गर्नुको अर्थ के हो, अरूलाई सहयोग गरिँदा कस्तो अनुभूति हुन्छ, आफ्नो वरिपरिको सामाजिक संरचना कस्ता छन्, के कस्ता सामाजिक संस्था छन्, कस्ता बोटबिरुवा र वनस्पति हाम्रोवरिपरि छन्, तिनको के उपयोग छ आदि । यी र यस्ता अनेक पक्षलाई पुस्तकका अक्षरहरूले अनुभूति गराउन सक्दैन । त्यति मात्रै होइन सधंै जाँचका लागि मात्रै घोक्ने अभ्यास रहेको हाम्रो अवस्थामा बालबालिकाले पुस्तक पढ्दा आउने आनन्दको अनुभूति गर्न नसक्दा पढाइप्रतिको वितृष्णा बढेको देखिन्छ । त्यसैगरी तिनले पढ्ने पाठ्यक्रमले विद्यार्थीलाई सिर्जनशीलता, मनोविश्लेषणात्मक क्षमता, सूक्ष्म विश्लेषण गर्दै आफ्नो बुझाइको परिधि बढाउने तर्कयुक्त क्षमतामा ह्रास ल्याउँदै छ । यसका कारण कतिपय उच्च डिग्रीधारक बने पनि परिवार, समाज र राज्यको रूपान्तरणमा खासै योगदान गर्न सकेका हँुदैनन् । आफ्नो व्यक्तिगत जीवनसमेत सहज र व्यवस्थित पार्न सकेका हँुदैनन् । आर्जित ज्ञान र आफ्नो दैनिकी जोड्न नसक्दा अनेक समस्यामा अल्झिन बाध्य भएका देखिन्छन् । एकछिन सोचांै त, हामीसँग जुन ज्ञान छ त्यसलाई प्रविधिसँग जोड्दै संसारमा बाँड्न सकिन्थ्यो कि ? जस्तो कि एउटा शिक्षकले गाई दुहेको र विद्यार्थीले नजिकबाट अवलोकन गरेको वा सहभागी भएको भिडियो । त्यस्तै अस्ति भर्खर धान रोपाइँ सकियो । त्यसमा सहभागी हुनुका साथै विभिन्न सामुदायिक कार्यमा शिक्षकविद्यार्थी सँगै सहभागी भएका भिडियो बनाउँदै प्रविधिको माध्यमले संसारभरि फिँजाउन सक्दा त्यो ज्ञान हँुदैनथ्यो र ? त्यही कुरा अरूले बनाएको हामी हाम्रा विद्यार्थीलाई पस्किँदै गर्व गर्ने तर आफैँ निर्माण गर्न किन हिच्किचाउने ? अहिले पनि नेपालका त्यस्ता विभिन्न ठाउँ छन् जहाँ कोरोनाको खासै प्रभाव परेको छैन । त्यस्ता ठाउँको विशेषतालाई संसारभरि पस्किन सकिँदैनथ्यो र ? बास्तवमा के कारण छ जसले गर्दा शिक्षामा सिर्जनशीलता समाहित गर्न निरुत्साहित बनाउँछ ? हाम्रो शिक्षा हाम्रो आवश्यकताअनुरूपको सीपयुक्त हुनुपर्ने होइन ? यस्तो नहुनुको पछाडि मुख्य कारण त उच्च नेतृत्व तहलाई नै जान्छ किनकि तिनका निर्णयहरूमा सिर्जनशीलता पटक्कै भेटिन्न । तर विद्यालयका प्रधानाध्यापक जो मुख्य नायक हुन्छन्, जसको नेतृत्व क्षमताले विद्यालयको गुणात्मक शिक्षालाई प्रभावित पार्छ, आफ्ना सहकर्मीलाई सिर्जनशील बन्न प्रोत्साहित गर्छ; तिनले कार्य गर्न सक्ने वातावरण पनि कम जिम्मेवार हुँदैन । त्यस्तै अभिभावक वर्ग जो शिक्षाको नाममा ब्रान्ड खोज्दै हिँड्छन्, तिनलाई यसमा दोषी मान्ने कि नमान्ने ? राज्यले आफ्नो अकर्मण्यताका कारण बालबालिका तहदेखि नै दुई थरीका नागरिक उत्पादन गर्दै आएको परिप्रेक्ष्यमा शिक्षा शैली र शुल्कको विषयलाई लिएर अभिभावक र विद्यालयबीच अहिले जुन किसिमको असन्तुष्टि छ, जसका कारण तिनका सम्बन्ध नमीठो बनाएको छ । यसको असर ती बालमस्तिष्कमा के पर्दै होला ? जब सम्बन्ध बिग्रिन्छ, स्वाभाविक रूपले सम्बन्धित पक्षका बारेमा नकारात्मकता उजागर हुन्छ । यस्तोमा घरमै रहेका ती बालबालिका जो भोलि स्थिति सामान्य भए पुनः विद्यालय पुग्लान् तर तिनका शिक्षक र विद्यालयप्रतिको सम्मान विगतमा झैं रहिरहला ? भनिन्छ, सम्मानविहीन नेतृत्वले रूपान्तरणमा सकारात्मक भूमिका खेल्न सक्दैन । त्यसो भए ती शिक्षक र विद्यालयले कस्तो भूमिका खेल्ला एक क्षमतावान् नागरिक निर्माणमा ? बालबालिका परिवारको मात्रै होइन राज्यको समेत भविष्य हो, जसमा राज्यले सही र उचित लगानी गर्न सक्यो भने मात्रै समृद्ध नेपालको कल्पना गर्न सकिन्छ । यस्तोमा राज्यको भूमिका सन्तोषजनक छ ? अहिलेको विषम परिस्थितिमा शिक्षालाई कसरी प्रभावकारी बनाउने भन्दै विभिन्न अनलाइन सभा, गोष्ठीमार्फत विज्ञहरूको विचार प्रस्तुत गरिन्छ । विभिन्न मिडियामा समेत यस्ता प्रस्तुति प्रशस्तै प्रस्तुत गरिएको भेटिन्छ । तर दुर्भाग्य ! एउटा विद्यालयको सामान्य शिक्षक जो हरपल विद्यार्थीसँग रहेका हुन्छन्, तिनलाई बुझेका हुन्छन्, तिनको सबल र दुर्वल पक्षका जानकार हुन्छन्, ती शिक्षकको दृष्टिकोण कतै समावेश गरिएको पाइँदैन । जब कि निर्मित नीति निर्देशन लागू गर्नेमा अग्रपंक्तिमा फेरि तिनै शिक्षक रहनुपर्छ जसको सहयोगबिना कुनै पनि कार्यक्रमलाई परिणाममुखी बनाउन सम्भव छैन । यस्तोमा कस्तो परिणामको अपेक्षा गर्न सकिएला ? शिक्षामा सिर्जनशीलता थप्न पाठ्यपुस्तकबाहिर पनि क्रियाकलाप जोड्दै समुदायसँग सहकार्य गरी शिक्षामा अनेक सम्भाव्यता जोड्नु आजको अपरिहार्य आवश्यकता हो ।"
मृत्युदण्ड समाधान हो त ?,"महिलामाथि हुने हिंसा न्यूनीकरणका निमित्त सशक्त कानुन बनाउने मात्रै होइन, त्यसको प्रभावकारी कार्यान्वयन चाहिन्छ सन् २०१२ को डिसेम्बरमा, दिल्लीमा भएको निर्भया बलात्कार तथा हत्याको घटनाले दिल्लीको दिलमात्रै दुखाएन, विश्वलाई नै रुवायो। जतिले त्यो घटनाको बारेमा सुने, आफैंमा प्रश्न गरे हामी कुन युगमा बाँच्दै छौं ? बसमा यात्रा गरिरहेकी २३ वर्षीया युवतीलाई बसको ड्राइभरलगायत छजनाले सामूहिक बलात्कार गरी बीभत्स हत्या गरेका थिए। घटनाको विरोधमा भारतभरि प्रदर्शन भए। विश्वभरिका सञ्चारमाध्यमले उक्त घटनाको भत्र्सना गर्दै समाचार सम्पे्रषण गरे। व्यापक जनदबाब र लगातारको प्रदर्शनपश्चात् सरकारले बलात्कारसम्बन्धी कानुन संशोधन गर्यो। अदालतले उक्त घटनाका दोषीलाई फाँसी दिने सजाय सुनायो। घटनाका दोषीमध्ये ड्राइभर राम सिंले कारागारमै आत्महत्या गरे भने बाँकीलाई गत मार्च महिनामा फाँसी दिइयो। निर्भया बलात्कार प्रकरण आधुनिक मानव सभ्यताको नमेटिने कलंक हो र यसविरुद्ध भएका प्रदर्शन बलात्कारविरुद्धको विश्वव्यापी प्रतिरोधको प्रतीक। निर्भया बलात्कार तथा हत्या प्रकरणको आठ वर्षपछि उत्तर प्रदेशको हाथरस जिल्लामा त्यस्तै प्रकृतिको जघन्य अपराधको घटना भएको छ। गत सेप्टेम्बर १४ का दिन खेतमा घाँस काट्न जाँदै गरेकी १९ वर्षीया दलित युवतीलाई कथित उच्च भनिने ठाकुर समुदायका चारजना युवकले सामूहिक बलात्कार गरी अर्धचेत र अर्धनग्न अवस्थामा छाडेका थिए। समाचारस्रोतका अनुसार पीडित युवतीको गर्धन र मेरुदण्डमा गहिरो चोट लागेका कारण उनको शरिर चलमलाउन नसक्ने अवस्थामा थियो । उनको जिब्रो पनि काटिएको थियो। पीडित युवतीलाई अलिगढस्थित जहावरलाल नेहरू शिक्षण अस्पतालमा उपचारका लागि भर्ना गरिएको थियो। उनले १५ दिनसम्म बाँच्नका लागि संघर्ष गरिन् तर सेप्टेम्बर ३० मा मृत्युसँग हारिन्। हाथरस बलात्कार प्रकरणमा पीडित परिवारप्रति प्रहरीले गरेको ज्यादाती र योगी सरकारको रवैयाको सर्वत्र निन्दा गरिएको छ। पीडित परिवारका अनुसार प्रहरी चौकीमा उजुरी दर्ता गर्न जाँदा प्रहरीले उजुरी दर्ता नगरी पीडित परिवारलाई उल्टै हप्काएर पठाएको थियो। प्रहरीले घटना भएको छ दिनपछि मात्र उजुरी लिएको र पीडित युवतीसँग आठ दिनपछि बयान लिएको थियो। प्रहरीले मृतकको लास परिवारलाई नबुझाइ रातको साढे २ बजे परिवारको उपस्थितिबिना नै जलाएको थियो। पीडित परिवारले न छोरीको अनुहार अन्तिमपटक हेर्न पायो न त परम्पराअनुसार अन्तिम संस्कार गर्न पायो। यहाँसम्म कि एक हप्तासम्म पीडित परिवारलाई प्रहरीको घेरामा राखेर बाहिर जान पनि दिइएन। बाहिरका कसैलाई पनि भित्र पस्न दिइएन। पीडित युवतीले किटानसाथ आफूलाई बलात्कार गरिएको भनी दिएको बयानविपरीत पोस्टमार्टम रिपोर्ट तयार गरी बलात्कार नभएको बयान प्रहरीले दिएको छ भने ७२ घण्टाभित्र लिनुपर्ने भेजाइनल स्वाब एघार दिनपछि लिएर तयार गरिएको फरेन्सिक रिपोर्टले पनि प्रहरीको भनाइलाइ साथ दिएको छ। हाथरस बलात्कार प्रकरण सत्तारूढ दल भाजपा र प्रतिपक्षी कांग्रेसको राजनीतिक रोटी सेक्ने माध्यम भएको छ। घटनाको १५ दिनसम्म पीडित परिवारले न्यायका लागि हारगुहार गरिरह्यो तर कसैको ध्यान गएन। बलात्कृत युवतीको मृत्यु भएपछि सबै मिडिया, राजनीतिक दल र जातीय समूहहरू आआफ्नै स्वार्थानुकूल घटनालाई व्याख्या गरिरहेका छन्। योगी सरकार आफ्नो कमजोरी लुकाउन जातीय दंगा भड्काउने अन्तर्राष्ट्रिय षड्यन्त्र भन्दै छ। विपक्षी दल कांग्रेसका नेता राहुल गान्धी र उनकी दिदी प्रियंका गान्धी पीडितका लागि न्याय माग्दै ट्र्याक्टर र्याली गर्दै छन्। दलित संस्था भीम आर्मीले देशव्यापी आन्दोलन गरिरहेको छ भने टेलिभिजन च्यानलहरू टीआरपीका लागि तँछाडमछाड गर्दै घटनालाई प्रसारण गरिरहेका छन्। भाजपाका स्थानीय नेता र उच्च जातीय सवर्ण समाज बलात्कारका आरोपीको पक्षमा प्रर्दशन गर्दै छन्। प्रधानमन्त्री मोदी भने हालसम्म मौन छन्। हाथरस घटनाको नौ दिनपछि गत असोज ७ गते नेपालको बझाङ जिल्लाका मष्टा गाउँपालिका२ की १२ वर्षीया बालिका सम्झना कामीको बलात्कारपछि हत्या भयो। निर्मला पन्त बलात्कार तथा हत्या प्रकरणको दुई वर्षपछि भएको अर्को जघन्य अपराधविरुद्ध राजधानीमा मलीन आवाजहरू सुनिएका छन्। प्रहरी प्रतिवेदनले स्थानीय युवक राजेन्द्र बोहरालाई घटनाको दोषी ठहर्याएको छ। भारतको हाथरस र नेपालको बझाङमा भएको घटना प्रतिनिधि घटना मात्र हुन्। तथ्यांकअनुसार भारतमा हर १६ मिनेटमा एक महिला बलात्कृत हुन्छिन् भने नेपालमा हर दिन सात महिला बलात्कृत हुन्छन्। कोरोना महामारीमा पनि नेपालमा चैतदेखि भदौसम्मको तथ्यांक हेर्ने हो भने एक हजार दुई सय २१ जना महिला बलात्कृत भएका छन्। गत केही दिनमा मात्र सप्तरीकी १७ वर्षीया संगीता मण्डलको बलात्कारपछि हत्या भएको छ। रौतहट गढीमाईकी १४ वर्षीया किशोरीको बलात्कारपछि हत्या भएको छ भने राजधानीमै एक युवतीलाई अपहरण गरी भक्तपुरमा लगेर बसभित्र सामूहिक बलात्कार गरिएको छ। आर्थिक अवस्था कमजोर भएका र सामाजिक हिसाबले पछाडि परेका समुदायका महिला तथा छोरी चेलीहरू सबैभन्दा असुरक्षित रहन्छन्। परिवारको आर्थिक अवस्था कमजोर भएकी निर्मला पन्त र गरिबीमा बाँचेको दलित परिवारकी सम्झना कामी यसका उदहारण हुन्। निर्मला पन्तको हत्यारा पत्ता नलाग्नुमा पीडक पक्ष शक्तिशाली छ भनेर सजिलै अनुमान गर्न सकिन्छ जसका कारण सबै प्रमाण नष्ट गर्न सफल भयो। ६०० घरमध्ये आधा ठाकुर र आधा ब्राह्मण भएको हाथरसमा जम्मा चार घर वाल्मीकि समुदायका दलित छन्। जब घटना भयो, ठाकुर समुदाय पञ्चायत बसेर आरोपीलाई निर्दोष साबित गर्न युवतीको कसैसँग प्रेम भएका कारण परिवारको इज्जत जोगाउन अनर किलिङ गरेको भनेर उल्टो पीडित परिवारलाई दोषी बनाउन उद्यत छ। ठाकुरहरूकै खेतबारीमा काम गरेर दैनिक गुजारा गर्ने पीडितका छिमेकी अन्य दलित परिवारले चाहेर पनि पीडित परिवारका पक्षमा बोल्न सक्तैनन्। प्रहरीले ठाकुरहरूको चाहनाअनुरूप काम गर्न थाल्यो। भाजपाका स्थानीय नेताहरू पनि ठाकुरकै पक्षमा बोलिरहेका छन्। किनकि पीडित दलित परिवारको न्यायभन्दा पनि ६०० उच्च जातीय परिवारको भोट उनीहरूका लागि महत्वपूर्ण हो। नावालिक छोरीहरू बलात्कृत भइरहँदा र मारिँदा पनि घटनाप्रति दुःखसमेत व्यत्ता नगर्ने प्रधानमन्त्री र राष्ट्रपतिको मौनताविरुद्घ आवाज उठाउन जरुरी छ। महिलाविरुद्ध हुने यौन हिंसा र बलात्कार विश्वव्यापी रोग हो। यसको निवारणका लागि बनेका मौजुदा कानुन अपर्याप्त, असंगत, जटिल र झन्झटिला छन्। कतिपय देशमा प्रचलित कानुन हिंसालाई झन् वढावा दिने खालका छन्। फिलिपिन्स, अल्जेरिया, बहराइन, इराक, एंगोला, इरेत्रिय, कुवेत, लिबिया, सिरियाजस्ता देशमा म्यारी योर रेपिस्ट अर्थात् तिम्रो बलात्कारीसँग विवाह गर नामक कानुन प्रचलनमा छ। यस्तो कानुनअनुसार बलात्कार गर्ने व्यक्ति बलात्कृत महिलालाई विवाह गर्न तयार भएमा उसलाई आममाफी दिइन्छ। त्यतै सिंगापुर, थाइल्यान्ड, टर्की र रोमानियामा बलात्कार पीडितले माफ गरेमा बलात्कारीले कानुनी सजायबाट उन्मुक्ति पाउँछ। चीन, उत्तर कोरिया, साउदी अरब, इरान, संयुक्त अरब इमरेट्स, अफगानिस्तान र पाकिस्तानमा बलात्कारीलाई निर्मम ढंगले मृत्युदण्ड दिइन्छ। यौन हिंसाको सिकार बनेकी अमेरिकी अश्वेत महिला ताराना वुर्कले सन् २००६ मा सामाजिक सञ्जालमार्फत समाज परिवर्तन गर्ने ध्येय ले मी टु अर्थात् म पनि भन्ने अभियान सुरु गरेकी थिइन्। सन् २०१७ को अक्टोबरमा चर्चित हलिउड निर्माता हार्वे विन्स्टनमाथि यौन दुव्र्यवहारको आरोप लागेपछि अक्टोबर १५ मा अभिनेत्री एलिसा मिलानोले ट्विटरमा मी टु लेखेर ह्यास ट्याग गरेपछि यो अभियानले हलिउडमा व्यापकता पायो। हार्वे विन्स्टनबाट पीडित महिलाहरू एकपछि अर्को गर्दै अघि आए। अमेरिकामा मात्र सीमित नभई केही समयमै यो अभियान विश्वव्यापी बन्यो। यो अभियानको मुख्य उद्देश्य शक्ति, पद र पैसाको आडमा आफूमाथि भएको यौन उत्पीडनका बारेमा बोल्न पीडितलाई उत्साह दिनका लागि तिमी मात्रै छैनौ, म पनि छु भनेर साथ दिनु हो। मी टु अभियानले विश्वका कतिपय हाई प्रोफाइलका चर्चित व्यक्तिहरूलाई कानुनी कठघरामा उभ्याएको छ र पीडितले न्याय पाएका छन्। एकाध निर्दोष मानिस पनि यो अभियानको चपेटामा परेका छन् भन्ने आवाजहरू पनि आउने गरेका छन्। तर यो अभियानले समग्रतामा सकारात्मक परिवर्तन ल्याएका तथ्यांक आएका छन्। बलात्कारीलाई फाँसी दिनुपर्ने आवाज चर्को गरी उठेका छन्। तर बुझ्न के जरुरी छ भने कमजोर कानुन मात्र बलात्कारको समस्या होइन र फाँसीको सजाय एकमात्र समाधानको उपाय पनि होइन। यसो हुँदो हो त निर्भया बलात्कार प्रकरणका दोषीहरूलाई फाँसी दिइएको केही महिनामै हाथरस घटना नघट्नुपर्ने हो। समस्या कानुनमा भन्दा पनि कार्यान्वयनमा छ तर कानुन कार्यान्वयनले मात्रै पनि यस्ता घटना रोकिँदैनन्। नेपाल र भारतको सन्दर्भमा कुरा गर्ने हो भने महिलाको चरित्रलाई काँचसँग तुलना गर्ने चलन छ। महिलाको कुनै गल्ती नहो्स तर त्यसको दोष उनीमाथि पर्ने गर्छ। यौन दुव्र्यवहार, उत्पीडन र बलात्कारको सिकार भएका महिलामा डर र पारिवारिक इज्जतको सामजिक मनोविज्ञानको दबाब हुन्छ। डरका कारण पीडितले नबोल्ने, परिवारले लुकाउने र समाजले मिलाउने गरेकाले पनि पीडितले न्याय र पीडकले सजाय पाएका हुँदैनन्। यसका कारण पीडक स्वतन्त्र जीवन जिउँछ भने एकपटक शारीरिक बलात्कारको सिकार भएकी महिला जीवनभर मानसिक बलात्कारको सिकार बनी आँसु पिएर बाँच्न बाध्य भएकी हुन्छे। बलात्कारलगायत महिलामाथि हुने कुनै पनि हिंसा न्यूनीकरणका निमित्त सशक्त कानुन बनाउने मात्रै होइन, त्यसको प्रभावकारी कार्यान्वयन चाहिन्छ। त्यसका लागि सबैभन्दा पहिलो आवश्यकता हो पीडितको पक्षमा सबैको साथ, संयुक्त आवाज। सामाजिक मान्यतामा बदलाव, समुदायको अवस्थामा परिवर्तन र व्यक्तिको चेतनामा आउने परिवर्तनले पनि यसमा फरक ल्याउला तर यो धेरै समय लाग्ने प्रक्रिया हो। सामाजिक सञ्जालमा व्यक्त गरिने अभिव्यक्ति हुन या सडकमा उठाइने आवाज, हाल निकै शक्तिशाली बन्दै गएका छन्। यसको उदहारण हो, मी टु अभियानको सफलता र भारतमा भएको बलात्कारसम्बन्धी कानुनमा संशोधन। नेपालमा पनि त्यस्तो आवाजको जरुरी छ । ९० प्रतिशत बलात्कारका घटना बलात्कार होइनन्, सहमतिमा इन्जोय गरेर कुरा नमिलेपछि महिलाले पुरुषलाई आरोप लगाउँछन् भनेर अभिव्यक्ति दिने माननीयको विरुद्ध, विश्व परिवेशमा हेर्दा चिन्तित हुनुपर्ने अवस्था नरहेको भन्दै बलात्कारजस्तो गम्भीर अपराधका सम्बन्धमा हल्का टिप्पणी गर्ने गृहमन्त्रीविरुद्ध, श्रीमतीको हत्यारालाई कैद माफी दिने प्रधानन्यायाधीशविरुद्ध र दिनदिनै नावालिक छोरीहरू बलात्कृत भइरहँदा र मारिँदा पनि घटनाप्रति दुःखसमेत व्यक्त नगर्ने प्रधानमन्त्री र राष्ट्रपतिको मौनताविरुद्ध आवाज उठाउन जरुरी छ।"
व्यास क्षेत्रका बासिन्दाको आशा नमरोस्,"लामो समयदेखि उपेक्षित दार्चुलाको व्यास क्षेत्र पछिल्लो समय चर्चामा छ। त्यहाँ भारतद्वारा अतिक्रमित भूमि लिम्पियाधुरा, लिपुलेक र कालापानी छ। यो भारत र चीनसँग जोडिएको मुलुकको त्रिदेशीय भूभाग हो। सन् १८१६ को सुगौली सन्धिअघि १२ व्यास यही क्षेत्रको सम्पूर्ण भूभाग नेपालको थियो। त्यहाँ १२ गाउँ रहेकाले १२ व्यास भन्ने गरिन्थ्यो। सुगौली सन्धिले १२ व्यासलाई महाकालीवारि र पारि गरेर नेपाल र भारतमा विभाजन गरिदियो। महाकालीवारिका ६ वटा गाउँ नेपालतर्फ परे भने बाँकी ६ गाउँ भारतमा पारियो। नेपालमा कुटी, नाभी, गुन्जी, छाँगरु, तिंकर र ऋषिगाउँ परे। अंग्रेजले सामरिक महत्व बुझेर सन् १८५६ पछि महाकालीवारिका कुटी, नाभी, गुन्जीलगायत लिम्पियाधुरा क्षेत्रको नक्सामार्फत अतिक्रमण सुरु भयो। अंग्रेजले नक्सामार्फत त्यो भूभाग लगातार अतिक्रमण गरिरहँदा तत्कालीन नेपाल शासकले प्रतिवाद गरेको इतिहास कतै देखिएको छैन। सन् १९४७ मा अंग्रेजले भारत छोडेर गयो। अंग्रेजले छोड्दा नेपालले त्यहाँ भूभाग लिने प्रयास गरेनन्। संघले चीनसँगको नाका खोलेर महाकाली करिडोर ताक्लाकोटसम्म पुर्याउने काम गरेपछि दार्चुलाको विकासले फड्को मार्नेछ। कैलाश मानसरोवरका लागि दार्चुलाको नाका खोलेर सडक तिंकर भञ्ज्याङ हुँदै ताक्लाकोट जोडियो भने सुदूरपश्चिम प्रदेशकोे कायापलट हुनेछ। नेपालका शासकको उपेक्षाका कारण कालापानी र लिपुलेक क्षेत्रमा समेत भारतले सन् १९५२ देखि सुरक्षा फौज राखेर कब्जा गर्न सुरु गर्यो। सुरुमा सानो फौज ल्याएर राख्यो। सन् १९६२ मा भारतचीन युद्ध भएपछि स्थायी रूपमा कालापानी क्षेत्रमा भारतले फौज मात्रै राखेन; त्यो भूभागमा नक्कली काली मन्दिर, सानो पोखरी र नक्कली काली नदीसमेत बनाएर कालापानीसम्मकै भूभाग अतिक्रमण गर्यो। अहिले अतिक्रमित क्षेत्रलाई भारतले सैनिक इलाका नै बनाएको छ। हजारौं सुरक्षाफौज राखेको छ। २०५४ सालमा काठमाडौंलाई कालापानी किन दुख्दैन भनेर दार्चुलाका तत्कालीन सांसद प्रेमसिंह धामीले प्रश्न उठाएपछि केही समय कालापानी क्षेत्र चर्चामा आयो। महाकाली सन्धिको समयमा कालापानीका विषयमा ठूलै रडाको भयो। तत्कालीन एमाले पार्टी समेत फुट्यो। २०७२ जेठ १ (सन् २०१५ मे १५) मा लिपुलेकलाई चीन र भारतले द्विपक्षीय नाका बनाउने सम्झौता गरेपछि पुनः कालापानी मुद्दा बिउँझियो। लिम्पियाधुराको विषय त सबै करिब बिर्सिइसकेका थिए। लिपुलेक नै त्रिदेशीय बिन्दु हो भन्दै ठूला राजनीतिक दल नेतादेखि सीमाविद् भनेर चिनिएका प्रशासकले प्रचार गरिरहेका थिए। कालापानीसम्मको विषयमा फाटफुट कुरा उठ्थे। २०७५ साल भदौ २४ मा यही पंक्तिकारले अन्नपूर्ण पोस्ट्मा लिम्पियाधुरासहित भूभाग नेपालको नक्सामा गायब भनेर समाचार प्रकाशित गरेपछि साना राजनीतिक दलले मुद्दा उठाउन थाले। एक्कासि २०७६ कात्तिक १६ मा भारतले लिम्पियाधुरा, लिपुलेक र कालापानीसहित नेपाली भूभाग आफ्नो नक्सामा पारेर प्रकाशित गरेपछि यो विषय तातियो। भारतलाई वार्ताको कूटनीतिक नोट पठायो तर भारतले नेपालको प्रस्तावलाई बेवास्ता मात्रै गरेन, २०७७ वैशाख २६ मा नेपाली भूमि लिपुलेक भएर मानसरोवर जाने सडक नै उद्घाटन गरेर हेपाहा प्रवृत्ति पुनरावृत्ति गर्यो। भारतलाई काउन्टर दिन जेठ ५ मा निर्णय गरेर सरकारले जेठ ७ मा नेपालको इतिहासमा पहिलोपटक लिम्पियाधुरासहितको नक्सा प्रकाशित गर्यो। नक्सा जारी गरेसँगै लामो समयदेखि नेपालबाटै उपेक्षित रहेको व्यास क्षेत्र पुनः चर्चामा आयो। सबैको ध्यान व्यास क्षेत्रमा पर्न थाल्यो। सधैँ उपक्षित रहेका व्यास क्षेत्रअन्तर्गतकै छाँगरु र तिंकरका बासिन्दाका बारेमा पनि राज्यले ध्यान दिनुपर्ने दबाब पर्न थाल्यो। सरकारले २०७७ वैशाख ३१ मा छाँगरुमा लगेर शसस्त्र प्रहरीको बीओपी स्थापना गर्यो। हालै गृहमन्त्री रामबहादुर थापा बादल गएर त्यो क्षेत्र सशस्त्र प्रहरीको गुल्म नै स्थापना गरेका छन्। नक्सा जारीसँगै त्यो क्षेत्रमा मन्त्री, नेता, सुरक्षा निकायका प्रमुखलगायत सरकारी अधिकारीको आवतजावत पनि बढेको छ। नक्सा जारी गर्नुपूर्व यो क्षेत्रमा यसरी सरकारका मान्छे खासै जाने आउने गर्दैनथे। त्यो क्षेत्रका बासिन्दाले नौलो अनुभूति गरिरहेका अध्यक्ष दिलीपसिंह बुढाथाकी अनुभव सुनाउँछन्। नुन र रोटीका भरमा सीमाको रक्षा गरिरहेका छाँगरु र तिंकरका जनतामा नेपाली हौँ कि भन्ने आशा पलाउन थालेकोे छ। पञ्चायतकालसम्म रहेको नेपालको बाटो बिग्रिसकेकाले भारतीय बाटो प्रयोग गर्नुपर्ने, औषधिउपचार भारतीयबाटै गर्नुपर्ने, खाद्य सामग्री भारतीयबाटै किन्नुपर्ने, रोजगारीका लागि भारत नै जानुपर्ने भएकाले उनीहरूले नेपाली हौं भन्ने पनि बिर्सिसकेका थिए। वर्षौँदेखि उपेक्षित व्यास क्षेत्रमा नक्सा बनेसँगै संघीय, प्रदेश र स्थानीय सरकारको ध्यान जान थालेको व्यास गाउँपालिका वडा नम्बर १ का वडाध्यक्ष अशोक बोहरा पनि बताउँछन्। लिम्पियाधुरा, लिपुलेक, कालापानी मुद्दा राष्ट्रिय रूपमा आएपछि मात्रै चासो दिएको भए पनि त्यहाँका जनतालाई आशावादी बनाएको छ। भारतप्रति पूरै आश्रित भएर धैर्य गरिरहेका त्यहाँका बान्सिदामा आशा जगाएको छ । छांगरुका बासिन्दासमेत रहेका वडाध्यक्ष बोहराको भनाइमा नै त्यहाँका जनतामा आशाको किरण पलाउन थालेको छ। त्यस कारण राज्यले त्यो क्षेत्रलाई विशेष प्राथमिकतामा राख्नुपर्छ। देखाउन मात्रै सरकारले त्यहाँ विशेष कार्यक्रम सञ्चालनका साथै जीवनस्तर सुधार्न विशेष प्याकेज सञ्चालन गर्नुको विकल्प देखिँदैन। नत्र कोरा राष्ट्रवादको कुरा गरेर मात्रै हुँदैन। सडक नभएसम्म यहाँको विकास सम्भव छैन। जाने बाटो नै नभएपछि उनीहरूमा देशप्रति माया कसरी पलाउँछ ? त्यहाँ उत्पादित वस्तुको बजारीकरणका लागि सडक नभई हुँदैन। कैलाश मानसरोवर जाने सबैभन्दा छोटो बाटो नै यही हो। टिंकरसम्मको सडकसहित चीनसँगको नाका खोलेपछि धार्मिक पर्यटन तथा व्यापारको प्रचुर सम्भावना हुनेछ । संघले चीनसँगको नाका खोलेर महाकाली करिडोर ताक्लाकोटसम्म पुर्याउने काम गरेपछि दार्चुलाको विकासले फड्को मार्नेछ। कैलाश मानसरोवरका लागि दार्चुलाको नाका खोलेर सडक तिंकर भञ्ज्याङ हुँदै ताक्लाकोट जोडियो भने सुदूरपश्चिम प्रदेशकोे कायापलट हुनेछ। सौन्दर्य र मनमोहक ६५ वर्गकिलोमिटर क्षेत्र ओगटेको ओम पर्वत धार्मिक र पर्यटकीय दृष्टिले पनि महत्वपूर्ण छ। जुन अहिले भारतले अतिक्रमण गरेको छ। दार्चुलाको सदरमुकामबाट व्यास क्षेत्र जाने पदमार्ग निर्माण गरी नेपाली सेनाले हस्तान्तरण पनि गरेको छ। यो वर्ष सङ्घीय सरकारले ५ करोड छुट्याएको छ। हेलिकप्टरबाट खाद्यान्न ढुवानी गरिरहेको छ। दार्चुला टिंकर सडकको टेन्डर भइसकेको छ तर त्यो छिटो निर्माण गर्नुपर्छ। प्रदेश सरकारले लिम्पियाधुरा, कालापानी, लिपुलेकसहित व्यास क्षेत्रका जनताको जीवनस्तर उठाउन पाँच करोड रुपैयाँ विनियोजन गरेको छ। गाउँपालिकाले भारतले अतिक्रमण गरेका नाभी, गुन्जी, कुटीका बासिन्दालाई नागरिकताको सहजीकरण गर्ने विषय नीति तथा कार्यक्रमबाटै पास गरेको छ। व्यास क्षेत्र गाउँपालिकाको केन्द्रबाट समेत १८ कोस टाढा छ। पुग्न दुई दिन लाग्छ। यता सदरमुकाम दार्चुलाबाट २८ कोस टाढा छ। ४ दिन लाग्छ। अत्यन्त विकट छ, ज्यानसमेत जोखिममा राखेर यात्रा गर्नुपर्छ । संघीय, प्रदेश सरकारको त के कुरा; आफैं गाउँपालिकाबाट उपेक्षित छन्। गाउँपालिकाकै पहुँचबाहिर छ। छांगरुमा ११९ र टिंकरमा ७१ घर छन्। यहाँको जनसंख्या करिब १२५० छ। स्वास्थ्य, खाद्यान्न साह्रै गाह्रो छ। अहिले चर्चा रहेको बेला मात्र नभई सडक बनेसम्म स्वास्थ्य सेवा र खाद्यन्न ढुवानीका लागि सरकारले हेली सेवा उपलब्ध गराउनको विकल्प छैन। नियमित रूपमा हेलिकप्टरबाट खाद्यान्न ढुवानी नभए यहाँ भोकमरी हुन्छ। अहिले यहाँ नुन, तेल, चामल, दालकै समस्या छ। यहाँका जनताले उपचार नपाई ज्यान गुमाउनुपर्ने अवस्था छ। आपत्कालीन स्वास्थ्य सेवाको व्यवस्था हुनुपर्छ। भारतले नाका बन्द गरेकाले खाद्यान्न र उपचारका लागि भारततर्फ जाने अवस्था छैन। द्वन्द्वकालमा बन्द भएका सरकारी कार्यालय पुनस्र्थापना गर्नुपर्छ। त्यहाँका बासिन्दालाई रोजगारीको विशेष अवसर दिनुपर्छ। सरकारी जागिरमा उनीहरूलाई विशेष प्राथमिकता दिनुपर्छ। शिक्षामा आरक्षणको व्यवस्था गर्नुपर्छ। (गुन्जी, नाभी, कुटी) अतिक्रमित भूमिका बासिन्दालाई भारतले खाद्यान्न सहुलियत (६७ रुपैयाँ प्रतिकेजी चालम), घरघरमा रोजगारी, स्वास्थ्य र शिक्षामा आरक्षण दिएको छ। उनीहरू हुनेखाने भएका छन्। टिंकर र छांगरुको अवस्था दयनीय छ। त्यहाँका बासिन्दाको भर्खरै पलाउन थालेको आशा राज्यले मर्न दिनु हुँदैन्। टिंकर र छांगरुका बासिन्दालाई विशेष प्याकेजको कार्यक्रम ल्याएर आकर्षित गर्नुपर्छ। कुटी, गुन्जी र नाभीका जनतालाई समेत म नेपाली हुँ भन्ने गर्व महसुस गर्ने कार्यक्रम ल्याउनुपर्छ। अतिक्रमित क्षेत्रका जनताले नागरिकता लिन चाहेमा तत्काल उपलब्ध गराउनुपर्छ। कुटी, गुन्जी र नाभीका जनतालाई तत्कालीन राज्यसत्ताले उपेक्षा गरेकै कारण भारतीयलाई प्रलोभनमा पार्न सजिलो भएको हो। २०१८ सालको जनगणनामा सामेल भएका कुटी, गुन्जी र नाभीका बासिन्दालाई राज्यले उपेक्षा नगरेको भए त्यति नराम्रो परिणाम बेहोर्नुपर्ने थिएन। त्यो भूभाग अतिक्रमणबाट बचाउन उनीहरूले देशका लागि संघर्ष गर्थे। कालापानी, लिपुलेक र लिम्पियाधुरा अतिक्रमणमा पर्नुमा विगतका शासक पनि त्यत्तिकै जिम्मेवार छन्।"
चिनियाँ हस्तक्षेप किन बढ्दैछ ?,"हुम्लामा चीनले नेपाली भूमि अतिक्रमण गरी भवन निर्माण गरेको विषय चर्चामा छ। तर नेकपा नेतृत्वको सरकारले त्यसलाई अनुगमन र अनुसन्धान गर्नुको साटो प्रतिक्रियात्मक जवाफ दिँदै आएको छ। परराष्ट्र मन्त्रालयले नेपाली भूमि चीनले मिचेको छैन भनेर विज्ञप्ति नै जारी गर्यो। गृहमन्त्री रामबहादुर थापाले समेत चीनले नेपाली भूमि नमिचेको दाबी गरे। केही समयअघि गोरखामा एक सय ७० घरधुरी भएको रुई गाउँ चीनले हस्तक्षेप गरी आफ्नोमा गाभेको विषय पनि भाइरल भयो। तर कम्युनिस्ट सरकारकासामु ती सबै सेलाए। बाहिर आएका कुरा सबै झुटो सावित भए। तर कालापानी, लिम्पियाधुरा र लिपुलेकमा सीमा मिचिएको कुरा आएपछि प्रधानमन्त्री आफैं अग्रसर भएर प्रतिक्रिया दिन थाले। यतिसम्म कि महामारीको समयमा भोक र रोगले मृत्युवरण गरिरहेका आफ्ना नागरिकको जीवन जोगाउन छाडेर नक्साको विवादमा अल्झिए। अहिले सरकारले जारी गरेको त्यो नक्सा पढ्नबाट रोक लगाइएको छ। नेपाल र चीनबीचको दौत्य सम्बन्धको ६५ औं वर्ष पूरा भएको अवसरमा चिनियाँ राजदूत होउ यान्छीले नेपालमा आफ्नो १० महिनामा चिनियाँ लगानी सार्वजनिक गर्दा यसले धेरै विषय पुष्टि गरेको छ। यान्छीले चीनले २०१८१९ मा ११ करोड ४० लाख अमेरिकी डलर नेपालमा लगानी गरेको सार्वजनिक गरेकी छन्। एक अर्ब २० करोड डलर व्यापार मात्र भएको बताएकी छन्। चीनले एमसीसीमा पनि गम्भीर चासो देखाएको छ। एमसीसीबारे नेपालले स्वतन्त्र रूपमा निर्णय लिनुपर्छ भन्दै आएका छन्। यसको अर्थ के हो ? चीनसँग झण्डै आधादर्जन सीमा स्तम्भबारे विवाद छ। सगरमाथाको उचाइको बारेमा पनि दुई देश एकमत छैनन्। थुप्रै सीमा स्तम्भ हराएका छन्। नेपाल र चीन सीमाको लम्बाइ एक हजार चार सय १४ किलोमिटर छ। पूर्व सिक्किम सीमादेखि पश्चिम लिपुलेकसम्म ६९ वटा सीमा स्तम्भ छन्। सन् २००५ मा भएको सर्वेक्षणमा ३७, ३८, र ६२ नम्बरको सीमा स्तम्भ भेटिएको थिएन। ३७ र ३८ नम्बरको सीमा स्तम्भ गोरखाको तोम खोलामा पर्छ। त्यहाँ त सन् १९७८ मा सीमांकन हुँदादेखि नै सीमा स्तम्भ भेटिएको छैन। सोलुखुम्बुको नाम्पा भञ्ज्याङमा रहेको ६२ नम्बरको सीमा स्तम्भ पनि छैन। सबैभन्दा ठूलो समस्या सगरमाथाको ५७ नम्बरको सीमा स्तम्भमा छ। जुन स्तम्भ दोलखाको लामाबगर पूर्वपट्टिको कोर्लाङपारिको टुप्पोमा हुनुपर्नेमा पहाडको फेदमा छ। त्यहाँ त्यो सीमा स्तम्भ कसरी पुग्यो ? नेपालमा राष्ट्रियता र राष्ट्रिय स्वाधीनताको कुरा जसरी उठ्ने गरेको छ त्यो सिर्फ भारतको विरुद्धमा मात्र उठ्ने गरेको छ। जबकि नेपाली राष्ट्रियताको खतरा थुप्रै शक्ति राष्ट्रहरूबाट छ। यतिबेला अमेरिकाको एमसीसी र चीनले नेपालसँग विनासहमति भारतसँग गरेको लिपुलेक सम्झौताबाट प्रष्ट देखिन्छ कि अबको खतरा भारतभन्दा अन्य शक्ति राष्ट्रबाट बढी छ। खुला सिमानाको कारण भौगोलिक सहजता र मधेसी नागरिकसँग भारतको बेटीरोटीलगायतको परम्परागत, व्यावहारिक र सांस्कृतिक सम्बन्ध जसरी स्थापित छ त्यसरी नै सम्बन्ध अरू शक्ति राष्ट्रहरूले पाएको भए नेपाल उहिल्यै बिलिन भइसकेको हुने थियो। भारतले यति धेरै अवसर पाएर पनि आफ्नो परम्परागत, सांस्कृतिक र व्यावहारिक सम्बन्धलाई जीवित राख्दै आएको छ। बरु त्यो सम्बन्धलाई पहाडी राष्ट्रियताले बेलाबेलामा खल्लबलाउने काम गरेको छ। राष्ट्रहितलाई केन्द्रमा राखेर आवाज उठाउने गरिन्छ। उनीहरूले लिपुलेक सम्झौता गर्दा राष्ट्रवादी हुने तर हामीले गर्दा राष्ट्रघाती हुने ? यो शक्ति केन्द्रहरूको दलाली प्रवृत्ति हो। लिपुलेक नेपाललाई नसोधी चीनले भारतसँग एक खालको सम्झौता गर्यो। उनीहरू नेपालको हितभन्दा आफ्नै हितमा नेपाललाई प्रयोग गर्न चाहन्छन्। अहिले भारत, अमेरिका र चीनबीच त्रिदेशीय वार चलेको छ, त्यसमा चीनले नेपाललाई प्रयोग गर्न खोजेको छ। हाम्रा लागि लिपुलेक, लिम्पियाधुरा र कालापानी सामरिक रूपमा महत्वपूर्ण भूमि हुन्। त्यसमा छिमेकीले आँखा गाडिरहन्छ। अमेरिकाले पनि चीनको विरुद्ध नेपाललाई प्रयोग गर्न चाहन्छ। एमसीसीको लडाइँ पनि त्यसैसँग जोडिएको छ। चीनले पनि नेपालमा रहँदै आएको भारतीय प्रभाव तोडेर त्यसको विरुद्धमा नेपाललाई प्रयोग गर्न चाहेको देखिन्छ। सबैले आफ्नो विरोधी शक्तिका विरुद्ध नेपाललाई प्रयोग गर्न चाहन्छन्। यसका विरुद्ध नेपालले भन्डाफोर अभियान चलाउनुपर्छ। यसरी छिमेकीको मिचाहा प्रवृत्तिले नेपाली भूमि साँघुरो हुँदै गएको छ। भारतसँग सीमाबारे जसरी नेपालले प्रतिक्रिया दिने गरेको छ चीनले मिचेको नेपाली भूमि प्राप्त गर्न पनि त्यही व्यवहार देखाउन सक्नुपर्छ। तर सरकार स्वयं प्रतिवादीकै पक्षमा उभिएको देखिन्छ। नेपालका लागि योभन्दा घातक अरू के हुन सक्छ ? नागरिकले नै आफ्नो भूमि मिचेको दाबी गर्दा सरकार त्यसलाई ढाकछोप गर्न खोज्छ भनने नियत के हो ? सरकार हस्तक्षेपका विरुद्ध किन अगाडि देखिँदैन ? छिमेकीसँग सरकारको व्यवहार किन फरक छ ? भारतको गतिविधिप्रति नेपालमा चासो व्यक्त हुने बित्तिकै मधेससँग जोडेर हेरिने गरिन्छ। मधेसले अधिकार माग्यो भने त्यसलाई पनि भारतसँग जोडेर हेरिन्छन्। यो कस्तो दृष्टिदोष हो ? यसमा सरकारले बदलाव ल्याउनैपर्छ। यो प्रवृत्तिले नेपाली समुदायलाई एक ठाउँमा उभिन दिँदैन्, न त नेपालीपनको महसुस हुन दिन्छ। चीनले हाम्रो राम्रो भूमि मिचेको छैन। चीनले मिचेको भूमि फिर्ता ल्याउन आजैदेखि पहलकदमी थालौं। चिनियाँ एजेन्डामा होइन चिनियाँलाई हाम्रो एजेन्डामा ल्याउन जरुरी छ।"
नीतिमा होस् कांग्रेस बहस,"नीतिमा केन्द्रित भयौं भने नेतृत्वबीचको आपसी झैझगडा, व्यक्तिवादी चरित्र र विकृति न्यूनीकरण हुन्छ नेपालका राजनीतिक दलहरूमध्ये जेठो लोकतान्त्रिक पार्टी नेपाली कांग्रेस नीति र नेतृत्व चयन गर्ने महत्वपूर्ण महाधिवेशनको पूर्वसन्ध्यामा उभिएको छ। पार्टी स्थापनाकालदेखि हालसम्म ७७ वर्षको लामो इतिहासमा अनेकौं संघर्ष, शान्ति र संविधान निर्माण, संरक्षण र सम्बद्र्धनको नेतृत्व लिएको कांग्रेस संघीयता कार्यान्यवनपछि प्रतिपक्षमा उभिएको छ। मुलुकसामु थुप्रै चुनौतीका चाङ छन्। एकातर्फ पार्टीको राष्ट्रिय महाधिवेशन गर्नुपर्ने अहं दायित्व छ भने अर्कोतर्फ जनताको जीवनरक्षा र जनजीविकाको सम्बोधन। कोभिड१९ ले थला पारेको विषम परिस्थितिमा फागुनमा हुने कार्यतालिका प्रभावित भई अर्को कार्यतालिका अनुरूप महाधिवेशन तयारीमा जुट्नुपर्ने अवस्था छ। यसबीचमा अब कांग्रेसको नेतृत्व कसले लिने भन्ने बहस सुरु भएको छ, तर समग्र मुलुक र जनताका लागि अब कांग्रेसले लिने नीति कस्तो हुने भन्ने बहसले प्राथमिकता नै पाएको छैन। कांग्रेसमा आमूल रुपान्तरणको खाँचो छ जसका लागि पार्टी निर्माणको स्पष्ट मार्गचित्र एवं नीतिगत स्पष्टता आवश्यक छ। नयाँ संकल्प, प्रतिबद्घता, नयाँ सोच र दृढ इच्छाशक्तिका साथ अप्ठेरो परिस्थितिमा पनि समस्यासँग जुध्ने र राष्ट्रको नेतृत्व लिन सक्ने कांग्रेस पार्टी बनाउन नेतृत्वलाई होइन नीतिलाई प्रधान ठान्ने दूरदर्शी नेताको खाँचो छ। हरेक पार्टीको अभीष्ट सत्तामा पुग्ने हुन्छ। सत्तामा पुग्नका लागि त्यस पार्टीले लिने नीति, विधि, पद्धति, कार्ययोजना, जनताप्रतिको जिम्मेवारी र दायित्व आदिले नै प्रमुख भूमिका खेल्छन्। प्रतिपक्षमा उभिएको बेला हुन लागेको चौधौं महाधिवेशनमा नीतिगत बहसलाई प्राथमिकता दिन सक्यौं भने मात्र त्यसलाई हाँक्ने नेतृत्व स्वतः हाम्रोसामु आइपुग्छ। राष्ट्रियता, लोकतन्त्र र समाजवादलाई मूलमन्त्र मानी लोकतन्त्र प्राप्ति र जनताको सार्वभौमसत्ताका लागि कांग्रेसले निर्वाह गरेको भूमिका महत्वपूर्ण छ। फेरि मुलुक कांग्रेसतर्फ आशावादी बन्दै गएको छ तर नेतृत्व भने कसरी सभापति र पदाधिकारी बन्ने भन्ने रसाकस्सीको दौडमा मात्र सीमित हुन पुगेको छ। यो मुलुक र पार्टीको भविष्यका लागि घातक छ। नेपाल आन्तरिक र बाह्य गरी दोहोरो रूपमा बहुपक्षीय द्वन्द्वतर्फ उन्मुख छ। कोरोना महामारीका साथै आफूभित्र अनेकौं चुनौती र दुश्चक्रमा फस्दै गएको छ। महाव्याधिमा पनि सरकार अकर्मण्य र असंवेदनशील हुँदा आम नागरिक निराश भएका छन्। नागरिकले अभिभावकत्व खोजिरहँदा कांग्रेसले भने सशक्त प्रतिपक्षको भूमिका निर्वाह गर्न पनि सकेको छैन। वर्तमान नेतृत्व महाधिवेशन कसरी गर्ने, कसले नेतृत्व लिने भन्ने छटपटीमा मात्र केन्द्रित हुँदा आन्तरिक द्वन्द्व, वैमनस्यता मौलाएको छ। केही असन्तुष्टिका स्वर सतहमा पोखिएका छन्। अबको बहस कांग्रेसले नागरिकलाई हेर्ने दृष्टिकोण, सबैलाई समेट्ने नीति, जिम्मेवारी र दायित्वलगायत प्रमुख मुद्दामा हुनुपर्छ। कांग्रेसको विगतको भूमिका २००७ सालको युगान्तकारी परिर्वतनसँगै २०७७ सालसम्म आइपुग्दा कांग्रेस तत्कालीन र दीर्घकालीन रणनीति र कार्ययोजनाको आधारमा विजय र पराजयको भागीदार भएको छ। पार्टी स्थापनाकालमा प्रजातान्त्रिक व्यवस्थाको स्थापना उद्देश्य भए पनि विसं २०१२ सालमा प्रजातान्त्रिक समाजवाद कांग्रेसको सैद्धान्तिक आधार तय भयो। विसं २०१५ सालमा कांग्रेसले फराकिलो बहुमत प्राप्त गर्नुको कारण राणाशासनविरुद्ध स्पष्ट नीतिगत व्यवस्था र बीपी कोइरालाको नेतृत्व एवं उनको समाजवादी कार्यक्रम नै थियो। विसं २०४८ सालमा कांग्रेस सरकारमा पुग्नेमा गणेशमान सिंह, कृष्णप्रसाद भट्टराई र गिरिजाप्रसाद कोइरालाको सफल नेतृत्व एवं ३० वर्षीय पञ्चायती शासन अन्त्यका लागि कांग्रेसले खेलेको अहं भूमिका नै थियो। २०५१ सालको मध्यावधि निर्वाचनमा कांग्रेस पार्टीभित्र नीतिगत बहसभन्दा आन्तरिक खिचातानी बढी हुनुले संसद्मा दोस्रो ठूलो दल हुन पुग्यो। २०६४ सालमा भएको पहिलो संविधानसभा निर्वाचनमा पनि दोस्रो हुन पुग्यो। तत्कालीन माओवादी सशस्त्र संघर्षको ्धङधङी सकिएको थिएन। त्यसैले कांग्रेस अगाडि आउन सकेन। तर पहिलो संविधानसभा संविधान दिन असफल भयो। २०७० सालमा कांग्रेस सत्तामा पुग्न सफल भयो। उसैको नेतृत्वमा मुलुकले संविधान प्राप्त गर्यो तर २०७४ को निर्वाचन गराएर संघीयता कार्यान्वयन गर्ने बेलामा कांग्रेस आज प्रतिपक्षमा उभिन पुगेको छ। त्यसैले कांग्रेसलाई पुरानै अवस्थामा पुर्याउने हो भने पार्टीलाई नीति र भविष्यमुखी तथा राष्ट्रलाई समृद्ध बनाउने अभियानलाई अब नेतृत्वले प्राथमिकता दिनुपर्छ। नीतिको आवश्यकता किन ? मान्छे भनेको विचारले प्रेरित हुने, विचारले संगठित हुने, नीतिले आकर्षित हुने, क्रियाशील प्राणी हो। त्यसैले जनतालाई सुखसुविधा दिन, अन्याय हुन नदिन, समस्याबाट जोगाउन र असमानताको खाडल अन्त्य गर्न विभिन्न नियम, व्यवस्था, ऐन, कानुन र प्रक्रिया तय गरिएका हुन्छन्। यस प्रक्रिया अवलम्बन गरी जनतालाई आकर्षित गर्ने विधि नै नीति हो। नीति र विधिले नै पार्टीमा ऊर्जा, जीवन्तता, गतिशीलता, संगठनमा सशक्तता आउने गर्छ। त्यो संगठनलाई चलायमान बनाउने नेतृत्व पनि सुदृढ, सशक्त र प्रभावकारी हुनुपर्छ। नेतृत्वमा शिथिलता, अस्पष्टता र दुविधा प्रकट भयो भने नीति ओझेलमा पर्न जान्छ र नेतृत्वमा व्यक्तिवादी चरित्र हावी हुन पुग्छ। संगठन कमजोर भयो भने त्यसलाई क्रमशः बढाउन सकिन्छ तर नीति र विधिले प्राथमिकता पाएन भने त्यो पार्टीको भविष्य अन्धकार हुन्छ। नेपाली कांग्रेस भन्नेबित्तिकै बीपीको गरिब जनता र किसानमुखी एक हल गोरु, एउटा गाई र सानो घर भन्ने नीतिलाई सम्झने गरिन्छ। त्यो कुरा कांग्रेसले चुनावमा मात्र सम्झने र सरकारमा जाँदा बिर्सन्छ भन्ने आरोप लागेको छ, यसबाट अब कांग्रेस मुक्त हुन जरुरी छ। त्यसैले कांग्रेसले बीपीका तीन मुख्य केन्द्र लोकतन्त्र, समाजवाद र मेलमिलापलाई चाहे सरकारमा जाँदा होस् वा बाहिर रहँदा, पार्टीको राजनीतिक जीवनमा आत्मसात् गर्न सक्नुपर्छ। तब मात्र जनताको केन्द्रविन्दु कांग्रेस बन्न सक्छ। त्यसैले अब संकल्प, प्रतिबद्धता, नयाँ सोच र दृढ इच्छाशक्तिका साथ अप्ठ्यारो परिस्थितिमा पनि समस्यासँग जुध्ने र राष्ट्रको नेतृत्व लिनसक्ने कांग्रेस पार्टी बनाउन नीतिलाई प्रधान ठान्ने दूरदर्शी नेताको खाँचो छ। नीतिमा किन केन्द्रित हुने कांग्रेसले इतिहासमा धेरै परीक्षा दिइसकेको छ। हरेक परिवर्तनमा कांग्रेसको नेतृत्वदायी भूमिकाले सन्तोषजनक परिणाम पनि प्राप्त भएका छन्। अबको परीक्षाको घडीमा पनि कांग्रेस सफल हुन मुलुकलाई नयाँ मार्ग प्रशस्त गर्न, चुनौतीको सामना गर्ने सामथ्र्य राख्न, जनताका आशा र भरोसालाई बर्करार राख्न र कांग्रेसलाई पुनर्जीवन दिन नेतृत्वमुखीभन्दा नीतिमुखी पार्टी बनाउनु आजको आवश्यकता हो। त्यसैले नीतिमा केन्द्रित भयौं भने नेतृत्वबीचको आपसी झैझगडा, व्यक्तिवादी चरित्र र विकृति न्यूनीकरण हुन्छ। नीति स्पष्ट भयो भने नेतृत्व स्वतः सफल हुन्छ। जनताको सरोकार नीति हो, कुन नेता आउँछन् भन्ने होइन। पार्टीले लिएको नीतिको आधारमा नै जनताले समर्थन र विरोध गर्छन् र निर्वाचनमा मत प्रकट गर्छन्। नीतिलाई प्राथमिकता दियौं भने व्यक्तिवादी चरित्र र गुटबन्दीमा न्यूनीकरण हुन्छ। त्यसैले कांग्रेसको अबको प्राथमिकता विकल्प होइन संकल्प, आश्वासन मात्र होइन प्रतिबद्धता, नेतृत्वको बहस मात्र होइन नीतिगत बहसको प्रारम्भ हो। व्यक्तिवादी होइन, नीति र विधि प्रदान पार्टी बनाउन सक्यौं भने विद्यमान दण्डहीनता, भ्रष्टाचार, बेथितिविरुद्ध लड्न तागत मिल्दछ र पार्टीका नेता तथा कार्यकर्तामा पनि सहमति, सहकार्य र एकताको भावना जागृत हुन्छ।"
साधारणसभा स्थगित,"काठमाडौं : नेपाल क्रिकेट संघ (क्यान) ले असोज २८ र २९ गतेका लागि निर्धारण गरेको साधारणसभा स्थगित गरेको छ। संघका पदाधिकारी र केन्द्रीय कार्यसमिति सदस्यहरू कोरोना संक्रमित भएर आइसोलेसनमा बस्न परेपछि क्यानले पूर्व निर्धारित साधारणसभा स्थगित गर्ने निर्णय गरेको हो। संघका केही पदाधिकारी र केन्द्रीय कायैसमिति सदस्यहरू कोभिड१९ संक्रमित भई आइसोलेसनमा बस्नु परेको हुनाले हाललाई उक्त साधारणसभा अर्को सूचना नआउँञ्जेलसम्मका लागि स्थगित गरिएको छ, अध्यक्ष चतुरबहादुर चन्दद्वारा सोमबार जारी विज्ञप्तिमा भनिएको छ। चितवनको सौराहमा गत असोज ६ गते बसेको बोर्ड बैठकले वार्षिक साधारणसभा असोज २८ र २९ गते गर्ने निर्णय गरेको थियो। बैठकले पहिलो पटक महिला खेलाडीको बर्गीकरण गर्दै मासिक तलब निर्धारण गर्नुका साथै घरेलु क्रिकेट प्रतियोगिताको तालिका सार्वजनिक गरेको थियो।"
मूलपानीलाई तीन स्वर्ण,"काठमाडौं : मूलपानी तेक्वान्दो डोजाङले प्रथम कागेश्वरी मनोहरा भर्चुअल तेक्वान्दो प्रतियोगितामा तीन स्वर्ण जितेको छ। आयोजकमध्येको एक मूलपानीले कुल ११ स्पर्धा समावेश प्रतियोगितामा तीन स्वर्ण जितेको हो। पहिलो दिन ६ स्वर्णका लागि प्रतिस्पर्धा भएको थियो, जसमध्ये स्युचाटार तेक्वान्दो डोजाङले दुई तथा कोटेश्वर तेक्वान्दो डोजाङले एक स्वर्ण जित्न सफल भए। मूलपानी र कागेश्वरी मनोहरा नगर खेलकुद विकास समितिद्वारा आयोजित प्रतियोगिताको पुरुष १२ वर्ष स्पर्धामा स्युचाटारका जेसन थापाले स्वर्ण जिते। उनले ६१६ अंक जोडे। रजत जितेका मूलपानीका भिजन तामाङले ६१० जोडे। काभ्रेस्थलीका मिराज केसी र मूलपानीका प्रशान्त धमलाले तेस्रो स्थानमा चित्त बुझाए। उक्त स्पर्धाको महिलामा स्युचाटारकी ग्रिवानी थापा ६३० अंकसाथ पहिलो भइन्। दोस्रो भएकी गोदावरीकी सरगम थापाले ६१६ अंक प्राप्त गरिन्। मूलपानीकी मेलिना राई तथा बुटवलकी अनुष्का तामाङले कांस्य हात पारे। कागेश्वरी मनोहरा नगरपालिकाको मुख्य प्रायोजनमा जारी प्रतियोगिताको पुरुष १५ वर्षमा मूलपानीका आयुष ढुंगेल शीर्ष स्थानमा रहँदा मूलपानीकै महेश आङथुपुलाई पछि पारे। सैनिक आवासीय महाविद्यालयका सुजन श्रेष्ठ तथा गोदावरीका शृजल श्रेष्ठ तेस्रो भए। सोही स्पर्धाको महिलामा कोटेश्वरकी सन्ध्या लामा च्याम्पियन बनिन्। सन्ध्याले ६१३ अंक ल्याउँदा मूलपानीकी प्रगति कुइँकेल ६१० अंकका साथ दोस्रो भइन्। चन्द्रसूर्यका हिमाला अधिकारी तथा सोनी शेर्पा तेस्रो स्थानमा रहे। प्रतियोगिताको कागेश्वरी मनोहरा नगरपालिकाका मेयर कृष्णहरि थापाले एक कार्यक्रमबीच उद्घाटन गरेका थिए। दुईदिने प्रतियोगितामा नेपाल प्रहरी, नेपाली आर्मीसहित विभिन्न ४४ टिमका २ सय ८ खेलाडी सहभागी छन्।"
क्रिस्टियानो रोनाल्डोलाई कोरोना संक्रमण,लण्डन : स्टार फुटबलर क्रिस्टियानो रोनाल्डोलाई पनि कोरोनाभाइरसको संक्रमण पुष्टि भएको छ । जुभेन्ट्सका प्रभावशाली फरवार्ड रोनाल्डोले नेश्नल लिगमा आफ्नो देशका लागि दुई खेल मात्रै खेलेका थिए । स्पेन र फ्रान्सविरुद्ध खेलिसकेपछि उनी कोरोना संक्रमित भएका हुन् । तर उनले खेलेका दुबै खेल गोल रहित भएका थिए । भोलि अर्थात् बुधबार राति उनी स्वेडेन विरुद्ध खेल्ने तालिका तय भएको थियो । तर ३५ वर्षीय रोनाल्डोको कोभिड १९ परीक्षणको क्रममा पोजिटिभ रिपोर्ट आएपछि सेल्फ आइसोलेशनमा बस्नेछन् । यद्यपि उनलाई कोरोनाको कुनै लक्षण नदेखिएको बताइएको छ । यसअघि जमैकाका विश्व नम्बर १ धावक उसेन बोल्ट लगायत खेलाडीलाई पनि कोरोना संक्रमण भएको थियो ।
