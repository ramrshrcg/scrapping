शीर्षक,विवरण
एकाधिकार उन्मुख आईक्यान,"अध्यक्षले चलाखीपूर्वक ल्याएको प्रस्ताव पारित भए नेपाल चार्टर्ड एकाउन्टेन्ट्स संस्था (आईक्यान) का केही पार्षद् यस्ता अभागी सदस्य हुनेछन्; जसले आफ्नै पालामा आफ्नै खुट्टामा बञ्चरो हान्ने निर्णयमा हस्ताक्षर गर्नुपर्नेछ वा उक्त निर्णयको साक्षी हुनुपर्नेछ। अर्थात् अध्यक्षले परिषद्मा पेस गरेको एजेन्डा पारित भए आईक्यानमा रहेका १० सीए पार्षद्मध्ये करिब आधाले आगामी निर्वाचनमा पुनः उठ्न पाउने छैनन् र आगामी नेतृत्वमा पुग्ने उनीहरूको अभिलाषामा तुषारापात हुनेछ। किन ? यो बुझ्न लागि आईक्यान नेतृत्वले कसरी चलाखीपूर्ण तरिकाले एजेन्डा ल्यायो र त्यसलाई पास गराउने पहल भयो भन्ने तथ्य जान्नुपर्ने हुन्छ। कुरा बितेको सोमबारको हो। पुस महिनामा लेखा व्यवसायी क्षेत्रमा पर्ने कामको चापको कुरै छाडौं, बोल्नेसमेत फुर्सद पाउँदैनन्। त्यही मौकामा आईक्यान नेतृत्वले एक चलाखी गर्यो। कर कार्यालयमा आईक्यानको विवरण पेस गर्नुपर्ने भएकाले वासलात पारित गर्ने भन्दै सोमबारका लागि परिषद् बैठक डाकियो। बैठकको एजेन्डामा जम्मा दुईवटा मात्र बुँदा उल्लेख थियो। पहिलोमा आईक्यानको वासलात पारित गर्ने र दोस्रोमा आन्तरिक लेखापरीक्षण सम्बन्धमा एक अन्तर्राष्ट्रिय संस्थासँग समझदारीका लागि परिषद्ले स्वीकृति दिनुपर्ने। बैठकका एजेन्डामा विविध विषय त भइहाल्छ। त्यो विविध विषयमा केही खुलाइएको थिएन। सोमबार बैठक बस्यो। वासलातका बारेमा त खासै केही टिप्पणी हुनु थिएन। आन्तरिक लेखा परीक्षण सम्बन्धमा पनि परिषद्ले स्वीकृत थियो। जसै बैठक सकेर पार्षद्हरू उठ्नै लागेका थिए, अध्यक्षले विविधमा एक एजेन्डा बाँकी रहेकाले छलफल गर्नुपर्ने प्रस्ताव राखे। पार्षद्हरूले सामान्य एजेन्डा भन्ठानेर एकछिन रोकिए। एजेन्डा थियो, अबदेखि आईक्यानको पार्षद्को उम्मेदवार उठ्न सीए बनेको न्यूनतम १५ वर्ष पूरा गरेको हुनुपर्ने। १५ वर्ष नाघेका पार्षद्लाई त केही लागेन। मनमनै खुसी नै भए होलान् प्रतिद्वन्द्वी घट्ने भए भनेर। तर आईक्यान परिषद्मै रहेका १० जना सीए सदस्यमध्ये पाँचजना सीएमाथि भने बज्रपात नै पर्यो। नसोचेको, कतै नउठेको एजेन्डा आइदियो। किनकि यो एजेन्डा पारित भए, उनीहरू स्वयं आगामी जेठमा हुने आईक्यान निर्वाचनमा उठ्न पाउने छैनन्। त्यसैले ती सदस्यले एक स्वरमा विरोध जनाए। फरक मत राख्ने धम्की दिए तर अध्यक्षले सुन्नै चाहेनन्। अध्यक्षले भने, चित्त नबुझ्नेले विरोध गर्दै गर्नुहोला, तर अहिलेलाई यो एजेन्डा पारित भएको घोषणा गर्छु। आफ्ना बहुमत सीए सदस्यले विरोध गर्दागर्दै पनि अध्यक्षले उक्त एजेन्डा पारित भएको घोषणा गर्नु आफैंमा चलाखीपूर्ण काम थियो। किनकि अध्यक्षलाई विश्वास छ, म चार, तीन, दुई को बलमा जसरी पनि यो एजेन्डा पारित गराएरै छाड्छु। कसरी ? आईक्यानको सर्वोच्च समिति भनेको परिषद् हो। यसमा १७ जना सदस्य रहन्छन्। चारजना दर्तावाल लेखापरीक्षक (आरए) बाट चुनिन्छन्। तीनजना सरकारले विभिन्न निकायबाट मनोनयन गर्छ। बाँकी १० जना भने सीएहरूबाट निर्वाचन प्रणालीमार्फत चुनिने व्यवस्था छ। १० जना सीए पार्षद्मध्ये अहिलेको परिषद्मा पाँचजना पार्षद् १५ वर्ष पुराना छन्। उनीहरूबाट विरोध हुने कमै सम्भावना रहन्छ। सरकारले आरएको इजाजत दिन बन्द गरेको २०५९ देखि नै हो। त्यसैले सबै आरए पार्षद्हरू कम्तीमा १८ वर्ष पुराना छन्। उनीहरूबाट पनि विरोध हुने कुरै हुँदैन। सरकारबाट मनोनयन हुने पार्षद्लाई यो एजेन्डासँग कुनै सरोकार छैन। चारजना आरए र तीनजना मनोनीत सदस्यबाट विरोध नहुने भएपछि यो एजेन्डा पारित गर्न अब दुई मत आवश्यक पर्छ। त्यो दुई मत भनेको आफू अध्यक्ष र उपाध्यक्ष हो। बाँकी १५ वर्ष पुराना सीएले विरोध गरे पनि एजेन्डा पारित गर्नमा कुनै वाधा पुग्ने देखिँदैन। त्यही आत्मविश्वासमा अध्यक्षले यो एजेन्डा चलाखीपूर्वक परिषद् बैठकमा पेस गरेका थिए। वर्तमान नेतृत्वको जिकिरचाहिँ, कम उमेरका व्यक्ति नेतृत्वमा पुग्दा सरकारका सचिवहरूसँग र विभिन्न निकायका पदाधिकारीसँगको छलफलमा परिपक्कता देखिएन। त्यसैले परिपक्क व्यक्ति मात्र नेतृत्वमा पुग्ने गरी नियमावली परिवर्तन गर्न लागिएको भन्ने हो। यो कुरामा सत्यता होला र ? युवाहरू यो कुरा मान्न तयार हँुदैनन्। किनकि एक निश्चित उमेरपछि मान्छेको परिपक्कता उमेरले हैन, उसको खुबीले देखाउँछ। दारी र कपाल सेतो हुँदैमा कुनै मान्छे परिपक्क हुन्छ र उसले गर्ने निर्णय कुनै युवाभन्दा उत्तम हुन्छ भन्ने कुराको प्रमाणित कुनै विज्ञानले पनि गर्न सकेको छैन। नेपालकै संविधानले पनि सांसद बन्ने योग्यता २५ वर्ष तोकेको छ। सांसद बनेपछि प्रधानमन्त्री बन्न कसैले राक्दैन। ३० वर्षको युवा सहसचिव बन्न सक्छ। तर यो नियम लागू भए आईक्यानको पार्षद् बन्न कम्तीमा ४० वर्ष नाघेको हुनुपर्नेछ। किनकि सीए पास गर्दासम्म औसत उमेर २५ वर्ष नाघेको हुन्छ। विदेशमा ३२३३ वर्षकै युवा प्रधानमन्त्री बनेको उदाहरण छ। फिनल्यान्ड कि प्रधानमन्त्री सान्ना मरिन त्यसको पछिल्लो उदाहरण हुन्, जो ३३ वर्षमै प्रधानमन्त्री बनिन्। अहिलेका अमेरिकाका नवनिर्वाचित राष्ट्रपति जोन बाइडेन करिब ८० वर्षका छन्। तर तीन दशकअघि बिल क्लिन्टन ४१ वर्षमै अमेरिकाजस्तो शक्तिशाली मुलुकको राष्ट्रपति बनेका थिए। जोनएफ केनडी पनि ४३ वर्षकै उमेरमा राष्ट्रपति भएका थिए। के बाइडेनले ती कच्च राष्ट्रपति थिए भन्न सक्छन् ? उमेर नै परिपक्वताको पहिचान पक्कै होइन। आईक्यानका विगतमा अधिक पाका सीए पनि नेतृत्वमा पुगेकै हुन्। उनीहरूले नै गरेको बहुलठ्ठी निर्णयलाई सरकार र अदालतले समेत रोकेकै हो। अहिलेका अध्यक्ष पनि सेतै कपाल फुलेका छन्। उनले यही एजेन्डा ल्याउँदा पनि पर्याप्त छलफल गर्ने परिपक्कता देखाउन सक्नुपथ्र्यो र नबुझेकालाई बुझाउने प्रयास गर्नुपथ्र्यो। यसरी चोर बाटोबाट एजेन्डा ल्याउने र आरएको आडमा पारित गर्नेजस्ता कच्चा काम गर्ने प्रयास गर्नु हुन्थेन। आरएलाई सीए बनाउने एकसूत्रीय एजेन्डामा लाग्ने पनि यही नेतृत्व हो, जसले अहिले परिपक्वताको एजेन्डा उठाइरहेको छ। यो नेतृत्वले १५ बर्से एजेन्डा ल्याउनुमा बाहिर जेसुकै भने पनि भित्री कथा भने अर्कै छ। त्यो के भने नेतृत्वमा पाका सीएको हालीमुहाली चलाइराख्नु हो। आईक्यानमा अहिले पार्षद् बन्न १० वर्ष अनुभवी हुनुपर्ने प्रावधान छ। यो नियम ल्याएको पनि आधा दशक मात्र बित्दै छ। यसअघि पार्षद् भन्न पाँचबर्से अनुभव थियो। त्यसअघि तीनबर्से थियो। आईक्यान स्थापनाताका सुरुमा यो नियम एकबर्से थियो। जति पुराना सीएको अनुभव बढ्दै गयो। उनीहरूले नयाँ प्रावधान थप्दै गए। अब १५ बर्से नियम ल्याइए आईक्यानका करिब १५ सय सीएमध्ये साढे १२ सयले उम्मेदवारी दिन पाउने छैनन्। पाका ले युवासँग प्रतिस्पर्धा गर्नुपर्ने स्थिति नै रहँदैन र जितमा सहज हुनेछ। आईक्यान नेतृत्वले एकाधिकार प्रवृत्तिलाई पुनरावृत्ति गरेको यो नै पहिलो घटना होइन। जुन बेला सीएहरू एक सयको हाराहारीमा पनि थिएनन्, महालेखापरीक्षकले अनुभवका आधारमा दर्तावाला लेखापरीक्षक (आरए) को इजाजत दिएर मध्यमस्तरीय लेखा व्यवसायीको अभाव पूर्ति गरिरहेको थियो, त्यसबेला पनि ऐनमै आरएको इजाजत बन्द गर्ने प्रावधान राख्न सफल भए। त्यतिबेला आईक्यान स्वयंले मध्यमस्तरीय लेखा व्यवसायी उत्पादन गर्ने भनेर सरकारलाई फकाएझुक्याए। तर दुई दशकयता आईक्यानले १० जना पनि मध्यमस्तरीय लेखा व्यवसायी उत्पादन गर्न सकेको छैन। १५ वर्षअघिसम्म नोकरीमा रहेका लेखाव्यवसायीले पनि अडिट गर्न पाउने व्यवस्था थियो। आईक्यान नेतृत्वमा स्वतन्त्र सीए पुगे। उनलाई लाग्यो, नोकरीमा रहेकाले धेरै कम्पनी ओगटेका रहेछन्। त्यसपछि नै हो एक व्यक्ति एक पेसा को पासो फ्याँकिएको। आईक्यानले लेखाव्यवसायको गुणस्तरमा ध्यान पुर्याउनुभन्दा बढी कामको बाँडफाँडमा समय खेर फालेको देखिन्छ। नोकरीमा रहेकाले गुणस्तरीय काम गरेगरेनन् भनेर कुनै अध्ययन भएन, फगत उनीहरूबाट काम खोस्ने निर्णय भयो। आईक्यानको भित्तामा मात्र आफ्नो फोटो टाँस्ने र आफ्ना लागि मात्र व्यवसाय खोज्ने प्रवृत्ति कायम राख्ने हो भने इतिहासले धिकार्ने छ। एउटा लेखा व्यवसायी फर्मले उसले भ्याएकोसकेको लेखापरीक्षण गर्न पाउनु संवैधानिक अधिकार हो। बरु उसको कामको गुणस्तरीयता मूल्यांकन हुनुपर्ने हो। तर आईक्यानले यसमा पनि सीमा तोकिदिएको छ। कुनै पनि लेखा व्यवसायीले एक सयभन्दा बढी कम्पनीको लेखा परीक्षण गर्न पाउँदैनन्। भागबन्डाकै लागि आईक्यानले ठूला बैंक र कम्पनीको ब्रान्च अडिट गर्ने नियम ल्याएका छन् (धन्न यो नियमलाई राष्ट्र बैंकले मानिदिएको छैन) तर एउटै एडिटरले गरेको पूरै कम्पनीको अडिट गुणस्तरीय छछैन भनेर वैज्ञानिक अध्ययन गरेको छैन। शुल्कमा प्रतिस्पर्धा गरेर नयाँ सीएले पुरानाको काम खोसिदिँदा न्यूनतम शुल्कको पासो थाप्ने पनि आईक्यान नेतृत्व नै हो। आईक्यानको काम गुणस्तरीय लेखा व्यवसायको प्रवद्र्धन गर्नु हो। तर आईक्यान नेतृत्वमा अधिक शुल्कबाट गुणस्तरीयता कायम हुन सक्ने द्रव्य पिशाच मानसिकता छ। लेखापरीक्षण गरिने संस्थाहरूको अधिक शुल्क कायम गर्दै न्यूनतमको सीमा तोकिदिएको थियो। यो नियमलाई सर्वोच्चले लागू गर्न दिएन। केही समयअघि भारतीय चार्टर्ड एकाउन्टेन्ट्स संस्थासँग खै के विषयमा तालमेल मिलेन, नेतृत्वले भारतबाट सीए अध्ययन गरेर आउनेलाई आईक्यानले मान्यता नदिने निर्णय नै गर्यो। हालै फेरि त्यही भारतसँग पारस्परिक पहिचानको सम्झौता गरेको छ। माथि नै उल्लेख गरिसकें, आईक्यान स्थापनाको उद्देश्य मुलुकमा गुणस्तरीय लेखा व्यवसायी उत्पादन गर्नु, तिनको संवद्र्धन गर्नु र गुणस्तरीय लेखा व्यवसायको प्रवद्र्धन गर्नु हो। तर आईक्यान नेतृत्वको ध्यान गणस्तरीय लेखा व्यवसायभन्दा बढी भागबन्डा मिलाउनेमा केन्द्रित भएको देखिन्छ। त्यसैले नेपालको लेखा व्यवसायीलाई स्वयं सरकार र सरकारी अधिकारीले विश्वास गरेको पाइँदैन। अर्थमन्त्रीदेखि सचिवहरू, सार्वजनिक लेखासमितिका पदाधिकारी, अख्तियारसम्मले अडिटरलाई मतियार को संज्ञा दिने गरेका छन् र सार्वजनिक कार्यक्रममै गाली गर्ने गरेका छन्। यी सबै हुनुमा मुख्य जिम्मेवारी नेतृत्वकै हो। विगतका नेतृत्वले राम्रो काम नगरिदिएकैले लेखा व्यवसायीमाथि सबैले चोर औंला देखाइरहेका हुन्छन्। वर्तमान नेतृत्वले पनि राम्रो काम गरेको संकेत देखिएको छैन। त्यसैले हे आईक्यान नेतृत्व, गुणस्तरीय लेखा व्यवसायका लागि काम गर्नुहोस्। हामीले तपाईंहरूलाई मुलुक र लेखा व्यवसायीको हितका लागि त्यहाँ पठाएका हौं न कि आफ्नो फाइदाका लागि मात्र काम गर्न। आईक्यान कसैको बपौती होइन, यो सम्पूर्ण लेखा व्यवसायीको मातृसंस्था हो र राज्यको धरोहर हो। त्यसैले यस्तो काम गर्नुहोस्, जसले लेखा व्यवसायीको शिर उँचो होस्, राष्ट्रले सम्मान गरोस्। आईक्यानको भित्तामा मात्र आफ्नो फोटो टाँस्ने र आफ्ना लागि मात्र व्यवसाय खोज्ने प्रवृत्ति कायम राख्ने हो भने इतिहासले धिकार्ने छ।"
उधारो उखुको अनिदो संघर्ष,"मध्यरातमा टायरबैलको लाम लगेको छ। त्यसभन्दा लामो लाइन ट्र्याक्टरको ट्रलीको छ। गाडीमाथि टनका टन उखु लोड छन्। निष्पट्ट अँध्यारोलाई पोलमा लगाइएको भेपर लाइटले चिर्न खोज्दै छ। तर, दिनजस्तो उज्यालो पार्न सकिएको छैन। रातको एक बजेको छ। कोही खोकिरहेको आवाज पनि आइरहेको छ। को हो ? भनेर टर्च बालेर हेर्दा ट्र्याक्टरको ट्रलीमुनिको चक्कानजिकै उखु किसान पल्टिरहेका देखिन्थे। महोत्तरीको गौशाला १ रामनगरस्थित एभरेस्ट उद्योगमा मंगलबार मध्यरात पुग्दा यस्तै पीडादायक अवस्था देखिन्थ्यो। ट्रलीको चक्कामुनि सुतेर किसानले आफ्नो जीउज्यानै जोखिममा राखेको देखिन्थ्यो। जीवनलाई दाउमा लगाएरै भए पनि चिनी मिलमा उखु बुझाउने व्यग्र प्रतीक्षा गर्दै थिए किसान। ट्रलीको चक्कामा ढुंगाको ओट लगाएर अनिदो संंघर्षमा थिए। मिलमा उखु बुझ्न प्रतीक्षा गर्दै गरेका केही किसानको सुतेका ठाउँमै ट्रलीले किचेर ज्यान गइसकेको छ। तर, यसतर्फ चिनी मिल प्रशासन निष्ठुरी त छँदैछ; प्रहरी प्रशासन पनि गम्भीर छैन। किसानको यो व्यथाले दुर्घटनाको जोखिम बढाएको जिल्ला ट्राफिक प्रहरी कार्यालय बर्दिबासका प्रहरी निरीक्षक इन्स्पेक्टर कैलाश खत्रीले बताए। २०५३ सालतिर महोत्तरीको रामनगरमा चिनी उद्योग स्थापना भएको थियो। पुस, माघ र फागुन महिना उद्योगीका लागि क्रसिङ सिजन मानिन्छ। यो शीतलहर र चिसो मौसमको महिना पनि हो। खेतमा उखु उब्जाउने किसानको चिसो लागेपछि निद्रा हराउँछ। न भरपेट खान पाउँछन् न त ढुक्कसँग सुत्न नै। यो व्यथा आजको मात्र होइन; दसौं वर्षदेखि यहाँका किसान यस्तै पीडा भोग्न बाध्य छन्। उखु बिक्री गर्न व्यग्र प्रतीक्षामा थिए महोत्तरीको हत्तिसर्वाको उखु किसान तेजनारायण यादव। मिलको डोंगा (उखु राख्ने ठाउँ) तिर उनी नजर लगाइरहेका थिए। घरी सुत्थे, घरी गाडीको लाम खुल्यो कि भने उठेर मिलतिर नियाल्थे। उनी झन्डै २० वर्षदेखि उखुखेती गर्दै आएका छन्। चिनी मिल आउँदा उनका लागि भुइँ खाट हुन्छ, उखुको पातले तोसक (डस्ना) को स्थान पाउँछ। त्यसैमा पल्टिएर निदाउन खोज्दै थिए उनी। उनी चिसोले निदाउन पाएका थिएनन्। गार्डले कतिखेर सिक्कर खोल्छ अनि गाडी लिएर काँटामा उखु लिएर जाउँला भन्ने पर्खाइले निद्रा लाग्ने कुरै भएन। उनी मंगलबार बेलुका उखु लिएर मिलमा आएका थिए। उनलाई हामीले बुधबार रातको दुई बजेतिर ट्रलीमुनि सुतेको अवस्थामा फेला पार्यौं। क्यामराको फ्ल्याक्स उनका आँखामा चम्कियो होला, उनी लगत्तै झल्याँस्स ब्युँझिए। टर्च बाल्ने को हो ? उनले आँखा मिच्दै भने। हामी पत्रकार हौं, हामीले उत्तर फर्कायौं। उनको कपाल फुलेको देखिन्थ्यो। उनी उमेरले त्यस्तै ६० वर्षजतिका थिए। दिनभर उखु कटान गरेर ट्र्याक्टरमा लोड गर्दा उनको ज्यान थाकेको थियो। साँझै चिनी मिल आउनुपर्दा उनी झनै थकित देखिन्थे। यतिका चिसोमा यहाँ किन आउनुभयो पत्रकार बाबुहरू ? उनले प्रतिप्रश्न गरे। हामीले भन्यौंं, तपाईंजस्ता किसानहरूका दुःख बुझ्न आएका हौं। अनि उनले दुःखको पोको फुकाउन थाले। पीडाले बोझिलो भएको उनको मन हामीसँग गफिँदा केही हलुका भयो। चिसो मौसम छ, किन भुईंमै सुत्नुभयो ? प्रश्न झर्न नपाउँदै उखु किसान तेजनारायणले भने, उखु छाडेर कहाँ जाने ? रुँघेर बस्नैपर्यो। वाड खुलेपछि गाडी लिएर मिलमा उखु दिन जानुपर्छ। उखु बुझाउने पालो कतिखेर आउँछ भन्ने उनलाई थाहा छैन। मिलमा उखु दिएपछि हातै पैसा दिन्छ ? कहाँ दिनु, दिँदैन। कति दिनमा दिन्छ ? पहिला त एकढेड सालमा दियो। यसपालि कहिले दिन्छ ? थाहा भएन। उखु किसानलाई दुःख छ है ? धेरै दुःख छ नि। किसानीमा धेरै परिश्रम र कठिनाइ छ। यस वर्षको चिसो त्यो रात ह्वात्तै बढेको थियो। पूर्वबाट आएको तुवालोले क्यामराको लेन्स छेकिदिन्थ्यो। तर उखु किसान तेजनारायणको दुःखमा कसैले मलमपट्टी गर्न सकेको छैन। उखु लोड गरेको ट्र्याक्टरमुनि सुत्दा तपाईंलाई डर लाग्दैन भन्ने प्रश्नमा उनले भने, डर लाग्छ नि, तर गर्ने के गर्ने लाम बस्नैपर्यो। चिनी मिलमा उखु लिएर आउने किसानले थुप्रै सपना बुनिरहेको भेटियो। दिनभरि उखु कटानीमा किसान व्यस्त हुन्छ। जब उखु लिएर चिनी मिल आइपुग्छन् अनि उनीहरू ट्रलीमुनि सयौं सपना देख्छन्। उखुको आम्दानीले बेटाबेटीको विवाह गरौंला, बच्चालाई राम्रो स्कुलमा पढाउँला, साहुमहाजनको कर्जा तिरौंला, पक्की घर बनाउँला, जग्गाजमिन किनौंला जस्ता अनेक सपना ती किसानको छ। उद्योगीले समयमा भुक्तानी नदिए उनीहरूको सपना त्यसै तुहिन्छ; जुन उनीहरूको बाध्यता छ। कहिले मिल चल्छ, कहिले बिग्रिन्छ चिनी उद्योगका मुख्य सडकमा रातभर चहलपहल भइरहेको हुन्छ। कोही उखु लिएर आउने, कोही मिलमा झारेर घर जाने क्रम पुस, माघ, फागुनसम्म चल्छ। त्यसो त पाँच वर्षअघि उखुखेती धेरै भएका बेला यो क्रम वैशाखसम्म चल्यो। एभरेस्ट चिनी उद्योगले त्यस वर्ष ५८ लाख क्विन्टल उखु क्रसिङ गरेको थियो। अब त्यो दिन चिनी उद्योगका लागि फर्किने निकै कम मौका छ। यस वर्ष मुस्किलले उद्योगले १८१२ लाख क्विन्टल पाउने चिनी उद्योगीको अनुमान छ। त्यो पनि कठिनै छ। उधारोमा उखु लिएर उद्योगीले किसानलाई भुक्तानी नदिएर रुवाएपछि उखुखेती ओरालो लाग्दो छ। रहर होइन; बाध्यताले किसान उखु खेती गर्छन्। आकासे पानीले धान, गहुँ र मकै फल्दैन। त्यही भएर किसानहरू उखु लगाउँछन्। बर्खाको पानीले पनि धेरथोर उखु उब्जिहाल्छ। त्यही भएर बाध्यताले सर्लाहीको बैलबासका किसान मनोज महतोको व्यथा पनि त्यस्तै छ। उनी पनि गाडी लाममा लगाए लिकमै सुतिरहेका थिए। अरूभन्दा उनी फरक तरिकाले सुतेका थिए। मनोज ट्रलीनजिकैको खाली ठाउँमा खुला आकाशमा सुतेका थिए। उनले ओढेको सिरक शीतले भिजिसकेको थियो। उनी साँझ ६ बजे उखु लिएर चिनी मिलमा इन्ट्री गरेका थिए। उनको नजिक पुग्दा उनी हतारहतार बुझिए लाम खुल्यो भनेर। उखु गाडीको लाम लागेको वडाको सिक्कर खुल्ने बेला भयो भने गार्डले किसानलाई उठाउन आउँछन्। ज्यान तन्काउँदै, आँखा मिच्दै उनले पूर्वमा रहेको चिनी मिलतिर आँखा तन्काए। मनोजजी, कति बिघामा हजुरको उखु खेती छ ? पाँच बिघामा। उखु उब्जाउन कति दुःख छ ? दुःख त यस्तै हो। दिनभरि उखु कटानी गरेर लिएर आयो। वडामा गाडी लगाइदियो। सय रुपैयाँ तिरेर होटलमा गएर सादा खाना खायो। गाडीनजिकै पातलो ओछ्याएर सुत्यो, उनले भने, रातभर शीतलहरमा पालो कुरेर बस्नुपर्छ। खोकी लाग्छ, रुघा लाग्छ। समस्या त भइराछ नि, गर्नु त गर्नु के ? हामी किसानको यस्तै हालत छ। चिनी मिलमा आउँदा सधैं चिसोमै सुत्नुहुन्छ ? हो, भुईंमै सुत्नुपर्छ। खुला आकाशमा यसरी कति महिना सुत्नुहुन्छ ? तीन महिना चिनी मिल आउँदा। चिनी मिलले किसानका लागि यहाँ केके सुविधा दिन्छ ? सुत्न, बस्न र खान केही व्यवस्था गर्दैन। होटलमा खाने, भुईंमा सुत्ने। हामी किसानको जीवन यहाँ यस्तै चल्छ। खै कसैले हाम्रो दुःख सुन्दैन। अब कतिखेर घर फर्किनुहुन्छ ? त्यसको कुनै ठेगान छैन। कहिले मिल चल्छ, कहिले बिग्रिरहेको हुन्छ। केही भएन भने बेलुका आइयो भने बिहान १० बजे उखु दिने पालो आउँछ। भुइँमा धुलो, आकाशमा शित राति १० बजे हस्याङफस्याङ गर्दै स्पिडमा ट्र्याक्टरमा उखु लिएर चिनी मिल आएका थिए महोत्तरीको गौशाला २ निगौलका राजेश राम। बर्सेनि पाँच बिघामा उखुखेती गर्ने किसानको सूचीमा उनको नाम पर्छ। सबै किसानजस्तै उसको पनि पीडा छ। उनी उखु खेती गर्दा भएभरको सबै लगानी र शक्ति खर्चिन्छन्। वर्षभर दस नंग्रा खिचाएर, प्रचण्ड घाममा घोटेर, बर्खेझरीमा गोडमेल गरेर उनी उखुखेती लगाउँछन्। मिलमा उखु लिएर आएपछि सकुशल घर फर्किन सकिन्छ कि सकिन्न भन्ने चिन्ता सँगसँगै थपिएको हुन्छ। गुलियो उखुको स्वाद मालिकले चाख्छन्। उनीजस्ता किसानका भागमा कठोर परिश्रम, दुःख, अनिद्रा र गुलियो उखुको नीमजस्तै तीतोको स्वाद मात्रै पर्छ। किसानको लगानी र शक्तिले मिल मालिक मोटाउँछन् भने उखु उब्जाउन लिएको ऋणको भारीले कृषक किचिन्छन्। बहुत गाह्रो छ, नगद खेती उब्जाउँछौं, उधारोमा मिललाई बुझाउनुपर्छ। उखु दिएर खेतबाट आउँदा टोकन लिएर रित्तै हात घर फर्किनुपर्छ, चिनी मिलमा किसानले भोग्दै आएको दुःख पोख्दै उनले भने, उता हेर्नुस् त कस्तो धुलो छ। माथि हेर्नुस् आकाशबाट शीत खसिरहेको छ। चिसो लागेर कति किसान बिरामी हुन्छ त्यसको लेखाजोखा नै छैन। धेरै किसान प्रत्येक वर्षको चिसो लागेर बिरामी परिरहेको बताउँदै उनले थपे, के फाइदा हुन्छ उखु किसानलाई ? उखु उब्जाएर आएको आम्दानी बिरामी भएपछि हस्पिटललाई बुझाउनुपर्छ। त्यसो त मिलमा शौचालयको उचित प्रबन्ध छैन। किसान खुला आकाशमुनि शौच गर्न बाध्य छन्। एभरेस्ट चिनी उद्योगका महाप्रबन्धक कृष्णचन्द्र दासले भने शौचालय, सुत्ने र बस्ने ठाउँको प्रबन्ध मिलमा रहेको जनाए। सुत्न सेड छ। मिलमा चारैतिर चर्पी छ। गाडीका सरसामान र तेल चोरी हुन्छ भनेर किसान गाडीनजिकै बस्छन, सुत्छन्, उनले भने। तर, किसानको व्यथा यति सजिलो कहाँ छ र ! महोत्तरीको गौशाला२ निगौलस्थित खेतमा चिनी मिल पठाउन उखु तयारी गर्दै एक महिला किसान। गौशाला४ रजखोरका किसान चिनी मिलमा उखु पुर्याउन लोड गर्न टायरमा लैजाँदै। गौशाला२ निगौलस्थित उखु खेतमा ट्र्याक्टर फसेपछि डोरी लगाएर तान्दै कामदार। गौशाला१ रामनगरस्थित एभरेस्ट चिनी उद्योगमा उखु बुझाउन काँटातिर लगिँदै। मिलबाहिर पालो कुरेका किसान ट्र्याक्टरमुनि सुत्दै। डोङातिर उखु लैजान मध्यरातमा उभिएर प्रतीक्षा गर्दै। मिलका गार्डले सिक्करमा ताला लगाएपछि बाटोमै रोकिएका उखु किसान। चिनी मिलको डोङामा किसानले ल्याएको उखु क्रेनबाट झारिँदै । चिनी मिलको धुलोमा उभिएर रातिको खाना खाँदै किसान। (तस्बिर : राजकरण महतो)"
संसद् विघटन दोषी को ?,"एकले अर्कोलाई दोष थोपर्नुभन्दा यस्तो प्रवृत्ति दोहोरिन नदिन सबै सचेत हुन जरुरी छ गत ५ पुसमा भएको प्रतिनिधिसभा विघटनले कोरोना त्रासमा बाँचिरहेका नेपाली जनता स्तब्ध भए। दुईतिहाइनजिकको सरकारबाट यस्तो कदम चालिएला भन्ने उनीहरूले सपनामा पनि सोचेका थिएनन्। अन्य देशले आफ्ना जनतालाई खोप उपलब्ध गराइसके तर नेपालमा भने कहिले आउने हो भन्ने कुनै जानकारी छैन। प्राचीन समयदेखि अभ्यासमा विद्यमान रहेका कार्य कारणको सिद्धान्तलाई अनुसरण गर्दै यसको कारण के हो र यसमा को दोषी छ भन्नेबारे राजनीतिक नेपथ्यमा चर्चापरिचर्चा भइरहेका छन्। यस कदमलाई असंवैधानिक भन्दै १३ वटा रिट निवेदन सर्वाेच्च अदालतमा परेका छन्। सर्वाेच्च अदालतको संवैधानिक इजलासमा यसको बहस सुरु भएको छ। यसका लागि अदालतले विघटन गर्नुपरेको कारणबारे राष्ट्रपति, प्रधानमन्त्री तथा सभामुखबाट लिखित जबाफ मागेको थियो। यसअनुरूप लिखित जबाफ पनि तीनैजना पदाधिकारीबाट अदालतले प्राप्त गरिसकेको छ। राष्ट्रपतिबाट लिखित जबाफमा पुस ५ मा बसेको मन्त्रिपरिषद्को बैठकबाट नेपालको संविधानको धारा ७६ को उपधारा (१), (७) र धारा ८५ एवं संसदीय प्रणालीको मर्म एवं मूल्य, मान्यता तथा हाम्रो आफ्नै तथा संसदीय प्रणाली भएका विभिन्न मुलुकको अभ्यासबमोजिम प्रतिनिधिसभाको विघटन गरी निर्वाचन मिति घोषणा गरिएको भन्दै रिट निवेदनको खारेजीको माग गरिएको छ। त्यसैगरी प्रधानमन्त्रीले लिखित रूपमा दिएको प्रत्युत्तरमा विघटन र ताजा जनादेशमा जाने निर्णय प्रधानमन्त्रीको विशेष अधिकार भएको, अर्काे सरकार गठन हुने अवस्था विद्यमान नरहेको, विघटन राजनीतिक विषय भएकाले सर्वाेच्चमा न्यायिक पुनरावलोकनको विषय नरहेको र यसको न्यायिक निरूपण हुन नसक्ने उल्लेख गरेका छन्। सभामुखले भने विघटन सार्वभौम जनताको प्रतिनिधिमूलक संस्था संसद्उपरको हस्तक्षेप रहेको दाबीसहित त्यस्तो हस्तक्षेप संविधानको मर्म र भावनाको अनुरूपसमेत देखिन नआएको हुदा रिट निवेदकको दाबी संविधानबमोजिम नै देखिएकाले प्रतिनिधिसभा विघटन हुन सक्ने कुनै आधार नभएको लिखित रूपमा पेस गरेका छन्। नेपालको राजनीति विगतमा धेरैवटा रोगमध्ये तीनवटा महारोगबाट पीडित भएको सबैलाई थाहा भएकै हो। प्रथमतः विशाल मन्त्रिमण्डलको गठन गरिनु एउटा रोगकै रूपमा स्थापित भएको थियो। पूर्वप्रधानमन्त्री बाबुराम भट्टराईले यस्तो विराट् आकारको मन्त्रिमण्डलको गठन गरेका थिए कि कति मन्त्रीलाई त उनले नचिनेको कुरा सार्वजनिक भएको थियो। त्यसकारण प्रधानमन्त्रीसहित २५ जनाभन्दा बढी मन्त्री नरहने व्यवस्था धारा ७६ को उपधारा (९) मा व्यवस्था गरिएको छ। त्यसैगरी सरकार स्थापनासितै झन्डै समानान्तर रूपमा अविश्वास प्रस्तावको सिलसिला आरम्भ हुने गरेकाले सरकार निर्माण भएको दुई वर्षसम्म अविश्वासको प्रस्ताव ल्याउन नपाइने र अविश्वासको प्रस्ताव असफल भएको अवस्थामा एक वर्षभित्र अर्काे अविश्वासको प्रस्ताव ल्याउन नपाउने प्रावधान संविधानकोे धारा १०० को उपधारा (४) मा व्यवस्था गरियो। यसका अतिरिक्त संसद् विघटन पनि बारम्बार भइरहेकाले भरिसक्य विघटन गर्नुनपर्ने परिस्थिति सिर्जना गरियो। यसअनुसार राट्रपतिले प्रतिनिधिसभामा बहुमतप्राप्त संसदीय दलको नेतालाई प्रधानमन्त्री धारा ७६ को उपधारा (१) बमोजिम नियुक्त गर्ने तर कुनै पनि दलको बहुमत नभएमा दुई वा दुईभन्दा बढी दलहरूको समर्थनमा बहुमत प्राप्त गर्न सक्ने प्रतिनिधिसभाको सदस्यलाई धारा ७६ को उपधारा (२) बमोजिम प्रधानमन्त्री नियुक्ति गर्ने व्यवस्था गरियो। उपधारा (२) अनुसार नियुक्त भएको प्रधानमन्त्रीले धारा ७६ को उपधारा (४) बमोजिम ३० दिनभित्र विश्वासको मत प्राप्त गर्न नसके प्रतिनिधिसभामा सबैभन्दा बढी सदस्य भएको ठूलो दलको संसदीय दलको नेतालाई धारा ७६ को उपधारा (३) बमोजिम प्रधानमन्त्रीमा नियुक्त गर्ने तर उसले पनि धारा ७६ को उपधारा (४) बमोजिम ३० दिनभित्र विश्वासको मत प्राप्त गर्नुपर्ने प्रावधान राखियो। उसले पनि विश्वासको मत प्राप्त गर्न नसकेमा राष्ट्रपतिलाई कुनै पनि प्रतिनिधिसभाको सदस्यले विश्वासको मत प्राप्त गर्न सक्ने आधार प्रस्तुत गरेमा उसलाई धारा ७६ को उपधारा (४) बमोजिम तीस दिनभित्र विश्वासको मत प्राप्त गर्ने शर्तमा प्रधानमन्त्री नियुक्त गर्न सकिने धारा ७६ को उपधारा (५) मा व्यवस्था गरियो। यसरी नियुक्त गरिएको प्रधानमन्त्रीले पनि विश्वासको मत प्राप्त गर्न नसकेमा मात्र प्रधानमन्त्रीको सिफारिसमा राष्ट्रपतिले धारा ७६ को उपधारा (७) बमोजिम प्रतिनिधिसभा विघटन गर्न सक्ने व्यवस्था रहेको छ। संसद् विघटनले कम्युनिस्टहरूले जनमतको कदर गर्न सक्दैनन् भन्ने चरितार्थ मात्र गरेको छैन प्रधानमन्त्रीलाई चौतर्फी घेराबन्दीमा पारेर पार्टीभित्रको प्रतिपक्षीले पनि गम्भीर भूल गरेको छ। यसबाट के प्रस्ट हुन्छ भने राष्ट्रपतिबाट विद्यमान धारा ७६ को विभिन्न उपधाराको अभ्यास नै नगरी एकैपटक धारा ७६ को उपधारा (७) को प्रयोग गरी प्रतिनिधिसभा विघटन गरेको देखिन्छ। भर्याङबाट ओर्लिंदा एकपछि अर्काे खुट्किला हुदै झर्नुपर्नेमा एकैपटक तल्लो खुट्किलामा उफ्रिनाले दुर्घटना भएको स्पष्टै देख्न सकिन्छ। त्यसकारण राष्ट्रपति तथा प्रधानमन्त्रीले दिएको लिखित जबाफ उचित नभएको ठहर्छ। अब प्रश्न उठ्छ यस्तो अनुत्तरदायी कदम लिएकोमा कसको दोष छ र दोषी कस्तो सजायको भागी हुन्छ। महाभारत युद्धको अन्त्यमा कसले गर्दा यत्रो जनसंहार भयो र को दोषी हो भन्नेबारेमा छलफल भएको पाइन्छ। प्रथमतः दोष दुर्याेधनलाई दिइएको छ किनभने उनले दुइटा गाउसम्म पनि पाण्डवलाई दिन मानेनन्। त्यसैगरी स्वर्गारोहण पुराणमा द्रौपदीको निधन भएपछि युधिष्ठिरले उनले १३ वर्षसम्म कपाल नकोरी कौरवले गरेको चीरहरणको सम्झना दिलाएकी हुनाले महाभारतको युद्ध भएको दोष दिएका थिए। त्यसैगरी उनले भाइ सहदेवलाई पनि दोष दिएका छन्। किनभने उनलाई भविष्यका बारेमा थाहा थियो। सहदेवले सुरुमै यस्तो भीषण परिणाम हुन्छ भनिदिएको भए युद्ध नहुने सम्भावना थियो। त्यसैगरी गान्धारीले कृष्णलाई दोष दिइन् किनभने उनलाई सबैले यति आदार गर्दथे कि उनले चाहेको भए युद्ध पछाडि धकेलिन सकिन्थ्यो। तर कृष्णले गान्धारीलाई विदुरले छोरालाई नियन्त्रण गर्नु भन्दाभन्दै पनि नमानेकाले युद्ध भएको व्यक्त गरेका थिए। विदुरले दुर्याेधन जन्मनासाथ अनिष्टकारी घटना भएकाले धृतराष्ट्रलाई पुत्र परित्याग गर्ने सल्लाह पनि दिएका थिए। यसो गरेको भए पनि युद्ध नहुने सम्भावना थियो। कुन्ती र गान्धारीले पनि आफ्ना पुत्र भीम तथा दुर्याेधनलाई छुच्याईं गर्नासाथ गाली गरिरहन्थे। तर पछि द्रौपदीको चीरहरण भएपछि कुन्तीले विचार बदलेकी थिइन। कृष्णले दुर्याेधनसित अन्तिम शान्तिवार्ता गर्न जानु पहिले पाच पाण्डव, कुन्ती तथा गान्धारीसित कुरा गर्दा दुई रानी मात्र युद्धका पक्षमा भएको पाएकाले यी दुईलाई पनि युद्धको मुख्य कारक मानेका छन्। यसैगरी यस विघटनका मामलामा पनि जनता, विरोधी दल, नेकपाको विरोधी समूह, प्रधानमन्त्री तथा राष्ट्रपतिलाई प्रमुख सम्भावित पात्रका रूपमा लिन सकिन्छ। आम निर्वाचनमा कुनै पनि दलले बहुमत प्राप्त नगरेको खण्डमा यदाकदा जनतालाई पनि दोष दिइन्छ। त्यसैकारण जनताले गुणदोषका आधारमा राजनीतिक दलले बहुमत प्राप्त गर्ने गरी मतदान गर्छन्। तर यसपालि यस्तो परिस्थिति थिएन। नेकपालाई दुईतिहाइनजिकको अभिमत जनताले प्रदान गरेका थिए। कम्युनिस्टहरूले जनमतको कदर गर्न सक्दैनन् भन्ने संसद् विघटनले चरितार्थ मात्र गरेको छैन प्रधानमन्त्रीलाई चौतर्फी घेराबन्दीमा पारेर पार्टीभित्रको प्रतिपक्षीले पनि गम्भीर भूल गरेको छ। संसद् अर्काे पात्र भनेको विरोधी दल हो। नेपाली कांग्रेसलाई विरोधी दलको भूमिका निर्वाह नगरेर उल्टै साठगाठ गरेको दोष लागेको छ। प्रधानमन्त्रीले त अब नेपाली कांंग्रेस विरोधी दल रहेन र यो सहयोगी दलमा रूपान्तर भयो भनेर सार्वजनिक अभिव्यक्ति नै दिएका थिए। त्यसकारण पूर्ण दोष नेकपाले लिनुपर्ने हुन्छ। नेकपामा पनि विरोधी समूहको दोष छ कि भनेर विश्लेषण गर्नुपर्ने हुन्छ। जुनै पनि लोकतान्त्रिक दलमा विरोधी समूह हुन्छ नै। यसलाई शासनमा रहेको दलले दोष दिनु भनेको नाँच्न नजान्नेले आगन टेढो भयो भनेजस्तै नै हो। किनभने संविधानको धारा १०० को उपधारा (२) मा प्रतिनिधित्व गर्ने दल विभाजित भएमा विश्वासको मत लिने व्यवस्था छ। प्रधानमन्त्री ओलीले आफूलाई ६३ प्रतिशत बहुमत भएको व्यक्त गरिरहेका छन्। घेराबन्दीमा पारेर काम गर्न नदिएको भन्नु बाघचाल खेलको बाघले बाख्राले छेके भनेर गुनासो गरेजस्तै हो। संविधानको धारा ६१ को उपधारा (४) मा संविधानको पालन र संरक्षण गर्नु राष्ट्रपतिको कर्तव्य हुने छ भनेर उल्लेख गरिएको छ। उनले विभिन्न राजनीतिक नेता, नागरिक समाजका अगुवा तथा बुद्धिजीवीसित परामर्श लिन सक्थिन्। यसले राजा चाल्र्स प्रथमले सन् १६२६ मा गरेको सदनको विघटनको स्मरण गराउँछ। विघटन अलिक ढिलो गर्ने कि भनेर उनका केही समर्थकले प्रश्न गर्दा होइन एक सेकेन्ड पनि नपर्खने भनेर राजाले उत्तर दिएका थिए। अन्ततः उनको शिरछेदन गरिएको थियो। महाभारतमा विभिन्न पात्र र विशेष गरेर दुर्याेधनको प्रमुख भूमिका रहे पनि अन्ततोगत्वा राजा धृतराष्ट्रलाई नै युद्धको कारकका रूपमा लिइन्छ। किनभने उनले पुत्रमोहमा परेर उचित कदम लिन सकेनन्। त्यसैगरी राष्ट्रपति पनि दुर्याेधनरूपी प्रधानमन्त्रीको वशमा परेर यस्तो अप्रिय निर्णय लिन उन्मुख भइन्। प्रधानमन्त्रीको सिफारिस कार्यान्वयन गर्नुपर्ने बाध्यता हुन्छ भनेर राष्ट्रपतिले पदको गरिमा राख्न विभिन्न पहल गर्नुपथ्र्यो।"
एनसेल बाह्रखरी गल्फ पोखरामा,"काठमाडौं : नेपालको पर्यटन क्षेत्रमा विशेष योगदान पुयाउने उद्देश्यअनुरूप नियमित रूपमा सञ्चालन हुँदै आएको आमन्त्रण गल्फ प्रतियोगिताको चौथो संस्करण यस वर्ष पोखरामा आयोजना हुने भएको छ। एनसेलसँगको सहकार्यमा माघ २३ देखि २५ गतेसम्म पोखरामा प्रतियोगिता आयोजना हुन लागेको हो। पत्रकार सम्मेलनमा बाह्रखरी मिडियाका प्रधान सम्पादक प्रतीक प्रधानले पोखराको पर्यटन प्रवद्र्धनका लागि यस वर्ष पोखरामा प्रतियोगिता आयोजना गर्न लागिएको जानकारी दिए। उनले पर्यटन क्षेत्रलाई नै उत्साहित र सकारात्मक गति दिने विश्वासका साथ यो वर्ष पोखरालाई एनसेल बाह्रखरी गल्फको केन्द्रबिन्दु बनाइएको बताए। प्रतियोगितामा काठमाडौं, पोखरा, विराटनगर, वीरगञ्ज, चितवन, भैरहवा, नेपालगन्ज र धनगढीका कर्पोरेट लिडर तथा गल्फ खेलाडीलाई प्रतिस्पर्धा गराउनुका अतिरिक्त उल्लेखित सहरबाट विशेष पाहुनालाई पनि निमन्त्रणा गरिने जनाइएको छ। खेलाडी र विशेष पाहुनालाई माघ २३ देखि २५ सम्म पोखराका विभिन्न स्थानको भ्रमण गराउने र साहसिक खेलमा सहभागी गराउने कार्यक्रम पनि समावेश गरिएको छ। गल्फ प्रतियोगिता हिमालयन गल्फ कोर्समा फेब्रुअरी ६ तारिख अर्थात् माघ २४ गते हुनेछ। १८ होलमा स्टेबल फोर्ड फम्र्याटमा प्रतिस्पर्धा गर्नेछन्। प्रतियोगिताका अलराउण्ड विजयीले सुनको गल्फ बल अर्थात् बाह्रखरी गोल्डेन बल पुरस्कारस्वरूप प्राप्त गर्नेछन्। साथै अन्य विजयीले ट्रफी तथा प्रमाणपत्र प्राप्त गर्नेछन्। त्यस्तै होल इन वन गर्ने खेलाडीलाई हुन्डाइ ग्रान्ड आइटेन नियोस उपहार राखिएको बाह्रखरी मिडियाका प्रबन्ध निर्देशक ज्ञानेश्वर आचार्यले जानकारी दिए।"
स्पेनिस सुपरकप : रियल मड्रिडलाई हराउँदै बिल्बाओ फाइनलमा,स्पेनिस सुपरकप अन्तर्गत बिहीबार राति भएको दोस्रो सेमिफाइनलमा एथ्लेटिक बिल्बाओसँग रियल मड्रिड पराजित भएको छ। रियल बिल्बाओसँग २१ गोल अन्तरले पराजित भएको हो। बिल्बाओको लागि रउल गार्सियाले दुबै गोल पहिलो हाफमै गरेका हुन्। उनले खेलको १८ र ३८औँ मिनेटमा गोल गरेका हुन्। दोस्रो गोल भने पेनाल्टी मार्फत गरेका थिए। रियलका लागि दोस्रो हाफमा करिम बेन्जोमाले खेलको ७३औँ मिनेट एक गोल गरे। जितसँगै बिल्बाओ फाइनलमा प्रवेश गरेको छ। आइतबार हुने फाइनलमा उसले बार्सिलोनाको सामना गर्नेछ।
