शीर्षक,विवरण
घोडेजात्रा किन मनाइन्छ,"घोडेजात्रा घोडाप्रतिको सम्मान त हुँदै हो तर यो घोडा दौड नभएर जात्रा भएकाले धार्मिक र सांस्कृतिक मान्यतासँग पनि यसको सम्बन्ध छ। पिशाच चतुर्दशीको भोलिपल्ट औंसी तिथिमा मनाइने यो पर्व भएकाले यसले तान्त्रिक मान्यतालाई आत्मसात गरेको पाइन्छ। किनकि, घोडा दौडाएर पिशाच, दुष्टात्मा भगाउने कार्य र विश्वासलाई मल्लकालको बढ्दो तान्त्रिक विधाको प्रभावसँग जोडेर हेर्दा पनि पुष्टि हुन आउँछ। हाम्रो देशको संस्कृतिको एक प्रमुख अंगका रूपमा नेपालका विभिन्न चाडपर्वलाई पनि लिइएका छन्। ती चाडपर्वलाई सम्पूर्ण नेपालीले खुला हृदयले मिलोमतो गरी भाग लिने गर्छन्। यो चाड चैत्र कृष्ण औंसीका दिनमा पर्छ। यस वर्षको यही चैत २९ गते आइतबार परेको छ। यसलाई पिशाच चतुर्दशी पनि भन्छन्। यस दिन टुँडिखेलमा घोडा दगुराउने जात्राका साथै अरू विभिन्न देवीदेवताका रथयात्रा पनि हुन्छ। घोडेजात्रा नेवार समुदायको एउटा ठूलो चाड हो। यस दिन भगवान् शिवजीको धुमधामसँग पूजाआजा गरिन्छ। अझ बढी नाचगान, बाजागाजा र परम्परागत भेषभूषा नेवार समुदायले यस पर्वलाई बढी उल्लासमय वातावरणमा मनाउँछन्। यस दिन काठमाडौंको टुँडिखेल नजिकै रहेका लुकुवा महादेव वा पिशाचेश्वर महादेवको पूजाअर्चना पनि गर्ने परम्परा छ। यिनै लुकुवा महादेवलाई पिशाच चतुर्दशीका दिन रछानबाट झिकी नुहाई दिई सफासुग्घर तुल्याई मद्यमांस आदि तामसी भोग चढाइन्छ। यस भोगमा छ्यापी, लसुनजस्ता उत्तेजक भोजनको प्राचुर्य हुन्छ। भनिन्छ घोडे जात्रापछि लसुन छिपिएको हुन्छ, खानलायक हुँदैन भन्ने किम्वदन्ती पनि आजसम्म त्यत्तिकै चरितार्थ रहेको पाइन्छ। हिन्दु संस्कृतिमा आफ्ना पूर्वजप्रतिको उदारता एवं कृतज्ञताको प्रदर्शन गर्ने सांस्कृतिक धरोहरका रूपमा घोडेजात्रालाई लिन सकिन्छ। छिटोछरितो, बलवान् जनावरका रूपमा घोडाको महत्त्व पौराणिककालदेखि नै सर्वस्वीकार्य भएकाले नै मानिसले घोडालाई तालिम दिई कज्याएर आफूअनुकूल यातायात साधन र मनोरञ्जनका लागि उपयोग गर्दै आएका छन्। साथै, वैदिककालमा घोडाको महत्त्वपूर्ण भूमिका र मान्यता रहेको देखिन्छ। उसबेला चक्रवर्ती राजाले आफ्नो प्रतिष्ठा, राज्यको सीमा सुरक्षा स्थिर राख्न, राज्यबाट कर उठाउन श्यामकर्ण घोडालाई विशेष रूपले सजाई विशेष अधिकार दिई दिग्विजय गर्न छाडेका र सो कार्य सम्पन्न भएपछि उनले अश्वमेघ यज्ञ सम्पन्न गरेका पुराणमा उल्लेख पाइन्छ। साथै, सामाजिक प्रतिष्ठान र मान्यतामा नेपालको कर्णाली अञ्चलको मुगु जिल्लाको घोडा भेडा प्रथामा स्थानीय जनतामा भैपरी आउने मुद्दामामिला, झैझगडा, अंशबन्डा आदिमा स्थानीय भद्रभलाद्मी मध्यस्थकर्ताको सहयोगमा कुनै पनि समस्याको समाधान गरिदिने मध्यस्थकर्तालाई भेडाको मासु खुवाई घर फर्कंदा घोडामा चढाएर पठाउने नियमको उल्लेख पाइन्छ। घोडेजात्राअघि आजको जस्तो रूपमा हुँदैनथ्यो। तबेलाबाट घोडा ल्याएर मत्याई दौडाइने गरिन्थ्यो र राजाहरूले भद्रकाली दर्शन गर्ने प्रथा थियो। दर्शन गर्न जाँदा राजा घोडामा जाने गर्थे। राजाको पछिपछि मन्त्रीहरू र दरबारियाहरूको ताँती छुट्थ्यो। राजाको दर्शनयात्राको शोभा हेर्न टुँडिखेलमा जनता भेला हुने गर्थे। यसरी राजाको घोडेयात्राले पछि गएर औपचारिक घोडेजात्राको रूप हुन गएको अनुमान गर्न सकिन्छ। यस जात्राको पहिलाको रूप पाटनको बालकुमारीको चौरमा हिजो आजसम्म पनि देख्न पाइन्छ। आज आएर विभिन्न मनोरञ्जन थपिँदै गए र यो घोडेजात्राको तयारी धेरै दिनअघिदेखि गरिन थालेको हो। यस जात्राको मुख्य आकर्षण पक्ष भन्नाले घोडा, मोटर, मोटरसाइकल, साइकल, रेसजस्ता खेलहरूको प्रतियोगिता हो। यसका अलावा विभिन्न खेल, तमासा, लडाइँका प्रदर्शन, सर्कस पनि देखाइन्छ र फौजीले हेलिकप्टरबाट विभिन्न किसिमका रोचक तथा घोचक कार्यक्रम लोकप्रिय हुन थालेको छ। यसले घोडेजात्रा हेर्नेको संख्यामा तीव्र प्रतिस्पर्धा हुन थालेको छ। अहिले आएर साधारण जनताले मोटरसाइकल, साइकल, दौडमा भाग लिन पाउँछन्। त्यस्तैगरी महिलाले पनि विभिन्न खेलमा भाग लिन थालेका छन्। टुँडिखेल मञ्चमा राष्ट्रपतिलगायत, प्रधानमन्त्री अन्य मन्त्री र विदेशका प्रतिनिधिलगायत उच्च पदस्थ सरकारी कर्मचारीको पनि यस अवसरमा सरिक भएको पाइन्छ। घोडेजात्राको आफ्नै ऐतिहासिक मान्यता, मूल्य र महत्त्व पनि रहेको छ। यस किसिमको प्रचलनको सुरुवात गर्ने राजा जयप्रकाश मल्ल हुन्। यो जात्रा खासगरी काठमाडौं उपत्यकाको तीन सहरमा भव्यरूपमा मनाइन्छ। यो जात्रामा विशेषगरी विवाह भएर गएकी चेलीबेटीलाई भोज खुवाउने प्रचलन अहिलेसम्म नेवारी समाजमा कायमै छ। यो चाड तीन दिनको भए पनि अन्तिम दिन चैत शुक्ल परेवाको दिन मातृका देवीका खटहरू सहरमा परिक्रमा गराई छवटा गल्लीबाट ल्याई असन चोकमा सातवटा खट घुमाउने कामलाई सप्तमातृकाको आपसमा ढोकभेट भएको पनि भनिन्छ भन्ने किम्वदन्ती छ। हाम्रो समाजमा विभिन्न चाडपर्वका आआफ्नै किसिमको महत्त्व बोकेर आएका छन्। त्यसमध्ये घोडेजात्रा पनि एक महत्त्वपूर्ण पर्व हो। यसको धार्मिकभन्दा सामाजिक महत्त्व बढी भएको पाइन्छ। यसले नेवारी सम्प्रदायमा आफ्नै गरिमा र अस्तित्वलाई ज्वलन्तरूपमा प्रस्तुत गरिरहेको छ। यसबाट नेवारी समाजको कला र कौशलताको चरम विकास भएको यसबाट स्पष्ट हुन्छ। अत: नेवारी समाजमा यसलाई जोड दिएको प्रतीत हुन्छ। त्यसैले हिन्दु संस्कृतिमा आफ्ना पूर्वजप्रतिको उदारता एवं कृतज्ञताको प्रदर्शन गर्ने सांस्कृतिक धरोहरका रूपमा यस जात्रालाई लिन सकिन्छ। यो घोडेजात्रा पर्व विशेषता कृषक वर्गले आनन्द गर्ने चाड हो। घोडेजात्रा गरिब कृषकले पनि जंगबहादुरको घोडा किन्छ भनी व्यंग्य गरिएको पाइन्छ। यसर्थ प्रत्येक वर्ष घोडेजात्रा यसरी नै सम्पन्न हुन्छ।"
दलितपनाको शल्यक्रिया,"समाजवादी युगमा पनि मानवलाई दलित बनाइराख्नु अमानवीय र निन्दनीय कार्य हो नेपालमा कथित दलित शब्द २०२४ सालबाट प्रयोगमा आएको पाइन्छ। नेपाल राष्ट्रिय दलित जनविकास परिषद् दर्ता गर्न पञ्चायतले दलित शब्द हटाउनु भनेकाले दर्ता नै रोकिएको थियो। तत्कालीन पञ्चायती सरकारले शिल्पी समुदायको पहिचान कथित दलित भनेर मान्यता दिएको थिएन। त्यस समयका कम्युनिस्ट विचार बोक्ने भ्रातृ संगठनका नाममा समेत दलित शब्द वर्जितजस्तै थियो। दलित शब्दको सट्टामा समता, उत्पीडितजस्ता शब्द राखेर संगठन बनाएको देखिन्छ। २०५४ सालबाट नेपाली कांग्रेसको नेतृत्वको सरकारले दलित शब्दलाई प्रयोग गरेर शिल्पी समुदायलाई कलंकित गराएको थियो। स्थानीय विकास मन्त्रालयमातहत रहने उपेक्षित, उत्पीडित तथा दलित वर्ग उत्थान विकास समिति गठन गरी विभिन्न जातिलाई दलितमा सूचीकृत गरिएको थियो। मन्त्रालयले लादेको तथाकथित दलित शब्दको कडा विरोध गर्दै कसाई, कुशले, धुन्चे, सतार, सन्थाललगायतका जाति कथित दलित सूचीबाट हटेका थिए। यसरी शिल्पी समुदायले दलित पदावलीको विरोध गर्दागर्दै पनि बालीघरे अवसरवादी र गैरसरकारी संस्थाहरूका पसलेहरूलाई परियोजनाका लागि अर्को विकल्प थिएन। यही सीमित स्वार्थी समूहले नेपालको अन्तरिम संविधान, २०६३ र नेपालको संविधान २०७२ मा समेत कथित दलित शब्द घुसाएर ठूलै युद्ध जितेजस्तो गर्दैछन्। यसले शिल्पकौशलले भरिपूर्ण शिल्पी समुदायलाई संवैधानिक रूपले समेत कथित दलित, उपेक्षित बनाउने काम गरेको छ। यो विषय नेपालको संविधान २०७२ ले व्यवस्था गरेको समानताको हकसँग बाझिएको छ। गणतान्त्रिक समाजवादउन्मुख व्यवस्थामा दलित कोही हुन्छ ? जसले संयुक्त राष्ट्रसंघको सबै प्रकारका जातीय विभेद उन्मूलनसम्बन्धी अन्तर्राष्ट्रिय महासन्धिको मर्म र भावनाको कुठाराघात गरेको छ। जनआन्दोलनको राप र तापमा अन्तरिम व्यवस्थापिकासंसद्ले नेपाललाई २०६३ साल जेठ २१ गते छुवाछूतमुक्त राष्ट्र घोषणाको समेत उल्लंघन गरेको छ (विश्वकर्मा, नेपाली,२०७६)। यससँगै जातीय भेद्भाव तथा छुवाछूत (कसुर र सजाय) ऐन २०६८ लागु भइसकेको छ। मानवअधकिारको विश्वव्यापी घोषणपत्र १९४८ र सबै किसिमका जातीय भेद्भाव उन्मूलन गर्नेसम्बन्धी अन्तर्राष्ट्रिय महासन्धि १९६५ को समेत बर्खिलाप गरेको छ। संयुक्त राष्ट्रसंघका सदस्य राष्ट्रको हैसियतमा नेपालले सन् १९७१ जनवरी ३० (०२७ साल माघ २७ गते) यो महासन्धिलाई अनुमोदन गरिसकेको छ। कथित दलित शब्द संविधानमा राख्दैमा शतप्रतिशत सबैले माने भन्नु मूर्खता हो। यसलाई सर्वसाधारणदेखि विद्वत्वर्गले समेत सहज रूपमा रुचाएका छैनन्। आम उत्पीडित समुदायलाई सोधेर राखेको पनि होइन। कसैको हिम्मत छ भने जनमत सर्वेक्षण गरे भैगो नि, जुन शब्दमा ज्यादा बहुमत आउँछ। त्यसैमा सबैले स्वीकार गर्न करै लाग्ला। आजको २१ औं शताब्दीका विज्ञान, प्रविधि, सूचना तथा सञ्चारले सुसज्जित युवापिढी कथित दलितको पोको झुन्ड्याउन कदापि चाहँदैनन्। समाजवादी युगमा पनि मानवलाई दलित बनाइराख्नु कहाँसम्मको निकृष्ट अमानवीय र निन्दनीय कार्य हो ? अपहेलित, उपेक्षित, घृणित कथित दलित शब्दबाट सबैले मुक्ति चाहेका छन्। बरु विकल्पमा भने खुला हुनुपर्छ। शिल्पी वा अरू कुनै सर्वस्वीकार्य साझा शब्दमा। कथित दलित शब्दले आम समुदायलाई कतिसम्म कोक्याएको रहेछ भन्ने सन्दर्भ बुफ्न २०६८ सालको राष्ट्रिय जनगणनामा झन्डै दुई लाखले दलित भनेर खुल्नै चाहेनन्। अरू केही रोचक प्रसंगलाई हेरौं पहिलो, पंक्तिकार २०६२ सालमा राष्ट्रिय दलित आयोगबाट द्वन्द्वमा बालबालिकाको अवस्था अध्ययन गर्न गएको थियो। त्यसक्रममा रुकुम, रोल्पा, बाँके, बर्दिया जिल्ला भ्रमण गरियो। बाँके भ्रमण गर्ने क्रममा एउटा गाउामा पुगियो। जहाँ निम्नमाध्यमिक विद्यालयसँगै एक सानो गाउँ पनि जोडिएको रहेछ। यो गाउँ पहिला सबै शूद्रअछूतका रहेछन्। अहिले उनीहरू खुल्न चाहँदैनन्। आफूलाई कथित दलित पनि भन्दैनन्। हामीले उनीहरूलाई वास्तविकता बताउन कोसिस गर्यौं, तर कसैले बताउनै चाहेनन्। उल्टै हप्कीदप्की र गाली मात्रै खानुपर्यो। उनीहरूले हामीलाई बताए दलित भन्नुभन्दा नभन्दा नै हामीलाई आत्मसम्मान र गौरव लाग्छ। दोस्रो, २०६८ सालको राष्ट्रिय जनगणनामा म आफैं ललितपुर जिल्लाका केही स्थानमा गणकको रूपमा रहें। गणना लिने क्रममा धेरैले आफ्नो वास्तविक चिनारी दिन चाहेनन्। बरु विभेद नभए आफ्नो जाति नै बताउने इच्छा गरेको थिए। तर उनीहरू कथित दलितबाट भने अलग रहने बताएका थिए। यी माथिका दुई प्रतिनिधिमूलक घटनाबाट हामीले के बुझ्न सक्छौं त ? खासगरी नेपालको सामाजिक र राजनीतिक आन्दोलनले समुदायको मनोभावना बुझ्न सकेकै छैन। खुल्न नचाहनेले के बुझे भने हामी राजनीतिक र सामाजिक कार्यक्रमका नाममा बिक्री भइरहेका छौं। राजनीतिक कथित दलित नेतृत्व र गैरसरकारी संस्थामा लाग्नेमध्ये केही टाठाबाठाले मात्रै अवसर लिइरहेका छन्। हामी हेरेको हेर्यै भन्ने आम बुझाइ छ। धेरैजसो उनीहरू अप्ठ्यारोमा पर्दा राजनीतिक र सामाजिक अभियन्ता उनीहरूसँग जोडिएनन्। कतिपय उनीहरू आफैं आर्थिक रूपमा सम्पन्न भएकाले पनि दलित भनेर झन् बद्नाम कमाउन चाहेनन्। राजनीतिक र सामाजिक क्षेत्रमा पाएको अवसरसमेत न्यायिक तौरतरिकाबाट वितरण नहुनुले वितृष्णा बढेको हुन सक्छ। अर्को कुरा कथित दलित वाक्क हुञ्जेल भजाउने तर अवसर लिने बेलामा उही दुईतीनवटा समुदाय मात्रै हुन्छ। आदि इत्यादि कारणले कथित दलित शब्द बेस्सरी गनाएको प्रस्ट देखिन्छ। कथित दलित राजनीतिक नेतृत्वमा तीनखाले आम प्रवृत्ति वा राजनीतिक लाइन रहेको देखिन्छ राजनीतिकसामाजिक दलितपना पहिलो, खाइजीवीका खालको प्रवृत्ति वा राजनीतिक लाइन : यसले आफ्नो जीवनभरि विभिन्न पार्टीमा लागेर समय सकेको हुन्छ। ढल्किँदो उमेर र कमजोर आर्थिक अवस्थाको बाध्यताले जसरीतसरी अवसर लिएर बाँच्नुबाहेक अरू सोच्दैन। अनुदार र समानुपातिकरहित निश्चित जातवंशको पकड रहेको पार्टीमा उसको केही पनि चल्दैन। दोस्रो, दास, गुलाम खालको प्रवृत्ति वा राजनीतिक लाइन : यसलाई बँधुवा मजदुरका रूपमा कजाउने सामन्ती प्रथाको अवशेष राजनीतिक बालीघरे भन्न सकिन्छ। कसरी हुन्छ, के गरेर हुन्छ, पार्टीको उपल्लो नेतृत्वलाई खुसी पार्नतिर लाग्छ। अवसर, पदप्रतिष्ठा तथा लाभका लागि ऊ नेतृत्वप्रति नतमस्तक हुन्छ। दास, गुलामका रूपमा आफूलाई खडा गर्छ। यसले आफ्नो निहित स्वार्थपूर्तिका लागि र उपल्लो नेतृत्वलाई रिझाउन जेसुकै गर्न तयार हुन्छ। यी दुवैखाले प्रवृत्ति वा राजनीतिक लाइनलाई स्वार्थ र व्यक्तिकेन्द्रित राजनीति पनि सकिन्छ। अर्थात् अझै प्रस्ट भाषामा भन्दा धुपौरै, कुरौटे प्रवृत्ति वा राजनीति भन्न सकिन्छ। तेस्रो, स्वाभिमान, विद्रोही प्रवृत्ति वा राजनीतिक लाइन : यसले आफूलाई स्वार्थ र व्यक्तिकेन्द्रित राजनीतिभन्दा टाढा राखेर समुदायलाई केन्द्रमा राखेको हुन्छ। तर कुनै पार्टीका उपल्लो नेतृत्वसँग यो लाइनको राजनीति गर्नेहरू अक्सर झुक्दैनन्। पार्टीभित्रै विद्रोही भइरहने, स्वाभिमान नगुमाउने र समुदायको हित र मुद्दामा ध्यान दिने गर्छन्। यसर्थ उनीहरूलाई पार्टीमा खास हैसियतमा लैजान पहिलो र दोस्रो राजनीतिक प्रवृत्ति बोक्नेहरूले रोक्ने, छेक्ने र छिर्के लगाइदिन्छन्। यस खालको राजनीतिक लाइनका नेतृत्व राजीतिक पार्टीभित्र र बाहिर पनि रहेका हुन्छन्। उदाहरणका लागि भारतमा अम्बेडकर, नेपालमा रूपलाल विश्वकर्मा, आधुनिक रूसका पिता स्टालिन (सार्की) र इटालीका मुसोलिनी (कामी) लाई लिन सकिन्छ। आम उत्पीडित समुदायको आत्मसम्मान, स्वाभिमान, समानताका लागि तेस्रो राजनीतिक लाइनबाट मात्रै सम्भव छ। जात र धर्ममा आधारित राजनीतिक, सामाजिकआर्थिक प्रणालीको दुष्चक्र तोड्ने उत्तम उपाय यही हो। पहिलो र दोस्रो राजनीतिक लाइनबाट मुक्तिको कल्पना गर्न सकिँदैन। तेस्रो खाले राजनीतिक लाइनको विकासका लागि प्रगतिशील विचार बोक्नेहरू सबैसँग सहकार्य गर्न सकिन्छ। साझा अभियानका रूपमा एकाकार हुँदै हातेमालो गरेर अगाडि बढ्न सकिन्छ। पुछारमा त्यसैगरी राजनीतिभन्दा बाहिर नेपालको सामाजिक अभियान वा गैरसरकारी निकायमा पनि विविध समस्या छन्। डा सञ्जीव उप्रेतीको भनाइमा गैरसरकारी संस्थाहरूको काम बाघ पालेर बिरालो बनाउनुजस्तै हो। समुदायको उत्थान र सशक्तीकरण गर्ने भनेकाहरू नै एकाध वर्षमा आफ्नै सशक्तीकरण गरेर निस्कन्छन्। यसले कथित दलित समुदायमा मध्यम वर्गबाट माथि उक्लन लागेको अर्को वर्ग जन्मन सक्छ। सबभन्दा खतरनाक कुरा के छ भने बजेट आउने मुख्य भान्से उही शासक वर्गकै भएकाले वर्ग निर्माणको तह झनै बढ्ने देखिन्छ। तसर्थ सामाजिक परिवर्तनमा गैरसरकारी संस्थाहरूको भूमिका निश्पक्ष मूल्यांकन हुन जरुरी छ। नेपाली समाजको वर्ग विभाजन, सामाजिक र लैंगिक विभेद हेर्दा चाहिएको आमूल परिवर्तन हो। जतिसुकै आन्दोलन र क्रान्ति भए पनि सधैं सुधारमुखी परिवर्तन हुँदै आएको छ। बृहत् सामाजिक परिवर्तनको खाकासहित अभियानमा जानुपर्नेमा नामधारी कम्युनिस्ट पार्टीले नै थर परिवर्तन गराउनतिर लागे। यसकै आधारभूमिमा आम समुदाय दलितबाट भाग्ने कारण बन्यो। कथित दलित भनिएकाहरू पनि थर फेरपछि म पनि ठूलै पो हुँ त भन्ने घमण्डले घटुक्क थुक निल्ने नै भए। यसैकारण नेपालको सामाजिक आन्दोलनले गति लिन नसकेको हो। कचल्टिएको सधैंभरि संक्रमणमै अड्किरह्यो। कथित दलितभित्रका प्रत्ेयक जातिका मानिसमाथि जातीय भेदभाव नभई आआफ्नो जाति भन्न सक्ने वातावरण भइदिएको भए दलित शब्द किन बोक्नुपर्यो ? भारतमा पहिलोपटक सन् १९०० देखि प्रयोगमा आएको दलित शब्दको इतिहास एक सय २० वर्ष भयो। नेपालमा २०२४ सालदेखि प्रयोगमा आएको यो शब्दको इतिहास ५३ वर्ष मात्रै भएको छ। मानव सभ्यातको सुरुवाती चरणदेखि आदिम कविला समाज हुँदै वर्तमान गाउँदेखि सहरसम्मको आवश्यकता पूरा गर्ने जाति तिनै शिल्पकौशलका जननी शिल्पी समुदाय नै हुन्, जो हजारौं वर्ष पार गरेर आजको दिनसम्म आइपुगेको तथ्य छर्लंगै छ। हजारौं वर्षअघिको शिल्पी शब्दसँग एक सय २० वर्ष मात्रै पार गरेको कथित दलित शब्दको तुलना हुनै सक्दैन। बाँकी कुरा फूलबुट्टा भरेर व्याख्या, विश्लेषण गर्ने मनुवाले नै जानून् !"
संसदीय समितिको उदासीनताले काठमाडौंतराईमधेस द्रूतमार्ग निर्माण प्रभावित,"कोभिड १९ को महामारी तथा अन्य विविध कठिनाइ हुँदाहुँदै पनि नेपाली सेनाको व्यवस्थापनमा समयमै कार्यसम्पन्न गर्ने आधार तयार भइसकेको काठमाडौंतराईमधेस द्रूतमार्ग निर्माणको काम जनप्रतिनिधि सम्मिलित संसदीय समितिको उदासीनताका कारण प्रभावित हुने संघारमा पुगेको छ। संघीय संसद्को सार्वजनिक लेखासमितिको अनुचित र अव्यावहारिक अवरोधका कारण आयोजनाको काम अनिश्चित मात्र भएको छैन, यसको लागतसमेत बढ्ने भएको छ। यसले राष्ट्रिय छविमा समेत असर पुर्याउने छ। देशप्रेमी र विकासप्रेमी नेपालीले यस्तो अनुचित व्यवहार र संस्कारको समयमै प्रतिरोध गरी समस्याको समाधान खोज्न नसके विकासको सम्भावना घट्दै जाने छ। नेपाल सरकारले राष्ट्रिय गौरवको उक्त आयोजना निर्माणको जिम्मा नेपाली सेनालाई दिएको थियो। सेनाले २०७६ भदौमा निर्माण कार्यको स्वीकृत विस्तृृत परियोजना प्रतिवेदन पाएपछि २०८०८१ सम्म उक्त आयोजना निर्माणसम्पन्न गर्ने लक्ष्यसहित द्रूत गतिमा काम गरिरहेको थियो। सेनाले ढिलो गरी पाएको डीपीआर कोभिड १९ र अन्तर्राष्ट्रिय परामर्शदाता नियुक्तिमा ढिलाइ तथा खोकनामा विद्यमान जग्गा अधिग्रहणमा विवाद हुँदाहुँदै पनि तोकिएको समयमै निर्माण कार्य सम्पन्न गर्ने आधार तयार गरेको थियो। सेनाको उक्त कार्यको निरीक्षणमा जाने सबैले मुक्तकण्ठले प्रशंसा गरेका थिए। जनप्रतिनिधिकै कारण राष्ट्रिय गौरवको आयोजना मानिएको काठमाडौंतराईमधेस द्रूतमार्ग निर्माण कार्य प्रभावित हुनु मुलुककै लागि दुर्भाग्य हुनेछ। द्रूतमार्गको सबैभन्दा महत्त्वपूर्ण ठानिएको सुरुङ मार्ग निर्माणका लागि पूर्वयोग्यतासम्बन्धी सम्पूर्ण प्रक्रिया (प्रिक्वालिफिकेसन) पूरा गरेको सेनाले सुरुङ निर्माणका लागि सर्ट लिस्टिङ भएका कम्पनीहरूलाई आह्वान गरिसकेको छ। तर पूर्वयोग्यता परीक्षामा असफल भएका कम्पनीले कानुनी उपचारको मार्गप्रशस्त हुँदाहुँदै सोको प्रयोग नगरी जस्केलाबाट राष्ट्रिय तथा प्रतिनिधिसभाका विभिन्न समितिमा उजुरी गरेपछि र समितिहरूले विवेक प्रयोग नगर्दा सुरुङमार्ग निर्माणमा अवरोध उत्पन्न भएको छ। सेनाले ठेकेदार कम्पनी छनौट गर्दा सार्वजनिक खरिद ऐन र नियमावलीसम्मत् ढंगले मूल्य, मान्यता र कानुनी व्यवस्थाको मर्मलाई सम्मान गरी कार्य गरेको बताएको छ। यस्तो अवस्थामा पनि विनाआधार राष्ट्रिय गौरवको मानिएका यस्ता आयोजनामा अवरोध खडा गरिँदा यसले राष्ट्रिय तथा अन्तर्राष्ट्रिय जगत्मै नकारात्मक प्रभाव पार्नेछ। विकासविरोध यस्ता तत्वविरुद्ध हामी समयमै सचेत हुन जरुरी छ। तीव्र गतिमा काम अघि बढिरहेको अवस्थामा आयोजनाको सबैभन्दा महत्त्वपूर्ण कार्यको सम्पादनमा यस्ता वाधाव्यवधान खडा भए भने तोकिएको समयमा निर्माणकार्य पूरा गर्न कठिनाइ हुनेछ। द्रूत मार्ग निर्माणको महत्त्वपूर्ण कडी मानिने यो सुरुङमार्ग निर्माणको काम अघि बढ्न सकेन भने यसको प्रभाव अन्य गौरवका आयोजनामा समेत पर्ने निश्चितप्राय:छ। अर्कोतर्फ छनौट प्रक्रियामा आफ्नो कमजोरीका कारण असफल भएका कम्पनीहरूकै बदनियतपूर्ण उजुरीलाई आधार मानी जनताका प्रतिनिधिले यस्तो निर्णय लिँदा संसद्कै पनि अपमान भएको छ। सार्वजनिक खरिद ऐन २०६३ र सार्वजनिक खरिद नियमावली २०६४ अनुसार गरिएको बोलपत्रबारे चित्त नबुझे सार्वजनिक खरिद अनुगमन कार्यालयमा उजुरी गर्न सकिने प्रावधान हुँदाहुँदै संसद्का समितिमा उजुरी गरिँदा कतै विकासविरोधी तत्वले खेल्ने काम गरेको त होइन भन्ने प्रश्न गर्ने ठाउँ पनि दिएको छ। संसद्का समितिहरूले सत्यतथ्य बुझेर अघि नबढी कसैको गलत नियतसहित परेको उजुरीकै आधारमा निर्माण कार्य रोक्ने निर्णय गर्नुलाई कुनै पनि दृष्टिकोणले सकारात्मक मान्न सकिन्न। बोलपत्र आह्वान गर्दा प्रतिस्पर्धालाई सीमित गरिएको भन्ने आरोपलाई आधार मान्ने हो भने पीडित भनिएकाहरू सार्वजनिक खरिद अनुगमन कार्यालयमा नगई संसद्का विषयगत समितिमा किन गए होलान् ? सरकारी नीतिनियम कार्यान्वयनको जिम्मेवारी बोकेका सरकारी निकायलाई बेवास्ता गरी संसद्का समितिमा उजुरी गर्नु नै यस प्रकरणको अन्तर्यमा निहित स्वार्थ समूहको चरित्र र प्रवृत्तिलाई इंकित गर्छ। समितिले त्यस्ता उजुरीलाई आफ्नो कार्यक्षेत्रभित्र नपर्ने भन्दै दर्ता नगरेको भए वा राष्ट्रिय सभाको प्रत्यायोजित व्यवस्थापन तथा सरकारी आश्वासन समितिले जस्तै विवेकपूर्ण ढंगले हेरेको भए सायद आज उपचार खोज्नुपर्ने अवस्था आउने थिएन। विकासविरोधी यस्ता तत्वलाई समयमै परास्त गर्न सकिएन या यस्ता प्रवृत्ति मौलाएर गए भने हाम्रा गौरवका आयोजनालाई कहिल्यै अघि बढ्न दिइँदैन भन्ने तथ्य र पटकपटक मेलम्चीको जस्तो वर्षौंंको भोगाइको सम्भावित परिस्थितिलाई नजरअन्दाज गर्न सकिन्न। द्रूतमार्गको टनेल र ब्रिजको ईपीसी प्रकरणका दुई प्याकेजमध्ये दोस्रो प्याकेजका सम्बन्धमा सार्वजनिक खरिद ऐन २०६३ र सार्वजनिक खरिद नियमावली २०६४ को प्रस्तावनाअनुसार प्रतिस्पर्धा, पारदर्शिता र मितव्ययिता हुने गरी खरिद प्रक्रिया सञ्चालन नभएकाले बोलपत्रका प्रतिस्पर्धा निषेध गरेको भन्दै उक्त खरिद प्रक्रिया रद्द गरी पुन: नियमानुसार पूर्वयोग्यताका लागि खरिद प्रक्रिया अघि बढाउन लेखासमितिबाट सरकारका नाममा निर्देशन जारी गरिएको छ भन्ने बुझिएको छ तर सेनाले पूर्वयोग्यता, बोलपत्र वा प्रस्ताव आह्वानसम्बन्धी निर्देशिका, कार्यविधि वा मापदण्ड तयार पारी कार्य गरेको लेखासमितिलाई दिएको जवाफमा खुलाइसकेपछि पनि समितिबाट यस्तो निर्णय हुनु दुर्भाग्यपूर्ण छ। सार्वजनिक खरिद नियमावली २०६४ को नियम ३५ मा योग्य आवेदकको छनोट गर्नुपर्ने प्रावधानअनुसार ऐ नियमको उपनियम १ मा मूल्यांकन समितिले पूर्वयोग्यताको आवेदकद्वारा पूर्वयोग्यतासम्बन्धी कागजातमा उल्लिखित योग्यताका प्रत्येक आधार पूरा गरेनगरेको आवश्यक परीक्षण गर्नुपर्ने र त्यसरी परीक्षण गर्दा योग्यताका सबै आधार पूरा गर्ने आवेदक योग्यता परीक्षणमा छनोट भएको मानिने र सबै योग्यताका आधार पूरा नगर्ने आवेदक छनोट नभएको मानिने ऐन र नियमावलीमा स्पष्ट व्यवस्था भएअनुरूप नै प्याकेज २ मा भने आवश्यक सम्पूर्ण मापदण्ड पूरा गर्न नसकेकाले नियमानुसार अयोग्य भएको लेखा समितिलाई सेनाले पठाएको पत्रमा उल्लेख रहेको सैनिक स्रोतले बताएको छ। लेखा समितिकै निर्देशनलाई आधार मान्ने हो भने निर्माण कार्यको समयसीमा धेरै पछि धकेलिनेछ। सुरुङ मार्गको पहिलो प्याकेजलाई अघि बढाउने तर दोस्रो प्याकेजको खरिद प्रक्रिया रद्द गरी पुन: पूर्वयोग्यता निर्धारण गर्ने भन्ने निर्देशनमा दुवैलाई प्रक्रिया, मापदण्ड र चरण पार गरी छनोट गरिएकाले सोहीमध्ये एउटा प्याकेज कानुनबमोजिम हुने र अर्को कानुन प्रतिकूल हुने भन्ने विषय आफैंमा बाझिएको छ। सार्वजनिक खरिद ऐन २०६३ र सार्वजनिक खरिद नियमावली २०६४ को प्रस्तावनाअनुसार प्रतिस्पर्धा, पारदर्शिता र मितव्यायिता सुनिश्चित हुने गरी खरिद प्रक्रिया सञ्चालन नभएकाले बोलपत्रमा प्रतिस्पर्धा निषेध गरिएको भन्ने विषयलाई सार्वजनिक खरिद नियमावलीको कुन नियम वा उपनियममा उल्लेख गरिएको छ भन्ने स्पष्ट नहुँदा समितिकै क्षमता र नियतमाथि प्रश्न गर्ने ठाउँ उब्जाएको छ। टेन्डर प्रक्रियामा अनियमितता भएको भन्ने हल्ला वा मनोगत उजुरीकै भरमा सञ्चारमाध्यममा आएकै समाचारलाई आधार मान्नतिर लाग्यौं भने समृद्ध नेपाल सुखी नेपालीको सपना साकार हुन सक्ला ? यो विषय संसद्का समितिहरूको मात्र होइन आम सञ्चारमाध्यमको पनि सरोकारको विषय बन्नुपर्छ। कसैको लहलहैमा लागेर राष्ट्रिय सेनाले गरेका काममाथि प्रश्न उठाउनुअघि वाद, प्रतिवाद र संवादका माध्यमको उपयोग गर्न सक्नुपथ्र्यो। यस्तो निर्देशनमाथि पुनर्विचार भएन र यसलाई कार्यान्वयन गर्नुपर्ने बाध्यात्मक अवस्था आयो भने यसबाट उत्पन्न हुने असर विकराल हुने देखिन्छ। पहिलो, नयाँ आर्थिक वर्षमा बोलपत्र आह्वान गर्दा लागतअनुमानको संशोधन र स्वीकृति गर्नुपर्छ। यसले गर्दा लागत अनुमान बढेर थप आर्थिक दायित्व बहन गर्नुपर्ने हुन्छ। दोस्रो, अन्तर्राष्ट्रिय पूर्वयोग्यताको निर्धारण तथा बोलपत्र पुन: आह्वान गर्दा सामान्य अवस्थामा चार महिनाको समयावधि दिनुपर्ने हुन्छ। त्यसपछि बोलपत्र आह्वान गर्न फेरि चार महिनाको समयवधि दिनुपर्दा सुरुङ निर्माणको काम करिब एक वर्ष पछि धकेलिनेछ। यो एक वर्षले सुरुङ निर्माणको काम वर्षौंं पछि जानेछ। साथसाथै आयोजनाको अन्य सबै प्याकेजहरूको समयावधि पनि स्वत: बढ्न जाने र त्यस सँगसँगै अन्तर्राष्ट्रिय परामर्शदाताको समयावधिसमेत बढाउनुपर्ने हुँदा थप व्ययभार बढ्नेछ। तेस्रो, पूर्वयोग्यतामा सूचीकृत भएर बोलपत्र आह्वान भई कानुनी हक कायम भइसकेकाले खरिद प्रक्रिया रद्द गर्दा सम्बन्धित कम्पनीले क्षतिपूर्ति माग दाबी गर्नसक्ने भएकाले यसले अनावश्यक रूपमा अन्तर्राष्ट्रिय आर्विटेसन (दुई पक्षबीच कुरा नमिलेमा मध्यस्थकर्ताको भूमिका निर्वाह गर्ने) को अवस्था उत्पन्न भई क्षतिपूर्ति दिनुपर्ने, आयोजनाको अवधि कम्तीमा एक वर्ष लम्बिने र अन्तर्राष्ट्रिय स्तरमै देशको छविमा समेत आँच पुर्याउने छ। यस्ता विषयमा निर्णय गर्नुअघि जनताका प्रतिनिधिले विवेक पुर्याउन सक्नुपर्छ। राजनीतिक दलहरूबीच अन्य कारण बढेको द्वन्द्वले त्यसको रिसईबी राष्ट्रिय गौरवको आयोजना र सेनाजस्तो संगठनलाई बनाउनु मुलुककै लागि दुर्भाग्य हो। राष्ट्रिय सेनाको गौरव र विश्वसनीयतामा प्रश्न उठाउने गरी खडा गरिएका यस्ता आयोजनाको संवेदनशीलताबारे जनप्रतिनिधि सचेत र सजग हुनुपर्छ। राष्ट्रिय गौरवको आयोजनामध्ये महत्त्वपूर्ण मानिएको काठमाडौंतराई दू््रतमार्ग सडक आयोजनाले उच्च प्राथमिकता प्राप्त एवं रणनीतिक महत्त्व बोकेको छ। त्यसैले त सरकारले सेनाको व्यवस्थापनमा निर्माण सम्पन्न गर्ने भनी निर्णय गरेको हो। मुलुकलाई कोभिड १९ ले गाँजेको विषम परिस्थितिमा पनि सेनाले मानवीय जोखिम मोलेरै पनि निर्माण कार्यलाई तीव्रता दिएको हो। यस्ता गौरवका आयोजना सम्पन्न गर्दा झीनामसिना विषयमा अल्झिनु हुँदैन। सरकारलाई विशेष ऐन तर्जुमा गर्न लगाएर भए पनि निर्माणकार्यमा आउने अवरोध चिर्नु संसदीय समितिहरूकै कर्तव्य हुन आउँछ। विकासविरोधी गतिविधि निरुत्साही गर्न आम नागरिकको पनि साथ र सहयोग आवश्यक छ। यो सडक निर्माण सम्पन्न भयो भने त्यसको जस नेपाली सेनाले लिने नभई राष्ट्रकै प्रतिष्ठा बढ्ने हो। सेनाले त सरकारले दिएको जिम्मेवारी पूरा मात्र गर्ने हो। राष्ट्रिय पहिचानसँग जोडिएको यो सडक निर्माणले अन्तर्राष्ट्रिय जगत्मा समेत मुलुककै प्रतिष्ठा उचो हुनेछ। मुलुकको समग्र विकासमा महत्त्वपूर्ण योगदान पुग्ने अपेक्षा गरिएको द्रूतमार्ग निर्माणमा अवरोध मात्र खडा गर्ने हो भने त्यसको मार मुलुकले बेहोर्नुपर्ने छ। सेनाबाट समयमै काम सम्पन्न हुने विश्वाससहित निर्माणको जिम्मा दिएको सरकारले बीचमा आउने वाधाव्यवधान रोक्न पनि ठूलो छाती बनाएर सघाउनुपर्छ। कसैको निहित स्वार्थ पूरा गर्नकै लागि जनप्रतिनिधि भर्याङ त बनिरहेका छैनन् भन्ने प्रश्न आगामी दिनमा नउठून्। यसले न संघीय व्यवस्थाको भलो गर्छ न त मुलुककै छवि उँचो बनाउनेछ। राजनीतिक द्वन्द्वको सिकार यो आयोजना नबनोस्, यसमा सबै पक्ष गम्भीर र जिम्मेवार बन्न जरुरी छ। सेनाले पनि संसदीय समितिहरूले दिएका सकारात्मक सुझावलाई मनन गरी भएका कमीकमजोरी सच्याएर अघि बढ्यो भने उसको छवि पनि उचो हुनेछ। संसदीय समितिहरूले पनि मुलुकको प्रतिष्ठासँग गाँसिएको यो गौरवको आयोजनामा उत्पन्न झीनामसिना विषयमा अल्झेर नभई आपसमा छलफलसहित निर्माण कार्यलाई तीव्रता दिन सेनालाई सघाउनुपर्छ।"
लोकतन्त्रको फेरिएको परिभाषा,"राजाको छोरा राजा बन्ने र राजा नै सर्वेसर्वा हुने शासनलाई राजतन्त्र भनियो। यस्तो शासनमा निरंकुशता हाबी भयो। जनताले दुख पाए। गरिखाने अवसर र स्वतन्त्रता पाएनन्। जनताले जीवनमा उन्नतिप्रगति गर्न सकेनन् भनेर ठूलो संघर्ष गरेर राजतन्त्र फालियो। बहुसंख्यक जनताद्वारा चुनिएका जनप्रतिनिधिको सम्मतिअनुसार शासन व्यवस्था चल्ने र नीति निर्धारण आदि हुने शासन प्रणाली भनेर लोकतन्त्रको स्थापना गरियो। लोकतन्त्रमा सबै समान हुन्छन्, सबैले समान अवसर पाउँछन् र सबै सुखी हुन्छन् भनेर सिकाइयो, पढाइयो र बुझाइयो। लोकतन्त्र भनेको जनताद्वारा जनताका लागि जनताको शासन हो भनियो। लोकतन्त्रमा समानता र स्वतन्त्रता हुन्छ पनि भनियो। त्यही नै हो भनेर बुझियो, मनन गरियो। तर जनताबाट चुनिएर र नचुनिएर पनि सिंहदरबार पुग्ने नेताहरू प्रधानमन्त्री हुने, तिनैका आसेपासे मन्त्री र राज्यमन्त्री बन्ने, तिनैका भाइभतिजा, छोराबुहारी, छोरीज्वाइँ, सम्धीसम्धिनी राज्यका ठूलाठूला पदमा पुग्ने शासनलाई लोकतन्त्र भनिन्छ भनेर परिभाषित गर्नुपर्ने परिस्थिति सिर्जना भएको छ। यो विडम्बना हो र हामी नेपालीको दुर्भाग्य हो। यस्तै परिभाषा स्थापित हुन गयो भने लोकतन्त्रकै उपहास हुनेछ। नेता भनेका जनताका सेवक हुन्। त्यसैले नेताले जनतासामु झुक्नुपर्ने हो। तर जनताले नेतासामु झुक्नुपर्ने बाध्यता छ। अहिले मुलुकमा नेता र जनताको कित्ता स्पष्ट छुट्टिएको छ। नेता र जनताको नयाँ परिभाषा पनि स्थापित भएको छ। नेता भनेका सर्वशक्तिमान नागरिक र जनताचाहिँ निरीह र निमुखा नागरिक हुन् भन्ने व्यवहारमा स्पष्ट देखिएको छ। संविधानमा नेपाली जनतालाई सार्वभौमसत्तासम्पन्न भनिएको छ तर व्यवहारमा छैन। जनता निरीह र निम्छरा छन्। नेता सर्वशक्तिमान छन्। नेता जनताका सेवक होइनन्, शासक बनेका छन्। नेताहरूले आफूलाई जनताको शासक हुँ भन्ने सोच राखेका छन्। भलै त्यो भ्रम हो। त्यो भ्रम हटेको दिन नेता नेता रहने छैनन्। नेता भनेका जनताका सेवक हुन्। त्यसैले नेताले जनतासामु झुक्नुपर्ने हो। तर जनताले नेतासामु झुक्नुपर्ने बाध्यता छ। नेताको अभिमानसामु जनताको स्वाभिमान निरीह छ। नेताको शान र मान छ तर जनतालाई सबैतिर अपमान छ। जनताले राज्यबाट सेवा लिएवापत शुल्क तिरेका छन्। शिक्षामा शुल्क तिरेका छन्। स्वास्थ्यमा शुल्क तिरेका छन्। बिजुलीमा शुल्क तिरेका छन्। खानेपानीमा शुल्क तिरेका छन्। फेरि पनि जनताले ढाड सेक्ने गरी कर तिर्नुपर्छ। जनताले उपभोग गरेको सेवावापत शुल्क तिरिसकेपछि केका लागि कर तिर्नुपर्ने हो ? नेता र कार्यकर्ता पाल्न र पोस्न ? जनताले तिरेको त्यही शुल्क र करबाट पालित र पोषित नेताहरूले नै जनतालाई तुच्छ सम्झन्छन्। यस्तो कृतघ्न परम्पराको अन्त्य जरुरी छ। नत्र राजतन्त्र र लोकतन्त्रमा भिन्नता रहँदैन। हिजो चप्पल लगाएर राजधानी छिर्ने नेताहरूको आजको हैसियत देखेर हामी छक्क होइन तीनछक्क पर्छौं। मनमा प्रश्न उठ्छ यस्तो कसरी सम्भव भयो ? यसलाई सम्भव बनाएको लोकतन्त्रले हो। लोकतन्त्र जनताका लागि आएको होइन रहेछ। लोकतन्त्र जनताका लागि ल्याइएकै होइन रहेछ। लोकतन्त्र नेताहरूका लागि आएको रहेछ। लोकतन्त्र नेताहरूका लागि ल्याइएको रहेछ। लोकतन्त्र नेताहरूका लागि फापेको छ। त्यसैले नेताहरू नै जप्छन लोकतन्त्रको मन्त्र। जनता लोकतन्त्रको कर्णकटु भजन सुन्न अभिशप्त छन्। नेताहरूको हरेक बोलीमा लोकतन्त्र छ। भाषणमा लोकतन्त्र छ। तर व्यवहारमा लोकतन्त्र कहींकतै छैन। लोकतन्त्र नेताहरूको खल्तीमा छ। उनीहरूले जब चाहन्छन् तब प्रयोग गर्छन् लोकतन्त्रलाई। जनताले अहिलेसम्म वास्तविक लोकतन्त्रको अनुभूति नै गर्न पाएका छैनन्। लोकतन्त्र आएको आभास नै भएको छैन जनतालाई। लोकतन्त्र सिंहदरबार पस्नेहरूलाई मात्रै आएको छ। लोकतन्त्र ठूलाठूला पदमा बस्नेका लागि मात्रै आएको छ। पसिना बगाएर खाने भुईंमान्छेका लागि लोकतन्त्र आएकै छैन। जनता हिजो पसिना बगाएर खान्थे। आज पनि पसिना बगाएरै खाइरहेछन्। त्यही पसिनाको पनि उचित मूल्य नपाएर जनता पीडित छन्। शोषित छन्। अपमानित छन्। जनता जहाँको तहीं छन्। नेता कहाँबाट कहाँ पुगिसके। नेता झुपडीबाट आलिशान महलमा पुगिसके। साइकलबाट प्राडो, पजेरो र ल्यान्डरोभर चढ्ने भइसके। जनता झुपडीबाट पनि टहरो पुग्ने अवस्थामा छन्। जनता खाली खुट्टै हिँड्छन्। सार्वजनिक बस चढ्छन् र खलासीको छुद्र वचन सुन्छन्। आङ नांगै पारी लाज छोप्न फाटेको लगौंटी लगाउँछन्। गरिबीले पिल्सिएर बाँच्छन्। अभावमा तड्पिएर बाँच्छन्। रोग लाग्दा जीवनजल र सिटामोल नखाएरै मर्छन्। नेताहरू वैभावशाली जीवन जिउँछन्। जोडले हाच्छिउँ आउँदा पनि उपचारका लागि सिँगापुर र बैंकक धाउँछन्। लोकतन्त्रको उपलब्धि यही हो भनेर सोध्नुपर्ने अवस्था छ। नेताहरू भुजा ज्युनार गर्छन्। राजकीय भाषा बोल्छन्। आइस्यो, खाइस्यो र गइस्यो भन्छन्। अनि राजतन्त्र हटाएकोमा गर्व गर्नचाहिँ कहिल्यै छाड्दैनन्। हरेक भाषणमा राजतन्त्रको अन्त्यलाई ठूलो राजनीतिक उपलब्धि हो भनेर दोहोर्याइरहन्छन्। जनता खोलेफाँडो खान्छन्। आनन्दले निदाउँछन् र सुखको मीठो सपना देख्छन्। ब्युँझेपछि आफूलाई त्यही दु:खको भुमरीमा रुमलिइरहेको देखेर निराश हुन्छन्, उदास हुन्छन् र हतास हुन्छन्। सोच्छन् कसले पो हामीलाई सुख देला ? कसले दिन्छ जनतालाई सुख ? सबै उस्तै हुन्। जुन जोगी आए पनि कानै चिरेका। सबैले भन्छन् हामी जनताका लागि राजनीति गर्छौं। तर जे गर्छन्, आफ्नै निम्ति मात्रै गर्छन्। जनता त तिनको प्रगतिको भर्याङमात्रै हुन्। जनताको ढाडमा टेकेर ती आफ्नो लक्ष्यमा पुग्छन्। लक्ष्यमा पुगेपछि जनतालाई बिर्सन्छन्। यो परिस्थिति हिजो थियो। आज पनि छ। भोलि पनि रहनेछ। तब त्यो राजतन्त्र र यो लोकतन्त्रमा भिन्नता के ? हाम्रा केटाकेटीले राजतन्त्र भनेको के हो भनेर सोधे भने के भनेर उत्तर दिने ? लोकतन्त्र भनेको के हो भनेर सोधे भने के उत्तर दिने ? उत्तर त दिऔंला राजतन्त्र भनेको निरंकुश राजाको शासन हो। जहाँ राजामात्रै सुखी र जनता सबै दु:खी हुन्छन्। अनि लोकतन्त्र भनेको जनताद्वारा चुनिएका जनताकै प्रतिनिधिको शासन हो। जहाँ सबै समान हुन्छन् र सबै सुखी हुन्छन्। लोकतन्त्रको परिभाषामा हामीले बोलेको झूटलाई सच्याएर हाम्रा केटाकेटीले लोकतन्त्रको आफ्नै परिभाषा बनाउने छन्। जनताको अभिमतबाट संसद्मा पुगेका नेताहरू प्रधानमन्त्री हुने, तिनैका आसेपासे मन्त्री र राज्यमन्त्री बन्ने, तिनैका भाइभतिजा, छोराबुहारी, छोरीज्वाइँ, सम्धीसम्धिनी ठूलाठूला पदमा पुग्ने र तिनै नेताहरू मात्रै धनी बन्ने शासनलाई लोकतन्त्र भनिन्छ भनेर उनीहरूले हामीलाई नै सुनाउनेछन्। हामी कसरी सुन्न सकौंला लोकतन्त्रको यो फेरिएको परिभाषा ?"
पूर्व तयारी अभावमा आगलागी,"राष्ट्रिय विपद जोखिम न्यूनीकरण तथा व्यवस्थापन प्राधिकरणलाई व्यवस्थित र प्रभावकारी नबनाइँदा आगलागी जस्ता घटना प्रत्येक वर्ष हुँदै आएको छ नेपाललाई विपदको मध्यम खालको विशाल बजारका रूपमा चित्रण गरिएको यदाकदा पाइन्छ। सबैजसो विपद नेपालमा परिरहने भएकाले पनि यसो भनिएको हो। यहाँ ज्वालामुखी तथा सुनामी पनि आउने भए त यसलाई विपदको विशाल बजार नै भनिन्थ्यो होला। अहिले एकातिर डढेलोले विद्यमान प्रदूषणलाई नाटकीय रूपमा बढाएको छ भने भर्खरै आगलागी पनि देशका विभिन्न स्थानमा भएको छ। बाँके जिल्लाको नरैनापुर गाउँपालिका ४ मा गत शनिबार भएको आगलागीमा १५० घर तथा गोठ जल्नुका साथै तीनजना घाइते भएका थिए। नेपालगन्जभन्दा ५० किलोमिटर टाढा अवस्थित नरैनापुरमा यसपालि भएको यो पाँचौं घटना हो। ५४ रिक्टर स्केलको भूकम्पको झड्का पनि हालै नेपालको पूर्वीभागका साथै काठमाडौंमा महसुस भएको थियो। सिंगो देश आगलागीका घटनाबाट आक्रान्त भएको छ। तराईमा पहिलो स्थानमा बाढी र दोस्रो स्थानमा आगलागी हुने गर्छ। पहाडी इलाकामा पहिलो स्थानमा पहिरो र दोस्रो स्थानमा आगलागीका घटना भएको देखिन्छ। आगलागी हुनुका विभिन्न कारणमा हेलचेक्राइँ नै पहिलो स्थानमा आउँछ। यसमाथि खरले छाएका घर आगलागीप्रति बढी संकटाभिमुख रहेका हुन्छन्। यसलाई अग्नि प्रतिरोधक प्रविधिको प्रयोग गरेर नबनाइएकाले पनि यस्तो स्थिति सिर्जना भएको हो। आगो खुबै महत्त्वपूर्ण वस्तु हो। यसले मानव जीवनमा उन्नति तथा प्रगतिको लहर ल्याएको हो। नभए मानिस अहिलेसम्म ओढारमै बस्थ्यो होला। आदिम मानिसलाई भवन निर्माणसम्बन्धी जानकारी नभएकाले उसले ओडारलाई आफ्नो वासस्थानका रूपमा प्रयोग गरेको थियो। त्यतिबेला मानिस सिकार गरेर जीवन निर्वाह गर्दथ्यो र काँचो मासुको सेवन गर्दथ्यो। काँचो मासु खान तथा पचाउन धेरै समय लाग्थ्यो। परन्तु पछि आगोको प्रयोग गर्दा खाना स्वादिस्ट हुने र चाँडै खान सकिने भएकाले यसको प्रयोग हुन थाल्यो। आगो बालेर बस्दा जंगली जनावर पनि नजिक नआउने भएकाले यो झन् उपयोगीसिद्ध भयो। तर ओढारमा बालिएको आगाको धुवाँ खप्न नसकी मानिसले बाहिर घर बनाउन थालेको हो भन्ने मान्यता छ। पाकिस्तानको राजधानी इस्लामावादका योजनाकार ग्रिसी वास्तुकार कन्स्टान्टाइन डोक्सियाडिसले यो सिद्धान्तको प्रतिपादन गरेका हुन्। विस्तारै एकतले, दुईतले गर्दै मानिसले गगनचुम्बी भवनको निर्माण गरेका हुन्। स्थानीय सरकारले पनि आफ्नो जिम्मेवारीलाई मनन गरेर पूर्वतयारी गरेको खण्डमा यस्ता विपदलाई भारतमा समुद्री तुफानमा क्षति कम गरेजस्तै उल्लेखनीय उपलब्धि हासिल हुन सक्छ। यसैले गर्दा आगोलाई अग्नि देवताका रूपमा पूजा गरिन्छ। यसलाई सिर्जनात्मक तथा ध्वंसात्मक दुवै रूपमा प्रयोग गर्न सकिन्छ। रामायणमा रावणले हनुमानको पुच्छरमा आगो लगाइदिएका थिए। हनुमानले त्यही आगोले सुनैसुनले बनेको लंका जलाइदिएका थिए। त्यसैगरी महाभारतमा पाँच पाण्डवको बध गर्न दुर्याेधनको आदेशअनुसार मैनको घर वास्तुकार पुरोचनाले बनाएका थिए। परन्तु यस घरमा आगो लागे पनि जमिन तल बनाइएको सुरुङबाट उनीहरू भागेका थिए। यसका लागि विदुरले सहयोग गरेका थिए। रोम आगलागी भएर जलेको बेला सम्राट् नीरो भने बाँसुरी बजाएर रमाइरहेका थिए पनि भनिन्छ। नेपालमा पनि आगोले पहिल्यैदेखि नै दु:ख दिएको छ। सातौं शताब्दीमा लिच्छविको राजधानी हाँडीगाउँमा आगो लागेको थियो। सत्रांै शताब्दीमा श्रीनिवास मल्लले राज्य गरेका बेला आगलागी भएर देगुतलेलगायत अन्य राजदरबारपरिसरका भवन जलेका थिए। सन् १९७२ मा सिंहदरबारमा आगलागी भएको थियो। त्यतिबेलाका प्रधानमन्त्री कीर्तिनिधि विष्टले नैतिकताका आधारमा राजीनामा दिएका थिए। त्यसैगरी दशरथ रंगशालामा भएको हावाहुरीमा ४२ जनाका निधन भएको थियो। मन्त्री केशरबहादुर विष्टले पनि नैतिकताका आधारमा राजीनामा गरेका थिए। अहिले यस्ता नैतिकवान् राजनीतिज्ञको लोप भएजस्तो अनुभूति भएको छ। नेपालमा परापूर्वकालदेखि आगलागीका घटना भए पनि सन् १९७१ देखिको २०१३ सम्मको आगलागीका विवरण मात्र प्राप्त छन्। डिसइन्भेन्टर भनिने उक्त तथ्य आधारअनुसार उक्त अवधिमा १३८६ जनाको निधन भएको पाइएको छ। यसका साथै ६००४ वटा भएका घटनामा ७९८०० घर जलेर नस्ट भएको उल्लेख गरिएको छ। यिनमा अधिकांश खरका छाना भएका घर पर्छन्। २०७१ सालमा सार्वजनिक गरिएको राष्ट्रिय आवास नीतिमा अझै पनि १९ प्रतिशत घरमा खरको छाना भएको वर्णन गरिएको छ। खरको छानालाई अग्निप्रतिरोधक बनाउन भारतको केन्द्रीय भवन अनुसन्धान केन्द्र रुडिकले अग्नि प्रतिरोधक प्रविधिको विकास गरेको थियो। नेपालमा वरिष्ठ इन्जिनियर भुवनेश्वरलाल श्रेष्ठले पनि यस्तो प्रविधिको प्रदर्शन गर्नुभएको छ। यसका अतिरिक्त कम खर्चको आबासको पनि अनुसन्धान गरेर विभिन्न स्थानमा भवन निर्माण गर्नुभएको छ। हाले उहाँले नेपाल विज्ञान तथा प्रविघि प्रज्ञा प्रतिष्ठानलाई ठूलो धनराशि दानका रूपमा अर्पण गर्नुभएको छ। यसै क्रममा पंक्तिकारले पनि यस्तो प्रविधिको अनुसन्धान गरेर देशका विभिन्न स्थानमा प्रदर्शन गरेको छ। यो प्रविधि अति नै सामान्य छ। यसअनुसार चलनचल्ती अनुसार खरको छानु बनाइन्छ। यसमाथि आधा इन्चको माटोको लिउन लगाउनुपर्छ। माटोको लिउन ग्रामीण भेखमा बनाइएअनुसार लेसाइलो माटोमा भुस, परालका टुक्रा, गोबर मिसाएर कम्तीमा पनि तीन दिन कुहाएर राखिन्छ। त्यसमाथि ओढार खेतीमा प्रयोग गरिने सिल्पोलिन प्लास्टिक लगाएर नउड्ने गरी डाँडाभाटा तथा धुरीमा तारले बाँधिन्छ। यो प्रविधिले तापलाई सञ्चार हुन दिँदैन। तापको सञ्चार परिवाहन, संवाहन तथा विकिरणको माध्यमले हुन्छ। भात पकाउँदा पुन्यौंको टुप्पामा ताप पुगेर हातमा तातो हुन्छ। यसलाई परिवाहन भनिन्छ। दूध उमाल्दा तलको तातो दूध मास्तिर जान्छ र मास्तिरको दूध तल आउँछ। यसरी पूरै दूध तात्छ। यसलाई संवाहन भन्छन्। सूर्यबाट आउने तातोलाई विकिरण भनिन्छ। यो प्रविधिको उपयोग गरेपछि हावा छानोको माथि भएको माटोको लिउनले भित्र छिर्न नदिएर संवाहन हुँदैन र जलन हुँदैन। बाहिरबाट लागेको आगोले प्लास्टिक मात्र जल्छ र माटोले गर्दा छानो जल्न दिँदैन। यसरी बाहिर तथा भित्र दुवैतर्फबाट आगलागी हुनबाट यस प्रविधिले रोक्छ। सन् २०११ को नेपाल जीवनस्तरअनुसार नेपालका घरको औसत क्षेत्रफल ६०५ वर्ग फिट भएको पाइएको छ। यस्ता घरलाई उपर्युक्त प्रविधिको प्रयोग गरी पाँच हजार रूपैयाँमा अग्नि प्रतिरोधक बनाउन सकिन्छ। तर यसतर्फ सरकारको ध्यान जान सकेको छैन। अक्सफाम, सेभ दि चिल्ड्रेन, लुथरन वल्र्ड फिडरेसन तथा वल्र्ड भिजनजस्ता संस्थाले यस्तो प्रविधिको केही भवनमा प्रयोग तथा प्रदर्शन गरेको थिए। तर स्थानीय सरकारले अभिरुचि नलिएसम्म यस्तो प्रविधिको आमरूपमा प्रयोग हुन सक्तैन। अहिले आगलागी हुने नै समय हो। किनभने सबैतिर सुक्खा हुन्छ। त्यसमाथि यो समयमा चल्ने हावाहुरीले यसलाई झन् बढावा दिएको हुन्छ। मधेशमा सारा बस्ती सखाप हुने र कहिलेकाहीं त एक बस्तीबाट आगो उडेर अन्य बस्तीमा पनि आगो लागेको पाइएको छ। त्यसकारण यसलाई गम्भीरताका साथ लिनुपर्छ। नेपालमा विपद जोखिम न्यूनीकरणका लागि राष्ट्रिय विपद जोखिम न्यूनीकरण तथा व्यवस्थापन प्राधिकरणको स्थापना भएको छ। यो शैशवकालमै भए पनि यसले हरेक दिन भएको विपदको अभिलेख राख्नेजस्ता महत्त्वपूर्ण कार्य गर्दै आएको छ। भारतमा यस्तो प्राधिकरणले अति नै प्रभावकारिताका साथ काम गरेको छ। विशेष गरेर प्रधानमन्त्री नरेन्द्र मोदी गुजरातमा भूकम्प जाँदा मुख्यमन्त्री भएका र उनले गुजरात विपद व्यवस्थापन प्राधिकरणलाई परिचालन गरेका थिए। प्रधानमन्त्री भएपछि पनि यसलाई झन् ससक्तताका साथ उनले उपयोग गरेका छन्। कोरोनाको समयमा आएको समुद्री तुफानमा यसलाई जिम्मेवारी दिइएको थियो। पहिलेको समुद्री तुफानको तुलनामा अहिले नगन्य मानवीय क्षति भएको पाइएको छ। यसैगरी हाम्रो देशमा पनि प्राधिकरणलाई आवश्यक सहयोग गरेर परिचालन गरेमा क्षतिको नाटकीय रूपमा न्यूनीकरण हुन सक्छ। नेपाल संघीय संरचनामा रूपान्तरण भएपछि विपद व्यवस्थापनको जिम्मेवारी स्थानीय सरकारलाई दिइएको छ। प्रान्तीय तथा संघीय सरकारले स्थानीय सरकारलाई सहयोग गर्नुपर्छ। स्थानीय सरकारले पनि आफ्नो जिम्मेवारीलाई मनन गरेर पूर्वतयारी गरेको खण्डमा यस्ता विपदलाई भारतमा समुद्री तुफानमा क्षति कम गरेजस्तै उल्लेखनीय उपलब्धि हासिल हुन सक्छ। तर पूर्वतयारीप्रति देखिएको सरकारको उदासीनताले भयावह स्थिति सिर्जना भएको हो।"
नेपाल सुपर लिगलाई खुकुरी रमको साथ,"काठमाडौं : फ्रेन्चाइज फुटबल प्रतियोगिता नेपाल सुपर लिग (एनएसएल) लाई खुकुरीले मुख्य प्रायोजन गरेको छ। आयोजक नेपाल स्पोर्ट्स म्यानेजमेन्टले बिहीबार खुकुरी रमको वितरक नेपाल डिस्टिलरी प्रालिसँग सम्झौता गरेको हो। एनएसएलकी अध्यक्ष आश्रेता कार्की चौधरी र खुकुरी रमको इभेन्ट्स म्यानेजर श्रीधा शाहले सम्झौतापत्रमा हस्ताक्षर गरे। सम्झौतासँगै वैशाख ११ गतेदेखि २५ गतेसम्म दशरथ रंगशालामा हुने प्रतियोगिता अब खुकुरी नेपाल सुपर लिगको नाममा हुनेछ। अखिल नेपाल फुटबल संघ (एन्फा) को प्राविधिक सहयोगमा हुने लिगमा सात टोलीको सहभागिता रहेको छ। राउन्ड रोबिनको आधारमा हुने लिगमा कुल १९ खेल हुनेछन्। नेपाल सुपर लिगका हरेक खेलको प्रत्यक्ष प्रशारण एपीवान टेलिभिजनले गर्नेछ। लिगमा विराटनगर सिटी फुटबल क्लब, काठमाडौं रेजर्स फुटबल क्लब, ललितपुर सिटी फुटबल क्लब, एफसी चितवन, धनगढी एफसी, पोखरा थन्डर्स र बुटवल लुम्बिनी एफसी रहेका छन्। लिगमा सहभागी टिमले अक्सनबाट खेलाडी छनोट गरिसकेका छन्।"
विराट गोल्डकप : विराटनगरको विजयी सुरुआत,"विराटनगर : विराटनगर महानगरपालिका११ ले ऐतिहासिक विराट गोल्डकप फुटबल प्रतियोगितामा विजयी सुरुआत गरेको छ । प्रतियोगिताको छैठौं संस्करणअन्तर्गत बिहीबार राति सम्पन्न उद्घाटन खेलमा विदेशी पाहुना टोली भारतको सिक्किम युनाइटेड फुटबल क्लबलाई २१ गोल अन्तरले निराश बनाउँदै विराटनगर दोस्रो चरणमा प्रवेश गरेको हो । विराटनगरको जितमा प्रकाश बुढाथोकी नायक बने । घरेलु मैदानमा पाहुना टोलीलाई पाखा लगाउने क्रममा विराटनगरका लागि दुवै गोल बुढाथोकीबाटै सम्भव भएको हो । संघर्षपूर्ण खेलको ८ औँ मिनेटमा गोलको खाता खोलेर सिक्किमलाई सुरुआती दबाबमा राखेको विराटनगरले टिमको जित निश्चित गर्न भने ५३ औँ मिनेटसम्म पर्खनु पयो । ३० यार्ड टाढाबाट बुढाथोकीले गरेको पहिलो प्रहारले पोस्ट्को दिशा लिएपछि सिक्किम दबाबमा परेको थियो । तर विराटनगरका लागि अग्रताको त्यो खुशी लामो समयसम्म टिक्न सकेन । १५ औँ मिनेटमा आशिष देवानको सहयोगमा साङ्गे छोपेन भुटियाले खेललाई बराबरीमा फर्कादिए । देवानको क्रस पासलाई भुटियाले सानदार रुपमा सदुपयोग गर्न सक्दा खेलमा फर्किएको सिक्किम पहिलो हाफसम्म दबाबमुक्त बन्यो । पहिलो हाफ ११ को बराबरीमा सकियो । मध्यान्तरपछि निक्कै आक्रामक बनेको विराटनगरका तर्फबाट ५३ औँ मिनेटमा प्रकाश बुढाथोकीले डीबक्सभित्रबाट गरेको प्रहारले जाली चुम्यो । बुढाथोकीको दोस्रो गोलसँगै दर्शकको भरपुर समर्थन बटुलेको घरेलु टिम विराटनगरको जित निश्चित हुँदा जवाफी गोल फर्काउन नसक्नु सिक्किमका लागि दुर्भाग्यपूर्ण बन्यो । सिक्किमका भुवन बस्नेतले खेलको २४ औँ मिनेटमा गरेको प्रहार बाहिरियो । ६५ औँ मिनेटमा भुटियाकै उत्कृष्ट प्रहार बारमा लागेर फर्किएपछि सिक्किमको गोल्डकप यात्रा टुंगिन पुग्यो । उत्कृष्ट प्रदर्शनका वाबजुत फिनिसिङ फितलो हुनु उसका लागि हारको मुख्य कारण बन्यो । खेलका म्यान अफ दी म्याच बुढाथोकीले १० हजार रुपैयाँ प्राप्त गरे । विराटनगरका प्रशिक्षक सञ्जीव बुढाथोकीले खेलाडीको अथक मिहिनेत जितको आधार बनेको प्रतिक्रिया दिए । तर अरु धेरै अवसर गुमाउँदा फराकिलो अन्तरको जित भने हात पर्न नसकेको उनको भनाइ छ । सिक्किमका प्रशिक्षक नाडम भुटियाले खेलाडीले उत्कृष्ट प्रदर्शन गरे पनि नतिजा आफ्नो पक्षमा पर्न नसक्नु टिमको दुर्भाग्य रहेको बताए । आगामी वैशाख ४ गतेसम्म हुने प्रतियोगिताको विजेता टिमले १५ लाख १५ हजार र उपविजेता टिमले सात लाख ५१ हजार रुपैयाँ प्राप्त गर्ने छन् । नेपाली सात र विदेशी तीनसहित १० वटा टिमको सहभागिता रहेको गोल्डकपका सबै खेल रातको समयमा हुने छन् । प्रतियोगिताको उद्घाटन प्रदेश १ का मुख्यमन्त्री शेरधन राईले गरेका हुन् । आयोजक समितिका संयोजक मनोजविक्रम शाहका अनुसार गोल्डकप आयोजनास्थल विराटनरको सहिद रंगशालामा प्रदेश सरकारको लगानीमा स्थायी फ्लड लाइट (बत्ती) जडान गरिएका कारण प्रतियोगिता राति आयोजना गर्न सम्भव भएको हो । पहिलो म्याच खेलेर बाहिरिने टिमले ३० हजार, क्वाटरफाइनलबाट बाहिरिनेले ५० हजार र सेमिफाइनलमा पराजित हुने टिमले ७५ हजार रुपैयाँ सुविधावापत पाउने जानकारी शाहले दिए ।"
