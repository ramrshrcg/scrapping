शीर्षक,विवरण
सामाजिक परिवेश र दण्डहीनता,"भ्रष्टाचारी र अपराधी निरुत्साहित गर्ने नागरिक व्यवहारलाई सरकारले मात्र प्रोत्साहित गरे कानुनी शासन स्थापना हुनेछ दण्डहीनता मौलाएका कारण मुलुकको सबै क्षेत्र अस्तव्यस्त हुँदै छ। यो स्थितिका लागि धेरैवटा पक्ष जिम्मेवार हुन्छन् तथापि सामाजिक र राजनीतिक परिवेशका साथै न्याय प्रशासनको अवस्थाले निर्णायक भूमिका खेल्छ। न्यायमूर्तिहरू कुन परिवेश र प्रणालीबाट नियुक्त भई उनीहरूको वृत्ति विकासका शृंखला कसरी अघि बढिराखेको हुन्छ ? यो पक्षसमेत कानुनी शासनका लागि महत्त्वपूर्ण छ। कानुनी शासनको अवस्था कमजोर बनाएर शासन प्रणाली अघि बढ्दा दण्डहीनता र बेथितिले प्रश्रय पाउँछ। यसका लागि शासकहरू इमानदार, कर्तव्यनिष्ठ र राष्ट्रिय भावनाले परिचालित हुन जरुरी हुन्छ। न्याय प्रशासनमा न्यायिक क्याडरबाट आउने र न्यायका अभ्यासकर्तामध्ये विश्वकै न्याय प्रशासनको अवस्था अध्ययन गर्दा अभ्यासकर्ताबाट न्याय सुलभ हुने देखिएकाले न्याय सेवाको नेतृत्व तहमा उच्च चरित्र भएका, राजनीतिक प्रभावबाट पृथक् पहिचान बनाउन सकेकालाई जिम्मेवारी प्रदान गर्ने चलन छ। नेपालमा पनि १९५० देखि ६० दशकमा अभ्यासकर्तालाई न्याय सेवाको नेतृत्वदायी भूमिका प्रदान गरिँदा इतिहासमै सबैभन्दा स्वच्छ, निष्पक्ष र सुलभ न्याय प्राप्त हुन सकेको सन्दर्भलाई सम्मानका साथ स्मरण गरिन्छ। तर हालको अवस्थामा नेपालमा न्याय सेवाको अस्तित्व राख्ने प्रयास न्याय सेवाका क्याडरबाट आएका न्यायमूर्तिमा खोज्नुपर्ने भएको छ। नेपाल बार एसोसिएसनको सिफारिसमा नियुक्त हुने न्यायाधीश प्रस्टरूपमा दलीय कित्तामा विभाजन भएकाहरू र दलीय भागबन्डाका आधारमा हुँदै आएको मात्र नभई सांसद बनी दलीय राजनीतिमा क्रियाशीलता दिनेसमेतलाई रातो कार्पेटले स्वागत गरिएको छ। कहाँसम्म भने न्यायाधीश पदको शपथ लिइसकेपश्चात् दोस्रो शपथ लिन दलको मुख्यालय प्रवेश गर्दा गौरव मान्ने न्यायाधीशहरू यसै देशमा देखिएका छन्। दण्डहीनता नियन्त्रणका लागि विहारमा नितिश कुमारले गरेका प्रयासबाट प्राप्त सफलता नेपालका राजनीति गर्नेहरूका लागि ठूलो पाठ हुन सक्छ। न्याय प्रशासन शासकीय संरचना र शैलीबाट प्रभावित हुन्छ। सर्वसत्तावाद, परम्परागत र सामन्ती संस्कारयुक्त शासन प्रणालीमा न्याय प्रशासन प्रभावकारी हुन सक्दैन। लोकतन्त्रमा मात्र न्याय सुलभ भई न्याय प्रशासनप्रति जनताको सम्मान कायम हुन्छ र न्याय क्षेत्र अब्बल हुँदा मात्र देशमा लोकतन्त्रको विकास सम्भव हुन्छ। न्याय प्रशासन र भ्रष्टाचार नियन्त्रक निकायको प्रभाव जनतामा कस्तो रहेको छ ? त्यसैमा धेरै हदसम्म दण्डहीनताको अवस्था निर्भर गर्दछ। यी निकायको वित्तीय र संस्थागत विकास पनि यसका लागि अनिवार्य शर्तका रूपमा रहेका हुन्छन्। न्यायपालिकालाई अनुत्पादक संस्थाका रूपमा धारणा बनाउने प्रवृत्ति कार्यपालिकामा देखिँदा न्याय क्षेत्र कमजोर भई दण्डहीनताको अवस्था देखिन्छ। समाजले स्वीकार गरेको विधि, व्यवहार, संस्कार, जनतामा रहेको साक्षरता र चेतनाको अवस्था, मानव अधिकारप्रतिको सम्मान आदिको अवस्था अध्ययन गरेर दण्डहीनताको अवस्थाको सहजै अनुमान गर्न सकिन्छ। सर्वसाधारण जनताले भ्रष्टाचारी र अपराधीप्रति निरुत्साहित गरिने व्यवहारलाई सरकार र समाजले प्रोत्साहित गर्ने संस्कारको विकास हुँदा कानुनी शासन स्थापना गर्न सहज हुन्छ। सामाजिक परिवेश सामाजिक परिवेशको प्रभाव दण्डहीनता नियन्त्रण गर्न र यसको विकासका लागि जिम्मेवार हुन्छ। शक्ति केन्द्रमा पहुँच भएका, सार्वजनिक जिम्मेवारीमा रहेकाहरूको स्वार्थ गाँसिएका विषयमा समाजले कसरी व्यवहार गर्छ ? सो महत्त्वपूर्ण हुन्छ। धेरैजसो समाजमा विशेषगरी हिन्दु संस्कारयुक्त समाजमा उपहारलाई संस्कार र सभ्यताका रूपमा लिइँदै गर्दा कानुनी शासन नकारात्मक रूपमा प्राभावित बनिराखेको छ। प्रायः विकासोन्मुख समाजमा सामाजिक सम्बन्धका आधारमा नियुक्ति गर्ने वा जिम्मेवारी प्रदान गर्ने विषय प्रभावित भइराखेका छन्, यस प्रवृत्तिबाट समग्र समाज नकारात्मक रूपमा प्रभावित बन्छ। यस स्थितिमा शासनमा रहनेहरूका लागि भ्रष्टाचारजन्य अपराध स्वीकार गर्ने शैली र संस्कारको विकास हुन्छ। पञ्चायती शासनको समयमा व्यवस्था टिकाउन र २०३६ सालमा जनमत संग्रहमा पञ्चायतलाई विजयी बनाउन जेजस्ता अपराध गर्नसमेत दरबारले तत्कालीन सरकारलाई छुट दिएको यथार्थ इतिहासमा अंकित छ। अदालती निर्णयबाट दोषी प्रमाणित भएकाहरू र अदालतमा ठूलाठूला अपराधजन्य कार्य गरेवापत अदालती निर्णय विचाराधीन रहेकाहरूलाई सबै सजाय माफी गर्ने गरी आजादी दिँदा अपराधीले अभयदान प्राप्त गरेका र समाजमा अपराध कर्म गर्न प्रोत्साहित भएका थुप्रै उदाहरण नेपालमा खोजी गर्दा पाउन सकिन्छ, समाजमा यस प्रकारको संस्कार विकास हुँदा दण्डहीनताले प्रश्रय पाउने गर्छ। दण्डहीनताको राजनीति दलीय स्वार्थका आधारमा मुद्दा फिर्ता लिने र राजनीतिको अपराधीकरणमा अभ्यस्त हुनुका कारण दण्डहीनताले प्रोत्साहित हुने अवसर प्राप्त गर्छ। हाम्रो राजनीति यही शैलीबाट ग्रसित छ। लोकतान्त्रिक कालमै सांसदले ज्यान मारेको अपराधमा अदालतबाट दोषी प्रमाणित भएपश्चात् दिइएको सजाय र दण्ड सम्पूर्ण मिनाहा गरिएको छ। मुद्दा फिर्ता लिन र दण्ड सजाय मिनाहा गर्न गृहमन्त्रीको सिफारिसमा कानुनमन्त्रीले मन्त्री परिषद्मा प्रस्ताव लैजाने व्यवस्था भएकोमा मिलिजुली सरकारमा यस्ता अभियुक्तलाई गृहमन्त्री बनाइएको र उनी गृहमन्त्री भएको १५ दिनमै आफैंले पहलकदमी गरी मुद्दा फिर्ता लिएको अभिलेख नेपालमै अध्ययन गर्न पाइन्छ। हत्या, खोटा चलन, नक्कली मुद्रा कारोबार, महिला बेचबिखन, बैंक चेक र सरकारी कागजात किर्ते, अवैध हातहतियार ओसारपसार, वैदेशिक मुद्रा कारोबार, डकैती, भ्रष्टाचारजस्ता जघन्य अपराधमा सजाय पाएकाहरूलाई लोकतान्त्रिक राजनीतिले सहजै आममाफी दिएको छ। एक्कै प्रकृतिका दुइटा जघन्य अपराध कर्म गर्ने एउटा व्यक्तिको असल आचरण भएका आधारमा दण्ड सजाय माफी गरी रिहा गरिएको छ। दलका नेताहरूबाट राष्ट्रिय स्रोतसाधन र अधिकार दुरुपयोग भएका घटना दैनिकीजस्तै बनेका छन्। निर्वाचनमा उम्मेदवारी तोक्दा धनीमानी, नजिकका नातागोता, परिवारका सदस्यलाई प्राथमिकता राखिने अभ्यास सबै राजनीतिक दलहरूले गर्दै आएका छन्। संसद् स्वयम् कूटनीतिक राहदानीमा भिसा प्राप्त गरेपश्चात् व्यक्तिको फोटो परिवर्तन गरी ठूलो समूह लिई दिल्ली अन्तर्राष्ट्रिय विमानस्थलबाट लन्डन उड्ने क्रममा गिरफ्तार भई संसद्कै बदनाम हुने परिस्थिति पनि नेपालमै बनेको छ, यी केही प्रतिनिधि उदाहरण हुन्। वर्तमान सरकार प्रमुख संवैधानिक मर्मविपरीत निर्वाचन हारेकालाई राष्ट्रिय सभामा मनोनयन गर्न राष्ट्रपतिसमक्ष सिफारिस गर्छन्, व्यापारिक घरानाको निजी भवनमा पार्टी मुख्यालय राखी उक्त कम्पनीलाई सबै प्रकारका राष्ट्रिय सुविधा दिन पुग्छन्। भ्रष्टाचारको अभियुक्त आफ्ना कार्यकर्ताका बारेमा अनुसन्धान प्रभावित हुने गरी संरक्षण गर्न पुग्छन्, यी सबै अवस्थाबाट यस देशको कानुनी राज्यको अवस्था कमजोर र सिद्धान्तमा मात्र सीमित गराउन नेपालका दलहरूबीच अस्वस्थ प्रतिस्पर्धा नै चलेको छ। आश्चर्यजनक उदाहरणका रूपमा एक व्यक्तिलाई एउटा नियुक्ति प्रदान गर्ने सन्दर्भमा अदालत वाधक भएको सम्झी प्रधानन्यायाधीशमाथि महाभियोगको प्रस्ताव पेस गर्ने, राजनीतिक नेताहरूमाथि भ्रष्टाचार अभियोगमा छानबिन गर्ने सूचना प्राप्त हुनासाथ नियन्त्रक निकायका प्रमुखमाथि महाभियोग लगाउने, दुईदुईवटा निर्वाचन क्षेत्रबाट निर्वाचनमा पराजित भएकालाई लोकतान्त्रिक दलको ब्रान्डमा राजनीति गर्नेहरूको समर्थनमा देशको प्रधानमन्त्री बनाउनेजस्ता कानुन, संविधान र लोकतान्त्रिक मूल्यमान्यताविपरीतका कार्यलाई उपलब्धिका रूपमा ग्रहण गर्ने शैलीका दलहरूबाट दण्डहीनताको विकास द्रूतगतिमा हुँदै जानेमा सन्देह रहँदैन। न्याय सम्पादनमा ढिलासुस्ती र कानुन अभाव नेपालमा व्यक्तिगत र दलगत स्वर्थाका लागि जे जस्तोसुकै निर्णय लिने राजनीति र शासकहरू, राजनीतिक पदाधिकारीबाट निःसृत आदेशहरू कानुनी र लोकतान्त्रिक मूल्यमान्यताविपरीत हुँदा पनि निश्चिन्त भएर कार्यान्वयनमा सघाई राजनीतिलाई गलत कार्यमा उत्साहित गर्ने प्रशासकका कारण देश यस प्रकारको अव्यवस्थाको बन्दी हुँदै गएको हो। न्याय सम्पादनमा ढिलासुस्ती हदैसम्म हुँदा अपराधीहरू प्रोत्साहित भएका छन्। २०४६ सालको जनआन्दोलनमा बल प्रयोग गर्ने सुरक्षा बल, प्रशासक र राजनीतिज्ञमाथि कारबाहीका लागि मल्लिक आयोगले गरेका सिफारिस वर्तमान अवस्थासम्म आइपुग्दा दरबार, नेपाली कांग्रेस र नेकपाकै सामूहिक स्वार्थका कारण सरकारी दराजमा प्रयोजनविहीन बनेको छ। नयाँनयाँ प्रकारका अपराधहरूको विकास हुँदै जाँदा त्यसलाई कारबाहीको दायरामा ल्याई निस्तेज गराउने कानुनकै अभाव रहेको र भएका कानुन पनि अपर्याप्त हुँदै गएको स्थिति छ। यातनाविरुद्धको कानुन खासै प्रभावकारी हुन सकेको छैन र पीडकबाट यातनामा परेका पीडितलाई क्षतिपूर्ति गर्ने व्यवस्थासमेत राम्ररी गर्न सकेको छैन। यी सबै कारणले नेपालमा दण्डहीनताको अवस्था विकराल बन्दै गएको छ, वर्तमान शासकीय शैली र कानुनको कार्यान्वयनको अवस्था दृष्टिगत गर्दा यो विकृतिले ठूलो प्रभाव समाजमा पार्दै जाने अवस्था छ। यस्तो अवस्थामा दण्डहीनतालाई समूल समाप्त गर्न नेपाली नागरिक, नागरिक समाज, बुद्धिजीवी, दलभित्रका इमानदार कार्यकर्ता र देशबाहिर रहेका स्वाभिमानी देशभक्त नेपालीको संयुक्त प्रयासबाट मात्र सम्भव हुने अवस्था छ, अन्यथा देशनिकट भविष्यमै ठूलो संकटमा फस्ने स्थिति प्रस्ट हुँदै आएको छ।"
राजनीतिक पार्टीमा अभिभावकत्वको खोजी,"कुनै पनि घर केवल भौतिक संरचना मात्रै होइन, घर भनेको घरजस्तो हुनुपर्छ। त्यो घरमा एउटा परिवार हुन्छ र त्यो परिवार अनुशासित हुन्छ। कुनै पनि घर कहलिनका लागि पहिलो विशेषता भनेकै एउटा अनुशासित परिवार हो। घरमा अनुशासन भएन भने त्यो घर अस्तव्यस्त हुन्छ। यस्तै अस्तव्यस्ततालाई हेरेर नेपाली समाजमा एउटा उखान विशेष प्रचलित छ, मियोबिनाको दाइँ। अनुमान गरौं, मियो नराखी दाइँ गरियो भने त्यो दाइँ कस्तो होला ? ठीक यही स्थिति त होइन, तर असली मियो नभएको अवस्थामा भने नेपालका राजनीतिक पार्टीहरू देखिएका छन् अहिले। पार्टी बनाउने मात्रै होइन, अथवा पार्टी बनाएर त्यहाँ केवल सदस्य संख्या बढाएर मात्रै पार्टीमा परिभाषित हुने परम्परा यहाँ बढेको छ। वास्तवमा बाबुआमाले सन्तान जन्माइदिएर मात्रै तिनको कर्तव्य पूरा हुँदैन। त्यो सन्तानलाई पढाउनेलेखाउने, बिरामी हुँदा औषधोपचार गरिदिने, मीठो खान दिने राम्रो लाउन दिने, खुसी राख्न खेलौना दिने तिनको कर्तव्य हुन्छ। योभन्दा पनि महत्त्वपूर्ण कुरो, सबैभन्दा बढी सन्तानलाई माया, प्रेम र स्नेह र त्यसभन्दा बढी संस्कारको आवश्यकता पर्छ। होला, पार्टीमा राजनीतिक नेतृत्वको अपरिहार्यता पक्कै छ। तर त्यसो भन्दैमा पार्टी कार्यकर्ता वा सदस्यहरू केवल हाम्रा कठपुतली हुन्, यिनीहरूले हाम्रो आदेशअनुसार चल्नुपर्छ, हिँड्नुपर्छ, बोल्नुपर्छ भन्ने मान्यता राख्ने हो भने त्यो निरंकुशता हुन्छ। एकदलीयतामा त्यस्तो हुनु स्वाभाविक हो, एकदलीयताको चरित्र नै त्यस्तो हुन्छ। जहाँसम्म बहुदलीयताको प्रसंग छ र त्यहींनिर हाम्रो देशको लोकतान्त्रिकगणतान्त्रिकतालाई अंगीकार गरेर राजनीति गर्ने पार्टीहरूको सन्दर्भ छ; त्यहाँ एकदलीयताको जस्तो चरित्र पटक्कै सुहाउँदैन। त्यस्तो चरित्र अप्रजातान्त्रिक चरित्र हो। नेकपाभित्र चलिरहेको बहसलाई यही दृष्टिकोणबाट हेर्न सकिन्छ। पार्टीका शक्तिशाली अध्यक्षसमेत रहेका प्रधानमन्त्री आफ्नो एकल निर्णयहरूलाई पार्टीभित्र परिचालन गर्न खोजिरहेका छन्। पंक्तिकारलाई त्यसभित्र खोजीनीति गर्नु छैन, तर सामान्य रूपले हेर्दा पनि बिझाउने कुरो के छ भने केकपाभित्रैका सक्रिय सदस्य र वरिष्ठ नेताहरूले समेत ती निर्णयप्रति आपत्ति जनाएका छन्। उदाहरणका लागि, निर्वमान अर्थमन्त्रीलाई अझै म्याद थपेर पुनः कायममुकायम गराउन खोज्नुचाहिँ कुनै काइदा कानुन नचाहिने तर समाजमा लोकप्रियताका चरमचुली चुम्ने बिजुली अड्डाका निवर्तमान एमडीलाई थमौती गर्नचाहिँ वकिलन्यायाधीश खोज्ने, आफ्नै क्षेत्रमा समेत चुनाव हारेका व्यक्तिलाई राष्ट्रियसभामा ल्याउनका लागि संविधानका जानिफकारका अनुसार संविधान नै उल्लंघन गर्नसमेत पछि नपर्नेलगायतका विसंगतिले पार्टी नेतृत्वको अहंकार प्रदर्शन गर्छन्। आफू नै सर्वेसर्वा हुँ भन्ने निरंकुशतालाई पुष्टि गर्छन्। यस्तै अलोकप्रिय कदमका कारण जिल्लाजिल्लामा समेत असर पुर्याएको छ। भर्खरै मात्र, तनहुँ जिल्लाको भानु नगरपालिका जिल्ला सदस्य बाबुराम विकले नेकपा परित्याग गर्नुको कारण खुलाउँदै भनेका छन् वामपन्थी सम्पूर्ण साथीहरूको एउटा सोचाइबुझाइलाई पार्टीले अभिभावकत्व महसुस नगरेर, केही पनि सरसल्लाह नगरी एकाएक निर्णय थुपार्दै जाँदै गर्दा साँच्चै नै पार्टीले हामीलाई न्याय दिन सकेन भन्ने हाम्रो ठहर रह्यो। उनले अगाडि भनेका छन् हामी पार्टीलाई पनि असजिलो पार्दैनौं। अनुशासनको दायरा रहनुभन्दा अगाडि न्यायोचित आँखाले हामीले हेर्नुपर्छ। हामी स्वतन्त्र रहन्छौं। हामी यो न्यायिक लडाइँमा लड्छौं। इतिहासमा एक दिन भावी सन्ततिले यसको मूल्यांकन गर्नेछन्। हामीले त्यसलाई निरन्तरता दिन्छौं भनेर हामीले एउटा प्रेस विज्ञप्ति निकालेका छौं। यो एउटा कास्टिङका रूपमा देखा पर्न सक्छ। यसले बृहत् रूप लिनेछ। भानु २ मा अब कम्युनिष्ट रहँदैन कि भन्ने मलाई लागिरहेको छ। सबै शीर्ष साथीहरू यहाँ समेटिनुभएको छ। साँच्चै मलाई यो पनि अनुभूत भइरहेको छ हामी सानो परिधिको घेराभित्रझन्डाभित्र अलमलिएका रहेछौं, जहाँ बांगोलाई बांगो नभनी सोझो भनिदिनुपर्ने, सोझोलाई सोझो नभनी बांगो भनिदिनुपर्ने, पार्टीको निर्देशनलाई इमानदार सिपाहीका रूपमा हामीले त्यसलाई ग्रहण गर्नुपर्ने त्यो बाध्यता र परिस्थिति रैछ। त्यसको कारण नै आज साँच्चै भ्रष्टाचार मौलाएका छन्। हरेक विभिन्न संघसंस्थाका प्रगतिनिम्ति बाधक बनेको छ भन्ने अनुभूति भयो। हामी स्वतन्त्र हुन चाहन्छौं। पार्टी परित्यागसँगै यो समूहले अर्को पार्टी प्रवेशको संकेत पनि गरेको छ। तर यिनले बुझेका छन् कि छैनन्, अन्य पार्टी यो नेकपाभन्दा कुन मानेमा फरक होला ? कतै वल्ला घरका नरे पल्ला घर सरे हुने त हैन ? के ग्यारेन्टी छ, अन्य पार्टीचाहिँ दूधले नुहाएको छ ? कार्यकर्ताका समस्या बुझ्न सक्ने योग्य अभिभावक के त्यहाँ पाइएला ? नदेखिएको होइन, पार्टीसभापतिअध्यक्षले आफ्नो नाजायज अधिकार प्रयोग गर्ने गरेका छन्, कैयन् कार्यकर्ताको मतविपरीत मनपरीतन्त्र चलाएका छन्। जुन देशमा लेखककविको सम्मान हुँदैन या तिनलाई आपत् परेका बेला जुन राज्यले अभिभावक भएर खोजनीति गर्दैन, त्यो राज्य के राज्य ? यो आर्थिक सहयोग सानो होला, तर मान्नुस्, व्यक्तिगत रूपमा कोही अभिभावक अझै जिउँदै छ।"
छोरी बचाउन कठोर कानुन,"विद्यालयस्तरको पाठ्यक्रममा कानुनको महत्तवपूर्ण व्यवस्था पढाउन जरुरी छ हामीले जनप्रतिनिधिबाट संसारकै उत्कृष्ट संविधान निर्माण गर्यौं। संविधानको मूल मर्म टेकेर देवानी र फौजदारी संहिता बनाई कार्यान्वयनमा ल्यायौं। केही कमजोरी छाड्ने हो भने देशको कानुन र संविधान संसारकै उत्कृष्टमध्येमा पर्छ। तर पनि हामीले सोचेखोजेजस्तो समाज निर्माण गर्न सकेनौं। हामीले बनाएको कानुनले हाम्रै छोरीहरूलाई सुरक्षा दिन सकेन। अचेल बिहान उठेर पत्रिका पढ्न डर लाग्छ मलाई। रेडियोमा समाचारको धुन बजेपछि कहाली लागेर आउँछ। अझ सामाजिक सञ्जालमा कतिबेला कुन बालिका बलात्कार भएको वीभत्स लास देख्नुपर्ने भनेर त्रसित हुनुपर्ने अवस्था छ। परिवारका सदस्यसँग बसेर समाचार हेर्नै नसकिने भइसक्यो। ससाना छोरी नातिनीलाई के भनेर सम्झाउने ? पछिल्लो समय बालिका बलात्कार र हत्याका घटना बढेको छ। बलात्कारका घटनाले उकालो गति समाएको छ। न सानी बच्ची सुरक्षित छ न त हजुरआमा नै। बलात्कारी र आपराधिक मानसिकता भएकाले रोगी र अशक्त महिलासमेत छाडेनन्। कलिला बालिकालाई बलात्कार गरी हत्या गर्नु जघन्य अपराध हो। यस्तो कुकृत्य गर्नेलाई जति नै सजाय दिए पनि कमी हुन्छ। हरेक पुरुषको गल्तीको पछाडि महिला नै दोषी हुनुपर्ने। बलात्कार पुरुषले गर्ने, दुईचार वर्षपछि ऊ छुटेर पुरानै जिन्दगी बिताउन पाउने। तर बलात्कारपछिको कारुणिक जिन्दगी पनि महिलाले नै बाँच्नुपर्ने। पीडित महिला शारीरिक, मानसिक, सामाजिक र आर्थिकरूपमा प्रताडित भएरै बाँच्नुपर्ने परिस्थिति छ। महिलामाथि हुने अपराधजन्य घटना होस् या सबै किसिमका हिंसा सहनै नसकिने भइसक्यो। यसका लागि कडा कानुन जरुरी छ। कानुन यति धेरै कडा होस् कि सुनेरै अपराधीको हात कामोस्। सबै प्रकारका बलात्कारी वा बालिका बलात्कारपछि हत्या गर्ने हत्यारा उनीहरूलाई समाजमा बाँच्ने अधिकार दिनु हुन्न। जघन्य अपराध गर्ने कारकतत्त्व नै नासियोस्। हामीले कानुन निर्माण गर्ने बेलामा अलि धेरै मानवअधिकारका सवालमा सोच्यौं। यसले गर्दा पनि हामी कलिला नानीको बाँच्न पाउने अधिकार संरक्षण गर्न सकेनौं। कन्चनपुरकी निर्मला पन्त हुन् कि पोखराकी श्रेया वा देवदहकी अंगुरा पासी र बझाङकी सम्झना कामी उनीहरूलाई न्याय गर्न सकिरहेका छैनौं। हामीले निर्माण गरेको सामाजिक मान्यता र गलत प्रथाले पुरुषलाई सदैव सुप्रिम बनाएर हुर्कायौं। पितृसत्ताले उनीहरूलाई माथिल्लो दर्जामा सम्मान दियो। उनीहरूलाई अगाडि बढाउन हामीले ठूलो त्याग गयौं। तर यसको बदलामा महिलाको सम्मान गर्ने, दिदीबहिनीको संरक्षण गर्ने समाज बनाउन सकेनौं। धेरैजसो बलात्कारका घटना आफन्त तथा चिनेजानेकैबाट हुने गरेको तथ्यांक छ। प्रायः महिला हिंसा पनि आफन्तबाटै हुने गर्छ। यसले गर्दा पनि हामीले छोरा र छोरीलाई दिने नैतिक शिक्षा बढाउन जरुरी छ। घरबाटै विभेदविरुद्ध सिकाउन जरुरी छ। बालिका बलात्कारका घटना बढ्न थालेपछि केही महिला सांसद मिलेर छलफल गरेका थियौं। अबोध बालिका बलात्कृत भएर मर्नुपर्ने बाध्यात्मक परिस्थिति कसरी अन्त्य गर्ने भनेर छलफल चलाएका थियौं। प्रायजसोले बालिका बलात्कार गर्नेविरुद्ध मृत्युदण्डको कानुन बनाउनपर्ने माग गर्नुभएको छ। सामाजिक न्यायको सवालमा विभिन्न पाटीका महिला सांसद मिलेर एकबद्ध आवाज उठाएका छौं। हामीले बलात्कारीलाई मृत्युदण्ड त मागेका छौं। तर यो नै सही विकल्प हो भनेर भन्न सक्ने अवस्था छैन। नेपालको संविधानमै नभएको विषय भएकाले सुन्दा सान्दर्भिक देखिँदैन। तर दीर्घकालीन रूपमा यसले अपराधको दर भने घटाउनेछ। मृत्युदण्डको व्यवस्था भएको देशमा बलात्कार र अपराधका घटना हुँदैन भन्ने होइन तर अपराधको संख्या घट्नेछ। टिट फर ट्याट नियम लागू भएका देशमा अपराधको दर कम छ। हामीले सहनै नसक्ने अवस्थामा पुगिसक्यौं। कसरी हाम्रा नानीलाई जोगाउने ? नानीहरूका सपना कलिलैमै निमोठ्ने अपराधीलाई बाँच्ने छुट हुनुहुन्न। यस्ता अपराधी बाँचेर पनि कुनै उपलव्धि हुने छैन। उसबाट घरपरिवार पनि सुरक्षित हुन सक्दैन। सजाय भोग्नपर्छ भन्ने थाहा पाएकाले पक्कै पनि यस्ता जघन्य अपराध गर्न हिम्मत गर्दैनन्। कतिपय मानिस त आपराधिक मानसिकताका पनि हुन्छन्। उनीहरूलाई कसरी ठेगानमा लगाउने ? उनीहरूको मानसिकता नै गलत छ भन्दैमा हाम्रा निर्देाष नानीहरूलाई असुरक्षित बनाइरहनु पनि त गलत हो। नेपालले मानवअधिकारको अन्तर्राष्ट्रिय महासन्धिमा हस्ताक्षर गरेको छ। मृत्युदण्डको कानुन ल्याउन नमिल्ने अवस्था होला। नेपालको न्यायप्रणाली, अपराधको अनुसन्धान प्रक्रिया केही झन्झटिलो पनि छ। यी सबै व्यवस्थामा सुधार ल्याएर कानुन कडा बनाउनुपर्छ भन्ने हाम्रो माग हो। हुन त मृत्युदण्डको अन्तर्राष्ट्रिय प्रावधान, प्राक्टिस, यसको विकल्प, नेपालको कानुनले अपनाउन मिल्छ मिल्दैन ? यी विविध विषयमा व्यापक छलफलपछि मात्रै निष्कर्ष निस्कनेछ। यसको अध्ययन गर्न नौ सदस्यीय समिति गठन भएको छ। मृत्युदण्डको सजायसम्बन्धी व्यापक अध्ययन छलफलपछि संविधान सशोधनको प्रस्ताव गरिनेछ। सम्बन्धित सबै पक्षको सहभागितामा नयाँ कानुन बन्नेछ भन्ने आशा गरौं। अपराध ढाकछोप गर्न सघाउने समाजका पञ्च भलाद्मीलाई पनि हामी कानुनी कठघरामा ल्याउन जरुरी छ। कडा खालको कानुन भए न्यायालयले न्यायपूर्ण तरिकाले फैसला गर्ला भन्ने हाम्रो विश्वास छ। विभिन्न बहानामा अपराधीले उन्मुक्ति पाउने अवस्था पनि देखिएको छ, जुन गलत हो। समाजका दलित, गरिब, निमुखा बालिका धेरैजसो हिंसामा परिरहेको देख्छौं। उनीहरूका लागि न्यायको ढोकासम्म पुग्न जटिल छ। हामीले स्कुलस्तरको पाठ्यक्रम पढ्ने बेला कहींकतै पनि कानुनको जानकारी गराइएको हुन्न। नैतिक अनुशासन सिक्दै गर्दा केही कानुनका नियम जान्ने मौका पाउँछौं। तर यति थोरै ज्ञानले मात्रै कानुन बुझिँदैन। विद्यालय स्तरको पाठ्यक्रममा कानुनको महत्त्वपूर्ण व्यवस्था पढाउन जरुरी छ। अति जरुरी देवानी तथा फौजदारी संहिताका केही बँुदा अध्ययन गराउन आवश्यक छ। मृत्युदण्ड आफैंमा अपराध भएकाले पनि यसको सामाजिक प्रभाव सकारात्मक नहुन सक्छ। त्यसैले न्यायप्रणालीलाई स्वच्छ, चुस्त र विवादमुक्त बनाउन जरुरी छ। जघन्य अपराधबाट समाजलाई जोगाउन मृत्युदण्डको विकल्प हुनै सक्दैन। सांसद् रहेकी चाैधरीसँग अजवी पाैड्यालले गरेको कुराकानीमा आधारित।"
ईश्वर सम्झने कहिले ?,"हस्तिनापुरका राजाको दरबारमा कौरव र पाण्डव पक्षबीच जुवा खेल भयो। खालमा कौरवको जित र पाण्डवको हार भयो। पाण्डवहरूका सारा सम्पत्ति स्वाहा भयो। युधिष्ठिरले चार भाइलाई दाउमा त राखे नै, आफूलाई पनि राखे। द्रौपदी बाँकी थिइन्, उनलाई पनि दाउ थापे। त्यो पनि हारे। सबै दाउ जितेपछि कौरव पक्षको अहम् बढ्यो। उनीहरूले संसारै जितेको महसुस गरे। कतिसम्म भने दुर्योधनका भाइ दुःशासनले त्यो जुवाहलभरि रहेका मानिसका बीचमा द्रौपदीको वस्त्रहरण सुरु गरे। द्रौपदी आत्तिइन्। राजा धृतराष्ट्रतिर फर्केर सहयोगको याचना गर्दै करुणामय स्वरमा दुवै हात फैलाइन् र भनिन्, हे महाराज, म पनि हजुरकै छोरीजस्तै त हुँ नि। मेरो ठाउँमा हजुरकी छोरी भए कस्तो लाग्थ्यो ? त्यसैले मेरो वस्त्रहरण गर्नबाट दुःशासनलाई रोक्नुस्। द्रौपदीले पटकपटक पुकारा गरिन्, तर राजाले घोसेमुन्टो लगाइरहे। पितामह भीष्म, गुरु द्रोणाचार्य, कृपाचार्यसँग पनि यसरी नै अनुनयविनय गरिन्। उनका आफ्नै पाँच पतिहरूले पनि उनको पुकारा सुनेर पनि केही गर्न सकेनन्। दुःशासनलाई रोक्ने आँट कसैले पनि नगरेपछि अन्तिम अवस्थामा द्रौपदीले भगवान्लाई सम्झिइन्। भनिन्, हे कृष्ण, दुःशासनले मेरो वस्त्रहरण गरेर बेइज्जत गर्न खोज्दै छ, रोक्नुस्। हे जगत्पिता म तिम्रै सन्तान हुँ। तिम्रो सन्तानको रक्षा तिमी नै गर। म तिमीमै समर्पित भएँ। द्रौपदीले पुकारा गर्नासाथ भगवान् श्रीकृष्णले वस्त्र दिइरहे। वस्त्र तान्दातान्दा दुःशासन बेहोस भएर ढल्यो। द्रौपदी चीरहरण हुनबाट जोगिइन्। उनले सुरुमा पितामह र द्रोणाचार्यसँग पुकारा गरेकी थिइन्, तर कसैले पनि उनको सुरक्षा गर्न सकेनन्। पितामह र गुरु द्रोणाचार्यले दुःशासनलाई द्रौपदीको चीरहरण नगर भनेर रोक्न सक्थे, तर दुवैजना कौरवका अगाडि निरिह हुन पुगे। अन्ततः द्रौपदीले भगवान् कृष्णलाई नै पुकार्नुपर्यो। द्रौपदीले आपत्का बेला आखिरीमा मात्र भगवान् कृष्णलाई सम्झिइन्। उनले त सुरुमा पितामह भीष्म र गुरु द्रोणाचार्यलाई सम्झेकी थिइन्, तर उनीहरूले बचाउन सकेनन्। युधिष्ठिर र उनका भाइहरूले कौरवसँग जुवा खेल्दा एकपटक पनि भगवान्लाई सम्झेनन्। अन्ततः उनीहरूले हार्नुपर्यो। विपत्मा मात्र भगवान् सम्झने आम मानिसको स्वभावै हो। यस्तै बानीले बेलाबेलामा हामी विपत्तिमा पर्ने गर्दछौं। आपत् पर्दा मात्र होइन, अघिपछि खाँदा, बस्दा, उठ्दा, काम सुरु गर्दा पनि भगवान् सम्झने गरौं। जसले भगवान् सम्झिरहन्छ, उसका विपत्ति टरेर जान्छ। भगवान् भक्तलाई सदैव हेर्छन्। द्रौपदीलाई भैं विपत्तिबाट जोगाउँछन्।"
पञ्जाबमाथि चेन्नईको शानदार जित,दुबई : युएईमा जारी इन्डियन प्रिमियर लिग (आईपीएल) अन्तर्गत आफ्नो पाँचौँ खेलमा चेन्नई सुपर किंसले शानदार जित निकालेको छ। आइतबार राति दुबई अन्तर्राष्ट्रिय क्रिकेट मैदानमा भएको खेलमा चेन्नईले किंस ११ पञ्जाबलाई १० विकेटले पराजित गरेको हो। पञ्जाबले टस जितेर पहिले ब्याटिङ गर्दै ४ विकेट गुमाएर १७८ रन बनाएको थियो। जवाफमा चेन्नईले १७४ ओभरमै कुनै पनि विकेट नगुमाई १७९ रनको लक्ष्य भेट्टायो। चेन्नईका लागि ओपनरद्वय शेन वाट्सन र फाफ दु प्लेसिसले समान ५३ बलको सामना गरे। वाट्सनले ३ छक्का र ११ चौका हिर्काउँदै ८३ रन बनाए भने प्लेसिसले १ छक्का र ११ चौकाको मद्दतमा ८७ रन जोडे। यसअघि ब्याटिङ गरेको पञ्जाबका लागि कप्तान केएल राहुलले ६३ रन जोडेका थिए। त्यस्तै निकोलस पुरनले ३३ तथा मन्दिप सिंहले २७ रन बनाए। पञ्जाबलाई मध्यम स्कोरमा रोक्न चेन्नईका शार्दुल ठाकुरले २ तथा रविन्द्र जडेजा र पियुस चवालाले ११ विकेट लिए। चेन्नईको यो दोस्रो जित हो। जितसँगै चेन्नई अंक तालिकाको पुछारबाट छैठौँ स्थानमा उक्लेको छ भने पञ्जाब पुछारमा पुगेको छ। यसैबीच आइतबार भएको अर्को खेलमा मुम्बई इन्डियन्सले जित निकाल्यो। उसले सनराईजर्स हैदराबादलाई ३४ रनले पराजित गरेको हो।
