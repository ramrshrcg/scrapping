शीर्षक,विवरण
सोह्र श्राद्ध किन ?,"वैदिक सनातन हिन्दु संस्कारमा श्राद्ध महत्त्वपूर्ण कर्ममध्येको एक हो। श्रद्धा मूलमा रहेका श्राद्धको मानव जीवन पद्धतिमा महत्त्व छ। श्रद्धा शब्दका दुई भाग छन् श्रत् र धा श्रत्को अर्थ सत्यप्रतिको विश्वास र धाको अर्थ धारणा गर्नु हो। जुन भावनाले ईश्वरीय दिव्यता र शास्त्रीय आदेशमा सम्पूर्ण विश्वास धारणा गर्छ, त्यो श्रद्धा हो। मार्कण्डेय पुराणमा भनिएको छ श्रद्धया परया दत्तं पितृणामनामगोत्रतः। यदादारास्तु ते जातास्तदाहारत्वमेतितत्।। अर्थात् परम श्रद्धाका साथ पितृहरूको नाम, गोत्र उच्चारण गर्दै जुन अन्न प्रदान गरिन्छ; त्यो आहारका रूपमा परिणत हुन्छ। श्राद्धकालमा रामगीता, पितृसुत्त र भागवत आदि पाठ गर्नाले बुद्धि मन र कर्म तीनै कुरा सिद्धिका लागि फलदायी मानिन्छ । हिन्दु धर्ममा कर्म तीन किसिमले बताइएको छ। यसमा नित्य, नैमित्तिक र काम्यकर्म छन्। जसअनुरूप श्राद्धका भेदहरू यस प्रकारले व्याख्या गरिएको छ। नित्य श्राद्ध : दिनदिनै गरिने श्राद्धलाई नित्य श्राद्ध भनिन्छ। यो श्राद्ध वै श्रदेरहित हुन्छ। नैमित्तिक श्राद्ध : मातापिता आदिमध्ये कसैको मृत्युतिथिमा गरिने एकोद्धिष्ट श्राद्धलाई नैमित्तिक श्राद्ध भनिन्छ। काम्य श्राद्ध : अविष्ट सिद्धिका लागि गरिने श्राद्धलाई काम्य श्राद्ध भनिन्छ। वृद्धि श्राद्ध : अभ्युदय वा विवाहवारि या सप्ताह पुराणमा गरिने श्राद्धलाई आभ्युदयिक श्राद्ध भनिन्छ। पार्वण श्राद्ध : औंसी या पर्वमा गरिने श्राद्धलाई पार्वण श्राद्ध भनिन्छ। एकपार्वण श्राद्ध : सोह्र श्राद्ध तिथिभित्र मृत्यु भएमा तीनवटा पिण्ड दिएर गर्ने श्राद्धलाई एकपार्वण श्राद्ध भनिन्छ। जसअनुरूप सपिण्ड श्राद्ध, गोष्ठी श्राद्ध, शुद्धि श्राद्ध, कर्मांग श्राद्ध, दैविक श्राद्ध, यात्रा श्राद्ध र महालय श्राद्ध रहेका छन्। विशेषगरी श्राद्ध दुईपटक गरिन्छ। मृत्यु तिथि अश्विन कृष्ण प्रतिपदादेखि अमावश्यासम्म १५ दिन र भाद्र शुक्ल पूर्णिमाका एक तिथि जोडेर १६ दिनको समय अवधिलाई सोह्र श्राद्ध भनिन्छ। संस्कृत भाषामा यसलाई महालयपार्वण श्राद्ध भन्ने प्रचलन रहेको छ। यस समयलाई पितृहरूलाई तृप्ति तुल्याउने समय भनिन्छ। त्यसैकारणले हिन्दु संस्कारभित्र रहनेहरूले श्राद्ध कर्म गर्छन्, दिवंगत आत्माहरूको मुक्तिका निमित्त पितृपक्ष र मृत्यु तिथिमा घरतर्फ तीन पुस्ता श्राद्ध, मामा घरतिर चार पुस्तालाई तर्पण गर्ने प्रचलन रहेको छ। पौराणिक ग्रन्थअनुसार विष्णु पुराण, नृसिंह पुराण, गरुड पुराण, श्रीमद् भागवत महापुराणले पनि सोह्र श्राद्ध अनुसरण प्रसंग पाइन्छ। त्रेत्रायुगमा श्री रामचन्द्रले वनवास बस्दा सोह्र श्राद्ध गरेको पाइन्छ। श्राद्ध गर्दा मुख्य दुई अंग मानिएको छ। श्राद्धको सुरुमा तर्पण गरिन्छ। हाम्रा पितृहरूको रक्षा र हामीले दिएको अन्न एवं जलस्वधादेवीमार्फत आआफ्नो लोकमा पुर्याइदिने सम्पूर्ण ऋषिहरूलाई तर्पण गरिन्छ। दोस्र्रो पक्ष दीपपूजन, ब्राह्मण पूजनसहित पिण्डदान गरिन्छ। यो किन र कसका लागि भने ब्राह्मणदेखि स्तम्वपर्यन्त सबै चाराचर स्थावर, जंगमले प्राप्त गर्छन्। श्राद्ध गर्दा धैरै विधि र नियम छन्, जसअनुरूप स्थानको शुद्धीकरण हुन आवश्यक छ। ब्राह्मण वेद अर्थको ज्ञाता, गृहस्थि, सत्य वचन बोल्ने, मातापिताको सेवक पत्नी सन्तानलाई माया गर्ने हुनुपर्छ। श्राद्धमा प्रयोग गरिने सामग्री गंगाजल, तुल्सीपत्र, सेतो फूल, जौ, तिल, जनै, सुपारी, दुना, टपरी, गाईको दूध, कुश, छोरीको छोरो, चामल सिधा अन्न शुद्ध र पवित्र हुनुपर्छ। श्राद्धकालमा रामगीता, पितृसुत्त र भागवत आदि पाठ गर्नाले बुद्धि मन र कर्म तीनै कुरा सिद्धिका लागि फलदायी मानिन्छ। श्राद्ध गर्दा घरमा बसेर वा नभए पवित्र तीर्थ या गंगाको किनार र शुद्ध भूमिमा गर्न सकिन्छ। अतः सबैको यो लोक र परलोकसमेत राम्रो होस् तथा सबैको सद्गति प्राप्त गरून् भनी सन्तान भएर पितृकार्य अर्थात् पितृऋण तपाईंहामीले तिर्यौं भने जीवन सुःख, शान्ति समृद्धिको भएर जान्छ।"
कोरोनासँगका कुस्ती अनुभूति,"कोरोना सकारात्मक भएको खबर फैलिएपछि छरछिमेकी टाढैबाट पनि सकभर बोल्न खोजेनन्।  वरपर नजिकमा रहेका पार्टीसम्बद्ध साथीहरू पनि देखादेख भएर कुरा गर्न सकभर चाहेनन्।  केही आँटिला साथीहरू घरमा आएर ढाडस दिएपछि छरछिमेक अलि सहज देखियो।  हामी अधिकांश मान्छे आफूलाई औषधिविज्ञ ठान्दा रहेछौं। फोन गरेर सान्त्वना, हौसला दिनेमध्ये लगभग आधाजतिले औषधि र अन्य गर्नुपर्ने योग, पथपरहेजबारे लामालामा सुझाव पेस गर्नुभयो। (पहिलेपहिले म पनि गर्थें।)  अस्पतालको पाँच दिनको बसाइमा स्वास्थ्यकर्मीको अनुहार नदेखी डिस्चार्ज भएँ। संक्रमण पुष्टि भएको एघारौं दिन पुनः संक्रमण परीक्षणका लागि स्वाब निकाल्नेबाहेक अस्पतालले अति सामान्यभन्दा पनि सामान्य स्वास्थ्य जाँच पनि गरेन।  कोरोना नकारात्मक प्रमाणित भएर फर्केपछि राती पुनः श्वासप्रश्वासमा अस्पताल भर्ना हुनुअगाडि जस्तै समस्या देखा पयो। संयोगले म डाक्टरका घरमा वास बसेको थिएँ। उनले जाँच्दा ब्लडप्रेसर ह्वात्तै बढेको पाइयो।  कोरोना नकारात्मक प्रमाणित भइसकेपछि पनि पार्टीका साधनस्रोतयुक्त मध्यम र उच्च मध्यम तहका नेताहरूले धुलिखेलबाट काठमाडौं आउन साधन उपलब्ध गराउन चाहेनन् र बहानाबाजी गरे। मैले सकभर उनीहरूलाई नभेटिदिए हुन्थ्यो भन्ने जस्तो भाव प्रकट गरें। कमसेकम हाम्रोजस्तो देशले अड्कल गर्न नसकेको महामारी आयो कोरोना। साधनस्रोतसम्पन्न विकसित देशहरू हायलकायल भएका छन्। लगभग सबै क्षेत्रमा कमजोर रहेको हाम्रो मुलुक स्वास्थ्यको क्षेत्रमा मात्र सबल हुने सम्भव थिएन। दुर्भाग्य सबल र विकसित मुलुकसरह नै कोरोनाविरुद्ध हामी पनि समान ढंगले लड्नुपरेको छ। हामी कमजोर छौं तर कोरोनाविरुद्धको भारी बलियाले जत्ति नै बोक्नुपर्दा हाम्रो हरिविजोग भएको छ। अब यतिले र यसरी मात्रै लडेर कोरोनाबाट पार पाइन्न। त्यसैले सबैभन्दा पहिला यसबारे सोच बदलौं। त्यसपछि शैली बदलौं र अनि गति र हाम्रा व्यवहार बदलौं। विभिन्न विकसित देशहरू कोरोनाविरुद्धको खोप परीक्षणमा जुटेको सुनिएको छ। यो सन्को अन्त्यसम्ममा खोप उत्पादन भएर विश्व बजारमा पनि आउला। तर सबै नेपालीलाई लगाउन पुग्ने गरी यहाँ भित्रिन समय लाग्ने देखिन्छ। यसो भएकाले त्यतिञ्जेल नेपाली समाजले आफ्नो खराब अंगका रूपमा कोरोनालाई स्विकार्नु र सोहीमुताबिकको व्यवहारमा आफूलाई ढाल्नुको विकल्प छैन। हाम्रो समाजको एउटा खास विशेषता देख्छु। रहस्य, भाग्य, अवतार, चमत्कारजस्ता कुराबाट प्रभावित र तरंगित भइहाल्ने। यस्तो भएपछि मान्छे दुई विपरीतमध्ये कुनै न कुनै अतिमा पुग्दो रहेछ। कुनै विषयलाई अन्धसमर्थन वा अन्धविरोधका रूपमा यो व्यक्त भएको पाइन्छ। राजनीतिक र अन्य विषयजस्तै कोरोनाको सन्दर्भमा पनि यही मनोवृत्ति हावी छ। एउटा ठूलो हुल छ। कोरोनालाई भयावह आतंकजस्तो बनाएर प्रचारमा दौडेको छ। सरकारी ढुकुटीको रसास्वादन गर्ने यो जमातले कोरोना आतंकको लाठो देखाएर जनतालाई बन्दी बनाइरहेको छ। सबैतिर निष्पट्ट सुनसान छ। जे गरे पनि त भयो। ठूला व्यापारिक घराना, तस्कर, कालोबजारीको जमात पनि यही पक्षमा छ। सबैतिर निष्पट्ट सुनसान छ। जे गरे पनि त भयो ! अर्को जमात छ, कोरोना केही हैन भनेर निष्फिक्री हुने। केही हदसम्म म आफैं पनि यही मान्यता राख्ने झुन्डको लगभग सदस्य थिएँ। तर जब आफूलाई नै यसले संक्रमण गयो, बल्ल अनुभूति भयो कि कोरोना पनि केही त हो। हाम्रो देशमा अनगिन्ती यस्ता टोलहरू छन् कि आफ्नै टोलमा कोरोना संक्रमित नहुँदासम्म केही भएको छैन जस्तो गरी निष्फिक्री हुने। जब आफ्नै छेउमा वा आफैंलाई लाग्छ अनि कोकोहोलो मचाउने। त्यसकारण यी दुवै प्रवृत्ति गलत छन्। यी प्रवृत्तिले मुलुकलाई कोरोनाबाट निकासमा पुयाउँदैनन्। त्यसैले कोरोना अब आतंक होइन, हाम्रो समाजको नकारात्मक अंग भयो। जनतालाई थुनेर होइन, यसका विषयमा सचेत बनाएर कोरोना परास्त गर्न सकिन्छ। जनतालाई सचेत बनाउन ठूला, सरकारी प्रशासक, मन्त्री, नेताहरू जनतासम्म पुग्नुपर्छ। अब घरभित्र लुकेर मात्र कोरोना भाग्दैन। सुरक्षात्मक उपायको अवलम्बन गरौं। दूरी कायम गरौं। लकडाउन वा निषेधाज्ञाबाहेक जनताले अब केके कसोकसो गरेर कोरोनाविरुद्ध लड्नुपर्ने हो ती संश्लेषित गरौं र ती कुरा लिएर जनताकहाँ जाऔं। उसै पनि तपाईं ठूलाबडा दुईचार सय वर्ष बाँच्नु हुन्न। त्यसमा पनि कोरोना लाग्दैमा मरिन्न। सकभर नलाग्ने नै गरेर जाऔं। कोरोनासँगै डटेर जीवन धान्ने तरिका लिएर जनताकहाँ जाआंै। कोरोना लाग्दैमा मरिन्न, तपाईंका लागि हामी छौं भनेर ढाडस दिन संक्रमितकहाँ जाऔं। सरकारी र अन्य सञ्चारमाध्यमबाट दैनिक अहिलेको रूप र शैलीको कोरोना महिमाको प्रचार बन्द गर्नुपर्छ र कोरोनासँग डटेर जनता काममा जाने तरिकाको प्रचार गर्नुपर्छ। कोरोनाविरुद्धको संघर्ष ६ महिनाको अनुभवका आधारमा यस दौरानमा भएगरेका बेठीक प्रयोग उजागर गर्नुपर्छ। उदाहरणका लागि म संक्रमित भएर बस्दा मेरो भलो चिताएर सुझाएका सबै आयुर्वेदिक औषधि खाएको भए म मरिसक्थें। अतः स्वास्थ्यकर्मीबाहेक अन्य जनसमुदायलाई आफूसँग भएको औषधि विज्ञानको जानकारी अरूलाई वितरण नगर्न सिकाउनुपर्छ र संक्रमित वा पीडितलाई पनि चिकित्सकको परामर्शविना कुनै औषधि प्रयोग नगर्न सचेत गर्नुपर्छ। आयुर्वेदिक औषधिको साइडइफेक्ट हुन्न भन्ने जनविश्वास छ। त्यस्तो कुरा हो होइन जनतालाई प्रस्ट बुझाउनुपर्छ। मेरो विचारमा दाल, भात पनि जथाभावी खाए त्यसले बिगार गर्छ। सरकारले आफूसँग भएको संयन्त्र, स्रोतसाधनलाई अब अर्को नयाँ ढंगबाट परिचालित गर्नुपर्छ। जनताको जीवनयापनलाई खुकुलो पार्दै कोरोनाविरुद्ध जनचेतना जागृत गराउन सरकारी अधिकारीलाई प्रेरित गर्नुपर्छ र राम्रो परिणाम ल्याउनेलाई प्रोत्साहन गर्नुपर्छ। संक्रमितको उपचारमा संलग्न चिकित्सकहरूलाई उनीहरूका काम गर्ने शैली तत्कालै परिवर्तन गर्न भन्नुपर्छ। आधुनिक प्रविधि प्रयोग गर्नैपर्छ तर बिरामीलाई मुखै नदेखाउने तरिकालाई कुनै पनि तर्कका आधारमा सही भन्न सकिन्न। एउटा बिरामी अस्पतालमा गएपछि सुरमै गरिनुपर्ने न्यूनतम कुरा हुन्छन्। जस्तै उसको तौल लिने, ब्लडप्रेसर नाप्ने आदि। मेरै सन्दर्भमा अकस्मात रक्तचाप बढेर मलाई समस्या भएको रहेछ। अस्पतालले यसबारे कुनै वास्ता नै गरेन। अस्पतालबाट फर्केकै दिन फेरि म उही समस्याको सिकार भएको छु। त्यसकारण जनचेतना जगाउन जसरी नेता, मन्त्री, सरकारी अधिकारी जनताकहाँ पुग्नुपर्छ त्यसरी नै बिरामीको उपचारका लागि डाक्टर सशरीर बिरामीको अगाडि हुनुपर्छ। जानेबुझेका वा जाने बुझेकै हुनु अनिवार्य हुने, मान्छेहरूले अबुझको जस्तो व्यवहार गर्नाले समस्या झन् जटिल बन्छ। जुन अस्पतालले मेरो स्वाब परीक्षण गरेर कोरोना छैन भनेर प्रमाणित गयो, त्यसको अर्को दिन डिस्चार्ज गर्ने बेला डिस्चार्ज कागज त्यही संस्थाको कर्मचारीले मेरो हातमा पनि दिएन। मलाई बाटोमा उभ्याएर पाँच मिटर पर भुइँमा कागज राखिदियो। कोरोना बारेको योभन्दा भ्रामक बुझाइ र व्यवहार अरू के हुन सक्छ ? अस्ति स्वाब दिएको, हिजो त्यसको रिपोर्ट नेगेटिभ आयो। म आज बिहान नौ बजे डिस्चार्ज भएँ। म पूर्णरूपमा कोरोनामुक्त भएको प्रमाणको लिखत मसँग छ। म सडकमा जनतासँग हिँड्ने भुइँमान्छे हुँ। मसँग काठमाडौंसम्म आउने साधन भएन लु न कामरेड हजुर भनेर साधनसम्पन्न निम्नमध्यम, मध्यम, उच्चमध्यम यी तीनैथरी नेता र यसमध्ये धेरै त सरकारी सुविधामा रहेका मित्रहरूलाई गुहार्दा गरिएको बहानाबाजी, हानाथाप र बेवास्ता पनि कोरोनाबारेको भ्रामक बुझाइ नै हो। थप मनमा खेल्ने कुरा के हो भने मेरो ठाउँमा यिनको आफ्नै परिवारको सदस्य वा नातेदार भएको भए यिनले के गर्दा हुन् ? काभ्रेका एक युवा कम्युनिस्ट सिमराज दनुवारलाई कोरोना त्रासले छोएन र उनले ल्याउन तयार भए। साँगा भञ्ज्याङबाट जिल्ला अध्यक्ष कमरेड रेवती पन्तको व्यवस्थापनमा काठमाडौं आइपुगियो। अन्त्यमा केही नभएको पनि होइन। भएको छ, गरेको छ, तर अब यतिले र यसरी मात्रै लडेर कोरोनाबाट पार पाइन्न। त्यसैले सबैभन्दा पहिला यसबारे सोच बदलौं। त्यसपछि शैली बदलौं र अनि गति र हाम्रा व्यवहार बदलौं। कोरोना टार्न सकिन्छ, जित्न पनि सकिन्छ। आतंकित भएर होइन, सजग र दृढ भएर। (वाग्ले नेकपाका केन्द्रीय सदस्य हुन्।)"
रोजगार सिर्जनाको सूत्र,"विश्वको रोजगारको अवस्था, रोजगारको अवसर र नेपालीको गन्तव्य मुलुकको अवस्थाबारे मूल्यांकन हुन आवश्यक छ विश्वव्यापी रूपमा फैलिएको कोरोना भाइरस (कोभिड १९) संक्रमणका कारण धेरैको रोजगार गुमेको छ। वैदेशिक रोजगारमा रहेका अधिकांश रोजगार गुमाएर स्वदेश फर्कंदै छन्। स्वदेशमा पनि धेरैले रोजगार गुमाएका छन्। सरकारले एकीकृत ढंगले काम गर्न सके स्थानीयस्तरमै प्रशस्तै रोजगार सिर्जना गर्न सकिन्छ। सर्वप्रथम त विश्वमा रोजगारको अवस्था, रोजगारको अवसर र नेपालीको गन्तव्य मुलुकको अवस्थाबारे मूल्यांकन हुन आवश्यक छ। रोजगार सिर्जना गर्न सकिने क्षेत्र धेरै छन्। सरकारले रोजगारका क्षेत्र पहिचान गरी सम्भावित अवसर खोजी गर्नुपर्छ। अहिले मान्छे कुन ठाउँमा खपत भइरहेका छन्, कस्ता खालका रोजगार प्राप्त गरिरहेका छन्। वैदेशिक रोजगारमा कुनकुन क्षेत्रमा कति गएका थिए ? कस्ता काम गरे ? कोभिडपछि मलेसियादेखि खाडी देशमा गएका जनशक्ति कति फर्किन सक्छन् ? भन्ने विषयमा सरकारले अध्ययन गर्नुपर्छ। त्यस्तै भोलि कति जालान्नजालान्, त्यस विषयमा सरकाले ध्यान दिनुपर्छ। दक्षिण कोरियालगायत गुणस्तरीय ठाउँको पनि मूल्यांकन हुनुपर्छ। त्यहाँको अवस्था के छ, नेपालीले कस्तो क्षेत्रमा अवसर पाइरहेका छन् भन्ने विषयमा सरकार जानकार हुनुपर्छ। त्यति मात्र नभई शैक्षिक गन्तव्य मुलुकको पनि अवस्था हेरिनुपर्छ। शिक्षाको नाममा विदेश जाने तर रोजगार गर्ने क्रम बढेको छ। कतिले पढ्ने, कतिले श्रम गर्ने गर्छन्। युरोप, अमेरिका, क्यानडा, अस्ट्रेलिया, जापानलगायतमा विद्यार्थी भिसामा जानेमध्ये ६० प्रतिशत रोजगार र ४० प्रतिशत अध्ययन गर्ने गरेको पाइन्छ। उनीहरूले पनि रेमिट्यान्स पठाइरहेका छन्। भारत पनि नेपालको मुख्य गन्तव्य देश हो। नेपाल राष्ट्र बैंकको अध्ययनअनुसार भारतबाट पनि १४ प्रतिशत रेमिट्यान्स आउने गरेको छ। अहिले भारतको अर्थतन्त्र नकारात्मक अवस्थामा छ। यस अवस्थामा भारतमा गएका हाम्रा मान्छेको अवस्था के हुन्छ ? उनीहरू फर्किए भने नेपालमा कसरी व्यवस्थापन गर्ने सरकारले हेक्का राख्नैपर्छ। त्यसो त, नेपाली बजारमा भारतीय नागरिकले पनि काम गरिरहेका छन्। भारतीय नागरिकले यहाँ आएर कुनकुन क्षेत्रमा काम गरिरहेका छन् भन्ने विषयमा खोजी हुन आवश्यक छ। उद्योग क्षेत्रमा, सरकारी परियोजनामा काम गर्नुका साथै सानाठूला व्यापार क्षेत्रमा उनीहरूको संलग्नता छ। कपाल काट्नेदेखि तरकारी, फलफूल व्यापारसम्म भारतीयको संलग्नता छ। प्लम्बिङ, इलेक्ट्रिसियन, मोबाइल, मोटरसाइकल बनाउनेलगायतका क्षेत्रमा भारतीय छन्। त्यो क्षेत्रमा नेपालीलाई रोजगार दिने विषयमा सोच्नुपर्ने बेला आएको छ। विभिन्न कारणले भारतीय आउन बन्देज लगाउन त सकिँदैन तर नेपालीलाई दक्ष बनाएर त्यस्ता क्षेत्रमा काममा लगाउन पक्कै सकिन्छ। कृषिलाई परम्परागत ढंगले मात्र हेर्नु हुन्न। धान, गहुँ, मकै उत्पादन गर्ने मात्र नहेरी नयाँ ढंगबाट कृषि क्षेत्रलाई हेरिनुपर्छ। कृषि क्षेत्रमा प्रविधि र सीपको उच्च प्रयोग हुन सकोस् र प्रतिस्पर्धात्मक बन्न सकोस्। यसो गर्न सक्दा रोजगारको एउटा चित्र आउँछ। त्यो चित्रले जनशक्तिलाई कहाँ व्यवस्थापन गर्ने भन्ने खाका आउँछ। कोभिड १९ भन्दा अघि विकासको दिशा कतातिर गइरहेको थियो। त्यो दिशालाई कोभिडले कति विचलन आयो भन्ने विषय अध्ययन हुनुपर्छ। साविकको बाटोमा लैजान के गर्नुपर्छ ? त्यसका सम्भावित क्षेत्र के हुन् भनेर खोज्नुपर्छ। सम्भावित क्षेत्र खोज्दा सबभन्दा पहिलो सम्भावना भएको कृषि क्षेत्र हो। तर कृषि क्षेत्र भनेर मात्र हुँदैन। अहिलेसम्म युवाहरू यस क्षेत्रमा आकर्षित किन भएनन् भन्ने विषयमा कारण खोज्नुपर्छ। कृषिमा लागेका कतिपय युवा प्नि पलायन भएका छन्। त्यसको कारण पनि खोज्नुपर्छ। कृषिलाई परम्परागत ढंगले मात्र हेर्नु हुन्न। धान, गहुँ, मकै उत्पादन गर्ने मात्र नहेरी नयाँ ढंगबाट कृषि क्षेत्रलाई हेरिनुपर्छ। कृषि क्षेत्रमा प्रविधि र सीपको उच्च प्रयोग हुन सकोस् र प्रतिस्पर्धात्मक बन्न सकोस्। जसले गर्दा उत्पादन लागत पनि घट्ने छ। थोरै श्रमशक्तिले पनि काम गरेर धेरै उत्पादन गर्न सकिन्छ। उदाहरणका लागि, हाइड्रोपोनिक भन्ने एउटा प्रविधि छ। त्यसमा माटोको प्रयोग हुँदैन, तर सहज ढंगले तरकारी उत्पादन गर्न सकिन्छ। मान्छे अहिले धेरै घाममा काम गर्न चाहँदैन, अप्ठेरो हुने गरी काम गर्न खोज्दैन। हिलोमा लडीबुडी गरेर काम गर्न चाहँदैन। त्यसलाई व्यवस्थित गर्ने अचुक उपाय भनेको प्रविधि प्रयोग नै हो। हाइड्रोपोनिकबाट एक रोपनी जग्गामा दिनमै १० हजारको बिक्री हुने गरी तरकारी उत्पादन गर्न सकिन्छ। त्यस्तो खालको प्रविधि आत्मसात गर्न जरुरी छ। तरकारी, फलफूललगायत खाद्यन्न उत्पादनमै समस्या छ। कम लागत हुने गरी प्रविधि र सीप दिन जरुरी छ। सीप, प्रविधि र वित्तीय पहुँच (सहुलियत ऋण) उपलब्ध गराइदिएर उत्पादनमा प्रेरित गर्नुपर्छ। उत्पादन जब गर्छ, बजारका लागि पनि वैज्ञानिक आधार तयार गर्नुपर्छ। बजारीकरणमा ध्यान नदिँदा वस्तुको गुणस्तर खस्केर जान्छ। जस्तो काभ्रेको टमाटर, अदुवा, तरकारी काठमाडौं, विराटनगर पुग्दा थिचिने, मिचिने हुन्छ। ग्रेडिङ गर्ने, उत्पादलाई प्याकेजिङ गर्ने, ह्यान्डलिङमा सहजता ल्याउने खालको प्रविधि सिकायो भने त्यो वस्तु बजारसम्म पुग्दा गुणस्तर र ताजा रहिरहन्छ। यसो गर्दा त्यो वस्तुको विक्रय शक्ति बढ्छ। यसका साथसाथै कृषि उत्पादनलाई कच्चा पदार्थ बनाएर उद्योगका रूपमा विकास गर्न सक्नुपर्छ। साना तथा घरेलु, लघु उद्योगमा पनि प्रशस्त रोजगार सिर्जना गर्न सक्ने ठाउँ छ। जाम, अचारलगायत बनाएर आम्दानी बढाउन सकिन्छ। टिमुरको अचार बनाएर अहिले पनि राम्रो कमाइ गरेको देख्न पाइन्छ। जसले गरिराखेका छन्, उनीहरूलाई प्रोत्साहन गर्दै थप मान्छेलाई आकर्षित गर्नतर्फ सरकारको ध्यान जानुपर्छ। औद्योगीकरणतर्फ ध्यान जान जरुरी छ। कृषि पदार्थमा आधारित उद्योग (साना, मझौला र ठूला ) कहाँनिर कसरी विकास गर्न सकिन्छ भन्नतर्फ लाग्नुपर्छ। माछापालन पनि रोजगार सिर्जना गर्न सकिने महŒवपूर्ण क्षेत्र हो। ताजा माछा पायो भने मान्छेले खान्छ। पहिला मारिएर राखेको माछाप्रति विश्वास कम भयो। केमिकल, अन्य खालका औषधि हालेको हुने, बाहिरबाट ल्याएको हुनाले त्यस्तो माछा खान मान्छे रुचाउँदैनन्। ताजा माछा सहरका छेउछाउमा कसरी पाल्न सकिन्छ भन्नतर्फ लाग्नुपर्छ। ट्राउट वा अन्य जुनसुकै खालका माछा पनि पालन गर्न सकिन्छ। जनकपुरलगायत ठूलो क्षेत्रबाट ल्याउने त छँदैछ। घना बस्ती भएका नगरपालिकावरिपरि पनि माछापालन गर्न सक्ने सम्भावना हुन्छ। त्यो क्षेत्रको पहिचान स्थानीय तहले गर्नुपर्छ। त्यसका लागि आवश्यक कोष प्रदेश र केन्द्र सरकारले दिनुपर्छ। वनको क्षेत्र पनि रोजगार सिर्जना हुने मुख्य क्षेत्र हो। अहिले फर्निचर चीनबाट आयात भइरहेको छ। काठ मलेसिया र बर्माबाट आइरहेको छ। नेपालमा ४० प्रतिशत वन छ। तर वनको वैज्ञानिक व्यवस्थापन नगरी देखाउनलाई मात्र भएको छ। वनको स्रोतको उच्चतम उपयोग गर्नुपर्छ। त्यो गर्न सकियो भने फर्निचर उद्योग नेपालकै काठबाट स्थापना र उत्पादन हुने वातावरण तयार भयो भने यसबाट लाखौं मान्छेले रोजगार पाउँछन्। वनमा पनि उच्चतम प्रविधि प्रयोग गर्न सकिन्छ। पौरिनिया भन्ने काठ १० वर्षमै उत्पादन गर्न सकिन्छ। आगोले नटिप्ने, पानीले नकुहिने खालको हुन्छ। हाम्रो सालको काठ (अग्राख) पनि बलियो हो। तर काठ तयार हुन सय वर्ष लाग्छ। छोटो समयमै उत्पादन हुने खालका प्रविधि खोज्नुपर्छ। जस्तो अगर काठ (धूपी) परफ्युम बनाउन प्रयोग हुन्छ। भारतको चेरापुन्जी छेउछाउमा यसको व्यापक उत्पादन हुन्छ। हामीकहाँ पनि यसको उत्पादन हुन्छ। गुल्मी क्षेत्रमा व्यावसायिक खेतीको सुरु भएको छ। अगरको लिटर तेलको ४० हजारदेखि ५० हजार डलरमा बिक्री हुन्छ। त्यसैगरी फलफूलकै क्षेत्रमा पनि किबी, ड्रइगन फुडको उत्पादन बढाउन ध्यान दिनुपर्छ। बजारको सम्भावना वाणिज्य मन्त्रालयले खोज्नुपर्छ। उत्पादन बढाउन कृषि मन्त्रालयले सहयोग गर्नुपर्छ। सुरक्षाको व्यवस्था गृह मन्त्रालयले गर्नुपर्छ। जस्तो बुद्घचित्त एउटै बोटको १६ लाख आउँछ। तर सुरक्षा दिन नसकेर मान्छेले सीसीटीभी राखेका छन्। तीन तहका सबै निकाय मिलेर एकीकृत ढंगले होलस्ट्रिक एप्रोच हुनुपर्छ। अहिले वन तथा वातावरण मन्त्रालय, उद्योग तथा वाणिज्य मन्त्रालय, गृह मन्त्रालय, कृषि मन्त्रालयको समन्वय एकदमै कम छ। कृषि मन्त्रालयले उत्पादन, उद्योगले कच्चा पदार्थलाई औद्योगीकरण, राष्ट्रबैंकले सहुलियत ऋणमा ध्यान दिन सके रोजगार सिर्जना हुन समस्या छैन। पर्यटन, उद्योग, यातायात, मत्स्यपालन, सेवामूलक क्षेत्रमा प्रशस्त सम्भावना छ। कपाल काट्नेमा ३५ प्रतिशत भारतीय छन्। प्लम्बिङ, मोटरसाइकल बनाउनेमा भारतीयकै दबदबा छ। त्यस्तै विद्युतीकरण गर्ने, वायरिङ गर्ने, मोबाइल, टेलिभिजन बनाउने इलेक्ट्रिसियन भारतीय छन्। उनीहरूलाई काममा प्रतिबन्ध लगाउने होइन। हाम्रा मान्छेलाई त्यो खालको सीप दिनुपर्छ। विस्तारै विस्थापित गर्न सकिन्छ। काम नराम्रो कहिल्यै हुँदैन। इज्जत गर्न जान्नुपर्छ। काम र सीपलाई पूजा गर्नुपर्छ भन्ने भयो भने यो सानो काम भन्ने भावना आउँदैन। पाठ्यक्रममै यस्ता विषय समेटेर अघि बढ्नुपर्छ। मान्छेलाई शिक्षित गराउनुपर्छ। बाहिरबाट आएकाले पनि सीप सिकेका हुन्छन् र थप सिक्न पाउँछन्। यहाँ धेरै मान्छेले रोजगार गुमाएका छन् भने ती मान्छेलाई सीप सिकाउँदै जानुपर्छ। अवस्था सामान्यीकरण हुँदै गएपछि पर्यटनमा समय लाग्ने भए पनि अन्य क्षेत्रमा सीप र तालिम दिएर जनशक्ति तयार गर्न सकिन्छ। सीटीईभीटीजस्ता संस्थाले समन्वय गरी एक महिनादेखि ६ महिनासम्मको तालिम दिएर जनशक्ति तयार गर्न सक्छन्। निजी क्षेत्रलाई सँगसँगै लिएर हिँड्न सकिन्छ। स्थानीय तहले विस्तृतमा तथ्यांक लिनुपर्छ। स्थानीय तहमा रहेका रोजगार सूचना केन्द्र व्यवस्थित गर्दै वास्तविक तथ्यांक लिनुपर्छ। स्थानीय तहमा कृषि उद्यम केन्द्र तथा शाखा पनि छ। स्थानीय तहका रोजगार, कृषि, उद्यममा पर्याप्त जनशक्ति राखी तथ्यांक संकलन गर्न सरकारले ध्यान दिनुपर्छ। आउँदो वर्षभित्र कुन क्षेत्रमा कति जनशक्ति चाहिन्छ प्रक्षेपण गर्नुपर्छ। कृषि, उद्योग, व्यवसाय, व्यापरमा कति रोजगार सिर्जना हुन सक्छ, स्थानीय तहले नै हेर्नुपर्छ। निजी क्षेत्रका संघसंस्थामार्फत सात सय ५३ स्थानीय तहले तथ्यांक लिन सक्छन्। यसो गर्न सके रोजगारको वास्तविक तथ्यांक आउँछ। यसबाट बेरोजगार व्यवस्थापन गर्न सहज हुन्छ। शिक्षा, तालिम र प्रविधिसम्बन्धी योजना ल्याउन सकिन्छ। एउटा गाउँपालिकाले वार्षिक एक हजारलाई मात्रै रोजगार दिँदा पनि लाखौं मानिसले रोजगार पाउँछन्।"
मानव एक यौनिक प्राणी,"सामाजिक परिवेशमा यौनका कुरा श्लील ढंगमा प्रस्तुत गरिए पनि त्यसलाई अपाच्य, अमर्यादित र असभ्य भनी टीकाटिप्पणी गरिन्छ। यसो हुनुको पछाडि सामाजिक रूपमा यौनलाई अझै पनि अश्लीलतासँग जोडेर हेरिनु, गालीगलौज गर्दा यौनसँग सम्बन्धित झर्रा शब्दावलीको व्यापक प्रयोग हुनु, यौनलाई फोहोर, नराम्रो र अनुशासनहप्न व्यवहारका रूपमा चित्रित गरिनु आदि हुन सक्छन्। अझ अविवाहित, अपाड्डता भएका, यौनिक तथा लैंगिक अल्पसंख्यक व्यक्तिले यौनका कुरा श्लील ढंगबाट सामाज वा परिवारमा प्रयोग गरे वा उच्चारण गरे उसको चरित्रलाई अपव्याख्या गर्न सुरु गरिन्छ। यो एउटा प्रतिनिधि घटनाबारेमा चर्चा गरौं। बाटोको अर्को किनारातिर जान खोजिरहेका एक दृष्टिविहीन युवालाई एकजना वटुवाले बाटोपारि जान मद्दत गर्दै सोध्छन्, कतासम्म जान खोज्नुभएको, के म सहयोग गरौं ? दृष्टिविहीन युवाले हुन्छ धन्यवाद, म फार्मेसीसम्म जान लागेको भन्दै स्वीकृति दिन्छन्। फार्मेसीमा बिक्रेताले दृष्टिविहीन युवालाई के सेवा गरौं भनेर सोध्छन्। दृष्टिविहीन युवाले मलाई एक पाकेट कन्डम दिनुहोस भन्छन्। भर्खरै फार्मेसीसम्म पुर्याउन सहयोग गर्ने बटुवाले अचम्म मान्दै आबुई यस्तो मान्छेले पनि त्यस्तो काम गर्छन् र ? भन्दै रिसाउदै दृष्टिविहीन युवालाई गाली गर्दै हिँड्छन्। यौनिकताका सवालमा अपाड्डता भएका व्यक्तिहरूलाई समाजले हेर्ने दृष्टिकोणबारे यो एउटा प्रतिनिधि घटना हुन सक्छ। शिक्षा मन्त्रालय, पाठ्यक्रम विकास केन्द्र तथा सरोकारवाला निकायहरूले जिम्मेवार यौन सचेतना भएको पुस्ता तयार पार्न विद्यालयभित्र र बाहिर रहेका विद्यार्थीलक्षित बृहत् यौनिकता शिक्षाको सघन पाठ्यक्रम तयार गरी लागू गर्न ढिलाइ गर्नु हुँदैन। मानव यौनिकता मानिस हुनुको केन्द्र भागमा पर्छ। मानव यौनिकताभित्र यौन स्वास्थ्य, प्रजनन स्वास्थ्य, यौनिक अभिमुखीकरण, महिनावारी, प्रजनन, स्वास्थ्य सम्बन्ध, शारीरिक एकीकृतपना, लैंगिक पहिचान, शारीरिक बनावटका साथै असंख्य अन्य पक्षहरूको सम्मि श्रण, अनुभव, अनुभूति तथा अभिव्यक्ति हुने गर्छन्। हरेक व्यक्तिका अआफ्नो यौनिकता हुन सक्छ किनकि हरेक व्यक्तिले फरक किसिमको सामाजिक, आर्थिक तथा राजनीतिक वातावरण, विविधतायुक्त बहुलवाद समाज, रीतिरिवाज, परम्परा, व्यक्तिगत स्वास्थ्यस्थिति तथा धार्मिक संस्कारबीच हुर्किएको हुन्छ। त्यसैले यौनको सवालमा हरेक व्यक्तिका आआफ्नै अवधारणा विकास भएको हुन्छ। कसैले यौनलाई विज्ञान, अनुशासन र स्वास्थ्यको केन्द्र भागमा राखेर हेर्छन् भने कसैले यौनलाई संकुचित, गोप्य र छाडावादसँग जोडेर व्याख्या गर्छन्। युवावस्था वा किशोरावस्थामा प्रवेश गरेसँगै उनीहरूमा यौन जिज्ञासा, कूतुहलता र यस विषयमा थप जानकारी लिन खोज्ने अभिरुचि बढेर जन्छ त्यसैले उनीहरूलाई आफ्नो जीवनलाई स्वस्थ र सुखमय बनाउने सीप हासिल गर्न तथा मूल्यमान्यता विकास गर्न यौनिकतासम्बन्धी सही ज्ञान प्राप्त गर्न आवश्यक छ। त्यसैले सानै उमेरदेखि बालबालिकालाई उनीहरूका अभिभावक तथा परिवारले यौनका विषयमा सही सूचना तथा जानकारी दिनुपर्छ। तर नेपाली परिवारमा बालबालिका, युवा तथा किशोरकिशोरीले यौनसम्बन्धी सूचना पाउदैनन्। त्यसैले उनीहरूको सूचनाका स्रोत प्रायः साथीसंगी, इन्टरनेट, रेडियो, सामाजिक सञ्जाल, टेलिभिजन र पत्रपत्रिका हुने गर्छन्। तर ती सूचनाका स्रोतहरू आधिकारिक, विश्वासिलो र भरपर्दो नहुन पनि सक्छन्। गलत सूचनालाई सही सम्झिएर व्यवहारमा अपनाए त्यसले विभिन्न शारीरिक तथा मानसिक जोखिम तथा समस्या निम्त्याउन सक्छ। त्यसैले औपचारिक विद्यालय शिक्षा तथा अनौपचरिक शिक्षामा युवा तथा किशोरकिशोरीलाई यौन शिक्षा प्रदान गर्न प्रमुख भूमिका खेल्नुपर्छ। विद्यालयको पाठ्यक्रममा आधारित यौन शिक्षालाई नै बृहत् यौनिकता शिक्षा भनिन्छ। युनेस्को २०१८ ले बृहत् यौनिकता शिक्षालाई परिभाषित गरेअनुसार त्यस्तो शिक्षा जसले युवा, किशोरकिशोरी तथा बालबालिकाका ज्ञान, सीप, मूल्य र धारणामा अभिवृद्धि गरेर उनीहरूलाई आफ्नो स्वास्थ्य, वृत्ति विकास र स्वाभिमान अनुभूति गराउन, सम्मानपूर्ण सामाजिक र यौन सम्बन्ध विकास गर्न, व्यक्तिगत छनोटले आफ्नो तथा अरूका प्रगतिलाई कसरी प्रभाव पार्छ भन्ने कुरा स्विकार्न र जीवनभरका लागि आफ्नो अधिकार सुरक्षाबारे बुझ्न र सुनिश्चित गर्न सक्षम बनाउछ। त्यसैले बृहत् यौनिकता शिक्षालाई संकुचित अवधारणामा मात्र परिभाषित गरिनु हुँदैन। यो शिक्षालाई मानव यौनिकताको मनोवैज्ञानिक, संवेगात्मक, शारीरिक र सामाजिक पक्षलाई समेटेर सानो उमेरका बालबालिकादेखि युवा उमेरका विद्यार्थीलाई लक्षित गरेर पाठ्यक्रम तयार पारी अध्ययनअध्यापन गरउनुपर्छ। युवा, बालबालिका तथा किशोरकिशोरीको सर्वांगीण विकास तथा सशक्तीकरणका लागि बृहत् यौनिकता शिक्षा अनिवार्य आवश्यकता हुन सक्ने भनी विभिन्न समयमा गरिएका धेरै अध्ययनले प्रमाणित गरेका छन्। युनेस्कोद्वारा सन् २०१६ मा बृहत् यौनिकता शिक्षाबारेमा गरिएको एक समीक्षात्मक अध्ययनले देखाएअनुसार विद्यालय तहमा बृहत् यौनिकता शिक्षा पाएका युवा तथा किशोरकिशोरीको पहिलो यौन सम्पर्कको उमेर ढिलो सुरु भएको, यौन साथीहरूको संख्या घटेको, जोखिमयुक्त व्यवहार अपनाउने क्रम घटेको र कण्डम तथा परिवार नियोजनका साधन प्रयोगमा वृद्धि भएको देखाएको छ। यसका अलावा बृहत् यौनिकता शिक्षा प्राप्त गरेका युवा तथा किशोरकिशोरीको स्वास्थ्यमा सकारात्मक परिणाम देखा परेका छन् भने लैड्डिक असमानता घटाउन सघाएको, महिला तथा किशोरीविरुद्ध हुने हिंसाका घटना दरमा कमी आएको र उनीहरूमा आफ्ना अधिकार र नागरिक हक दाबी गर्ने क्षमतामा पनि वृद्धि भएको पाइएको छ। समाजमा व्याप्त लैड्डिक असमानता, विभेदकारी पितृसत्तात्मक अवधारणा तथा अभ्यास क्रमशः घट्दै गएको निष्कर्ष निकालेको छ। बृहत् यौनिकता शिक्षा केवल यौन स्वास्थ्यको ज्ञानका विषयमा मात्र सीमित छैन। यो शिक्षाले विद्यार्थीमाझ असुरक्षित यौन ब्यवहारबाट उत्पन्न हुने सम्भावित नकारात्मक परिणामलाई कम गर्न, जीवनोपयोगी सीपहरू जस्तै सञ्चार, संवाद, दृढता, पक्षपातविरुद्ध चुनौती दिन सक्ने र निर्णय गर्न सक्ने सीप विकास गराउछ। यौन क्रियालाई सन्तान प्राप्त गर्ने प्रक्रियाका रूपमा मात्र नसिकाई, आनन्द, विश्वास, दिगो सम्बन्ध, यौन हिंसा, निर्णय, आकर्षणलगायत विभिन्न मनोवैज्ञानिक पक्ष समेटी युवा तथा किशोरकिशोरीलाई आफू अनुकूल यौन जीवन जिउन उत्प्रेरित गर्छ। नेपालमा विद्यालय स्तरमा बृहत् यौनिकता शिक्षाको पाठ्यक्रम तयार गरी लागू गरिएको करिब १७ वर्ष पुगेको छ। पहिलोपटक सन् २००३ मा कक्षा ९ र १० को अनिवार्य स्वास्थ्य जनसंख्या तथा वातावरण शिक्षा विषयअन्तर्गत बृहत् यौनिकता शिक्षाको पाठ्यक्रम तयार गरी लागू गरिएको थियो। कक्षा ६, ७ र ८ मा करिब एक दशकपछि सन् २०१३ मा पाठ्यक्रम परिमार्जित गरी बृहत् यौनिकता शिक्षाको पठनपाठन सुरु गरियो। वर्तमान शिक्षा प्रणालीमा बृहत् यौनिकता शिक्षाको पाठ्यक्रमलाई एकल विषयका रूपमा लागू गरिएको छैन। विभिन्न विषय जस्तै विज्ञान, सामाजिक शिक्षा, स्वास्थ्य जनसंख्या तथा वातावरण शिक्षा, स्वास्थ्य तथा शारीरिक शिक्षा र नैतिक शिक्षामा बृहत् यौनिकता शिक्षाको पाठ्यक्रमलाई विषयअनुकूल पाठ बनाई समावेश गरिएको छ। नेपालको औपचारिक शिक्षा प्रणालीमा बृहत् यौनिकता शिक्षाको पठनपाठन् हुनु आफैंमा उल्लेखनीय उपलब्धि मान्न सकिन्छ। तर अझै पनि बृहत् यौनिकता शिक्षाको विद्यालय पाठ्यक्रम बृहत् र उमेरसुहाउँदो हुन सकेको छैन। हाल सरोकारवालाहरू बृहत् यौनिकता शिक्षाको पाठ्यक्रम विद्यार्थीलाई आवश्यक छ कि छैन ? लागू गरिनु जरुरी छ कि छैन ? छ भने केकस्ता सवाल समेटिनुपर्छ आदि विषयमा केन्द्रित भई छलफल गरिरहेका छन्। तर फेरि अन्य सरोकारवाला यो विषयलाई समेटिनु हुन्न भन्ने दृष्टिकोणका साथ अगाडि आएका छन्। वास्तवमा देशको ४० प्रतिशत युवा जनसंख्या भएको मुलुकले बृहत् यौनिकता शिक्षालाई अझ परिष्कृत, व्यापक बनाई लागू गर्नुको विकल्प छैन। त्यसैले शिक्षा मन्त्रालय, पाठ्यक्रम विकास केन्द्र तथा सरोकारवाला निकायहरूले जिम्मेवार यौन सचेतना भएको पुस्ता तयार पार्न विद्यालयभित्र र बाहिर रहेका विद्यार्थीलक्षित बृहत् यौनिकता शिक्षाको सघन पाठ्यक्रम तयार गरी लागू गर्न ढिलाइ गर्नु हुँदैन। (भण्डारी र कटवाल यौन तथा प्रजनन स्वास्थ्य क्षेत्रमा संलग्न छन्।)"
प्रधानमन्त्रीको ढिपी र गौशालाको गोबर ग्यास,"मुलुकको सबैभन्दा ठूलो गौशाला आज चरम आर्थिक अभावको संकटबाट गुज्रिरहेको छ रूसको सफल आन्तरिक्ष कार्यक्रम अमेरिकाका लागि हाँक थियो। ठूलो चुनौतीको विषय बनेको थियो। अमेरिकीहरू तिलमिलाएका थिए। त्यसैले राष्ट्रपति जोनएफ केनेडीले एकैपटक चन्द्रमामा पुग्ने तिथिमितिसमेत घोषणा गरिहाले। यसले अमेरिकी वैज्ञानिकहरू ठूलो असमञ्जसमा परे। किनकि अहिलेका विश्वविख्यात अमेरिकी आन्तरिक्ष संस्था नासा (नेसनल एरोनोटिक्स एन्ड स्पेस एडमिन्सट्रेसन) को स्थापना भएको ६ वर्षभन्दा बढी भएको थिएन। तर आश्चर्यको विषय के रह्यो भने अमेरिकीहरूको अदम्य साहस र प्रचुर लगनशीलता तथा अहोरात्र मेहनतले नील आम्रष्टङ र बुज आल्ड्रिन चन्द्रमा पुग्ने विश्वको पहिलो व्यक्ति बने। हाम्रा प्रधानमन्त्री केपी शर्मा ओली केनेडी होइनन्। नेपाल अमेरिका पनि होइन र यहाँ नासा त के त्यसको एउटा रौंको बराबर कुनै अनुसन्धान तथा अन्वेषण केन्द्र छैन। त्यस्तो अवस्थामा प्रधानमन्त्रीजस्तो हैसियत भएको व्यक्तिले जथाभावी बोल्दै हिँड्दै गयो भने उनको के दुर्दशा हुन्छ भन्ने कुरा यो सरकारको दयनीय अवस्था हेरेर अहिले सहजै अनुमान लगाउन सकिन्छ। झन् कोरोनाको कहरले त मुलुकका सबै क्षेत्र थिलथिलो भएको अवस्थामा हाम्रो प्रधानमन्त्री केनेडी नभए पनि मौकामा चौका हान्न भने धेरै सिपालु हुनुहुन्छ। दुई वर्षपहिले पूर्वाञ्चल भ्रमणमा रहदा उनले विराटनगरस्थित गौशालाले पाइपलाइनबाट ग्यास वितरणको तयारी गरिरहेको अवस्था अवलोकनका लागि चाँजोपाँजो मिलाउन भने तर विनातयारी चौबीस घन्टाभित्र उद्घाटन नै गरिहाले। तराईमधेसमा वैकल्पिक ऊर्जाका सबैभन्दा सशक्त माध्यम गोबर ग्यास तथा सौर्य ऊर्जाको भरपूर उपयोग गर्न सक्यो भने प्रधानमन्त्री ओलीका शब्दमा समस्यालाई पनि सम्पत्तिका रूपमा उत्पादन गर्न सक्ने क्षमता नेपालीसँग रहेको जगजाहेर छ। पहिलोपटक प्रधानमन्त्री भएका बेला पाइपलाइनबाट घरघर ग्यास पुर्याउने जुन डिङ उनले हाँकेका थिए, त्यो धोको त उनको पूरा भयो तर जनताका समस्या भने समाधान भएनन्। उदघाट्नलगतै ३२ घरमा पुगेको ग्यास दुई वर्षमा उक्लिनुभन्दा झन् घटेर ३० मा झरेको छ। तर प्रधानमन्त्रीले ग्यासको उदघाट्न गर्दै आश्वासनको जुन पोका बाँडेका थिए, त्यो भने दुई वर्षभन्दा बढी भइसक्दा पनि पूरा भएको छैन। प्रधानमन्त्रीकै शब्दमा ३२ वटा घरपरिवारलाई सिलिन्डरको डल्ला चाहिँदैन अब छोटो समयभित्र ६० घरले सिलिन्डरको डल्लाको बिदाइ गर्दैछन्। थोरैले भए पनि काँधमा सिलिन्डरको डल्ला बोकिराख्ने समस्याबाट उनमुक्ति पाएकोमा म साह्रै खुसी छु। के हुँदै थियो विराटनगरमा ? नेपालको दोस्रो ठूलो सहर विराटनगर धेरै अर्थमा आफूलाई चिनाउन सफल भएको छ। राजनीतिक तथा औद्योगिक रूपमा मात्र होइन, शैक्षिकप्राविधिक रूपमा पनि यसले खेल्दै आएको भूमिका कहींकतै लुकेको छैन। सामाजिक रूपमा मुलुककै सबैभन्दा ठूलो गौशाला र अनाथ आ श्रम विराटनगरमै अवस्थित छ। यही गौशालाले ( श्रीकृष्ण गौ सेवा सदन) २०७२ सालमा जैविक फोहोरबाट ग्यास उत्पादन गरी पाइपलाइनमार्फत वितरण गर्ने परियोजनाको थालनी गरेको थियो। २०४२ सालमा राजा वीरेन्द्र तथा रानी ऐश्वर्याबाट उद्घाटित यो गौशाला निर्माणमा नेपाल सरकारको योगदान अति न्यून छ। जेजति लगानी गरिएका छन्, त्यसको अधिकांश हिस्सा स्थानीयले गरेका हुन्। विशेषतः विराटनगरका समृद्घ माडवाडी समाजको अतुलनीय योगदान रहेको छ। साँचो कुरा त के हो भने माडवाडी समाजको तर्फबाट विराटनगरवासीका लागि यो अनुपम सुनौलो उपहार हो। त्यसमा पनि समाजसेवी दिनदयाल अग्रवाल बाँचुञ्जेल गौशालाको जुन सुव्यवस्थित व्यवस्थापन प्रदान गरे, त्यो विराटनगरवासीका लागि अब ऐतिहासिक धरोहर भइसकेको छ। अति उच्च प्रविधिको गोबरग्यास, बर्मेली आधुनिक अर्गेनिक मल तथा बिहानै गौमूत्रको सेवनजस्ता स्वास्थ्यवद्र्घक विकास निर्माण तथा सामाजिक आयोजनाहरूले उनको काम गर्ने तरिका सबैका लागि अनुकरणीय बनेको छ। विशुद्व सामाजिक सेवाहेतु गरिएका यी कार्यका लागि नेपाल सरकारलाई नगुहारिएका पनि होइनन् तर पञ्चायतकालदेखि अहिलेसम्म सरकारको प्रत्यक्ष लगानीविना निर्माण गरिएका नेपालको सबैभन्दा ठूलो गौशालाले वर्तमान प्रधानमन्त्री केपी शर्मा ओलीको इज्जत र प्रतिष्ठालाई कसरी जोगायो र अहिलेसम्म धान्दै छन् त्योचाहि सबैका लागि चासोको विषय बनेको छ। प्रधानमन्त्रीको उदघाट्न भाषणको सारलाई केलाएर अध्ययन गर्ने हो भने यस प्रकारको भावार्थ प्रस्टरूपमा दृष्टिगोचर हुन्छ। नेपालमा पहिलोपटक विश्व बैंक, स्वयं गौशाला र विराटनगर महानगरपालिकाको अनुदान सहयोगमा डेढ करोडको लगानीमा निर्माण गरिएको अति उच्च प्रविधिको गोबरग्यासले गौशालाको छेउछाउको ६० घरपरिवारलाई पाइपलाइनमार्फत खाना पकाउने ग्यास आपूर्ति गर्ने निधो गरेको थियो। २०७५ साल मंसिरमा सो ग्यास प्लान्टको उद्घाटन गर्ने उद्देश्यका साथ काम भइरहेको थियो। यसैबीचमा प्रधानमन्त्रीको पार्टीसँग सम्बद्घ विराटनगरका केही नेताले सुइको पाए। थाहा पाउनसाथ प्रधानमन्त्रीको पूर्वाञ्चल भ्रमण क्रममा अवलोकनका लागि तारतम्य मिलाइयो। त्यतिबेलासम्म ३२ घरमा ग्यास आपूर्ति गर्न सक्ने तयारी भइसकेको थियो। तर पहिलोपटक आफू प्रधानमन्त्री भएका बेला पाइपबाट जनताका घरघरमा ग्यास पुर्याउने उनले जुन ढिपी कसेका थिए, त्यो ३२ घरबाट शुभारम्भ भयो भन्ने घोषणा गर्न चाहन्थे। यो सुनौलो अवसरलाई उनले उद्घाटनमा रूपान्तरण गरे। सरकारी सञ्चारमाध्यमदेखि आसेपासे मिडियाबाट खुब प्रचारप्रसार गर्न लगाए। लाग्थ्यो, अब नेपालीहरू केही वर्षमै ग्यासमा आत्मनिर्भर बन्ने छन्। आफूले वाचा गरेका कुरा अचानक र अप्रत्याशित रूपमा भेटाएपछि उनको खुसीको सीमा नै रहेनन्। प्रधानमन्त्रीले आफ्नो उद्घाटन भाषणमा सरकारका तर्फबाट केही आर्थिकसँगै दुई केबीको सोलार पावर अनुदान सहयोग गर्ने घोषणा पनि गरिहाले। साथै आफूले बोलेका कुरा आज मूर्तरूप धारण गरेको डिङ पनि हाँके। प्रधानमन्त्रीमाथि प्रश्नवाचक चिह्न तर प्रधानमन्त्रीको फाइफुट्टी केही महिनाभित्रै उदांगियो। उनको विकासे हाकमाथि प्रश्नवाचक चिह्न लागेको छ। उद्घाटनका बेला ३२ घरमा आपूर्ति गरिएको ग्यास दुई वर्ष बितिसक्दा पनि ३३ हुन सकेको छैन। बरु घटेर झन् ३० मा झरेको छ। प्रधानमन्त्रीले घोषणा गरेको अनुदान सहयोग अहिलेसम्म प्राप्त नभएकाले आर्थिक अभावका कारण योजना थिलथिलो भएको छ। बाकी ३० वटा घरधुरीका लागि उत्पादित ग्यास खेर गइरहेको छ। गौशालासँग ५० लाख मात्र सम्भव हुन सक्यो भने ३० घरधुरीले अगामी १० दिनमा ग्यास पाउन सक्छन्। तर जुन गौशालाले प्रधानमन्त्रीको इज्जत र प्रतिष्ठा बचायो, त्यसलाई आज ५० लाख राशि पहाडसरह भएको छ। यसको मूल कारण के हो भने मुलुकको सबैभन्दा ठूलो गौशाला आज चरम आर्थिक अभावको संकटबाट गुज्रिरहेको छ। गौशालाले ग्यास उत्पादन गर्नुभन्दा पहिले गोबरबाट बर्मेली आधुनिक अर्गेनिक मलको कारखाना स्थापना गरेको थियो। यसबाट अति उच्च प्रकारको कम्पोस्ट मल उत्पादन हुदै आएको छ। तर ग्यास प्लान्टको स्थापनासँगै मलको उत्पादन स्वात्तै घटेको छ। करोडौंको लागतमा निर्माण गरिएको एकातिर मल कारखानाको अवस्था खस्किँदै गएको छ भने अर्कातर्फ त्यही अनुपातमा लगानी गरिएको ग्यास उत्पादन पनि सोचेजस्तो नभएकाले नेपालको सबैभन्दा ठूलो गौशालाको अवस्था धर्मराउँदो छ। यसले गर्दा सयांैको संख्यामा रहेका गाईको खुराक पनि समयमा उपलब्ध हुन सकिरहेको छैन। जेजति गाई छन्, प्रायः कुपोषणको सिकार भएका छन्। गौशालाले आयुर्वेदिक विधिबाट बिहानै गौमूत्र सेवनको जुन कार्यक्रम ल्याएको थियो, त्यो पनि बन्द भएको छ। यता ग्यास प्लान्टमा केही खराबी आयो भने भारतबाट महँगो शुल्क तिरेर प्राविधिक झिकाउनुपर्ने बाध्यता छ। त्यसैले प्रधानमन्त्रीले कबुल गरेको रकम उपलब्ध गराइयो भने मात्र केही गर्न सक्ने अवस्थामा पुगेका छन् गौशाला। तर वर्तमान प्रधानमन्त्री जति बोल्छन् त्यति गर्दै र हुदै गयो भने मुलुक वर्षभरिमै कोल्टे फेरिसक्थ्यो। त्यसैले गौशाला व्यवस्थापन समितिले विकल्प नखोजी कुनै उपाय देखिन्न। खासगरी गौशालाको रिढ मानिएको गाईको संख्या नै दिनप्रतिदिन घट्दै गएको र जेजति छन्, ती पनि पिलपिले भइसकेको अवस्थामा त्यसमाथि सक्दो चाँडो ध्यान पुर्याउनुपर्ने देखिन्छ। त्यसैले मुलुककै सबैभन्दा ठूलो गौशाला जसलाई देशको धरोहरका रूपमा व्याख्या गरे पनि हुन्छ, खस्किँदै गरेको अवस्था हेरेर जोकोहीले भन्न सक्छन् प्रधानमन्त्रीले हाकेको डीङले मूर्तरूप धारण गर्न लगाउने हो भने सक्दो चाँडो कबुल गरिएको रकम उपलब्ध गराउनुपर्छ। होइन भने त्यो ढिपीमै सीमित हुने हो भने यसको अवस्था पनि पानीजहाजजस्तो नहोला भन्न सकिन्न। प्रधानमन्त्रीलाई राहत पहिलोपटक प्रधानमन्त्री भएपछि जोकोही पनि फाइफुटी झार्छन्। केपी ओलीले पनि फाइफुइँ गरे। धाकरबाफ देखाए र पानीजहाजको गर्न नपाए पनि देशको पहिलो ग्यास पाइपलाइनको उद्घाटन गर्न भ्याए। यद्यपि पहिलो गाँसमै ढुंगा फेला पर्यो। तर प्रधानमन्त्रीले अनजान तथा भावावेशमा आएर भनेका कतिपय कुरा अहिले गौशालाजस्तै स्वस्फूर्त मूर्तरूप धारण गर्दैछन्, जो उनका लागि मात्र होइन मुलुककै लागि शुभसंकेत हो। झापाको कन्काई र दमक नगरपालिका तथा सुर्खेत र दांग जिल्लामा पाइपलाइनबाट ग्यास आपूर्ति गर्ने परियोजनाले मूर्तरूप धारण गर्दैछन्। झपामा त झन्डै चार हजार घरपरिवारका लागि परियोजना अपरेसनमा छन्। प्रधानमन्त्रीको गृह जिल्ला भएर पनि होला झापालीहरू हौसिएको हुनुपर्छ। वैकल्पिक ऊर्जा परियोजनामार्फत विश्व बैंकले ४० प्रतिशत रकम अनुदान सहयोग तथा ६० प्रतिशत आफ्नै लगानीमा भइरहेको यस प्रकारको कामले प्रधानमन्त्रीको भावलाई समाएको देखिन्छ। अन्त्यमा, बाचाली भएको कारण हाम्रो प्रधानमन्त्रीले राष्ट्रपति केनेडीजस्तो सोचे सम्झेर नबोले पनि संयोगले उनलाई साथ दिँदै आएका छन्। तराईमधेसमा वैकल्पिक ऊर्जाका सबैभन्दा सशक्त माध्यम गोबर ग्यास तथा सौर्य ऊर्जाको भरपूर उपयोग गर्न सक्यो भने प्रधानमन्त्री ओलीका शब्दमा समस्यालाई पनि सम्पत्तिका रूपमा उत्पादन गर्न सक्ने क्षमता नेपालीसँग रहेको जगजाहेर छ।"
इब्राहिमोभिच मिलानमै बस्ने,"मिलान : स्विडेनका भेट्रान स्ट्राइकर ज्लाटन इब्राहिमोभिच थप एक वर्ष इटालीमै बस्ने भएका छन्। उनले इटाली छाड्ने चर्चा चलिरहेका बेला इटालियन सिरिए क्लब एसी मिलानमै बस्ने निर्णय गरेका हुन्। ३८ वर्षीय इब्राहिमोभिचले मिलानसँग एक वर्ष रहने गरी सम्झौता गरेको बताइएको छ। इब्राहिमोभिच गत जनवरीमा ६ महिनाका लागि अमेरिकी शीर्ष डिभिजन क्लब एलए ग्यालेक्सीबाट मिलान पुगेका थिए। छोटो समयका लागि मिलान आएका इब्राहिमोभिचको प्रदर्शनले मिलानलाई लिगको छैटौं स्थानमा उभ्याउनुका साथै युरोपा लिगमा छनोट गराउन सफल भएको थियो। इब्राहिमोभिचले मिलानका लागि १८ खेल खेल्दै १० गोलसमेत गरेका थिए। इब्राहिमोभिचको प्रेरणादायी प्रदर्शनमा मिलान १३ खेलसम्म अपराजित रहेको थियो। सोही कारण हौसिएको मिलानले इब्राहिमोभिचलाई पुनः प्राथमिकतामा राखेको बताइएको छ। मिलानले इब्राहिमोभिचलाई सात मिलियन युरो पारिश्रमिक दिने भएको छ। इब्राहिमोभिच र मिलानबीचको नयाँ सम्झौताबारे अन्तर्राष्ट्रिय सञ्चार माध्यमले विभिन्न अड्कलबाजी गरे पनि क्लबले औपचारिक घोषणा भने गरिसकेको छैन। विश्वका चर्चित क्लबहरू बार्सिलोना, युभेन्ट्स, आयाक्स, पेरिस सेन्ट जर्मन (पीएसजी), प्रिमियर लिग क्लब म्यानचेस्टर युनाइटेड लगायतबाट खेलिसकेका इब्राहिमोभिचले मिलानबाट यसअघि दुईपटक खेलिसकेका छन्। उनी सन् २०१०२०११ को सिजनमा बार्सिलोनाबाट लोनमा मिलान पुगेका थिए। त्यसपछि उनी सन् २०११२०१२ को सिजनमा मिलानमै अनुबन्ध भएका थिए। उनले मिलानपछि चार वर्ष पीएसजी र दुई वर्ष म्यानचेस्टर युनाइटेडमा बिताएका थिए। सन् २०१८२०१९ को सिजन एलए ग्यालेक्सीमा रहेका उनी गत जनवरीमा मात्र मिलान पुगेका थिए। नयाँ सम्झौतासँगै इब्राहिमोभिच अन्य खेलाडीसँगै प्रशिक्षणमा सामेल हुनेछन्। इटालियन सिरिए यही सेप्टेम्बर १९ देखि सुरु हुँदैछ। सन् २००१ देखि सन् २०१६ सम्म १५ वर्ष स्विडेनको राष्ट्रिय टोलीको महŒवपूर्ण खेलाडी रहेका इब्राहिमोभिचले देशका लागि एक सय १६ खेल खेल्दै ६२ गोल पनि गरेका छन्।"
