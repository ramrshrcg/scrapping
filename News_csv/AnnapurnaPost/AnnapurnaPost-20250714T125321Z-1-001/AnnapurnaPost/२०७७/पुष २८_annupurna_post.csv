शीर्षक,विवरण
राजनीतिक दुर्घटनाका पूर्वाभ्यास,"मैले एउटा किताब लेखें २०७१ सालमा। त्यो अंग्रेजीमा थियो। त्यसको टाइटल थियो रिसरेक्सन। यसको माने हो पुनर्जीवन। त्यसको कभर पृष्ठमा छापिएको छ ज्ञानेन्द्र शाहको तस्बिर। यो मुख्यतः नेपालमा राजसंस्था फर्केर आउला कि भन्ने विचारले लेखिएको थियो। राजसंस्था कुन अवस्थामा विलय भएको थियो भन्ने चर्चा पनि गरिएको थियो। जुन परिस्थितिमा यो गयो, त्यो बेला यो पुनः फर्कन्छ भत्रे मानिसमा विश्वास थिएन। मलाई पनि लागेको थियो राजसंस्था नेपालबाट जानुमा कतै न कतै दैविक हात थियो। त्यसकारण मैले सो पुस्तकमा एउटा श्लोक उद्धरण गरेको थिएँ। त्यसमा भनिएको थियो तादृशी जायते बुद्धिव्र्यवसायोपि तादृशः। सहायास्तादृशा एवं यादृशी भवितव्यता।। चाणक्य ८६। यसको माने हो भविष्यमा जस्तो हुनु छ; मानिसको बुद्धि र व्यवहार त्यस्तै हुँदै जान्छ। त्यस्तै किसिमका सहयोगी पनि प्राप्त हुँदै जान्छन्। यो उक्ति त्यसबेलाको स्थितिलाई व्याख्या गरेजस्तो लाग्छ। अहिले विचार गर्दा त्यो श्लोक त राजालाई मात्र लागू भएको होइन रहेछ; अरू शासकलाई पनि उत्तिकै लागू हुने रहेछ। प्रधानमन्त्री केपी शर्मा ओलीसित जति उनकै साथीहरू रिसाएर उनीसित छुट्टिएका छन्; उनीहरू प्रधानमन्त्रीसित त्यति रिसाएका छैनन् जति उनका सहयोगीसँग रिसाएका छन्। हुन त सहयोगीहरूले आफ्नो मूल मानिसको प्रशंसा गर्ने नै भए। तर सहयोगीहरूका भाषा र शैलीबाट मानिसहरू धेरै चिढिँदा रहेछन्। नेकपा फुट्नुमा जति मुख्य मानिसको हात छ; त्योभन्दा धेरै उनका सहयोगीको भएको देखिन्छ। त्यसैले त्यो श्लोकको सान्दर्भिकता नेपालको राजनीतिमा बरोबर रहने गरेको देखिन्छ। नेपालमा यस्तो संकट आइपर्छ र त्यो दुई वर्षपछि आउने छ भनेर एकजना मानिसले भनेका थिए। ती मानिस हुन् डा उपेन्द्र देवकोटा। त्यसै पुस्तकमा अर्को उक्ति पनि उल्लेख गरिएको छ; जसले यस्तै दैवसंजोग लागेको हुन सक्ने दर्शाएको थियो। न निर्मितः केन न दृष्टपूर्वं न श्रूयते हेममयो कुरङ्गः। तथापि तृष्णा रघुनन्दनस्य विनाशकाले विपरीत बुद्धिः।। चाणक्य १६५। यसको माने हो सुनको मृग न कहिल्यै बनाइएको, न कहिल्यै देखिएको, न कहिल्यै सुनिएको चीज हो। तैपनि रामलाई त्यसलाई प्राप्त गर्ने लोभ लाग्यो। विनाश हुने बेला बुद्धि भ्रष्ट हुन्छ। यसले पनि राजसंस्था कसरी गएको भन्नेबारेमा व्याख्या गर्छ। हुन त वास्तवमा राजसंस्था नेपालीले फालेको नभई भारतको इशारामा फालिएको भन्ने तथ्य पछि खुल्न आयो। यसले सत्तासीन नेकपाको वर्तमान स्थितिलाई पनि चित्रण गर्छ। यो मुलुकमा बहुमत भएको आफ्नो पार्टीका कारण संसद् भंग गरेर नेपाली कांग्रेसले दुईपटक चित खाएको परम्परा हुँदाहुँदै आफूलाई प्राप्त दुईतिहाइको बहुमत भएको सरकार प्रमुख फेरि त्यही बाटो हिँड्नुलाई विनाशको बेला बुद्धि बिग्रन्छ भन्नु के गलत हुन्छ ? हुन त अहिलेको घडीमा आउँदो वैशाखमा हुने निर्वाचन हुन्छ कि हुन्न भनी यकिन भन्न नसकिने अवस्था छ, तैपनि मध्यावधि निर्वाचनबाट नेपालका कुनै पनि प्रधानमन्त्रीले भनेजस्तो प्रतिफल निस्केको छैन। पहिलो मध्यावधि निर्वाचनले नेपालमा राजनीतिक अस्थिरता ल्याइदियो। सत्तामा आउनका लागि राजनीतिज्ञहरूले के मात्र गरेनन् ? सांसदहरू किनिए, बेचिए। कति दिनसम्म होटलमा थुनिए पनि। कोहीकोहीले विदेश भ्रमण गर्न पनि पाए। राजनीतिमा नैतिकता हराएको यसै बखतमा हो। अब पनि त्यसो नहोला भनेर कसरी भन्ने ? एउटा गजबको कुरा के भने नेपालमा यस्तो संकट आइपर्छ र त्यो दुई वर्षपछि आउने छ भनेर एकजना मानिसले भनेका थिए। ती मानिस हुन् डा उपेन्द्र देवकोटा। उनी एउटा नाम चलेको दिमागी डाक्टर थिए। तर त्यसभन्दा पनि ठूलो योग्यता उनमा राजनीतिको थियो। उनी रोगी भए र दुई वर्षअगाडि संसार छाडेर गए। तर उनले अबको दुई वर्षमा नेपालमा राजनीतिक संकट आइपर्छ र राजसंस्थाको पुनस्र्थापना हुन्छ भनेर भविष्यवाणी गरेका थिए। यसका लागि उनले तयारी गरेर बस्नुस् भनेर पनि एउटा संस्थाको भेलामा भनेका थिए। नभन्दै नेपालमा पाँच वर्षका लागि एकछत्र शासन गर्न सक्ने अवस्था आएका बेलामा यस्तो संकट कसरी आउन सक्छ र भनेर कतिजनाले सो कुरा पत्याएनन्। तर कुरा साँचो निस्क्यो। उनका केही राजनीतिक विचारले आजको सन्दर्भमा ठूलो महत्त्व राखेको देखिन्छ। उनले खास गरेर २०४७ सालको राजनीतिक परिवर्तनपछि नेपालमा भएका यति धेरै विदेशी हस्तक्षेप र चलखेलले गर्दा नेपाल एउटा स्वतन्त्र मुलुकका रूपमा रहन्न कि भन्ने ठूलो डर र शंका नेपाली जनतामा पसेको कुरा गर्थे। २०६३ सालको परिवर्तनपछि यो डर र शंका झन्झन् बढ्दै गयो। नयाँ संविधानको घोषणा र त्यसपछि उत्पन्न संकटले नेपाललाई साह्रै नाजुक परिस्थितिमा पुयाएकोमा उनी बडो दुःखी थिए। नेपालको अस्तित्व जोगाउन राजसंस्थाको पुनर्बहाली हुनुपर्छ भन्नेमा विश्वास गर्थे। धर्मनिरपेक्षताका बारेमा यो नेपालीको चरित्रसित नसुहाउँदो कुरा लादिएको मान्दथे। यसबाट देशको विशिष्ट पहिचान नै लोप हुने खतरा बढेकाले संविधानबाट धर्मनिरपेक्षता हटाएर नेपाललाई हिन्दु राज्य घोषणा गर्नुपर्ने आवश्यकतामा जोड दिन्थे। उनका विचारमा यो संविधान अव्यावहारिक, नसुहाउँदा र नचाहेका बुँदाले भरिएको छ। संविधानको जन्मदेखि नै यो विवादित भएको छ। यसले देशलाई विखण्डनतिर लैजान्छ। अतः यो संविधानका अमिल्दा खर्चिलो र नेपालजस्तो सानो देशलाई नसुहाउँदा प्रावधान खारेज गर्नुपर्छ भन्नेमा उनको जोड थियो। नेपालको वैदेशिक सम्बन्धमा भारत र चीन नै सबभन्दा महत्त्वपूर्ण देश हुन् भन्ने विचार थियो। नेपालले भारतको सुरक्षामा कुनै पनि ठेस लाग्न नदिने ग्यारेन्टी गर्ने। यसका लागि नेपालभारत सीमालाई नियमन गर्ने। चीनलाई पनि नेपालले सुरक्षाका विषयमा पूरा ग्यारेन्टी दिने। भारत र चीनलाई यति विश्वास दिलाउनुपर्छ कि नेपालले एकअर्काको विरुद्ध कुनै पनि गतिविधि गर्न दिने छैन भनेर विश्वास दिलाउनुपर्छ भन्नेमा उनको विश्वास थियो। उनी आफैंले यी काम गर्न सकिन्छ भन्ने विश्वासमा थिए। नेपालमा चलेको वृद्धभत्ताको विचार तत्कालीन प्रधानमन्त्री मनमोहन अधिकारीलाई दिएको उनै दाबी गर्थे। सोही भत्ताका क्रममा सामाजिक सुरक्षाको नाउँले चल्दै आएको छ। हुन त मासिक पाँच हजार दिने भनेर कबुलिएको थियो तर सरकारले अरू विषयमा झूटो बोलेजस्तै यसमा पनि झूटो बोले। डा देवकोटाले शिक्षा र स्वास्थ्य क्षेत्रमा मानिसहरूलाई सक्दो धेरै सुविधा दिने योजना बनाएका थिए। कक्षा १० सम्मको शिक्षा अनिवार्य गर्ने। स्कुल जाने उमेरका कुनै पनि केटाकेटी घरमा बस्न नपाउने। आर्थिक अवस्था कमजोर परिवारलाई आर्थिक सहायता दिने। कक्षा १२ सम्मको शिक्षा निःशुल्क गर्ने। त्यसैगरी स्वास्थ्य क्षेत्रमा पहिलो प्राथमिकता प्राथमिक स्वास्थ्योपचारलाई दिने। नेपालको कुनै पनि ठाउँमा यस उपचारबाट कसैले पनि वञ्चित हुनुनपर्ने। विशेषज्ञको सेवा उपलब्ध गर्नुपर्ने अवस्थाका लागि स्वास्थ्य बिमाको व्यवस्था गर्ने। आम्दानी भएका नागरिकले उपचार खर्च व्यहोर्नुपर्ने। विपन्न नागरिकलाई राज्यले सबै खर्च दिने। उपचारका लागि आधुनिक र परम्परागत उपचारको सुविधा एकै ठाउँमा उपलब्ध गराउने। त्यस्तो व्यक्ति गुमाउनु यो देशको दुर्भाग्य हो।"
त्यान्द्राको पनि भर हुन्छ,"विश्वव्यापी कोरोना महामारीको असर सबै क्षेत्रमा परेको छ। कृषि तथा औद्योगिक उत्पादनमा परेको प्रत्यक्ष असरले निकट भविष्यमा आपूर्ति प्रणालीमा गम्भीर संकट देखापर्न सक्ने आकलन गरिएको छ। विश्वको आर्थिक वृद्धिदरमा नकारात्मक असर पर्नेदेखि दोस्रो विश्वयुद्धमा भएको क्षतिभन्दा बढी आर्थिक क्षति हुनेसम्मका आकलन पनि गरिएको छ। आर्थिक गतिविधि पूर्ण क्षमतामा सुचारु हुन सकेका छैनन्। कृषिदेखि उद्योगसम्म र व्यापारदखि सेवा क्षेत्रसम्म कोरोना महामारीबाट थलिएका छन्। तुलनात्मकरूपमा हेर्दा कोरोना महामारीबाट सबैभन्दा बढी प्रभावित क्षेत्र पर्यटन नै हो। कोरोना महामारीबाट पर्यटन क्षेत्रमा अल्पकालीन र दीर्घकालीन दुवै असर परेको देखिएको छ। कोरोनाकै कारण थला परेका अरू क्षेत्र क्रमशः बौरिँदै गर्दा पनि पर्यटन क्षेत्रमा भने त्यो संकेत अझै देखिएको छैन। कोरोनाको सन्त्रासले विश्वका मानवमा परेको मनोवैज्ञानिक असर अझै कम हुन सकेको छैन। त्यसैले मानिसहरू यात्रा र भ्रमणमा निस्कन अझै डराइरहेका छन्। विश्वको जीडीपीमा पर्यटनको हिस्सा १०३ प्रतिशत रहेको छ। रोजगार क्षेत्रमा पनि पर्यटन क्षेत्रले ३३ करोड जनशक्तिलाई रोजगार दिने गरेको वर्ल्ड ट्राभल एनड टुरिज्म काउन्सिलको तथ्यांक छ। काउन्सिलका अनुसार नेपालमा पनि कूल जीडीपीमा पर्यटनको हिस्सा ६७ प्रतिशत रहेको छ भने कूल रोजगारमा पर्यटनको हिस्सा ६९ प्रतिशत रहेको छ। कोरोना महामारीसँगै विश्व पर्यटन बजार ठप्पप्राय हुँदा त्यो हिस्सा पनि उल्लेखनीय रूपमा घटेको छ। हप्तामा दुई दिन बिदा दिएर मात्रै आन्तरिक पर्यटन प्रवर्द्धन गर्न सकिन्न; आम्दानीको स्रोत बलियो बनाउनेतर्फ पनि सरकारको ध्यान जानुपर्छ। नेपालको सन्दर्भमा भन्नुपर्दा कोरोना महामारीसँगै नागरिकको स्वास्थ्य सुरक्षालाई ध्यानमा राखी गरिएको बन्दाबन्दीलगायतका कारणले पर्यटन क्षेत्र ठप्प भई ठूलो आर्थिक क्षति भएको विश्लेषण भइरहेका छन्। पर्यटनसँग सम्बद्ध व्यक्तिहरूले नेपालमा कोरोना महामारीबाट पर्यटन क्षेत्र सबैभन्दा बढी मारको परेको भन्दै आएका छन्। झन्डै चार महिनाअघि नै कोरोनाका कारण नेपालको पर्यटन क्षेत्रले झन्डै ५० अर्ब रुपैयाँको आर्थिक क्षति बेहोरेको जनाइएको थियो। नेपाल राष्ट्र बैंकले गरेको एक अध्ययनमा बन्दाबन्दीको अवधिमा नेपालका ९०९९ प्रतिशत होटल तथा रेस्टुरेन्ट सञ्चालन हुन सकेका थिएनन्। बन्दाबन्दीको अवधिमा उद्योगहरूले २२५० प्रतिशत कर्मचारी कटौती गरेकामा होटल तथा रेस्टुरेन्टका ४००८ प्रतिशत परेका थिए। सो अध्ययनले होटल तथा रेस्टुरेन्टलाई सामान्य अवस्थामा फर्कन १३२ महिना लाग्ने अनुमान गरेको छ। पर्यटनको अवस्था सामान्य हुँदा पर्यटन व्यवसायीले नेपाली पर्यटकलाई त्यान्द्राजति पनि गन्दैनन्। डुब्न लागेकालाई त्यान्द्राको पनि भर लाग्छ भनेजस्तै अहिले आन्तरिक पर्यटककै भर लागेको छ नेपाली पर्यटन क्षेत्रलाई। त्यसैले आन्तरिक पर्यटन प्रवद्र्धनको विषयले चर्चा पाएको छ। पर्यटन व्यवसायीहरू आन्तरिक पर्यटन प्रवद्र्धन गर्ने हेतु विभिन्न कार्यक्रम ल्याउन लागिपरेका छन्। नजिकको तीर्थ हेलाँ भनेजस्तो आन्तरिक पर्यटकलाई त्यान्द्राजति पनि नगन्ने पर्यटन व्यवसायीको चेत खुल्नु सकारात्मक पक्ष हो। यसले आन्तरिक पर्यटनलाई प्रवद्र्धन गरी विदेशी पर्यटकमाथिको निर्भरता घटाउन सघाउने विश्वास गर्न सकिन्छ। यसले नेपाली पर्यटन क्षेत्रको स्थायित्व, दिगोपना र आत्मनिर्भरतामा पनि वृद्धि गर्नेछ। पछिल्लो समय आन्तरिक पर्यटकलाई नै जोड दिएर अर्थतन्त्र चलायमान बनाई पर्यटन उद्योगलाई चलायमान बनाउनुपर्ने बताउँदै आएको सरकारले देश दर्शन कार्यक्रम पनि सार्वजनिक गरेको छ। गत असोज १० गते सरकारले देशदर्शन कार्यक्रम सार्वजनिक गरेको हो। आन्तरिक पर्यटकलाई आकर्षित गर्न एयरलाइन्स, होटल र नेपाल पर्यटन बोर्डले विभिन्न कार्यक्रम पनि ल्याएका छन्। आन्तरिक पर्यटक पनि नेपालको पर्यटन बजारका लागि भरपर्दो स्रोत हो। यस्तो स्रोतको दिगो पहिचान गर्नुपर्छ भन्ने अवधारणाले पनि प्रश्रय पाएको छ। देशदर्शन कार्यक्रम यही अवधारणाको परिणाम हो। यो कार्यक्रमलाई देशभरिबाट नै सहभागी गराउनका लागि सातै प्रदेशमा डोमेस्टिक टुरिजम रिभाइबल कमिटी गठन गरिएको नेपाल पर्यटन बोर्डले जनाएको छ। बजेटमार्फत आन्तरिक पर्यटन प्रवद्र्धन गरी शिथिल पर्यटन क्षेत्रलाई पुनर्जागृत गर्न कोरोनाको जोखिम न्यूनीकरण भएसँगै राष्ट्रसेवक, संगठित संस्था र निजी क्षेत्रका कर्मचारीलाई देशदर्शन गर्न प्रोत्साहित गर्ने उद्देश्यले देशदर्शन कार्यक्रम अघि सारिएको छ। देशदर्शन कार्यक्रमअन्तर्गत कोरोना महामारीको कारण थलिएको नेपालको पर्यटन क्षेत्रलाई आन्तरिक पर्यटनले बचाइराख्न देशदर्शन कार्यक्रमबाट यथेष्ट मद्दत पुग्ने विश्वास गरिएको छ। नेपालमा करिब ७० लाख नेपाली पेसाव्यवसायमा रहेका छन्। त्यसमध्ये १७ लाख मानिस देशदर्शनअन्तर्गत घुम्नका लागि निस्किने आकलन गरिएको छ। पाँचदेखि सात दिनको प्याकेज बनाउँदा सोबाट ५३ अर्ब रुपैयाँको कारोबार हुने अनुमान नेपाल पर्यटन बोर्डले गरेको छ। कोरोना महामारीका कारण बाह्य पर्यटकको आगमन ठप्प हुँदा काठमाडौं, पोखरा, लुम्बिनी, सगरमाथा, लाङटाङसहितका पर्यटकीय क्षेत्र बढी प्रभावित छन्। यो अवस्थामा निजी क्षेत्रसँगको समन्वयमा आन्तरिक पर्यटन प्रवद्र्धनमा सरकार प्रतिबद्ध हुनुपर्ने देखिन्छ। खासगरी केही हदसम्म महामारीबाट मुक्त नेपालका दुर्गम गन्तव्यहरू मनाङ, मुस्ताङ, रसुवा, लाङटाङ, मुगु, हुम्ला आदि क्षेत्रको पर्यटकीय आकर्षण बढाउने पहल हुनुपर्छ। नेपाल प्रकृति र संस्कृति दुवैमा धनी छ। यही धनको सही उपयोग सक्यो भने नेपाल आर्थिक दृष्टिकोणले समृद्धि बन्न सक्ने प्रचुर सम्भावना छ। यो वर्षौं अघिदेखि भनिँदै आएको हो। तर तदनुरूप नीति, योजना तथा कार्यक्रम तर्जुमा गरी प्रभावकारी कार्यान्वयन गर्ने सरकारी इच्छाशक्तिको कमीले गर्दा पर्यटनमार्फत देशलाई समृद्ध बनाउने सपना पूरा हुन सकेको छैन। विभिन्न कारणले बाह्य पर्यटकको आगमन अपेक्षित वृद्धि गर्न नसकिएको अवस्थामा आन्तरिक पर्यटनलाई बढावा दिने कार्यक्रम मात्रैले पनि यसमार्फत अर्थतन्त्रमा टेवा पुग्नुका साथै नेपालीनेपालीबीच सम्बन्ध र सामाजिक सद्भावको वृद्धि हुने अपेक्षा गर्न सकिन्छ। विविध जातजाति, भाषा, धर्म, संस्कृति आदिलाई पर्यटनसँग जोड्ने हो भने यसले तत्तत् जातजाति, भाषा, धर्म र संस्कृतिको संरक्षण र संवद्र्धनमा पनि टेवा पुग्नेछ। एउटा उल्लेखनीय तथ्य के हो भने विश्वले नेपाललाई चिने पनि नेपाली स्वयंले नेपाललाई चिन्न बाँकी नै छ। पूर्वका नेपालीले पश्चिमको नेपाल चिन्न बाँकी छ। पश्चिमका नेपालीले पूर्वको नेपाल चिन्न बाँकी छ। त्यस्तै उत्तरका नेपालीले दक्षिणको नेपाल चिन्न बाँकी छ भने दक्षिणका नेपालीले उत्तरको नेपाल चिन्न बाँकी छ। यो अवस्थामा नेपालीले नेपाल चिन्न र बुझ्नका लागि बजेटमार्फत घोषणा गरिएको देशदर्शन कार्यक्रम सहायकसिद्ध हुन सक्छ। देशदर्शन भन्नु नै आन्तरिक पर्यटन हो। आन्तरिक पर्यटन सम्पूर्ण नेपालीबीच राष्ट्रियताको भावना जगाउने महत्त्वपूर्ण माध्यम पनि हो। बीसौं अथवा तीसौं वर्षअघिदेखि आन्तरिक पर्यटनको चर्चा हुँदै आएको छ। तर पर्यटन व्यवसायीले नै आन्तरिक पर्यटकलाई पर्यटक नै नठान्ने प्रवृत्तिले आन्तरिक पर्यटन ओझेलमा परेको हो। कोरोना महामारीका कारण बाह्य पर्यटन सुस्ताएकाले मात्रै पर्यटन व्यवसायीले आन्तरिक पर्यटनमाथि भर गर्न थालेका हुन्। आन्तरिक पर्यटकलाई पनि विदेशी पर्यटकलाई जस्तै सत्कार गर्ने, अतिथिको सम्मान दिने र आन्तरिक पर्यटकबाट पनि देशको अर्थतन्त्रमा महत्त्वपूर्ण टेवा पुग्न सक्छ भन्ने भावनाले काम गर्ने हो भने आन्तरिक पर्यटनले प्रवद्र्धनको अवसर पाउने निश्चित छ। यसका लागि पर्यटन व्यवसायीका मनमा गढेर बसेको डलर खर्च गर्ने विदेशी मात्रै पर्यटक हुन् भन्ने संकीर्ण भावनामा परिवर्तन आउनु जरुरी छ। बजेटमार्फत घोषित देशदर्शन कार्यक्रम अर्थात् आन्तरिक पर्यटन प्रवद्र्धन गर्न संस्कृति, पर्यटन तथा नागरिक उड्ययन मन्त्रालयद्वारा गठित अध्ययन समितिले शनिबारबाहेक आइतबार पनि सार्वजनिक बिदा दिने प्रस्ताव गरेको छ। समितिले निजी क्षेत्रलाई पनि यस्तै बिदासम्बन्धी व्यवस्था अपनाउन प्रोत्साहित गर्न सुझाव पनि दिएको छ। यद्यपि बिदा धेरै भएर मात्रै आन्तरिक पर्यटन प्रवद्र्धन हुनेचाहिँ होइन। पर्याप्त आम्दानीका कारण खर्च गर्ने क्षमता भए मात्रै घुमघाम र आमोदप्रमोदतिर मानिसको मन जान्छ। त्यसैले हप्तामा दुई दिन बिदा दिएर मात्रै आन्तरिक पर्यटन प्रवद्र्धन हुने अपेक्षा गर्न सकिन्न। आम्दानीको स्रोत बलियो बनाएर खर्च गर्ने क्षमता अभिवृद्धि गर्नेतर्फ पनि सरकारको ध्यान जानुपर्छ।"
ऐतिहासिक जिम्मेवारीमा कांग्रेस,"निर्वाचनमा जाने कि नजाने वा संसद् पुनस्र्थापना कि विरोध भन्ने बहसमा कांग्रेस अल्झिने बेला होइन यो नेपाली कांग्रेस यतिबेला ऐतिहासिक चुनौतीको सँघारमा उभिएको छ। सात दशकदेखि प्रजातान्त्रिक आन्दोलनको नेतृत्व गर्दै आएको कांग्रेस फेरि आन्दोलनमा जानुपर्ने अवस्थामा पुगेको छ। प्रमुख प्रतिपक्षी दल हुनुका नाताले सरकारका कार्यशैली र कामकारबाहीबारे जनताका बीचमा जानु स्वाभाविकै हो। यसलाई प्रतिपक्षीको धर्म नै मानिन्छ। तर कांग्रेस जनताका बीचमा जानु केवल प्रतिपक्षी भूमिका मात्रै होइन; यो एउटा ऐतिहासिक जिम्मेवारी हो। मुलुक अधिनायकवाद र अराजकताको बाटोमा जाने संकेत देखिन थालेको छ। त्यसलाई रोक्दै संघीय लोकतान्त्रिक गणतन्त्रको रक्षा गर्ने दायित्व कांग्रेसको काँधमा आएको छ। संविधानसभाबाट संविधान बनेपछि मुलुक स्थिरता र समृद्धिको बाटोमा जाने आमअपेक्षा थियो। चुनावताका नेपाल कम्युनिस्ट पार्टीले जनतालाई स्थिरता र स्थायित्वकै नारा दिए। जनताले त्यसलाई अनुमोदन पनि गरिदिए। प्रधानमन्त्री केपी ओलीले सरकार बनेको तीन वर्षमै संसद् विघटन गरेपछि मुलुक फेरि पछाडि फर्किएको छ। यस्तो अवस्थामा मुलुकलाई सही ट्र्याकमा ल्याउने जिम्मेवारी कांग्रेसकै काँधमा आएको छ। संविधानको रक्षा गर्दै मुलुकलाई लोकतान्त्रिक बाटोमा हिँडाउन कांग्रेस जनताका बीचमा गएको छ। दुर्भाग्य, प्रधानमन्त्रीको कदमविरुद्ध एकमतले विरोध जनाएको कांग्रेसमा यहीबीचमा ठूलो मतमतान्तर देखिएका समाचार सार्वजनिक भए। संसद् पुनस्र्थापना कि सरकारको असंवैधानिक कदमको विरोध मात्रै भन्ने बहस कांग्रेसभित्र पेचिलो बन्यो। त्यति मात्र नभएर सरकारले वैशाख दोस्रो र अन्तिम साता मध्यावधि निर्वाचन मिति पनि तोकिसकेकाले कांग्रेसकै कतिपय प्रभावशाली नेताहरूले आन्दोलनमा नभई निर्वाचनमा जानुपर्ने अडान पनि राखे। भलै, कांग्रेसको पुस १९ गते सम्पन्न केन्द्रीय समिति बैठकले एकमतले सरकारविरुद्ध चरणबद्ध आन्दोलनका कार्यक्रम सार्वजनिक गरेको छ। तर पनि सरकारको असंवैधानिक र अलोकतान्त्रिक कदमविरुद्ध उभिन कांग्रेसभित्र ठूलै सकसपूर्ण अवस्था आउनु स्वाभाविक होइन। यसले कांग्रेसको निर्णय क्षमतामाथि गम्भीर प्रश्न उठेको छ भने अर्कातर्फ कांग्रेस आफैं अलमलको अवस्थामा रहेको प्रमाणित हुन्छ। लोकतन्त्र स्थापनाकै लागि जन्मिएको र सात दशक लामो यात्रामा लोकतन्त्रको लडाइँमा अनवरत अग्रणी भूमिका खेल्दै आएको कांग्रेसको काँधमा पुरानै जिम्मेवारी आएको छ। कांग्रेस लोकतान्त्रिक पार्टी हुनुको नाताले कांग्रेसको तत्कालीन जिम्मेवारी भनेकै सरकारको गलत कदम सच्याउनु नै हो। यसमा द्विविधा हुनुपर्ने कुनै कारण छैन। लोकतन्त्र नै मूल आदर्श बोकेको र बहुलवादमा विश्वास गर्ने पार्टी हो, कांग्रेस। त्यसकारण पार्टीभित्रको आन्तरिक विवाद सुल्झाउन नसकेर संसद् विघटन गर्ने प्रधानमन्त्री ओलीको कदमको विरोध गर्ने मात्रै होइन; उनको कदमविरुद्ध कांग्रेसले संघर्षमा जानुपर्ने परिस्थिति सिर्जना भएको छ। पूर्ण बहुमतीय सरकार र स्थायी सरकार नै देश विकासको प्रमुख आधार हो भन्ने आम जनताको बुझाइ थियो। ७५३ स्थानीय तह र सात प्रदेश सरकारको संरचना हेर्ने हो भने पनि यो सरकार पूर्ण बहुमत छ। अझ स्पष्ट भन्दा नेकपाको सम्पूर्ण सरकारमा सुविधाजनक पूर्ण बहुमत छ। यति हुँदाहुँदै पनि आन्तरिक किचलो र सत्ता स्वार्थका चाहनाले देश अन्योलको भुमरीमा फसाए। यतिबेला कम्युनिस्ट पार्टी नेतृत्वको सरकारले दिएको निराशालाई आशामा बदल्न कांग्रेसलाई ऐतिहासिक जिम्मेवारी आएको छ। आम मानिसले गरेको समृद्ध नेपालको आशामा अन्योल छाएको छ। यही निराशालाई आशामा बदल्न कांग्रेस नेतृत्वले पुनः एकपटक विगतका गल्तीप्रति आत्मालोचनासहित जनतालाई आशा जाग्ने कार्यक्रम र योजना लिएर घरदैलो गर्न जरुरी देखिन्छ। त्यसकारण यतिबेला निर्वाचनमा जाने कि नजाने वा संसद् पुनस्र्थापना कि विरोध भन्ने बहसमा कांग्रेस अल्झिने बेला होइन। यो समय भनेको संविधान रक्षाका लागि संविधानविपरीत सरकारबाट भएका र भइरहेका कदम सच्याउनु नै हो। त्यसतर्फ आफूलाई स्पष्टरूपमा उभ्याउन कांग्रेसले विलम्ब गर्नुहुन्न। सरकारको कदमविरुद्ध नागरिक समाज पनि आन्दोलित छ। समाजका सबै तह र तप्काका व्यक्तिहरूले सरकारको कदमलाई विरोध गरिरहेका छन्। यस्तो बेलामा कांग्रेसतर्फ सबैको नजर छ। कांग्रेसले गर्ने निर्णय र कांग्रेसले लिने बाटो कस्तो हुन्छ भनेर मुलुकभित्र मात्रै नभएर अन्तर्राष्ट्रिय शक्तिहरूले पनि कुरेर बसेको अवस्था छ। कतिपय अवस्थामा त कांग्रेसले कस्तो निर्णय गर्छ, सोहीअनुसार आफ्नो धारणा बनाउने राष्ट्रियअन्तर्राष्ट्रिय परिस्थिति पनि बन्ने गरेको छ। कांग्रेसले गणतन्त्रको बाटोमा जाने निर्णय नगरेसम्म मुलुक गणतन्त्रमा जाने अवस्था नै थिएन। जब कांग्रेसले गणतन्त्रको बाटो समात्यो तब मुलुकमा सहजै गणतन्त्र स्थापना भएको इतिहास लामो छैन। आज पनि अवस्था उस्तै छ। कांग्रेसले जहाँ उभियो त्यहीं बलियो बन्ने अवस्था छ। उसो त, संसद् विघटन गर्ने सरकारी कदमविरुद्ध सम्मानित सर्वाेच्च अदालतमा मुद्दा परेका छन्। त्यो संवैधानिक इजलासमा सुनुवाइकै क्रममा छ। अदालतले कस्तो फैसला गर्ला, सबैका आँदा रामशाहपथतिरै सोझिएका छन्। रामशाहपथसँगै जोडिएको माइतीघरमा सरकारको कदमविरुद्ध दैनिक नाराजुलुस र विरोध भइरहेका बेला त्यसको असर अदालतको प्रांगणभित्र पनि देखिन्छ वा देखिन्न, त्यसका लागि त अदालतको फैसला कुर्नैपर्ने हुन्छ। सम्मानित अदालतमा विचाराधीन मुद्दामा बाहिर सार्वजनिक मिडियामा अनावश्यक बहस गर्नुको अर्थ छैन। तर पनि अहिलेको विषम परिस्थितिमा मुलुक र व्यवस्थामाथिकै खतराका रूपमा सरकारले चालेको गलत कदममा जिम्मेवार नागरिकका रूपमा चुपचाप बस्न पनि मिल्दैन अनि सकिन्न पनि। यस्तो अवस्थामा सम्मानित अदालत पनि निरपेक्ष कसरी रहन सक्ला र ? अन्त्यमा, लोकतन्त्र स्थापनाकै लागि जन्मिएको र सात दशक लामो यात्रामा लोकतन्त्रको लडाइँमा अनवरत अग्रणी भूमिका खेल्दै आएको कांग्रेसको काँधमा पुरानै जिम्मेवारी आएको छ। विगतमा राजाहरूबाट प्रजातन्त्रमाथि कुठाराघात हुँदै आएकोमा गणतन्त्र नेपालमा भने कम्युनिस्टहरू लोकतन्त्रका लागि खतरा बनेकोमा दुईमत छैन। लोकतन्त्रको आवरणमा एकदलीय व्यवस्था स्थापित गरेर मुलुकलाई अधिनायकवादको बाटोमा लैजाने कम्युनिस्ट प्रवृत्तिसँग कांग्रेस जुध्ने बेला आएको छ। तर यतिबेला रोचक के छ भने हिजो बन्दुकको नालबाट राज्यसत्ता कब्जा गर्छु भनेर सशस्त्र संघर्षको नेतृत्व गरेको एउटा पक्ष आज ओलीको कदमलाई अधिनायकवाद भन्दै लोकतन्त्र र संविधान रक्षाका लागि सडकमा छ। यस्तो अवस्थामा कांग्रेस आफैंभित्र अलमलिनु विडम्बना हो। कांग्रेसले लोकतन्त्रसँग सम्झौता गर्नै सक्दैन। लोकतन्त्र नै कांग्रेसको पहिचान हो। आफ्नो पहिचान मेटाएर कांग्रेसले अर्काे बाटो लिने अनुमान पनि गर्न सकिँदैन। (उपाध्याय नेपाली जनसम्पर्क समिति क्यानडाका उपसभापति हुन्।)"
अदालतमाथि चाप र दबाब,"प्रतिनिधिसभा विघटनसम्बन्धी मुद्दाबारे कांग्रेस सभापतिको अभिव्यक्ति स्वतन्त्र न्यायपालिकाको भाव र मर्मअनुरूप छ प्रतिनिधिसभा विघटनअघिसम्म एउटै डुंगामा सवार नेकपा अध्यक्षद्वय केपी शर्मा ओली र पुष्पकमल दाहालबीचका द्वन्द्वको घनचक्करमा प्रतिनिधिसभा त पिसिएको छ नै; त्योभन्दा बढी थेग्न र धान्न नसकिने चाप तथा दबाब सम्मानित सर्वोच्च अदालत र निर्वाचन आयोगमाथि परिरहेको छ। सडक र भीडबाट अदालतको चेत, विवेक र क्षेत्राधिकारमाथि निर्देशन र नियन्त्रण गर्नेगराउने कोसिस भइरहेको छ। त्यस्तै निर्वाचन आयोगलाई विभाजित कम्युनिस्ट पार्टीका दुईमध्ये कुनै एक गुटलाई वैध ठहर गरिदिनुपर्ने असजिलो अवस्था छ। नीतिनियम र कानुन अथवा प्रणालीले काम गरेको अवस्थामा यस्ता विषयमा निरूपण दिन गाह्रो पर्दैन, ऐन, नियम र कानुनले अवलम्बन गरेको बाटो हिँड्दै जाँदा अन्तिम पडाव जहाँ हुन्छ; त्यसैलाई वैध मानिन्छ। तर हामीकहाँ परिस्थिति अचम्मको छ। सत्ता, शक्ति र सडकको दबाबमा दल र नेताहरूको स्वार्थ एवम् आवश्यकताअनुरूप निर्णय गरिदिनुपर्ने अवस्था छ। प्रधानमन्त्री ओलीको प्रतिनिधिसभा विघटनको कदमविरुद्ध संयुक्त आन्दोलनको तयारीमा नेकपाको प्रचण्डनेपाल समूह व्यस्त भएका कारण निर्वाचन अयोगको चर्चा अलिकति कम जस्तो छ केही समयको लागि। भोलिका दिनमा आयोगलाई अमूक समूहका पक्षमा निर्णय दिन लगाउनैपर्ने विशेष परिस्थिति आएमा पूर्वन्यायमूर्तिहरूदेखि गोजीमा दलको रसिद र हृदयमा सैद्धान्तिक निष्ठा लुकाएर नागरिक समाजका अगुवाका नाममा क्रियाशील व्यक्तिसम्म सडक आन्दोलन र दबाबमा उत्रिनेमा शंका छैन जसरी सर्वोच्चमाथि सम्बद्ध र असम्बद्ध पक्षहरूबाट अवाञ्छित चाप र दबाब सृजना भइरहेको छ। हाम्रो याने कि नेपालको परिवेशमा यी प्रकृतिका प्रवृत्ति र घटनाक्रम नौला र आश्चर्यजनक पनि नमानिन सक्छन् किनकि हाम्रो सडक र मानसिकताले प्रतिनिधिसभा विघटन कार्यलाई अवैध ठहर गरी पुनस्र्थापनाको फैसला गरेबापत नेपालका तत्कालीन प्रधानन्यायाधीश विश्वनाथ उपाध्यायविरुद्ध सडकमा लागेका विश्वनाथलाई फाँसी दे ! भन्नेजस्ता माग र नारा जो पचाइसकेको छ। प्रतिनिधिसभा विघटनका विषयमा अदालतले आफ्नो ठाउँबाट दिने फैसला त आफ्नो ठाउँमा छँदैछ; तर देशका जिम्मेवार मानिएका व्यक्ति र संस्थाहरूबाट अदालतमाथि जुन प्रकृति र आयतनको चाप र दबाब बनाइँदै तथा बढाइँदै लगिएको छ; यसले भने सिंगो राष्ट्र अराजकता र दण्डहीनताको चक्रव्युहतर्फ उन्मुख रहेको आकलन अतिशयोक्ति हुँदैन। महान दार्शनिक प्लेटोका अनुसार अराजकताको गर्भबाट अधिनायकवाद जन्मिन्छ। फैसलापछि पनि अदालत त विवादमा तानिने छँदै नै छ; तर फैसलामार्फत प्रतिनिधिसभा पुनस्र्थापित भयो भने पनि राजनीति संग्लिने वा सरल रेखाबाट राष्ट्रिय राजनीति अघि बढ्ने संकेत तत्कालका लागि देखिँदैन। नेपालको सन्दर्भमा यो उक्ति चरितार्थ हुने खतरा बढ्दै गएको छ। अदालतको निरूपणको विषयलाई जबर्जस्ती ढंगबाट आफ्नो पक्षमा बोल र गर भन्नु अधिनायकवादी सोच र प्रवृत्ति हो। यसमा विघटनका पक्षधर र विरोधी दुवै पक्ष उत्तिकै अराजक र आक्रामक देखिन्छन्। आफ्नो कार्य र कदमविरुद्ध अदालतमा मुद्दा परिसकेको अवस्थामा प्रधानमन्त्रीले कुनै पनि हालतमा प्रतिनिधिसभा पुनर्जीवित हुन सक्तैन भन्नु अदालतमाथि अवाञ्छित चाप र दबाब सृजना गर्नु नै हो। कार्यपालिकाले स्वतन्त्र न्यायपालिकालाई मनोवैज्ञानिक त्रासमा राख्न खोजेको होइन भन्ने तर्क र आधारका लागि ठाउँ छैन। यसर्थ सत्तापक्षको नियत र आशयमा प्रशस्त शंका गर्ने ठाउँ छ। विघटनका विपक्षमा संघर्षरत पक्षले जसरी पनि अदालतले विघटित प्रतिनिधिसभालाई पुनर्जीवित गराउनुपर्छ भन्दै सडकबाट दबाब सृजना गर्नु थप आपत्तिजनक छ। विघटनविरुद्ध जोजो खबरदारीसहित सडकमा उत्रिएका छन् र उतार्न प्रयास पनि भइरहेको छ; यसले स्वतन्त्र न्यायपालिकामाथिको आस्था, निष्ठा र विश्वासलाई मात्र स्खलित तुल्याइरहेको छैन; अपितु अराजकता र अस्थिरताको एउटा अन्त्यहीन कालो सुरुङको आभाषसमेत हुन थालेको छ। प्रधानन्यायाधीशको नियत, क्षमता र विश्वसनीयतामा औंला ठड्याइएको र अदालतको आन्तरिक व्यवस्थापनमा सडकबाट हस्तक्षेप भइरहेको अवस्था निश्चय नै अत्यासलाग्दो छ। अहिले संवैधानिक इजलासको ठाउँमा बृहत् इजलास गठनका लागि प्रधानन्यायाधीशमाथि दबाब बढ्दै जाँदो छ। कार्यसम्पादनका लागि आफ्नो समूह गठन गर्न प्रधानन्यायाधीश स्वतन्त्र देखिनु भएन। स्वतन्त्र न्यायपालिकाको अवधारणालाई मूर्तता प्रदान गर्ने अति गहनतम संवैधानिक दायित्व तथा जिम्मेवारी बहन गरेको सर्वोच्च अदालत सडक निर्देशनको आज्ञापालक रहन बाध्य भएको अनुभूति आम जनमानसमा भएको छ संवैधानिक इजलासबाट न्यायमूर्ति हरिकृष्ण कार्की हट्ता। न्यायमूर्ति कार्की प्रधानमन्त्री ओलीका समर्थक रहनुभएको आरोपमा संवैधानिक इजलासमा उहाँको उपस्थितिप्रति आपत्ति जनाइयो। यस कोणबाट हेर्ने हो भने एकाध अपवादबाहेक सबै तहका न्यायालयलगायत संविधानमा व्यवस्था भएका सम्पूर्ण संवैधानिक अंग र निकायहरू दलविशेषका समर्थक र कार्यकर्ताले भरिभराउ पाइन्छ। अरू त अरू राजनीतिक रूपमा निरपेक्ष र तटस्थ रहनुपर्छ भन्ने मान्यताबाट निर्देशित नेपाली सेनामा समेत मालेमावाद (प्रचण्डपथ) को घोल मिसाइएको छ सम्मानित अदालतको महत्ता र गरिमालाई सडकमा लिलामीमा चढाइँदै गर्दा ठीक यही समय पारेर सार्वजनिक भएका चारजना पूर्वप्रधानन्यायाधीशको संयुक्त वक्तव्यले आम नेपालीको मनमस्तिष्कमा सर्वोच्च अदालतलाई सडक र भीडबाट निर्देशित विवेक र चेतको बन्दी विवश लाचार छायाको आभाष दिएको छ। देशका जिम्मेवार एवम् सम्मानित नागरिकबाट संस्थागत रूपमै सर्वोच्च न्यायालयको आशय र नियतमाथि नै प्रश्न उठाइँदा अदालतप्रति जननिष्ठा र विश्वास नगुम्ने कल्पनासम्म गर्न सकिँदैन। त्यसै पनि न्याय परिषद् र संवैधानिक परिषद्देखि सबै तहका न्यायालयमा न्यायमूर्तिहरूको व्यवस्थापन र चयन प्रमुख दलहरूबीचको भागबन्डाका आधारमा गरिँदै आएको परिपाटीले अदालतप्रतिको जनआस्था र निष्ठालाई स्खलित तुल्याइरहेका बेला अदालतमा विचाराधीन अवस्थामा रहेको मुद्दामा चारजना पूर्वप्रधानन्यायाधीशले यसरी फैसला गर भन्ने आशयको विचार सम्प्रेषण गर्दा स्वतन्त्र न्यायपालिकाको मान्यता र मर्मस्थलमा थप प्रहार भएको छ। जसरी अदालतलाई कुनै एक दलको पनि एउटा गुटको स्वार्थको रोटी सेक्ने तावा बनाउने दुष्प्रयास भइरहेको छ; यसले अदालतको बचेखुचेको निष्ठा र आस्थासमेतलाई समाप्त नबनाउला भन्न सकिँदैन। स्वतन्त्र न्यायपालिकाको चीरहरण संविधानको ठाडो उल्लंघन हो। अदालतको आन्तरिक व्यवस्थापनमा हस्तक्षेप गर्नु, आफ्नो पक्षलाई न्याय दिलाउने वा जिताउने उद्देश्यले इजलास वा बेन्चमा आफूअनुकूलका न्यायमूर्ति राख्न सडकबाट निर्देशित गर्नु, आफ्नो नीति, सिद्धान्त र विचारप्रतिकूलका न्यायमूर्तिको मानमर्दन गर्नु, अदालतमा विचाराधीन रहेका मुद्दामाथिको निर्णय आफू अनुकूलन आएमा यसो गर्ने उसो गर्ने भनेर चेतावनी र धम्की दिँदै न्यायाधीशलाई आतंकित तुल्याउने कार्य र प्रवृत्तिलाई संविधानसम्मत मान्न सकिँदैन। यो कार्य र व्यवहार न्यायालयमाथिको ठाडो हस्तक्षेप संविधानमाथिको प्रहार हो। चारजना पूर्वप्रधानन्यायाधीशहरूले सर्वोच्च अदालतको वर्तमान नतृत्वलाई एक किसिमको खबरदारी गर्दै देशको प्रजातन्त्र, कानुनी राज्य र विकासका लागि प्रधानमन्त्रीबाट प्रतिनिधिसभा विघटन गर्ने कार्य फेरि कहिल्यै नदोहोरिने गरी जारी मुद्दाको फैसला गर्न सल्लाह र सुझाव दिँदै गर्दा उहाँहरूले अदालतको फैसलाबाट २०५२ सालमा र राजा ज्ञानेन्द्रबाट २०६३ सालमा विघटित प्रतिनिधिसभा पुनर्जीवित गरिएका नजिर र घटनालाई निश्चय पनि सम्झिएकै हुनुपर्ने हो। भविष्यका लागि पाठ लिन चाहने प्रधानमन्त्रीका निम्ति ती नजिर पनि कम महत्त्वका छैनन्। प्रधानमन्त्रीबाट भएको प्रतिनिधिसभा विघटनको मुद्दामा सम्मानित अदालतले जेजस्तो निर्णय दिए पनि अदालत र सम्बद्ध मुद्दाको सुनुवाइ गर्ने न्यायमूर्ति महोदयहरू हार्ने पक्षबाट आलोचित हुनुहुने समभावना त्यत्तिकै प्रबल छ। अर्थात् न्यायपालिकाको इतिहासमा फेरि पनि भदौ १२ गते २०५२ सालको फैसलाले भोगेको नियतिको पुनरावृत्ति नहोला भन्न सकिँदैन। फैसलापछि पनि अदालत त विवादमा तानिने छँदै नै छ; तर फैसलामार्फत प्रतिनिधिसभा पुनस्र्थापित भयो भने पनि राजनीति संग्लिने वा सरल रेखाबाट राष्ट्रिय राजनीति अघि बढ्ने संकेत तत्कालका लागि देखिँदैन। ज्यादै चाहेर र भारी भरकम प्रयास गरे पनि काठमाडौंका कम्युनिस्ट नेताद्वय केपी ओली र पुष्पकमल दाहालबीच समझदारी र मेलमिलाप कायम गराउन बेइजिङ असफल भएकै हो आजको मितिसम्म। यसर्थ प्रतिनिधिसभा पुनस्र्थापित भएमा वा चुनावमै जानुपर्ने भएको अवस्थामा पनि ओली र दाहाल खेमाबीचको तिक्तता थप सघन र व्यापक हुने अहिलेको अनुमान अतिशयोक्तिपूर्ण हुँदैन। ओली वा दाहालमध्ये कसै एकको राजनीतिक जीन परिवर्तन गरेर समान किसिमको जीनयुक्त बने वा बनाइए भने मिल्ती वा एकता होला, तर अहिलेसम्म त्यस्तो सम्भावना देखिँदैन। ओली दाहालको जीनको अध्ययनपरीक्षण कुनै राजनीतिक प्रयोगशालामा भइरहेको छ भने त्यो बेग्लै हो। आजको जस्तै राजनीतिलाई ओलीदाहाल ध्रुवमै छाडिदिएर भाँडभैलोको रमिते बन्ने कि समेटेर मर्यादित, लोककल्याणकारी र मर्यादित तुल्याउने ? भन्ने प्रश्नले नेपाली कांग्रेससँग उत्तर मागिसकेको छ। प्रतिनिधिसभा विघटनसम्बन्धी मुद्दाबारे कांग्रेस सभापति शेरबहादुर देउवाको अभिव्यक्ति स्वतन्त्र न्यायपालिकाको भाव र मर्मअनुरूप छ। उहाँले आग्रहपूर्वाग्रह र विनाकुनै शर्त सम्मानित अदालतको निर्णयलाई शिरोधार्य गरेर तदनुरूप कांग्रेस अघि बढ्ने बताएर राजनीतिक र संवैधानिक परिपक्वता तथा देश र लोकतन्त्रप्रतिको जिम्मेवारी बोध दर्शाउनु भएको छ। स्वतन्त्र न्यायपालिका लोकतन्त्रको आत्मा भएका कारण यसको रक्षार्थ कांग्रेस सक्रिय भूमिकामा आउन ढिलो हुँदै गएको छ। न्यायालय र न्यायमूर्तिहरूलाई सडकमा घिसार्ने दुस्साहसिक कार्य, व्यवहार र प्रवृत्ति बन्द गर्न गराउन कांग्रेसले नेतृत्व सम्हाल्नैपर्ने अवस्था आएको छ।"
