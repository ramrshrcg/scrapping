शीर्षक,विवरण
निष्ठाका नायक गणेशमान,"कोर्राको वर्षाले मेरो सहनशक्ति समाप्त भयो। म बेहोस भएँ। कैदखानाका एक सुरक्षा सैनिकले बताएअनुसार त्यसबेला मलाईजस्तै कोर्रा बर्साएको भए कुनै पनि मानिस बाँच्न सक्दैनथ्यो, तर म बाँचें। सुरक्षाकर्मीका अनुसार मलाई कोर्रा बर्साउँदा म चिच्याइरहेको थिएँ। पछि आवाज आएन, एक किसिमले म बेहोस भइसकेको थिएँ। बेहोस हुनुअघि मलाई ६ सय तीन कोर्रा लगाइसकिएको थियो। बेहोस हुँदा पनि कोर्रा लगाउने काम जारी थियो। नेपालको इतिहासमा राणाशासकलाई साहसका साथ तिमी भन्ने शब्दको प्रयोग गर्ने पहिलो व्यक्ति म नै थिएँ गणेशमान सिंह। धर्मभक्त माथेमाबाट १९९७ सालमा प्रजा परिषद्को सदस्यता लिएर राजनीतिमा क्रियाशील भएका गणेशमानले राणाबाट कठोर सजाय किन र केका लागि भोगे ? सम्भ्रान्त परिवारको छोरो के नपुग्दो थियो र नागरिक हक अधिकार स्थापित गर्न भन्दै राणाको विद्रोही भएर निस्कियो ? राणाको पाल्तु कुकुर भएको भन्दै आफ्नै बाजेको समेत बदख्याइँ गर्न पछि परेन। नागरिक चाहना पूरा गर्ने अठोट नभएको भए हीराकाजी सम्पूर्ण सुखसयल छाडेर केका लागि सामान्य नागरिक बन्थ्यो होला ? प्रजातान्त्रिक आन्दोलनमा उनले गरेको योगदान नेपालले भुले पनि संसारले भुल्ने छैन। हो, प्रहरीको घेराविना नागरिकमाझ जान नसक्नेले गणेशमानलाई सम्झनु पनि व्यर्थ छ, जो मुलुककै सर्वोच्च नेता हुँदा पनि सडकमा एक्लै छाती फुलाएर हिँड्ने हैसियत राख्थ्यो। सात सालको जनक्रान्तिपछि राजा, कांग्रेस र राणाबीच भारतमा भएको त्रिपक्षीय सम्झौतापछि मोहनशमशेर प्रधानमन्त्री बने। बीपी कोइराला गृहमन्त्री र गणेशमान सिंह मन्त्री बने। एक दिन क्याबिनेट बैठकमा मोहनशमशेरतिर फर्किएर गणेशमानले भनेका थिए, हिजो हामीलाई तिमीले दबाएर राख्यौ, कठोर यातना दियौ, अब हामी साथी पो भयांै त। मोहनशमशेरलाई त्यो कुराले पोल्यो। सामन्ती सोच र संस्कार भएका अहंकारी मोहनशमशेरले त्यसलगत्तै राजीनामा दिए। गणेशमानको त्यो बोलीले मुलुक राणाशासनबाट त्यसै दिनदेखि मुक्त भयो। जीवनको उत्तरार्धमा गणेशमानलाई अपमान गर्नेहरू, उनले देखाएको प्रजातन्त्रको बाटो हिँड्न छाड्नेहरूले राणा र पञ्चायत ढाल्यौं भनेर कतिञ्जेल त्यसको ब्याज खाएर गर्व गरिरहने ? आजको राजनीति पूर्वाग्रह, वैमनस्य, प्रतिशोध र आपसी विश्वासको संकटबाट ग्रस्त छ। कलह, प्रतिशोध र पूर्वाग्रह जिम्मेवारहरूको दैनिकी नै बनेको छ। एकापसमा विश्वासको संकट नेतृत्वको परिचय नै भइहाल्यो। राजनीतिक दलका नेताको आचरण, नैतिकता र विवेकमा समेत ग्रहण लागेको तिनीहरूको व्यवहारबाट पुष्टि हुन्छ। गणेशमानजस्ता वीर सपूतबाट प्रशिक्षित र दीक्षित नेताहरूसमेत आज उनले देखाएको भन्दा अलग बाटो हिँडिरहेका छन्। आज गणेशमानको तस्बिरमा माला लगाउनु पर्दैन, मात्र उनले देखाएको बाटो हिँड्ने कसम खाए पुग्छ। आज संसारका जति पनि देशमा प्रजातन्त्र फलेफुलेको छ, त्यो त्यहाँका नेताहरूको इमानदार प्रयासले नै भएको छ। प्रजातन्त्रलाई स्थायित्व दिन नेताहरूले ठूलो त्याग गर्न जरुरी छैन। व्यक्तिगत लालसाबाट मात्र मुक्त भए पुग्छ। नेपालमा त आफूलाई समेत शासन गर्न नसक्नेले अरूमाथि शासन गरिरहेको छ। गणेशमानजस्ता नेता यस्तै लोभीपापी भइदिएका भए आजका नेतामा शासनको बागडोर आइपुग्थ्यो होला ? आजका नेताले आफू, आफ्ना र आफन्तभन्दा अरू कसैलाई देख्दैन। देश र जनतालाई भित्री मनैदेखि सेवा गर्ने गणेशमानजस्तो आफ्नो कर्म र भावनाले समर्पित नेता उनको अवसानपछि कोही पनि देखिएन। नागरिकले कुर्बानी गरेर ल्याएको प्रजातन्त्र नेतृत्वको विवेकहीनताका कारण कतै पुनः असफल त हुँदैन भन्ने चिन्ताकै कारण प्रधानमन्त्रीको पद अस्वीकार गरेको गणेशमान स्वयंले भनेका छन्। किनकि नेपाली नेता र समाजको चरित्रबारे जानकार थिए उनी। यसले धेरै अर्थ बोकेको छ। हुन त चारतारे झन्डा बोकेर हँसियाहथौडामा भोट हाल्न लगाउनेले त्यसभित्रको अर्थ बुझ्ने हैसियत नराख्न पनि सक्छ। प्रजातन्त्र थेग्ने शिक्षा, चेतना र आर्थिक व्यवस्था हुनुपर्छ भन्ने गणेशमानको मान्यता थियो। त्यसैले त ०४६ को आन्दोलनपछि उनले भनेका थिए, हाम्रो मुलुकमा राजनीतिक लडाइँ अन्त्य भएको छ। अब हामी सबै आर्थिक क्रान्तिमा लाग्नुपर्छ। उनको आसय आर्थिक क्रान्तिको नयाँ मोडेल खोज्नुपर्छ भन्ने हो। तर समाजवादका नाममा निजीकरणलाई प्र श्रय दिन थालिएपछि उनको सपना त्यहींबाट तुहियो। पार्टीमा किचलो निकाल्ने र आफूले पद पाएपछि सबैथोक माफ दिने कांग्रेसी शैलीले गणेशमानको त्यो चाहनालाई कुल्चिदियो। राज्यसत्तामा सबै जातिले आफ्नो प्रतिनिधित्व भएको महसुस गर्न पाउनुपर्छ, नत्र प्रजातन्त्र फस्टाउन सक्दैन भन्ने गणेशमानको पवित्र विचारलाई ०४८ सालमा बनेको कांग्रेसको सरकारले महŒव दिन उचित ठानेन। त्यही नारा घन्काई १० वर्षसम्म मुलुकलाई तहसनहस बनाएर ठूलो जनधनको क्षतिसहित माओवादी स्थापित भयो। कांग्रेस गणेशमानले देखाएको बाटो हिँडेको भए सायद माओवादी आन्दोलनको औचित्य पुष्टि हुने थिएन। सायद यो चेत कांग्रेसमा अझै पलाएको छैन। उल्टो गणेशमान जस्ता सपूतले राणाको कोर्रा खाई पञ्चायतसँग पौंठेजारी खेलेर ल्याएको प्रजातन्त्रका मूल्यमान्यताको खिल्ली उडाइरहेको सत्ताको सहायक बनिरहेको छ। आआफ्नो जात, धर्म र सम्प्रदायप्रति केही झुकाव हुनु मानवीय गुण नै हो तर गणेशमानमा त्यसको लेस मात्र पनि थिएन। तर उनलाई साम्प्रदायिक भएको आरोप लगाइयो। राज्यसत्तामा सबै जातिले आफ्नो प्रतिनिधित्व भएको महसुस गर्न पाउनुपर्छ नत्र प्रजातन्त्र फस्टाउन सक्दैन भन्ने उनको मान्यतालाई व्यर्थ सावित गर्ने कोसिस भयो। जीवनको उत्तरार्धमा आफैंले हुकाईबढाएको पार्टीबाट अपहेलित हुनुपयो। उनीमाथिको त्यो अपहेलनाबारे इतिहासले अवश्य मूल्यांकन गर्ने छ। जीवनको उत्तरार्धमा मौलिक चरित्र गुमाएको कांग्रेस परित्याग गरेर उनले कांग्रेसलाई सुध्रिन दबाब दिएका थिए तर कांग्रेसीहरू सत्ता र सम्पत्ति प्राप्तिका लागि मरिमेट्न थालेपछि उनीभित्रको राजनेताको चेतनाले कांग्रेसको समर्थन गर्न अनुमति दिएन। कांग्रेसले अपहेलना गरे पनि गणेशमानको मूल्यांकन राष्ट्रले गर्न सक्नुपथ्र्यो। पदमा बसेको मान्छेलाई मात्र पुज्ने संस्कारले प्र श्रय पाउने मुलुकले गणेशमान जस्तो इतिहासपुरुषको सम्मान गर्न सकेनगरेन। त्यसैले त गणेशमानको उत्तराधिकारी म हुँ भन्ने हिम्मत कसैले राख्न सक्दैन। यतिबेला अघिल्लो पुस्ताको ब्याज खाने कामबाहेक कुनै पनि दलले आमनागरिकको कज मा देखिनलायक काम गर्न सकेन। शक्ति र पदका लागि आम नागरिकका चाहनाविपरीत हिँड्न भने वर्तमान सत्ता मात्र होइन, प्रतिपक्ष पनि अग्रसर देखिन्छ। प्रजातन्त्रको आवरणमा प्रजातन्त्र समाप्त पार्ने खेलको एउटा हिस्सा वामदेव गौतमको संसद् प्रवेशलाई लिन सकिन्छ। गणेशमानसँग दाँजिने व्यक्ति इतिहासमै कोही पनि छैन, न उनका समकालीन नै थिए। आजको पुस्तामा त्यसको अपेक्षा कल्पना पनि गर्न सकिन्न। व्यावहारिक ज्ञान अधिक भएको मान्छे भए पनि व्यवहारलाई सैद्धान्तीकरण गर्ने कूटनीतिक चातुर्यको अभाव उनको कमजोरी थियो। हो, उनले कम्युनिस्टहरूलाई एक बनाएर ०४६ को आन्दोलनमा कमान्डर बने। आन्दोलन सफल भएपछि सर्वोच्च नेता बने सबैको। प्रधानमन्त्रीको पद पनि त्यागे। नेपाल तथा विश्वमै मानवाधिकार र शान्ति स्थापनाका निम्ति नेतृत्वदायी भूमिका निर्वाह गरेबापत सम्मानस्वरूप अमेरिकाबाट पिसरन पुरस्कार (१९९० तथा मानवाधिकार पुरस्कार (१९९३ एवं संयुक्त राष्ट्रसंघका पूर्वमहासचिव ऊ थान्तका नाममा स्थापित ऊ थान्त शान्ति पुरस्कार बाट उनी सम्मानित भए। आजको राजनीतिले मानवीय समानता देखाउन सकेको छैन। दुईचारजना नेताको व्यवस्थापनलाई मात्र राजनीति देख्ने शैलीकै कारण संघीयतारूपी औजारमा समेत खिया लागेको छ। सिद्धान्तमा समाजवाद बोकेर व्यवहारमा सामन्तवाद लाद्ने शासकीय शैलीले नागरिककै बदख्याईं गरिरहेको छ। नागरिकप्रति सरकारको भूमिका त टुँडिखेलमा एक छाक खान पर्खेर बस्नेहरूको लामले देखाइसकेको छ। राज्यका मेरुदण्ड मानिने संवैधानिक संस्था र प्रजातन्त्र प्रधानमन्त्रीको निर्देशनमा चल्ने अभ्यासले गणेशमानको मात्र होइन, मुलुककै बदनाम गरिरहेको छ। प्रजातान्त्रिक आन्दोलनमा उनले गरेको योगदान नेपालले भुले पनि संसारले भुल्ने छैन। हो, प्रहरीको घेराविना नागरिकमाझ जान नसक्नेले गणेशमानलाई सम्झनु पनि व्यर्थ छ, जो मुलुककै सर्वोच्च नेता हुँदा पनि सडकमा एक्लै छाती फुलाएर हिँड्ने हैसियत राख्थ्यो। प्रजातन्त्र स्थापनामा गणेशमानले भोगेको कठोर यातना, त्याग, निष्ठा र आदर्शमाथि कुल्चिएर उनको सालिकमा फूल चढाउनुको औचित्य पनि छैन। आम नागरिकबाट प्रजातन्त्रका पिताको दर्जा पाएका गणेशमानको तेईसौं स्मृति दिवसका दिन यिनै शब्दगुच्छादारा उनीप्रति श्रद्धासुमन !"
कांग्रेस मौनता किन ?,"अन्य देशमा कोरोना कहर चलिरहँदा संसद् बैठक बसिरहेछ, चुनाव पनि भइरहेछ तर त्यही काम नेपालमा किन नहुने ? रासायनिक मल युरिया ल्याउने ठेक्का पाएका शैलुङ इन्टरप्राइजेज प्रालि र होलीको मल्टिपलले मल समयमा नल्याउँदा सरकारले तिनले राखेको करिब १० करोड धरौटी जफत गर्नुका साथै दुवै कम्पनीलाई कालोसूचीमा राखेको छ। शैलुङ इन्टरप्राइजेजका मालिक प्रचण्डका घरधनी हुन् भने अर्का कम्पनी होलीको कांग्रेस आबद्ध ठेकेदार हुन्। यो वर्ष समयमै पानी परेकाले ९० प्रतिशतभन्दा बढी खेतमा धान रोपाइँ भएको थियो। समयमा मल नपाउँदा धान उत्पादनमा ठूलो ह्रास आउने निश्चित छ। यसै गरेर कोरोना कहरले सामुदायिक र निजी विद्यालयका करिब ७२ लाख विद्यार्थीको पढाइ कहिले सुरु हुन्छ, सरकारले निश्चित गरेको छैन। सरकारको यही रबैया रहने हो भने यो शैक्षिक वर्षको पढाइ नै खेर जाने खतरा छ। सामुदायिक विद्यालयका शिक्षकले त तलब पाएका छन् तर निजी विद्यालयका शिक्षकले तलब नपाउँदा उनीहरूको जीवन कष्टकर भएको छ। कोरोनाका कारण देशका अधिकांश उद्योग र पूर्वाधारका आयोजनाको काम ठप्प छ। सार्वजनिक यातायात नचल्दा तिनमा काम गर्ने मजदुरको दैनिक जीवन कष्टकर भएको छ भने बैंकसँग ऋण लिएर यातायात सञ्चालन गरेका यातायात व्यवसायीको ब्याज तिर्न नसकेर सर्वस्व गुम्ने अवस्था छ। देशमा काम नपाएर भारत गएका लाखौं कामदार भारतमा कोरोनाको खतरा तीव्र रूपमा बढेपछि मरे आफ्नै मुलुकमा मरौंला भन्दै ५६ दिन पैदल हिँडेर नेपालको सिमानामा आइपुगे आफ्नै देशभित्र छिर्न ठूलो संघर्ष गर्नुपयो। स्थानीय, प्रदेश र केन्द्रीय सरकारसँग हारगुहार गर्दा कुनै काम नपाएपछि तिनीहरू पुनः भारत फर्किएका छन्। यहाँ बस्दा खान नपाएर वृद्ध बाबुआमा र नाबालक केटोकटी मर्ने भए। हामीलाई थाहा छ यतिबेला भारतमा कोरोना तीव्र गतिमा बढेको छ। विश्वमै भारत दोस्रो स्थानमा पुगेको छ कोरोनापीडित देशमध्ये। यस्तो खतरा देख्दादेख्दै वृद्ध बाबुआमा र नाबालक छोराछोरीले खान नपाएर मरेको हेर्नुभन्दा आपू मरे मरौं। बाँच्यौं भने केही कमाएर बाबु, आमा र छोराछोरी बचाउन सकिन्छ कि भनेर हामी भारत फर्कंदै छौं भन्दै ती गरिब र असहाय आँसु बगाउँदै भारत फर्केको दृश्य कुनै पनि सहृदयी मानिसले हेर्न सक्ने अवस्था छैन। सत्तामा बसेका हृदयहीनका लागि गरिबका ती आँसुले छोएन। तिनका लागि गरिबको कुनै मूल्य रहेनछ र तिनको मुटु छोएन। ती सत्ताको लुछाचुँडीमै व्यस्त छन्। गरिबको व्यथा सुन्ने तिनमा धैर्य छैन। मध्यपूर्वका विभिन्न देशमा काम गर्न गएका कामदारको पनि यस्तै अवस्था छ। काम गरिरहेका मुलुकमा पनि कोरोनाका कारण निर्माण व्यवसाय र उद्योग बन्द भए। काम नपाएर लाखौं नेपाली बेरोजगार बनेका छन्। तीमध्ये कतिको भिसाअवधि सकिएर अवैध विदेशी कामदार बनेका छन्। हामी आफ्नो मुलुक नेपाल फर्कन पाऊँ भनेर सम्बन्धित देशमा रहेका नेपाली दूतावास वा वाणिज्य दूतावासमा महिनौं धाउँदा पनि तिनको सुनुवाइ नभएपछि नेपाली दूतावासअगाडि धर्ना बस्नुका साथै नारा लगाउँदा पनि सुनुवाइ हुन सकेको छैन। संवेदनहीन भएपछि कसको के लाग्यो ? धन्य, कम्युनिस्ट सिद्धान्त र धन्य लेनिन र माओ ! पार्टीभित्रको विवादलाई लिएर विगत ६ महिनासम्म कम्युनिस्ट नेता लडे, भ्रष्टाचार भयो, गरिब र निमुखाप्रति अन्याय भयो तर त्यसबारेमा एकजना नेताकार्यकर्ता पनि बोलेनन्। कसैमाथि कारबाही भएन, छानबिन भएन। माथिका यी दृश्य गरिब र असहायका भए। अब विगत केही वर्षदेखि राज्यका सम्पूर्ण निर्माण व्यवसाय कब्जा गरी रजगज गरेर बसेका बिचौलिया के गरिरहेछन् ? सामान्य सर्भेसम्म नगरी अर्बौंको आयोजना सांसद र अन्य ठेकेदारले भागबन्डा गरी राष्ट्रको अर्बौं सम्पत्ति दोहन गर्न चाँजोपाँचो मिलाएर टेन्डर गर्न लाग्दा यो कुकृत्य पत्रपत्रिकामा भन्डाफोर भएपछि लाज छोप्न ती टेन्डर खारेज भए। पाँच वर्षका लागि गठन भएको सरकारको आधाभन्दा बढी समय बितिसकेको छ। एकपछि अर्को भ्रष्टाचार हुँदा पनि कारबाही भएको छैन। यो सरकार गठन भएपछि ठूलाठूला भ्रष्टाचारका काण्ड भए। ज्यादै चर्चित प्रधानमन्त्री निवाससँग जोडिएको ललिता निवास जग्गाकाण्ड यसमा वर्तमान सत्ताधारी दलका महासचिव र विशिष्ट व्यक्ति संलग्न छन् तर त्यसमा कुनै कारबाही भएन। अहिले चर्चित १० वटा सनसनीपूर्ण काण्डमा ललिता निवास जग्गा काण्डका अतिरिक्त सर्भेसम्म नगरी रेल्वेको करिब ३३ अर्बको ठेक्काको टेन्डर निकाल्न लाग्दा पत्रपत्रिकामा ती कुकृत्यको भण्डाफोर भयो। यसमा ५६ जना सत्ताधारी र प्रमुख प्रतिपक्षका वर्तमान सांसदका कम्पनी छन्। यसैगरी कोरोना कहरसँगै सुरु भएको भ्रष्टाचारको सनसनीपूर्ण काण्ड हो। औषधि आयात गर्ने ओम्नी बिजनेस कम्पनीले पाएको ठेक्का सीधै एकजना शक्तिशाली व्यक्तिसँगको भित्री साँठगाँठबाट गर्न लागेको भ्रष्टाचारमा ठूलो भण्डाफोर भएपछि अन्त्यमा टेन्डर नै रद्द गरियो र अहिले लाज छोप्न ओम्नीलाई कालोसूचीमा राखियो। भ्रष्टाचारका सम्पूर्ण काण्डमध्येको सबभन्दा गम्भीर काण्ड हो नेपाल ट्रस्टलाई दिएको जग्गा। गोकर्ण फरेस्ट रिसोर्टको जग्गा यसअघि नै २५ वर्षका लागि यति होल्डिङ प्रालिलाई दिइएको थियो। त्यसको अवधि पाँच वर्ष बाँकी छँदै बजारमूल्यभन्दा सस्तो दरमा अगामी २५ वर्षका लागि लिजमा दिइयो। भ्रष्टाचार र अनियमितता काण्डको चर्चा गर्दा सर्वोपरि घटना हो वाइडबडी, न्यारोबडी काण्ड। नेपाल वायु सेवा निगमले दुइटा वाइडबडी जहाज किन्दा चार अर्ब ३५ करोड भ्रष्टाचार भएको संसद्को सार्वजनिक लेखा समितिले ठहर गरी अख्तियारलाई कारबाही गर्न पत्र लेख्न लाग्दा सम्बन्धित मन्त्रीले माइन्युट बुकमा लेख्न दिएनन्। यसमा सरकारले कारबाही गर्छ भनियो, तर अन्त्यमा के भयो भने कार्यकारिणी प्रमुख प्रधानमन्त्रीले न्यायाधीश बन्दै यसमा भ्रष्टाचारै भएको छैन, कुनै कारबाही गर्नु पर्दैन भन्ने निर्णय गरे। त्यसपछि संसद्को सार्वजनिक लेखा समिति मौन भयो। संसदीय व्यवस्थाको अहिलेसम्मको परम्परा हामीले यसअघि गरेको अभ्यास ती सबै कुरालाई तिलाञ्जली दिएर सार्वजनिक लेखा समिति मौन छ। यसैगरी प्रधानमन्त्रीको निजी निवास रेखदेख गरेर बसेका तत्कालीन सञ्चारमन्त्री गोकुल बाँस्कोटाले सेक्युरिटी प्रिन्टिङ प्रेस खरिद गर्न ७० करोड घुस मागेको प्रकरण भण्डाफोर भएपछि उनी मन्त्रीबाट हटे तर छानबिन भएन। जबकि यस काण्डमा संलग्न एजेन्ट यसमा सरकार वा संवैधानिक निकाय अख्तियार दुरुपयोग अनुसन्धान आयोगलाई सहयोग गर्न तयार छु भन्दै सार्वजनिक रूपमा वक्तव्य दिँदा पनि न उनीसँग सोधपुछ भयो न त कारबाही अघि बढाइएको छ। सरकारका पालामा भएका अनियमितता र भ्रष्टाचारका काण्डमा मुछिएको अर्को काण्ड हो कम्युनिस्ट सरकारले भन्ने गरेको विपन्न र असहाय नागरिक उत्थानको लागि विश्व बैंकसमेतले दिएको गरिबी निवारण कोष को रकम हिनामिना हुँदा पनि छानबिन नहुनु। यसैगरी गरिब किसानलाई दिइने अनुदानमा अनियमितताका सनसनीपूर्ण काण्ड जसको कुनै छानबिन भएन। जसका नाममा त्यो रकम ल्याइएको हो, ती असहाय र गरिब आफ्नो देशमा कुनै नाम नपाएर अहिले विश्वमै पैलिएको कोरोनाको आगोमा हाम फाल्दै फेरि कामको खोजीमा बिदेसिन बाध्य भएका छन्। सरकारबाट भएका सनसनीपूर्ण भ्रष्टाचार, अनियमितताका लोमहर्षक काण्ड सत्ताधारी दललाई थाहा नभएर वा केही व्यक्तिले मात्र गरेको होइन, कम्युनिस्टहरूको नीतिगत चरित्र नै हो गरिबका नाममा गरिबको शोषण गर्ने। कम्युनिस्टको भन्ने एउटा र गर्ने अर्कै चरित्र हुन्छ। हाम्रो देशमा जुन संसदीय व्यवस्थाविरुद्ध उनीहरूले बम हाने, बन्दुक पड्काए र पछिल्लोपटक मात्र १७ हजार मान्छे मारे, त्यही संसदीय व्यवस्थामा अहिले उनीहरू रजगज चलाइराखेका छन्। पार्टीभित्रको विवादलाई लिएर विगत ६ महिनासम्म कम्युनिस्ट नेता लडे, भ्रष्टाचार भयो, गरिब र निमुखाप्रति अन्याय भयो तर त्यसबारेमा एकजना नेताकार्यकर्ता पनि बोलेनन्। कसैमाथि कारबाही भएन, छानबिन भएन। नेकपामा बेलाबेलामा देखिने असन्तुष्टि के रहेछ ? प्रमुख प्रतिपक्ष नेपाली कांग्रेस सरकारको अत्याचार र अन्यायप्रति मौन मात्र होइन, कतिपय भ्रष्टाचार र अनियमिततामा सहकार्य गर्नु आश्चर्यको विषय हो। मुलुकमा यत्रो अत्याचार भएको छ। खान नपाएर गरिब मरिरहेछन्। गर्भवती महिला अस्पतालमा भर्ना हुन नपाएर मर्नुपरेको छ। कांग्रेस मौन छ। स्कुलकलेजमा पढाइ नहुँदा लाखौं विद्यार्थीको भविष्य अन्धकार हुँदा कांग्रेस बोल्दैन। लाखौं नेपालीले कोरोनाले काम बन्द भयो, बेरोजगार भयौं, मर्नुपरेछ भने आफ्नै मुलुकमा मरौंला तर स्वदेश फर्कन पाऊँ भनी हारगुहार गर्दा कुनै सुनुवाइ नभएपछि विदेशस्थित दूतावासअगाडि नारा लगाउँदा ती नारा कांग्रेसका कानमा परेन। कांग्रेसले आपूलाई प्रमुख प्रतिपक्ष दल भनेर कसरी जनताका अगाडि मुख देखाउने ? संसद् प्रभावकारी हुने भनेकै समिति प्रभावकारी हुनु हो। तर अहिलेका संसदीय समितिहरूले निर्णायक भूमिका खेलेका छैनन्। चाहे भ्रष्टाचारका मुद्दा हुन्, चाहे विदेशमा अलपत्र परेका नेपालीलाई स्वदेश ल्याउने अथवा विद्यार्थीको पढाइ सम्बन्धमा होस्, संसदीय समितिहरू छलफल गरेर सरकारलाई निर्देशन दिने विषयमा गम्भीर देखिँदैनन्। नेकपा गम्भीर नहुनु स्वाभाविक छ तर संसदीय व्यवस्थामा आस्था र विश्वास राखेर ७० वर्षदेखि संघर्ष गरेको कांग्रेसको मौनता र अकर्मण्यता आश्चर्यजनक छ। सत्ता र प्रतिपक्षले नै व्यवस्थाको उपहास गरिरहेका छन्। नागरिक पीडामा परेको यस्तो संकटका बेला प्रमुख प्रतिपक्षी कांग्रेसले संसद् बैठक माग गर्नुपथ्र्यो। अन्य देशमा कोरोना कहर चलिरहँदा संसद् बैठक बसिरहेछ, विभिन्न मुलुकमा चुनाव भइरहेछ तर त्यही काम नेपालमा किन नहुने ?"
कि हि वल कि खि वल,"गणेशमानजी चार सहिदसँग मिलेर राणाशासन ढाल्ने क्रान्तिमा होमिनुभयो। राणाहरूको जेलबाट उम्किन सफल हुनुभयो। भारतमा गएर नेपाली कांग्रेस खोली २००७ सालको क्रान्तिको नेतृत्व गर्नुभएको मलाई थाहा थियो। गणेशमानसँग मेरो पहिलो भेट २००८ सालमा उहाँ उद्योग वाणिज्यमन्त्री हुँदा भएको थियो। दिल्ली सम्झौतापछि बनेको राणा र कांग्रेसको संयुक्त सरकारका समयमा भरतशमशेरको खुकुरी दलले काठमाडौंमा निकै अशान्ति र उत्पात मच्चाएको थियो। त्यस्ता आतंक र अशान्तिका विरुद्ध प्रतिकार गर्ने उद्देश्यले हामीले पाटनमा ललितपुर सुरक्षा केन्द्र गठन गरेका थियौं। यसको अध्यक्ष म स्वयं थिएँ भने सचिवमा प्राध्यापक आशाराम शाक्य हुनुहुन्थ्यो। यसको काम थियो कतै खतरा हुनासाथ घन्टी बजाएर एक ठाउँमा भेला हुने र आतंककारीलाई लखेट्ने। त्यो अभियान पछि काठमाडौं र भक्तपुरमा विस्तार भयो। उहाँ वीर र साहसी व्यक्ति हुनुहुँदो रहेछ भन्ने जानकारी जेल तोडेर भागेको घटनाबाट भएको थियो। उहाँसँगै जेलमा उहाँजस्तै हट्टाकट्टा र पढेलेखेका अरू पनि थिए तर उहाँलाई नै त्यसरी ज्यानको बाजी थापेर भाग्ने प्रेरणा कहाँबाट मिल्यो होला भन्ने मेरो मनमा खुल्दुली भने भइरहन्थ्यो। जब २०४६ को जनआन्दोलनपहिले जब जेलबाट मोहनचन्द्र अधिकारी, राधाकृष्ण मैनालीहरू छुट्नुभएपछि उहाँहरूको सम्मानमा त्रिचन्द्र कलेजमा विद्यार्थीको एउटा कार्यक्रममा गणेशमानले बोल्ने भन्ने थाहा पाएपछि म सुन्न गएको थिएँ। त्यहाँ बोल्दा उहाँले नेवारी भाषाको एउटा उखान प्रयोग गर्नुभयो। त्यो उखान घतलाग्दो थियो। कि हि वल कि खि वल यसको नेपालीमा अर्थ गर या मर। गणेशमानले नै त्यो भावनालाई प्रतिनिधित्व गर्ने एउटा भाषा खोज्नुभएको थियो वार कि पार। वार कि पारलाई उहाँ अक्सर भाषण गर्दा प्रयोग गर्नुहुन्थ्यो। तर म बढी प्रभावित भएको चाहिँ त्यही नेवारी भाषाको उखानले हो। त्यो त मानिसको रगत उमाल्ने उखान पो रहेछ। मानिसको जीवनमा एउटा ससानो त्यस्तो क्षण आउँछ, जसले जीवनलाई आमूल रूपमै परिवर्तन गरिदिन्छ। त्यस्तै गणेशमानको परिवार सम्पन्नशाली हुँदाहुँदै पनि सम्पूर्ण सुखसुविधा, ऐसआराम पुग्ने हुँदाहुँदै पनि उहाँको मनमा सबै नेपाली जनता आफूजस्तै समान हुन् र सबैले समान अधिकार उपभोग गर्न पाउनुपर्छ भन्ने भावना जन्म्यो। त्यसैले त कि हि वल कि खि वलको सम्पूर्ण शैलीमा जीवन नै समर्पित गर्नुभयो। जनताबाट सर्वोच्च, सर्वमान्य, प्रजातन्त्रका पिता, लौहपुरुषका अनेक अलंकारले सम्बोधित हुनुभयो। यो एकदम सार्थक पनि छ। उहाँ उत्तम श्रेणीका त्यागी पनि हुनुहुन्थ्यो। आफूले लगाएको कोटसमेत फुकालेर अरूलाई दिने दया र सहयोगी भावना उहाँको स्वभाव नै थियो। राष्ट्रप्रेम अथवा राष्ट्रवादिता त उहाँमा भरिएर नै यत्रो ठूलो सम्मान र आदर कमाउनुभयो। राष्ट्रिय हितलाई सोचेरै उहाँले आफूले पाएको प्रधानमन्त्रीको पद त्याग्नुभयो। आफू बाहिर बसेर अर्कालाई प्रधानमन्त्री बनाइदियो भने त्यसले काम गर्न अझ सजिलो होला भन्ने धारणाले उहाँले पाएको प्रधानमन्त्री पद अर्कालाई दिनुभयो। तर जसरी काम गर्नुपथ्र्यो त्यसरी गरिदिएनन्। पछिल्ला दिनमा जसरी प्रजातन्त्र चल्नुपथ्र्यो, त्यो नचलेको देखेर सबै राजनीतिक पार्टी खास गरेर आफ्नो पार्टी नेपाली कांग्रेसले प्रजातन्त्रका सम्पूर्ण आदर्श कुल्चेको देखेर उहाँ धुरुधुरु रुनुभएको थियो। म लोकसाहित्य परिषद्को संस्थापक हुँ। परिषद्ले बेलाबेलामा भाषा, संस्कृति, इतिहास र धर्मबारे गोष्ठी गरिरहन्छ। दुईपटक हामीले गणेशमानलाई प्रमुख अतिथि बनाएका थियौं। एकपटक त उहाँ देशको अवस्थाबारेमा बोल्दाबोल्दै धुरुधुरु रुनुभयो। त्यसबेलाको त्यो तस्बिर अहिले पनि मसँग छ। त्यस्तो मानिसलाई साम्प्रदायिकता र परिवारवादको आरोप लगाउनुहुन्छ ? उहाँमा साम्प्रदायिक भावना भएको भए आफूले पाएको प्रधानमन्त्री पद एउटा बाहुनलाई दिनुहुन्थ्यो ? त्यही पदका लागि आज सबै तँछाडमछाड गरिरहेका छन्। त्यस्तो पद आफूले पाउँदा एउटा बाहुनलाई दिनु नै उहाँमा साम्प्रदायिक भावना कत्ति पनि थिएन भन्ने प्रमाण हो। (जोशीको यो लेख इतिहास पुरुषका दृष्टिमा गणेशमान सिंह पुस्तकबाट साभार गरिएको हो ।)"
राष्ट्रकै कुशल अभिभावक,"फाँसी दिन लैजानुअघि गंगालालले गणेशमानजीको अगाडि टक्क उभिएर भन्नुभयो गणेशमान दाइ, डु नट फरगेट माई ब्लड ! नेपालको प्रजातान्त्रिक आन्दोलनमा गणेशमान सिंहजत्तिको संघर्ष, दुःख र कष्ट भोगेको नेता थोरै होलान्। ६ दशक लामो सक्रिय राजनीतिका क्रममा १५ वर्षभन्दा लामो जेल जीवन र त्यत्तिकै समय निर्वासनमा बस्नुभयो। राणा शासनकालदेखि राजा, पञ्चायतकालमा पनि जेल जानुभयो। उहाँको सम्पूर्ण जीवन संघर्षमै बित्यो। १९९७ सालमा चारजना सहिदलाई राणाशासकले फाँसीको सजाय दिने बेला गणेशमान प्रजापरिषद्मै हुनुहुन्थ्यो। प्रजापरिषद् प्रजातन्त्रका लागि संघर्ष थियो। त्यतिबेला राणाहरूको विरोधमा जाँदा गणेशमानलाई पक्राउ गरियो। उहाँविरुद्ध मुद्दा चलाइयो। सर्वस्वसहित आजीवन काराबासको सजाय दिइयो। चारजना सहिदलाई मृत्युदण्डको सजाय दिने बेला उहाँ जेलमा हुनुहुन्थ्यो। गंगालाललाई फाँसी दिने दिनमा गणेशमानलगायत एउटै जेलमा हुनुहुन्थ्यो। गंगालालको अनुहार नदेखिने गरी टाउकोमा कालो लुगाले छोपिएको थियो। गंगालालजी सीधै आउनुभयो र गणेशमानजीको अगाडि आएर टक्क उभिनुभयो। गणेशमान दाइ, डु नट फरगेट माई ब्लड भनेर भन्नुभयो। त्यो कुराले गणेशमानलाई जीवनभर प्रजातन्त्रका पक्षमा लड्न प्रेरित गर्यो। मैले सहिदको सपना पूरा गर्नुपर्छ भन्ने अठोट गरिरहनुभयो। उहाँका कानमा जहिले पनि गंगालालले अन्तिममा भनेको त्यो वाक्य गुन्जिरह्यो। उहाँले धेरैपटक यो कुरा हामीलाई बताउनुहुन्थ्यो। सहिदको सपना बिर्सनुहुन्न। उनीहरूको बलिदानीलाई खेर जान दिनु हुँदैन भनेर उहाँ जीवनभर प्रजातन्त्रका लागि लड्नुभयो। गणेशमानलाई एउटा अभिभावकका रूपमा र नेताका रूपमा फरकफरक तरिकाले बुझ्ने गरेको छु। नेताका रूपमा प्रजातन्त्रका लागि जीवनभर संघर्ष गरेको, ठूलो दुःख र कष्ट भोगेको नेताका रूपमा तथा नेपालले लौहपुरुष अनि सर्वमान्य नेताका रूपमा सबैले स्वीकार गरेको। त्यागी नेताको पहिचान पनि बनेको छ उहाँको। देशविदेशले सम्मान गरेको छ। बुबा सन्तानलाई औधि माया गर्ने, व्यावहारिक अभिभावक। छोरा भनेको त १६ वर्षसम्म मात्रै हुन्छ। त्यसपछि त साथीजस्तो हो नि उहाँ भन्नुहुन्थ्यो। उहाँ जहिले पनि पढ्नलेख्न प्रेरित गर्नुहुन्थ्यो। त्यसमा पनि उहाँ विज्ञान पढ्नुपर्छ भन्नुहुन्थ्यो। अरू विषय जीवन भोग्दै जाँदा अनुभवबाट पनि सिकिन्छ भन्ने उहाँको सुझाव र मान्यता हुन्थ्यो। त्यही भएर हामी दुवै दाजुभाइले विज्ञान विषय लिएरै पढ्यौं। मैले एमएस्सी गरें। २०१७ सालको राजा महेन्द्रबाट कू हुँदा म ६ वर्षको थिएँ। बुबालाई सुन्दरीजल जेलमा राखियो। म भेट्न गएँ। अनि म सानै भए पनि मेरा बुबा ठूलै संघर्षमा लाग्नुभएको हो भन्ने थाहा पाएँ। त्यतिबेला बुबा र आमा दुवै जेलमा। पूर्वजको संघर्ष र बलिदानलाई सम्मान गर्दै उनीहरूले सिकाएको बाटोमा हामी अगाडि बढ्नुपर्छ। इतिहासलाई सम्मान गर्न सकेनौं भने भावी पुस्ताले पनि सम्मान गर्ने छैन भन्ने हेक्का हामी सबैले राख्नुपर्छ। हामी सानैदेखि आमाबुबाको राजनीतिक संघर्षसँगै हुर्कियौं। बुबाले जहिले पनि हामीलाई जुन क्षेत्रमा काम गर्ने इच्छा छ, त्यसमा इमानदार र पूर्ण समर्पित भएर लाग्न भन्नुहुन्थ्यो। राजनीतिक र पारिवारिक पृष्ठभूमि भएका कारण हामीले धेरै अवसर पनि गुमाउनुपर्यो। म आईएस्सी पढ्दा बुबा निर्वासनमा हुनुहुन्थ्यो। उहाँ त्यतिबेला गोरखपुरमा बस्नुहुन्थ्यो। दाइ र मैले दुवैले अमृत साइन्स कलेज (अस्कल) बाट आईएस्सी गरेका हौं। त्यतिबेला क्यानेडियन सरकारले नेपाल एयरलायन्सलाई ट्वीनअटर जहाज दिएको थियो। त्यसका लागि जनशक्ति आवश्यक पर्ने भएकाले नेपाल एयरलायन्सले कर्मचारी आह्वान गर्यो राइजिङ नेपाल र गोरखापत्रमा। योग्यता आईएस्सी पास मागेकाले हामी दुवै दाजुभाइले आवेदन दियौं। ६७ महिना छनोट प्रक्रियामा लाग्यो। हामी दाजुभाइ दुवैजना खुला प्रतिस्पर्धाबाट छनोट भयौं। त्यसपछि हामी जाने समय भयो। टिकेटिङदेखि बिदाइ कार्यक्रम गर्यो एअरलायन्सले। हामी जानु अघिल्लो दिन दरबारमा कुरा उठेछ कि गणेशमान सिंहको दुवै छोरा कसरी छनोट भए ? त्यो रोक्नू भनेर आदेश आएपछि त्यो ब्याचै रद्द गरियो। पछि क्यानेडियन सरकारले थाहा पाएछ कि खुला प्रतिस्पर्धाबाट छनोट गरिएका व्यक्तिलाई राजनीतिक प्रतिशोधका आधारमा रोकियो। त्यो सिट क्यानेडियन सरकारले ६७ वर्षपछि मात्रै खोल्यो। त्यसमा पनि मेरो दाइले आवेदन दिनुभयो। उहाँले फेरि नाम निकाल्नुभयो। सुरुमा एअरलायन्समा खुला प्रतिस्पर्धाबाट नाम निकालेर पनि दरबारको आदेशमा हामीलाई अवसरबाट वञ्चित गराएपछि बुबालाई भेट्न गोरखपुर गएका थियौं। तर बुबाले चिन्ता नगर्न भन्नुभयो। एउटा काम भएन भनेर चिन्ता गर्नुहुन्न। जीवनमा यस्ता घटना भइरहन्छन्। दिक्क नमान भनेर सम्झाउनुभयो। खाली बस्नुभन्दा पढाइलाई निरन्तरता दिन भन्नुभयो। अनि मैले बीएस्सी र एमएस्सी गरें। एमएस्सीमा डिस्टिङ्सन ल्याएँ। कलेज पढाउने काम गरें। म राजनीतिमा पनि सक्रिय भएकाले २०४२ सालको सत्याग्रहमा संलग्न भएँ। त्यतिबेला जेल गएँ। जेलमा रोचक संयोग मैले भोगें। १९९७ सालमा बुबालाई भद्रगोल जेलमा राखिएको थियो। उहाँ २००१ सालमा भद्रगोल जेलबाट हाम फालेर निर्वासनमा जानुभएको थियो। सत्याग्रहमा पक्राउ गरेर मलाई पनि त्यही भद्रगोल जेलमा राखियो। गणेशमान जुन सिद्धान्त र आस्था बोकेर जीवनभर संघर्षमा होमिनुभयो, त्यसको एउटै कारण हो कि सबै नागरिकले समान अवसर पाऊन्। हरेक नागरिकको जीवन समृद्ध बनोस् भन्ने उहाँको चाहना थियो। २०४६ सालको आन्दोलन सफल भएपछि तत्कालीन राजाले दरबारमा बोलाएर प्रधानमन्त्रीको पद अफर गर्नुभएकै हो। उहाँले राजालाई धन्यवाद दिनुभयो र भन्नुभयो, मैले यो सबै संघर्ष आफू प्रधानमन्त्री बन्नका लागि होइन। उहाँले किसुनीलाई प्रधानमन्त्रीमा सिफारिस गर्नुभयो। त्यो दिन उहाँले एउटा सन्देश दिनुभएको हो। सार्वजनिक रूपमा गणेशमानले प्रधानमन्त्री पद त्याग्नुभयो भनेर चर्चा भयो। त्यसभन्दा पनि ठूलो सन्देश अर्काे थियो। प्रधानमन्त्री पद त्याग्दै गर्दा उहाँले दरबारले छानेको व्यक्ति प्रधानमन्त्री होइन, जनताले छानेको व्यक्ति अब प्रधानमन्त्री बन्छ भन्ने सन्देश दिनुभएको हो। त्योभन्दा अघि राजाले जसलाई चाह्यो त्यही व्यक्ति प्रधानमन्त्री बन्ने प्रचलन थियो। त्यसलाई चिर्नका लागि उहाँले जनताले जसलाई चाह्यो त्यो व्यक्ति प्रधानमन्त्री बन्छ भन्ने मान्यता स्थापित गर्नु खोज्नुभएको हो। त्यो प्रजातन्त्रका लागि ठूलो सन्देश हो। २०४६ सालको आन्दोलन सफल भएपछि उहाँले खुलामञ्चमा भाषण गर्नुभयो, जुन निकै चर्चित थियो। अब प्रजातन्त्र स्थापना भइसकेपछि नागरिकको सामाजिक र आर्थिक जीवनमा सुधार आउनुपर्छ। यो परिवर्तनको अनुभूति हरेक नागरिकले गर्न पाउनुपर्छ भनेर उहाँले जोड दिनुभएको थियो। हुनेखाने र सहरमा बस्नेका लागि मात्रै नभई प्रजातन्त्र दूरदराजमा बस्नेका लागि पनि हो। उनीहरूको जीवनमा परिवर्तन नभएसम्म प्रजातन्त्रको अर्थ हुँदैन भन्ने उहाँको मान्यता थियो। नीतिनिर्माण तहमा दूरदराजका नागरिक र अल्पसंख्यकका साथै राज्यको मूलधारबाट बाहिर रहेकाहरूलाई पनि सहभागी गराउनुपर्छ भनेर समावेशी राज्यको परिकल्पना उहाँले गर्नुभएको हो। दुर्भाग्य, २०४६ सालपछि पनि मुलुकमा पुरानै अवस्था देखिएपछि उहाँले लोकतन्त्रको रक्षाका लागि देशभर अभियान चलाउनुभयो। कांग्रेसले नै यो मुलुकलाई आर्थिक समृद्धिको बाटोमा लैजान्छ र सबै नागरिकको अभिभावक कांग्रेस बन्नुपर्छ भन्ने उहाँको विश्वास थियो तर त्यो बाटोमा कांग्रेस नगएको अनुभूति उहाँले गर्नुभयो। लोकतन्त्रमा मूल्यमान्यताको राजनीति हुन्छ। प्रतिकूल अवस्थामा पनि गणेशमानलगायत नेताहरूले सिद्धान्त र आदर्शको राजनीति गर्नुभयो। तर हामीले प्रजातन्त्र प्राप्त गरिसकेपछि त्यो बाटो बिर्संदै गयौं कि भन्ने उहाँलाई लाग्यो। म एमएस्सी पढ्दै गर्दा बीपी र गणेशमान मेलमिलापको नीति लिएर स्वदेश फर्किनुभएको थियो। उहाँहरूलाई महाराजगञ्जमा प्रहरी हिरासतमा राखिएको थियो। म स्वयंसेवी रूपमा काम गर्न जुम्ला जाँदै थिएँ। पञ्चायतकालमा राष्ट्रिय विकास सेवाअन्तर्गत स्नातक अध्ययन गरिसकेपछि दुर्गममा गएर स्वयंसेवीका रूपमा काम गर्नुपर्ने नीति नै थियो। मैले आफैंले जुम्ला रोजेको थिएँ। म जानुअघि बुबालाई भेट्न गएँ। उहाँले भन्नुभयो, तिमी धेरै टाढा दूरदराज जाँदै छौ। यसलाई नेपाल बुझ्ने अवसरमा रूपान्तरण गर। २०१७ सालको राजनीतिक कूपछि बुबा र आमा दुवैजना जेलमा। आमा सिकिस्त भइसकेपछि जेलभित्रै मर्ने हो कि भनेर सरकारले छाड्यो। त्यसैले त मलाई पनि आदर्श अनि सिद्धान्तको राजनीतिप्रति प्रतिबद्ध भएर लाग्न अभिप्रेरित गर्छ। प्रजातन्त्रका लागि जति मेरो परिवारले दुःख भोग्यो, त्यत्तिकै पूर्वदेखि पश्चिमसम्मका धेरैका परिवारले भोगेका छन्। ती सबैको परिवारको दुःख, संघर्ष, त्याग अनि बलिदानले आज हामी यो अवस्थामा आइपुगेका हौं। पूर्वजको संघर्ष र बलिदानलाई सम्मान गर्दै उनीहरूले सिकाएको बाटोमा हामी अगाडि बढ्नुपर्छ। इतिहासलाई सम्मान गर्न सकेनौं भने भावी पुस्ताले पनि सम्मान गर्ने छैन भन्ने हेक्का हामी सबैले राख्नुपर्छ। मूल्य मान्यताको राजनीति गर्नुपर्छ भन्ने प्रेरणा मैले बुबाआमाबाट सिकेको हुँ। यसमा सदैव प्रतिबद्ध भएर लागिरहनेछु।"
नाओमीले फ्रेन्च ओपन नखेल्ने,"टोकियो: तिन पटकको ग्रान्डस्लाम विजेता नाओमी ओसाकाले फ्रेन्च ओपन टेनिस नखेल्ने भएकी छन्। सामाजिक सञ्जाल ट्वीटर मार्फत् उनले चोटका कारण आफू यस वर्षको फ्रेन्च ओपन टेनिस नखेल्ने जानकारी दिएकी हुन्। दुर्भाग्यवश म यस वर्ष फ्रेन्च ओपन टेनिस खेल्न असमर्थ छु, बिहीबार उनले ट्वीटरमा लेखेकी छिन्, दुई खेल नजिकै आएका बेला तयारी गर्ने समय पर्याप्त छैन, साथै अझै पनि मेरो खुट्टा दुखिरहेको छ। २२ वर्षीया नाओमीले पश्चिमी तथा दक्षिणी ओपन खेल्दा घाइते भएको बताएकी थिइन्। सोही चोटका कारण उनले फ्रेन्च ओपन खेल्न नसक्ने बताएकी हुन्। उनले हालै युएस ओपनको उपाधि हात पारेकी थिइन्। उनले भिक्टोरिया अजारेन्कालाई पराजित गर्दै उपाधि कब्जा गरेकी थिइन्। यसअघि ओसाकाले पहिलो पटक सन् २०१८ मा युएस ओपनको उपाधि जितेकी थिइन्। त्यस्तै २०१९ को अस्ट्रेलिया ओपन समेत जितेकी थिइन्।"
