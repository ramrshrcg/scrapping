शीर्षक,विवरण
ठेकेदार मात्र दोषी हुन् त ?,"निर्माणकार्यमा ढिलाइ र कमसल गुणस्तरमा सरकारी कर्मचारी र परामर्शदाता पनि उत्तिकै जिम्मेवार छन् देशमा निर्माणकार्यको रफ्तार सुस्तरूपमा भए पनि बढिरहेकै छ। स्थिर सरकार आएपछि जुन गतिमा भौतिक संरचना निर्माण हुनुपथ्र्यो, त्यस्तो त छैन तर केही नभएको पनि होइन। अहिले कोभिड संकटका कारण केही मन्दी आए पनि रेल ट्र्याकको ठेक्काले बजार तताएको छ। असार मसान्ततिर धमाधम इन्जिनियरहरू घुस रकमसहित अख्तियार टोलीले पक्डिएका समाचार आएका थिए, ती काण्डमा कि त ठेकेदार कि त उपभोक्ता समितिको नाम पनि मुछिएर आउने गथ्र्यो। घुस काण्ड हुन कम्तीमा दुई पक्ष हुन जरुरी छ र प्रायः ससाना घुस काण्डमा निर्माण व्यवसायी र इन्जिनियरबीचमै यस्तो कार्य हुने देखिएको छ भने ठूला आयोजनाहरूको ठेक्का प्रक्रियामा सरकारमा रहेका मन्त्रीलगायत ठूला सरकारी कर्मचारी संलग्न रहेको देखिन्छ। त्यसो भए के सबै अनियमितता, कमसल निर्माण र ढिलासुस्तीमा निर्माण व्यवसायी वा ठेकेदारको मात्र दोष होला त ? ठेक्का हत्याउन ठेकेदारहरू मात्र जिम्मेवार हुन् त ? तराईको कुनै पुल भासियो सीधै निर्माणकर्तालाई गाली। पहाडको कुनै सडक पहिरोले लग्यो भने या हिमाली क्षेत्रको कुनै संरचनामा ढिलाइ भयो भने हामी सीधै ठेकेदारलाई नै सराप्छौं तर भित्री कुरो बुझ्नतिर लाग्दैनौं। काम कमसल हुनुमा, ढिलाइ हुनुमा वा गोलमाल हुनुमा कुन पक्षको कमजोरी हो भन्ने बुझ्न आवश्यक छ। संरचना निर्माणमा खासगरी तीन पक्ष संलग्न हुन्छन्। लगानीकर्ता, परामर्शदाता वा इन्जिनियर र निर्माणकर्ता वा ठेकेदार। यीमध्ये कुनै एक पक्षले प्रभावकारी रूपमा काम नगरिदिँदा निर्माणमा ढिलाइ हुन्छ भने परामर्शदाता वा निर्माण कम्पनीको बेइमानीका कारण गुणस्तर खस्किन पुग्छ। कतिपय ससाना निर्माण कार्य उपभोक्ता समितिमार्फत गर्ने चलन पनि छ। उपभोक्ता समितिका पदाधिकारी बेइमान भइदिँदा काममा ढिलाइ र कमसल निर्माण हुने पनि गरेको छ। निर्माणकार्यमा संलग्न ठेकेदारहरूमाथि सीधै दोष थोपरी कारबाही गर्नुअघि नीतिनियम बनाउने र कार्यान्वयन गर्ने ठाउँमा बसेका ठेकेदारलाई कारबाही गर्न जरुरी छ। मेलम्ची २८ वर्षदेखि निर्माणाधीन छ। उपल्लो तामाकोशी २०७२ मै सकिनुपर्ने अझै सम्पन्न भएको छैन। चमेलिया जलविद्युत् आयोजना, कुलेखानी तेस्रो, सान्जेनका जलविद्युत् आयोजना, निकै अघि सम्पन्न हुनुपर्ने। भैरहवाको विमानस्थल, द्रूतमार्ग, निर्माण भइरहेको रेलमार्गलगायत धेरै आयोजनाले ढिलाइमा कीर्तिमान नै राखेका छन्। तर यी सबै ढिलाइमा हामी ठेकेदारलाई नै दोषी देख्छौं, सरकार र परामर्शदाता चोखो रहेको जस्तो मान्छौं। अर्कातिर सामाजिक समस्याका कारण कैयन् विद्युत् प्रसारण लाइन वर्षौंदेखि सम्प्पन्न हुन सकेका छैनन्। काठमाडौंका सडकमा एकातिर ढल खन्दै गर्ने र अर्कातिर खानेपानीका पाइप बिछ्याउन खाडल खन्ने अनि धुलो बनायो भनेर ठेकेदारलाई गाली गर्ने प्रचलनले दोषी पक्ष उम्किरहेको त छैन कतै ? त्यस्तो भद्रगोल निर्माणमा ठेकेदारभन्दा पनि सरकारी व्यवस्थापनको कमजोरी हो। किन हुन्छ ढिलाइ ? आयोजना निर्माण व्यवस्थापन राम्रोसँग गर्न नसक्दा वा खल्बलिन पुग्दा काममा ढिलाइ हुने गर्छ। यस्ता कमजोरी प्राविधिक, आर्थिक, सामाजिक कारण वा नियतवश हुने गरेको देखिन्छ। ठूला आयोजनाहरू निश्चित वर्क सेड्युअल बनाएर सोहीअनुरूप निर्माण हुने गर्छन्। सेड्युल गरेको कुनै काममा वाधा पुग्दा सम्पूर्ण आयोजना नै ढिलाइ हुन पुग्छ। इन्जिनियरले डिजाइनमा राखेका प्यारामिटरहरू सधैं मिल्छन् भन्ने छैन। जस्तै जमिनमुनिको भूगोल खन्दै जाँदा नसोचेको कमजोर जमिन फेला पर्न सक्छ। टनेल खन्दै जाँदा भित्रको भूगोल डिजाइनमा राखेको भन्दा भिन्न हुन सक्छ। यस्तो अवस्थामा डिजाइनमा व्यापक परिवर्तन गर्नुपर्ने हुँदा निर्माणमा ढिलाइ हुन पुग्छ, जसमा ठेकेदारको कुनै दोष हुँदैन। अर्कातर्फ इन्जिनियरले समयमा आवश्यक नक्सा दिन नसक्दा वा आवश्यक निर्देशन नदिँदा पनि काममा विलम्ब हुने गरेको देखिन्छ। सरकारी आयोजनाहरूमा बजेट विनियोजन आवश्यक मात्रमा नहुँदा खरिद र भुक्तानी गर्न नसकी आयोजना कैयन् वर्ष तन्किएका छन्। ठूला आयोजनाहरू खासगरी सरकारको यही रबैयाका कारण ढिला हुन्छन्। ठेकेदारलाई समयमा भुक्तानी दिनुपर्ने नियम नै छ तर त्यस्तो हुन नसक्दा ठेकेदारले काम छाडेर हिँडिदिन्छन् अनि हामी गाली सरकारी निकायलाई होइन, निर्माणकर्तालाई गर्छौं। सामाजिक समस्या पनि ठूलै व्यवधानका रूपमा देखिन्छ हाम्रो देशमा। सडक चाहिने तर आफ्नो जग्गा एक हात छाड्न तयार नहुने सबै जग्ग्गा घडेरी हुनुपर्ने हाम्रो मानसिकता छ। बिजुली चाहिने लोडसेडिङ त हुनै नहुने तर बिजुलीको प्रसारण लाइन बनाउन जग्गा अधिग्रहण गर्नै नदिने। जलविद्युत् आयोजना चाहिने तर आवश्यक जग्गा सरकार वा लगानीकर्ताले किन्छु भन्दा चलेको मूल्यभन्दा पाँच गुणा धेरै मूल्य चाहिने। यस्तो सोचाइ हामीमा व्याप्त छ। निर्माणकर्ता उपकरण लिएर निर्माण कार्य गर्न आउँदा बाटोमा सुतेर डोजर रोकिन्छ अनि कसरी आयोजनाहरू समयमा निर्माण हुन्छन् ? अन्त्यमा फेरि सामाजिक सञ्जालमा ठेकेदारलाई नै गाली बर्साउने गरिन्छ काम गरेन, गर्न सकेन भनेर। प्राकृतिक प्रकोपका कारण धेरै आयोजना थला परेका छन्। हाम्रोजस्तो भूकम्पीय जोखिम भएको देशमा अधिकांश आयोजनाको डिजाइनमै कमजोरी देखिन्छ। भौगोलिक विकटताका कारण पहुँच सडक बारम्बार पहिरोको चपेटामा पर्दा निर्माण सामग्री ढुवानी जटिल छ। जलविद्युत् वा सिँचाइका आयोजना नदीहरूमा आउने अनपेक्षित बाढीका कारण ढिलाइ हुन पुगिरहेका छन्। हिमाली क्षेत्रमा हिमपातका कारण निर्माण कार्य निश्चित समयमा मात्र गर्न सकिन्छ। तर यी सबै प्राकृतिक कारणको दोष पनि ठेकेदारलाई नै दिने गरेका छौं। अर्को प्रमुख कारण हो खराब नियत। लगानीकर्ता वा सरकारका कर्मचारी, परामर्शदाता जसले आयोजनाको सुपरिवेक्षण गरी बिल पास गर्ने काम गर्छन् र निर्माणकर्ता सबैको लक्ष गुणस्तर काम गरी समयमै निर्माण सम्पन्न गर्नुको सट्टा मौकामा चौका हानिहालौं भन्ने मानसिकता हाबी छ। ठेकेदार छनोट प्रक्रिया सुरुदेखि बिल पास गर्ने पाइलापाइलामा घुसखोरी हुने गरेको देखिन्छ। कमसल काम पास गरेर परामर्शदाताले निर्माणकर्तासँग पिसी लिन्छन् सय फाइदा गरेर ५० अरूलाई दिने गरी ठेकेदारले काम गर्छन्। यस्तो गोलमाल सरकारी अधिकारीलाई थाहा हुने भए पनि उनीहरू पनि मिलेकै हुन्छन्। पिसीमा कुरो मिलेन भने ठेकेदारले निकै दुःख पाउँछ। गुणस्तरीय काम गरे पनि बिल पास गर्दैनन्। परिणाममा समेत घटबढ गरी घोटाला गरिन्छ। यदाकदा कुनै पक्ष पिसीमा सहमत भएन भने काममा ढिलाइ हुने गर्छ। कतिपय अवस्थामा आयोजना नै ठप्प हुने गर्छ। यो खराब नियत ठूलै चुनौतीका रूपमा देखिएको छ। अन्य कारण जस्तै नाकाबन्दी, विश्वबजारमा आएको संकट, अहिलेको जस्तो कोभिड वा कुनै रोगको महामारीजस्ता कुराले पनि आयोजना ढिलाइ हुने गर्छ। निर्माण क्षेत्रमा सुरक्षाको प्रत्याभूति दिन नसक्नु, राजनीतिक दल र स्थानीय डनहरूको चन्दा आतंकलगायतले पनि निर्माणकर्तालाई सहज काम गर्न व्यवधान भइरहेको छ। जतिसुकै चुस्त व्यवस्थापन गरे पनि यस्ता कारणबाट हुने ढिलाइलाई केही गर्न सकिँदैन। व्यावसायिक छन् त ठेकेदार ? नेपाल मात्र होइन, प्रायः विकासोन्मुख वा न्यून विकसित देशमा निर्माणकर्ता वा ठेकेदारहरू व्यावसायिक छैनन्। माथि भनेजस्तै नियत खराब भएका निर्माणकर्ताको बाहुल्य छ तर राम्रो काम गर्ने र पूर्ण व्यावसायिक निर्माणकर्ता नभएका होइनन्। निर्माणकर्ताहरूको सिन्डिकेटले गर्दा राम्रा ठेकेदार कम्पनीहरू माथि आउन सकेका छैनन्। रेलमार्ग ठेक्का प्रक्रियामा प्रायः सबै निर्माण कम्पनी मिलेर बिड गरेको कुरा त सर्वविदितै छ। त्यस्तो अवस्थामा अन्य पक्ष होइन, ठेकेदार नै जिम्मेवार हुन्छन्। हाम्रो ठेकेदार छनोट विधि नै कमजोर छ। छनोट मापदण्ड निर्माणमा समेत कतिपय ठेकेदारको पहुँच पुग्छ। राजनीतिक पहुँचका आधारमा करोडौंका काम हत्याउने हाम्रै ठेकेदार हुन। तर पनि यी खराबका बीचमा गुणस्तरीय काम गर्ने, समयमै काम गर्ने ठेकेदार पनि उत्तिकै छन्। सबैलाई एउटै डोकोमा राखेर हेर्न भने हुँदैन। हाम्रो खरिद नियमावलीले समयमा काम सम्पन्न नगरेको अवस्थामा ठेकेदारलाई जरिमाना गराउन सक्ने प्रावधान राखेको छ। काम सुरु नै नगर्दा धरौटी रकम जफत हुने गरेको पनि सुनिएकै छ। काम पाएपछि मोबिलाइजेसन लिएर काम सुरु नगर्दा धरौटी जफत हुने कालो सूचीमा पर्ने चाहना कसैको हुँदैन। आफ्नो व्यवसाय नै डुबाउने ठेकेदारको चाहना होइन। त्यसका पछाडि अन्य कारण हुन्छन् तर सधैं दोष ठेकेदारलाई नै दिने गरिन्छ। खरिद ऐनको दफा १२१ मा क्षतिपूर्तिसम्बन्धी व्याख्या गरिएको छ भने ठेकेदारले समयमा काम सम्पन्न नगरेमा हर्जना तिराउन सक्ने व्यवस्था पनि गरेको छ (काबुबाहिरको अवस्थाबाहेक) यस्तै दफा १२६ मा समयावधिभन्दा पहिला काम सम्पन्न गरेमा पुरस्कारको समेत व्यवस्था गरिएको छ। यसैगरी दफा १२८ मा खरिद सम्झौता उल्लंघन गरेमा के कारबाही गर्ने र त्यसको प्रक्रिया के हुने भनेर प्रस्ट लेखिएको छ। ठेकेदारलाई दण्डित र पुरस्कार गर्ने निश्चित विधि हुन्छ। सडक र सामाजिक सञ्जालमा उठेका आवाजका भरमा कसैलाई दण्डित र पुरस्कृत गर्नु हुँदैन। त्यो न्यायसंगत हुँदैन। अन्त्यमा, देश निर्माण गर्छु भनेर ठेक्का जितेका राजनीतिक दलहरूले देशलाई दिनप्रतिदिन अन्धकारतिर धकेल्दै छन्। समृद्धि ल्याउँछु भनेर जनताको अत्यधिक मत जितेको पार्टीले समृद्धिलाई झनै टाढा धकेलेको छ। के देश निर्माण गर्छु भन्ने राजनीतिक ठेकेदारहरू जिम्मेवार हुनु पर्दैन ? राजनीतिक ठेकेदारलाई कारबाहीको सट्टा सम्मान चाहिने ? प्रत्यक चुनावमा यो गर्छु र त्यो गर्छु भन्ने देशका ठेकेदारले कहिले बाचा पूरा गरे ? खै रेल ? खै पानीजहाज ? खै बिरामीलाई उपचार ? खै घरघरमा ग्यासका पाइप ? खै भ्रस्टाचारीलाई कारबाही ? खै सुशासन ? त्यसैले निर्माणकार्यमा संलग्न ठेकेदारहरूमाथि सीधै दोष थोपरी कारबाही गर्नुअघि नीतिनियम बनाउने र कार्यान्वयन गर्ने ठाउँमा बसेका ठेकेदारलाई कारबाही गर्न जरुरी छ। प्रणालीमा सुधार आयो भने सबै निर्माणकार्य पनि सहजरूपमा सम्पन्न हुनेछन्। समयमै गुणस्तरीय निर्माण हुनेछ। निर्माण कार्य ढिलाइ र कमसल गुणस्तरमा ठेकेदार मात्र दोषी पक्कै छैनन्, सरकारी कर्मचारी र परामर्शदाताको पनि उत्तिकै जिम्मेवारी छ। त्यसैले सबै कामको दोष निर्माण कम्पनीलाई मात्रा दिने नगरौं।"
बाइडेनलाई चुनौती,"सन् २०२० नोभेम्बर ३ मा भएको निर्वाचनले जो बाइडेनलाई संयुक्त राज्य अमेरिकाका ४६औं राष्ट्रपतिका रूपमा निर्वाचित गरेको छ। त्यसरी नै कार्यकालको हिसाबमा भने उनी ५९औं हुन्। बाइडेनको ह्वाइट हाउस प्रवेशपछि बन्ने अमेरिकी नीतिको असर देशभित्र मात्र होइन, संसारभरि नै पर्नेछ। अमेरिका आफैंमा एउटा महाशक्ति राष्ट्र हो। पछिल्लो समयमा अर्को महाशक्ति राष्ट्र चीनले अमेरिकालाई टक्कर दिँदै आएको छ। यस अर्थमा अमेरिकी नीतिका कारण कतिपय देश प्रत्यक्ष रूपमा प्रभावित हुन्छन् भने कतिपय देशलाई परोक्ष रूपमा असर पर्छ। नेपाल पनि अमेरिकी नीतिको प्रभाव र असरबाट तटस्थ रहन सक्दैन। विशाल क्षेत्रफल भएका छिमेकी देशहरू क्रमशः चीन र भारत सिमानामा रहनु र ती देशमा फरकफरक दर्शनको राजनीतिक प्रणाली रहनुले नेपालको भूराजनीतिक अवस्था विशिष्ट प्रकृतिको हुन पुगेको छ। यस मानेमा नेपालप्रति अमेरिकाको चासो रहनु स्वाभाविक देखिन्छ। राजनीतिक, रणनीतिक र सामरिक अर्थमा नेपालजस्ता भूराजनीतिक अवस्था भएका मुलुकले अन्तर्राष्ट्रिय जगत्मा प्राथमिकता प्राप्त गर्छन्। यसकारण पनि अमेरिकाका लागि नेपाल निःसन्देह सरोकारमा पर्छ नै। तथापि यस्तो अवस्थामा कसरी अघि बढ्ने भन्ने कुरा नेपालले निर्धारण गर्ने हो। अमेरिकाका नयाँ राष्ट्रपतिका कारण नभएर दोस्रो कार्यकालका लागि उम्मेवार बनेका ट्रम्पको पराजयलाई लिएर विश्वभर अनेक अड्कलबाजी र विश्लेषण भइरहेको छ। विशेषगरी विश्वका शक्ति राष्ट्र र संयुक्त राष्ट्रसंघसँगको सम्बन्धबारे विभिन्न विश्लेषण भइरहेको छ। ट्रम्प प्रशासनले यूएनसँग सम्बन्ध तिक्ततापूर्ण बनाएको छ। त्यसरी नै ट्रम्पले संकीर्ण राष्ट्रवादको विषय उठान गरेर धार्मिक, जातीय र नश्लीय भावनाको पक्षपोषण गरी संयुक्त राज्य अमेरिकाजस्तो मिश्रित समाजमा खतरनाक दरार पैदा गराए। कोरोना भाइरसको सबैभन्दा बढी प्रभाव नै अमेरिकामा रहेको छ। कहिले चाइनिज भाइरस भन्ने, कहिले हैसियतले नसुहाउने गरी अमूक औषधिले काम गर्छ भन्ने, मास्क लगाउनु पर्दैन भन्दै आफू पनि नलगाउने, विज्ञ र विषेषज्ञले दिएको रायलाई स्वीकार नगरी आफैं विशेषज्ञ बन्न खोज्ने, आफैं संक्रमित भएको अवस्थामा नेगेटिभ रिपोर्ट नआई चुनाव प्रचारमा सहभागी बन्नेजस्ता कामले कोभिड १९ को व्यवस्थापनमा विश्वमै अमेरिका कमजोर राष्ट्रका रूपमा देखा परिरहेको छ। जुन कुरा विज्ञान, प्रविधि, चेतना र सभ्यतामा अग्रणी रहेको अमेरिकाका लागि सुहाउने विषय होइन। बढ्दो मध्यमवर्गको जीवनस्तर र स्वार्थमा धक्का लाग्ने काम ट्रम्पबाट हुन गएपछि उनी अमेरिकी जनमतद्वारा अस्वीकृत भएका छन्। त्यस्तै ट्रम्प शासनमा आएदेखि नै अन्तर्राष्ट्रिय जगत्मा अमेरिकाको छवि बिग्रिएको थियो। ट्रम्पको कार्यकालका कामकारबाहीका कारण विश्वमा रहँदै आएको अमेरिकाको नेतृत्वदायी भूमिका समाप्त हुँदै गएको थियो। यसका साथसाथै संयुक्त राष्ट्रसंघ, डब्लूएचओजस्ता संस्थासँग बिग्रिएको सम्बन्धलाई नवनिर्वाचित बाइडेनको काँधमा सुधार गर्नुपर्ने अर्को महत्त्वपूर्ण कार्य हो। डब्लूएचओको बजेट कटौती गर्ने, चाइनाको पक्षपोषण गरेको आरोप लगाउने र अमेरिकालाई कोभिड १९ को सबैभन्दा खराब व्यवस्थापनको तहमा पुर्याउने ट्रम्प प्रशासनको गलत कामलाई सुधार गरी अमेरिकामाथिको भरोसालाई पूर्ववत् अवस्थामा पुर्याउने दायित्व पनि बाइडेनमाथि छ। यस्ता किसिमका अनगिन्ती समस्या निराकरणका चुनौती माझमा बाइडेन प्रमुख भूमिका हुने सर्वविदितै रहेको छ। यसै परिप्रेक्ष्यमा राष्ट्रसंघको मानवाधिकार काउन्सिलबाट हात झिकेर मानवाधिकारको नेतृत्वदायी भूमिका कमजोर बनेको अवस्थालाई सुधार गर्ने काम पनि नयाँ राष्ट्रपतिका काँधमा आइपरेको छ। उत्तर एटलान्टिक सन्धि संगठन (नेटो) लाई नेतृत्वदायी भूमिका प्रदान गरी विश्व मामिलामा संयुक्त रूपमा अगाडि बढ्न सहयोगी रहेका फ्रान्स, जर्मनी, संयुक्त अधिराज्य, क्यानडासँगको सम्बन्धलाई सुधार गर्नु, चीनसँगको व्यापार युद्धलाई समाप्त गरी चीनसँगको सम्बन्ध सुधार गर्नु, चीनले हङकङमा गरेको थिचोमिचो र मानवाधिकारको हरण, चीनले सिन्जियान प्रान्तमा मुस्लिम समुदायमाथि गरेको बर्बर व्यवहार, भोलिका दिनमा हङकङमा जस्तै ताइवान, मकाओमाथि हुन सक्ने सम्भावित अतिक्रमणलाई पनि सावधानीपूर्वक नियाली खबरदारी गर्नुपर्ने दायित्व पनि बाइडेनमाथि छ। अमेरिकाको २ सय ४४ वर्षको इतिहास हेर्ने हो भने कुनै पनि राष्ट्रपति त्यस्ता देखिएनन्, जसले निर्वाचन हारिसकेपछि पनि सत्ता नछाड्ने भनेका थिएनन्। कानुनी र शान्तिपूर्ण ढंगले सत्ता हस्तान्तरण गर्नु अमेरिकी लोकतन्त्रको विशेषता पनि हो। तर अहिले राष्ट्रपति डोनाल्ड ट्रम्पले चुनावमा पराजित हुँदा पनि ह्वाइट हाउस नछाड्ने अडान लिइरहेका छन्। जसले गर्दा देशमा कुनै अस्वाभाविक अवस्था पो ल्याउने हो कि भन्ने चिन्तामा सम्पूर्ण अमेरिकी विज्ञहरू परेका छन्। यसै सन्दर्भलाई अवलोकन गर्ने हो भने अमेरिकामा राज्यप्रवर्धित राष्ट्रवादले हारेको छ भने नागरिक राष्ट्रवाद विजयी भएको छ। प्रजातन्त्रमाथि राष्ट्रवादको छाया क्षणिक हुन्छ भन्ने तथ्य अमेरिकीले नै पुष्टि गरिदिएको छ। हो, राज्यप्रवर्धित राष्ट्रवाद त्याग्न सकेको भए ट्रम्प विजयी हुन सक्थे। यसर्थ विगत तीन दशकमा एक कार्यकाल मात्र पद सम्हाल्ने राष्ट्रपतिमा ट्रम्प पहिलो भएका छन्। होइन भने यसभन्दा पहिले सन् १९९२ देखि २०१५ सम्म बिल क्लिन्टन (डेमोक्रयाटिक), जर्ज बुस (रिपब्लिकन) र बराक ओबामा (डेमोक्रयाटिक) ले दुईदुईपटक कार्यकाल पूरा गरेका थिए। बाइडेनले तीन दशकको परम्परा भंग गरिदिएका छन्। यसरी नै ट्रम्पअघि अमेरिकी राष्ट्रपति भएका बाराक ओबामाकै नेतृत्वमा सन् २०१५ मा फ्रान्सको पेरिसमा २१औं सम्मेलनमा पेरिस सम्झौता भएको थियो। उक्त जलवायु परिवर्तनसम्बन्धी संयुक्त राष्ट्रसंघीय खाका महासन्धि (यूएनएफसीसीसी) का १ सय ९७ पक्ष मुलुकको सम्मेलनमा गरिएको सम्झौतालाई अधिकांश मुलुकले कोसेढुंगाका रूपमा लिएको थियो। उक्त सम्झौतामा विश्वव्यापी तापक्रम वृद्धिलाई पूर्वऔद्योगीकरणको समयको तुलनामा २ डिग्रीभन्दा तल राख्ने र अझ १५ डिग्रीभन्दा तल राख्न प्रयत्न गर्ने उल्लेख गरिएको थियो। सो पेरिस सम्झौताले पहिलोपटक विश्वव्यापी रूपमै जलवायु परिवर्तनको मुख्य कारक हरितगृह ग्यास उत्सर्जन कटौतीलाई कानुनी रूपमै बाध्यकारी बनाएको थियो। जसअनुसार अब हरितगृह ग्यास उत्सर्जन गर्ने मुलुकले जतिसक्दो चाँडो उत्सर्जन घटाउँदै जानुपर्ने हुन्छ। सो सम्झौताको नेतृत्वकारी र अहम् भूमिका खेल्नेमा अमेरिका नै थियो। अमेरिकाका आन्तरिक तथा बाह्य नीतिलाई बलियोसँग प्रभावित गर्ने हतियार तथा तेल व्यापारीहरूको प्रभुत्व र दबदबा त्यहाँको राजनीतिमा हावी भइञ्जेल त्यहाँका सरकारमा हुने हेरफेरले मात्रात्मक रूपमा फरक पर्ला तर आधारभूत रूपमा शोषण, अन्याय र उत्पीडनको जगमा खडा अमेरिकी राज्यसत्ताको चरित्रमा खासै परिवर्तन ल्याउने छैन। महाशक्ति देशमा जनदबाबका कारण र नेतृत्वमा जनमुखीपनामा वृद्धिको परिणामस्वरूप देशभित्रका आदिवासी, अफ्रिकी अमेरिकीसँगै सबै अल्पसंख्यक, गरिब र आप्रवासीहरूको जीवनमा थोरबहुत सुधार तथा पुरानो युद्धखोर प्रवृत्तिमा फेरबदलका लागि ठोस पहल भयो भने पनि विश्वव्यापी प्रभाव पर्ने देखिन्छ। जो बाइडेनले विजय प्राप्त गरेसँगै अमेरिकामा मध्यमवर्गीय जनताको फेरि पनि हात माथि परेको छ। उच्च तथा अति धनाढ्य वर्गको प्रतिनिधिका रूपमा रहेका निवर्तमान राष्ट्रपति डोनाल्ड ट्रम्प सामाजिक वर्गको हित र स्वार्थ सम्बोधनका हिसाबले अहिले असफल हुन पुगेका छन्। यसअघि तामझाम र मतका साथ विजयी भएका उनी अहिले धेरै फरक रहेको इलेक्टोरल मतका साथ हार बेहोर्न पुगेका छन्। अमेरिकी समाज त्यसै त मध्यमवर्गको बाहुल्य रहेको छ। त्यसमा पनि यो वर्गको संख्या विशेषगरी दुई कारणले थपिइरहेको छ। एक हो अमेरिकी जीवनस्तरमा क्रमिक वर्गोत्थान र अर्को हो बढ्दो आप्रवासन आकर्षण। आप्रवासन प्रक्रियामा अमेरिका भित्रिइरहेका जनसंख्या पनि मध्यमवर्गको रहेको छ। यही बढ्दो मध्यमवर्गको जीवनस्तर र स्वार्थमा धक्का लाग्ने काम ट्रम्पबाट हुन गएपछि उनी अमेरिकी जनमतद्वारा अस्वीकृत हुन गएका हुन्। चुनावकै मुखमा आएर पनि कतिपय सुधारका लागि अपेक्षित क्रियाकलाप ट्रम्पबाट नभएपछि निर्णायक मत उनको विरुद्धमा गएको हो। यो मत मध्यमवर्गीय नै हो।"
मंसिर २४ : क्रान्तिको रचनागर्भ,"२४ मंसिर २००७ अर्थात् राणाहरूका हातबाट भोजपुर खोसिएको दिन। त्यो दिन नआइदिएको भए हामी अहिले कहाँ हुन्थ्यौं ? म यसरी सोचिबस्छु। यसरी सोच्नुको खास ऐतिहासिक आधार छन्। निश्चय नै मैले २००७ सालको राणाविरोधी सशस्त्र संघर्षलाई सुन्ने मौका मात्र पाएँ। पढ्ने मौका मात्र पाएँ। तर त्यसको झंकार यति बलियो सुनिन्छ कि मनमा यही प्रश्न उठिबस्छ त्यो दिन नआइदिएको भए अहिले हामी कहाँ हुन्थ्यौं ? राणाशासनविरुद्धमा नेपाली कांग्रेसले सशस्त्र संघर्षको घोषणा गरिसकेको थियो। केही स्थान कब्जा गरिसकेको पनि थियो तर त्यो थाम्न सकेको थिएन। त्यसबेला पूर्वीपहाडमा स्वतन्त्र रूपमा नारदमणि थुलुङ, रामप्रसाद राईलगायतको नेतृत्वमा शान्तिपूर्ण भोजपुर कब्जा भएको थियो। त्यो राणाविरोधी सशस्त्र संघर्षका लागि निर्णायक मोड साबित भयो। कांग्रेसले सशस्त्र संघर्षको घोषणा गरेको थियो। तर, पूर्वीपहाडमा उसको सांगठनिक जग निर्माण भइसकेको थिएन। यद्यपि लोकतन्त्रका लागि भोजपुरका अगुवा जुर्मुराए। उनीहरूले कांग्रेससँग खासै सम्बन्धविना नै भूमिगत रूपमा राणाविरोधी संगठन निर्माण गर्न थाले। त्यसको एकजना अगुवा थिए नारदमुनि थुलुङ र अर्को अगुवा थिए रामप्रसाद राई। उनीहरूलाई साथ दिनेमा श्रीपाल राई, जग्गुमाया राई, मुगाधन राईलगायत थिए। थुलुङ शिक्षक थिए भने रामप्रसाद राणाहरूबाट बर्खास्त लप्टन (लेफ्टिनेन्ट)। श्रीपाल, मुगाधनहरू ब्रिटिस सैनिक थिए भने जग्गुमाया आँटिली महिला थिइन्। यही फरकफरक पृष्ठभूमिका अगुवाहरूको गठजोडबाट पूर्वीपहाडमा राणाविरोधी क्रान्ति सफल भएको थियो। त्यही सफलताले राणाहरू आत्तिएर सम्झौताका लागि तयार भएका थिए। राणा फौजले भोजपुर पुनः फिर्ता लिएको भए किराती जनमुक्ति सेनाले ताप्लेजुङदेखि चरीकोटसम्म मुक्त नगरेको भए राणाहरू सम्झौताका लागि तयार हुन्थे कि हुँदैनथे, यो जीवन्त प्रश्न इतिहासले सोधिरहेको छ। २००७ साल कात्तिक २१ गते राजा त्रिभुवन भारतीय दूतावासमा शरण लिन पुगेपछि देशभरि हलचल पैदा भएको थियो। त्यो हलचलबाट पूर्वीपहाड निरपेक्ष रहने कुरै थिएन। त्यसअघि नै भूमिगत रूपमा आआफ्नै पाराले राणाविरोधी गतिविधि गरिरहेका नारदमुनि र रामप्रसाद राईहरू एक ठाउँ उभिने अवस्था निर्माण भयो। दुईजनाको नेतृत्वमा एउटा भूमिगत बैठक बस्यो, जसमा हालको भोजपुरखोटाङका लगभग ७०८० जना भूतपूर्व तथा बिदामा आएका कार्यरत ब्रिटिस सेनाहरू सहभागी भएका थिए। त्यो भेलाले गर्दा राणाविरोधी सशस्त्र संघर्षका लागि फराकिलो आधार निर्माण गयो। त्यसमा नारदमुनि थुलुङको कुशल राजनीतिककूटनीतिक नेतृत्व अनि रामप्रसाद राईको साहसिक र रणनीतिक सैन्य नेतृत्वले गर्दा लगभग पूर्वीपहाड मुक्त हुन पुग्यो। खासमा नारदमुनि र रामप्रसाद राईले कात्तिक २४ गते नै पूर्व ४ नम्बर जिल्लामा रहेको राणाहरूको बडाहाकिम रहने अड्डा कब्जा गर्ने योजना बनाएको थियो। तर अनुकूल परिस्थिति नबनेकाले गर्दा एक महिना पछाडि सारेर मंसिर २४ गते कब्जा गर्ने योजना बनाइएको थियो। त्यसबखत भोजपुर अड्डामा बडाहाकिम थिए भक्तबहादुर खड्का। राणाहरूको आदेशअनुसार उनले स्थानीय तालुकदार र जिम्वालहरूको नेतृत्वमा अड्डा सुरक्षा गर्ने प्रबन्ध मिलाएर थिए। राणाविरोधी क्रान्तिकारीहरूले यही कुरालाई अवसरका उपयोग गरे। उनीहरूले के गरे भने राणाविरोधी आन्दोलनमा भूमिगत रूपमा सक्रिय रहेका तालुकदारका आफन्तलाई मंसिर २४ गतेको अड्डा सुरक्षा गर्ने प्रबन्ध मिलाए। राणाविरोधी आन्दोलनमा भित्रभित्रै सक्रिय खावाका कर्णबहादुर राईका पिता जिम्वाल मानबहादुर राईको पालो मिलाए। तर जिम्वाल मानबहादुर राई आफैं अड्डा सुरक्षाका लागि आए समस्या हुने भएकाले उनका छोरा कर्णबहादुर राईको नेतृत्वमा गाउँलेले अड्डा सुरक्षा गर्ने प्रबन्ध मिलाए। यो पहिलो पूर्वतयारी थियो। दोस्रो कुरा, मंसिर २४ गते भोजपुर बजारमा हटिया लाग्ने दिन पनि थियो। तर कांग्रेस आउँछ अरे भन्ने हल्लाले हटिया नै प्रभावित भएको थियो। मान्छेमा जिज्ञासा थियो कस्तो हुन्छ त कांग्रेस ? एकथरी हल्ला के थियो भने कांग्रेसहरूले एउटा कान बिछ्याउँछन्, एउटा कान ओढ्छन् भन्ने खालका हल्ला पनि चलेकाले आम मानिसमा कौतुक जाग्नु स्वाभाविकै हो। क्रान्तिकारीहरूले मंसिर १७ गते गोप्य बैठक बसेर कार्यविभाजन गरेका थिए। नारदमुनि थुलुङले समग्र अवस्था हेर्ने र बडाहाकिमलाई अलमल्याउने, रामप्रसाद राईले अड्डा कब्जा गर्न प्रत्यक्ष नेतृत्व गर्ने र उनलाई श्रीपाल राईले मद्दत गर्ने, अन्य जनमुक्ति सेनाहरू चोया काढ्ने, डोको बुन्ने निहुँले अड्डाको चौरमा बस्ने भनेर कार्य विभाजन गरिएको थियो। खगेन्द्र पाराली राई र सुरे तामाङलाई चाहिँ हटिया भर्न आएका मानिसलाई अलमल्याउन नक्कली धामी र धुपौरे हुने जिम्मा दिइएको थियो। नभन्दै मंसिर २४ को दिन आयो। सदा झैं हटियाको रौनक देखिएन। मान्छेहरू कांग्रेस लाई हेर्न उत्सुक थिए। तर कस्तो प्रतिकूल अवस्था खडा भयो भने कांग्रेस आउँदैछ भन्ने हल्लाले सचेत भएका बडाहाकिम भक्तबहादुर खड्काले धनकुटाबाट मगाएको हतियार र मिलिसिया पनि ठ्याक्कै त्यही बिहान आइपुग्यो। मिलिसियाहरूले अड्डाको आडमा हतियार बिसाए। अब यो प्रतिकूल अवस्थालाई कसरी टार्ने ? प्रत्युत्पन्नमति प्रयोग गरेर नारदमुनि थुलुङले बडाहाकिमलाई भने, बडाहाकिमज्यू, थाकेर आएका छन्। खाना खाएपछि यी हतियार बुझबुझारथ गरे भइहाल्यो नि। बडाहाकिमले पनि हुन्छ लौ भनेपछि मिलिसियाहरू खाना खान बजारतिर लागे। ठीक त्यही मौका छोपेर क्रान्तिकारीहरूले अड्डा कब्जा गरे। सबै हिसाबले अनुकूल अवस्था देखेपछि रामप्रसाद राई माल अड्डा कब्जा गर्न तम्सिए। उनले श्रीपाल राईलाई भने, हल्दारसाप, ल अब तपाईं र मैले जीउ छाड्नुपर्छ। बाँचियो भने एउटा अर्थ होला। यति भनेर रामप्रसाद राई सीधै अड्डाका सेन्ट्रीतर्फ अगाडि बढेर भने, आज अड्डा लाग्दैन केटा हो ? उनले यति भनेपछि सेन्ट्री बसेका नामन्ता, लोक्सराङका मसिने खत्रीले भने, सलाम, लप्टनसाप् ! यति भन्दानभन्दै रामप्रसाद राईले मसिनेलाई कञ्चटमा मुड्क्याएर अड्डाको चाबी खोसे भने श्रीपाल राई हतियार खोसेर तीन फायर गरे। अड्डाको वरिपरि डाँडामा बसेका जनमुक्ति सेनाहरू डन्ठा, खुकुरी लिएर हुरुरुरु जम्मा भए। रामप्रसाद राईले चाभी खोलेर हतियार र गोलीगट्ठा बाँडिदिए। यो हल्ला बजारभरि फैलियो। भात खाइरहेका मिलिसिया पनि अड्डा कब्जा भएको हल्ला सुनेर खाना छाडेर अड्डातर्फ दौडिन लागेको देखेर पञ्चहाबदुर राईले भुइँमा फायर गरे। मिलिसियाहरू अगाडि बढ्न सकेनन्। त्यहाँबाट भागे। उता रामप्रसाद राईले जेलखानाका जम्दारले चाबी नदिएपछि दुई झापड हानेर खोसेर सबैलाई खोलिदिए। यतिबेलासम्म बडाहाकिम अड्डामै रहेका भक्तबहादुर खड्का हल्ला सुनेर कांग्रेस लाई मार्न भनेर दौडिँदै झरिरहेका थिए। गोश्वारा अफिसमुनि पञ्चबहादुर राई र जर्नबहादुर राईसँग भेट भएकाले सोधे, कहाँ कांग्रेस आयो रे ? जर्नबहादुर राईले यहाँ भनेर आकाशतिर फायर खोलेपछि थचक्कै बसे बडाहाकिम। त्यहाँबाट अझ अगाडि बढ्दा नारदमुनि थुलुङसँग भेट भयो अनि हतारिँदै लु कांग्रेसलाई मार भन्दै आफूसँग भएको टुबेलभोर बन्दुक पनि दिए। थुलुङ लेख्छन्, श्री ३ सरकारका पक्षमा त्यही एउटा बन्दुक बाँकी थियो, त्यो पनि मेरै हातमा दिएपछि अब राणा सरकारको हातमा के रह्यो ! यसरी विनारक्तपात माझकिरातका क्रान्तिकारीले पूर्व ४ नम्बर जिल्लाको मुकाम भोजपुरमा रहेको अड्डा कब्जा गरे। त्यसले राम्रैसँग तरंग पैदा गयो मात्रै होइन, राणाहरूलाई जनतासामु झुक्न निर्णायक वियजका रूपमा स्थापित भयो। त्यति मात्रै होइन, भोजपुर कब्जा गरे माझकिरातका क्रान्तिकारीहरूले अझ पूर्वतर्फ अगाडि बढेर ताप्लेजुङसम्म कब्जा गयो। राणाहरूको पकडमा त्यही इलाम मात्रै बाँकी रह्यो। भोजपुर फिर्ता लिनका लागि ठूलो संख्यामा राणा सेनाहरू आएका थिए, तिनलाई पनि रामप्रसाद राईकै नेतृत्वमा दिक्तेलमा परास्त गरियो। लगतै पूर्व ३ नम्बर जिल्लाको मुकाम ओखलढुंगा पनि कब्जा गरियो रामप्रसाद राईकै प्रत्यक्ष नेतृत्वमा। त्यसपछि किराती मुक्ति सेनाले सिन्धुली, रामेछाप, चरीकोट कब्जा गरेर धुलिखेल प्रवेश गरेर सुरसार गरिरहेको बखतमा दिल्लीमा कांग्रेस, राजा र राणाबीच त्रिपक्षीय सम्झौता भयो। पूर्ण क्रान्ति बीचमै तुहियो। राणा फौजले भोजपुर पुनः फिर्ता लिएको भए किराती जनमुक्ति सेनाले ताप्लेजुङदेखि चरीकोटसम्म मुक्त नगरेको भए राणाहरू सम्झौताका लागि तयार हुन्थे कि हुँदैनथे, यो जीवन्त प्रश्न इतिहासले सोधिरहेको छ। किनभने कांग्रेसले सशस्त्र संघर्ष त छेडेको थियो तर किराती जनमुक्ति सेनाले जस्तै निर्णायक विजयहरू हासिल गर्न सकेको थिएन, केवल दबाब मात्र बनाइरहेको थियो राणा शासकमाथि। रामप्रसाद राईको नेतृत्वमा किरात जनमुक्ति सेना काठमाडौं प्रवेश गरेर राणाहरूको हेडक्वार्टरमाथि धावा बोल्न चाहन्थे तर बीचैमा सम्झौता भएपछि उनीहरूले त्यसलाई धोका भने। रामप्रसाद राईले त दिल्ली सम्झौतालाई धोका भन्दै अधुरो क्रान्ति पूरा गर्ने भनेर २००८ सालमा सिंहदरबार नै कब्जा गरे। असफल भए पनि त्यो विद्रोहको भव्य मानचित्र छाडेर रामप्रसाद राई हामीबाट बिदा भएका छन्। एउटा गौरव छाडेका छन्। मंसिर २४ नआइदिएको भए अहिले हामी कहाँ हुन्थ्यौं ? मेरो मनमा यसकारण यो प्रश्न बारम्बार उठिबस्छ।"
विमला र ध्रुवलाई उपाधि,"काठमाडौं : युथ क्रिएसन नेपालको आयोजनामा राजधानीमा सम्पन्न भएको मिस्टर एन्ड मिस बेस्ट मोडल अफ द इयर२०२० सिजन२ को उपाधि विमला लिम्बू र धु्रव श्रेष्ठले जित्न सफल भएका छन्। त्यसैगरी युवतीतर्फ रोजिना तामाङ फस्ट रनरअप, स्वस्तिका श्रेष्ठ सेकेन्ड रनरअप र पुरुषतर्फ अशोक मगर फस्ट रनरअप र साजन तामाङ सेकेन्ड रनरअप भएका छन्। त्यस्तै, बेस्ट वाक कमला तामाङ र अशोक मगर, भिअर्स च्वाइस श्वेता लामा र साजन तामाङ, बेस्ट ड्रेस स्वस्तिका श्रेष्ठ र अशोक मगर, मल्टिमिडिया च्वाइस रेजिना श्रेष्ठ र साजन तामाङ, डिसिप्लिन अनिला बाँस्तोला, बेस्ट फोटोजेनिक रूपा आचार्य र रोशिनजंग थापा, पन्चुअल रोजिना तामाङ र साजन तामाङ, बेस्ट स्माइल अनिला तामाङ र रञ्जित ठाकुर, बेस्ट पर्सनालिटी रेश्मा लामा र रूपेश गुरुङ, मिस फ्रेन्ड्ली रेजिना श्रेष्ठ, पपुलर अवार्ड विमला लिम्बू र साजन तामाङ, अर्गनाइजर च्वाइस माया पुरी र विकास लामाले पाउन सफल भए। प्रतियोगिताका विजेताले क्राउनको साथमा अस्ट्रेलिया पढ्नको लागि छात्रवृत्ति, फ्लाइट टिकेट, आइल्ट्स, टोफेल्सको फ्री कोर्स, विभिन्न कम्पनीको ब्रान्ड एम्बस्डर तथा म्युजिक भिडियोमा अभिनय गर्न पाउने अध्यक्ष रवि लामाले जानकारी गराए। मिस्टर एन्ड मिस बेस्ट मोडल अफ द इयर २०२० का निर्णायकमा बेटर ग्यालेक्सीका सीईओ धीरज तण्डुकार, स्वस्तिका राजभण्डारी, सुष्मा अधिकारी र मोडल दीपक घिमिरे रहेका थिए।"
