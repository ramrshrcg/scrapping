शीर्षक,विवरण
मधेसको विभाजित मनोविज्ञान ?,"नेपालको शासन सत्तामा अपवादबाहेक प्रायः मधेसप्रति असहिष्णु व्यक्ति नै विराजमान भएका छन् नेपालको संविधान २०७२ निर्माण भइरहँदा मधेसी समुदायको संस्थापन पक्ष सडक संघर्षमा थिए। उनीहरूले संविधानसभाभन्दा सडकसभालाई प्राथमिकतामा राखेका थिए। दोस्रो संविधानसभामा विरोधीको पक्ष प्रबल भएपछि सडक संघर्षबाटै मधेसी आफ्नो माग स्थापित गराउन चाहन्थे। यो सोचको विकास उनीहरूमा यसकारण भएको थियो कि योभन्दा पहिले जतिपटक आन्दोलन गरे; काठमाडौंलाई घुँडा टेक्न बाध्य पारे। त्यसैले तेस्रो मधेस आन्दोलनले पनि पूर्ववत् सोचका आधारमा सत्तालाई आफ्नो माग मनाउन बाध्य पार्न सकिन्छ भन्ने सोचको विकास मधेसमा भएको थियो। त्यसैले संविधानसभा बहिष्कार गरे र सडक तताउन थाले। तर ६ महिनासम्म लगातार मधेस बन्द गर्दा पनि सरकार टसमस भएन। बरु मधेसको संस्थापन पक्षले चाहेभन्दा विपरीत संविधान निर्माण भयो। यसको मूल कारण के थियो भने दोस्रो संविधानसभामा सत्ता तथा विपक्षमा अनुदारवादी तथा असहिष्णु पक्ष हावी थिए। त्यतिबेलासम्म परिवर्तनकारी पक्ष कमजोर भइसकेको थियो। पहिलो र दोस्रो मधेस आन्दोलन हुँदा नेपाली कांग्रेसका सर्वेसर्वा नेता गिरिजाप्रसाद कोइराला प्रधानमन्त्री भएकाले पछिल्लो कालमा उनको उदात्त भावना र समन्वयकारी सोचले धेरै हदसम्म मधेसको पक्षमा निर्णय गर्न सहायकसिद्ध भएको थियो। उनको टावरिङ व्यक्तित्वको अगाडि कसैको केही चलेन। तर २०७२ सालमा संविधान निर्माण भइरहँदा तिनै कांग्रेसका नेता सुशील कोइराला प्रधानमन्त्री भए पनि मधेसी आन्दोलनकारीलाई सहमतिमा ल्याउन सकेनन्। उनी सत्ताको सर्वोच्च आधिकारिक पदमा थिए। यो उनको सामान्य दायित्व मात्र होइन; काँधमा आइपरेको ठूलो अभिभारा थियो। तर दाजु गिरिजाप्रसाद कोइरालाले सशस्त्र संघर्षरत पक्षलाई जसरी आफ्नो राजनीति जीवनको ताकमा राखेर शान्ति प्रक्रियामा ल्याउन सफल भए; त्यसरी शान्तिपूर्ण आन्दोलन गरिरहेका मधेसी समुदायसँग सुशीलले रत्तिभर प्रयास गरेनन्। मूलतः व्यक्ति र व्यक्तित्वले राजनीतिमा कतिको ठूलो असर र प्रभाव पार्दो रहेछ भन्ने कुरा गिरिजाप्रसाद र सुशील कोइरालाको कार्यकाल हेरेर प्रस्ट्याउन सकिन्छ। दुवैको संघर्षशील जीवनलाई तुलनात्मक अध्ययन गर्दा कतिपय अवस्थामा समानता पनि भेटिन्छ तर गिरिजाप्रसादले आफ्नो पछिल्लो कालमा जे गरेर गए; त्यो नेपालको इतिहासमा स्वर्णअक्षरमा लेखिएको छ। तर अफसोच तत्कालीन एमालेले गिरिजाप्रसादबाट पाठ सिक्न सकेन। एमालेको मधेसप्रति सोचमै खोट रहेकाले तत्कालीन तथा वर्तमान प्रधानमन्त्री केपी शर्मा ओलीले जति र जसरी मधेसीलाई मारे; त्यति र त्यसरी आजसम्म कसैले मारेका थिएनन्। उदेकलाग्दो कुरा के छ भने गिरिजाप्रसादले त त्योभन्दा कैयन् गुणा बढी माओवादीलाई मारेर ऊसँग शान्ति सम्झौता गरे। तर प्रधानमन्त्री ओली अहिलेसम्म मधेससँग सम्झौता गर्ने पक्षमा छैनन्। त्यसैले नेपालको शासन सत्तामा अपवादबाहेक प्रायः मधेसप्रति असहिष्णु व्यक्ति नै विराजमान भएका छन्। अहिलेको अवस्था त झन् कहालीलाग्दो छ; जतिबेला मधेसले प्राप्त गरेको अधिकार पनि गुम्ने खतरा छ। यस्तो अवस्थामा मधेसको मनोविज्ञान कुनै पनि हालतमा विभाजित हुनु हुँदैन। मधेसको यथार्थ तराईमधेसले आफ्नो हक मात्र मागेको हो; कसैको हक खोस्न चाहेको होइन। विघटित संसद्का सांसद माननीय रेशम चौधरी जेलमा हुनुको कारण पनि यही हो। आखिर उनले राज्यसँग किन विद्राहे गरे ? त्यसमा उनको कुनै व्यक्तिगत स्वार्थ निहित थियो ? कदापि होइन। सिंगो थारू जातिको स्वायत्तता, स्वशासन र आत्मनिर्णयको अधिकारका लागि विद्रोह गरे। कहिल्यै पनि आफूलाई मधेस आन्दोलनसँग एकाकार गरेनन्। जतिबेला नेपालगन्ज जलिरहेको थियो; कैलाली शान्त थियो। त्यति मात्र होइन, जतिबेला पूर्वीमधेस आन्दोलित थियो; त्यतिबेला पनि कैलाली कन्चनपुर शान्त नै थियो। यसको मूलकारण के थियो भने थारूहरूले आफूलाई मधेसी भन्नबाट कित्ताकाट गरिसकेकाले मधेस आनदोलनसँग खासै सरोकार राखेनन्। यस प्रकारको षड्यन्त्रात्मक सोचको उत्पादनको जरो पनि राज्यसत्ता र उसको वरिपरि रहेको एकात्मक शासन व्यवस्थाका पृष्ठपोषक नै थिए। तर जब मधेसले आठवटा जिल्ला पायो। त्यति मात्र होइन; कर्णालीले पनि आफ्नो भूगोलको सुनिश्चितता गर्यो त्यतिबेला थारूहरूका आँखामा बाँधिएको पट्टी खुल्यो। आफ्नो आक्रोश थाम्नै सकेनन्। इमानदारीको प्रतीक मानिएका जातिले एक साताभित्र यस्तो विद्रोह गर्यो; जो मधेसीले पनि त्यति छोटो अवधिमा गर्न सकेका थिएनन्। तराईमधेसको यथार्थ यही हो। तर उदेकलाग्दो पक्ष के हो भने रेशम चौधरीलगायत अन्य विद्रोहीमाथि हत्या, हिंसाको आरोप लगाउने राज्यले के बुझ्न सकेका छैनन् भने यस प्रकारको आरोप र जेलनेलबाट मधेसी समुदाय डराएको भए गिरिजाप्रसादजस्ता टावरिङ व्यक्तित्व भएका प्रधानमन्त्रीलाई दुईदुईपटक सम्बोधन गर्न बाध्य पार्न सक्दैनथे। त्यसैले २००८ सालमा तराई कांग्रेस स्थापनाकालयता लगातार सपूतहरूको आहुतिबाट प्राप्त गरेको हक र अधिकार गुम्न दिने पक्षमा छैन तराईमधेस। प्रश्न यति मात्र हो कि वर्तमान संविधानलाई जसरी प्रधानमन्त्री केपी शर्मा ओलीले घोक्रेठ्याक लगाएका छन्; त्यसको अन्त्य हुन्छ कि संशोधन ? अन्त्य भयो भने मधेसले पुनः क्रान्ति गर्छ; भएन भने संशोधनका पक्षमा आन्दोलन गर्छ। संविधानसभा बहिष्कार गरेर मधेसवादी दलले जे गल्ती गरे; त्यसबाट पाठ सिक्दै संसद् पुनस्र्थापनाका पक्षमा लिएको अडानलाई निरन्तरता दिनु नै देशीविदेशी प्रतिगमनकारी तत्व पराजित गर्नु हो। समाजवादी पार्टीका वरिष्ठ नेता राजेन्द्र महतोले पोख्दै आएको प्रतिगमनमाथिको प्रतिगमन भन्ने विचार अहिलेको सन्दर्भमा समीचीन छ। तर मधेसको सोचमा खोट कहाँ देखिन्छ भने वर्तमान संविधानमाथि जुन हमला भएको छ; त्यसलाई नसच्याई मधेसी, आदिवासी जनजाति, दलित र महिला, उपेक्षित वर्ग र समुदायको समुचित अधिकारको सम्बोधन हुन सक्दैन। त्यसैले मधेसको यथार्थ संसद्को पुनस्र्थापना नै हो। किनकि संविधानसभाबाट निर्मित संविधानको अन्त्य नेपाल र नेपालीका हकमा कदापि स्वीकार हुन सक्दैन। यस सन्दर्भमा मधेसी समाज सचेत छ। तीन अ प्रधानमन्त्री ओलीले संसद् विघटनलाई जतिसुकै संवैधानिक भने पनि त्यसलाई असंवैधानिक, अलोकतान्त्रिक तथा अधिनायकवादी भन्नेको संख्या ठूलो छ। थोरै मात्र उसको समर्थनमा छन्। जे छन् तिनीहरूमध्ये पनि केही खुलेर बोल्ने पक्षमा देखिन्न। तर तीन अ (असंवैधानिक, अलोकतान्त्रिक तथा अधिनायकवादी) भन्नेहरू पनि खण्डित अवस्थामा छन्। कुनै पनि पार्टी प्रस्ट छैनन्। योभन्दा भद्दा मजाक जनतासँग अर्को के हुन सक्छ ? २०१७ सालमा राजा महेन्द्रले कु गर्दा दीपावली मनाउनेहरू जीवनभर प्रजातन्त्रका लागि संघर्ष गर्दागर्दै बिते। त्यतिबेला उनले राजाको निरंकुश कदमलाई ठम्याउनै सकेनन्। बीपी कोइरालाप्रति असहिष्णु बनेका भारतीय प्रधानमन्त्री जवाहरलाल नेहरूको सहयोग नपाएको भए राजाले संसदीय व्यवस्थाविरुद्ध त्यत्रो ठूलो कदम चाल्न सक्ने थिएनन्। बारम्बार नेहरूले राजालाई उक्साएको इतिहास लिपिबद्ध भइसकेको छ। त्रिभुवनका पालादेखि नै यो खेल नेहरूले खेलिरहेका थिए। तर अफसोच नेपाली आफ्नो इतिहासबाट पनि पाठ सिक्दैन। अहिलेको घटना ठ्याक्कै २०१७ सालजस्तो नभए पनि प्रकृति र प्रवृत्तिचाहिँ मिल्दोजुल्दो छ। जसले सार्वभौम संसद्लाई असंवैधानिक, अलोकतान्त्रिक तथा अधिनायकवादी ढंगबाट विघटन गर्न सक्छ; उसका लागि आपत्कालको घोषणा कुनचाहिँ ठूलो कुरा हो र ? तर नेपाल कम्युनिस्ट पार्टीको एउटा धार एकीकरणको रटान लगइरहेका छन् भने अस्तिसम्म दाहालनेपाल समूहले ओलीले माफी मागे सबै कुरा रिद्धिसिद्धि गर्ने फलाक्दै थिए। नेपाली जनतालाई मूर्ख बनाउने नेताहरूको यस प्रकारको चालबाजीबाट हामी सबै सतर्क हुनैपर्छ। नेपाली कांग्रेसको ढुलमुले चरित्रले मुलुकलाई हानि पुर्याइसकेको छ। त्योभन्दा पनि जनता समाजवादी पार्टीको सोचमा खोट आए त्यसले सिंगो मधेसलाई असर पार्न सक्ने सम्भावना देखिन्छ। किनकि नेकपाको संस्थापन पक्ष जसलाई एमाले भनिन्छ मधेसप्रति जहिले पनि अनुदार रहँदै आएको छ भने कांग्रेसको मधेसवादीसँग सौतेनी दुस्मनी छ। संविधान संशोधनको प्रश्नमा कांग्रेस जसपाको नजिक हुनुको कारण त्यही हो। हिजोसम्म यिनै मधेसको बलमा सत्ता शक्तिको केन्द्रमा पुगेको कांग्रेस मधेसवादको उदयपश्चात् धरमराउँदो अवस्थामा छ। अहिले पनि शेरबहादुर देउवा कम्युनिस्ट पार्टी फुटेकोमा खुसी मनाउने अवस्था छैनन्। किनकि कांग्रेसको भोट बैंक मधेस हो; जहाँ जसपाको नेतृत्वमा एकीकरण अभियान सञ्चालित छ। कांग्रेसलाई ख्याल होस्; दोस्रो संविधानसभामा मधेसवादी टुक्राटुक्रमा विभाजित भएकाले उसले बहुमत प्राप्त गरेको थियो भने अघिल्लो निर्वाचनमा कम्युनिस्ट एकताले पनि प्रदेश २ मा मधेसवादीलाई धेरै हानि पुर्याउन सकेको थिएन। त्यसैले चुनावको मनस्थितिमा रहेका देउवाका लागि अगामी दिन पनि त्यति सुखद छैन; बरु वरिष्ठ नेता रामचन्द्र पौडेलले समातेको धार नै कांग्रेसको अस्तित्वबोधको परिचायक हो। उसले कांगे्रसको धरातलीय यथार्थ चित्रण गर्छ; जहाँबाट प्रजातन्त्रले फल्ने र फुल्ने मौका पाउँछ। कांग्रेसको चिनारी नै हालको विघटनविरुद्धको अभियान हो; जसलाई युवा नेता गगन थापाले सडकबाट अदालतलाई हाँक दिएका छन्। मधेसवादका नाममा राजनीति प्रारम्भ गरेका लोकतन्त्रका सिपाहीका लागि पनि गगन थापाको हाँकले धेरै अर्थमा मुलुकको वस्तुगत परिस्थितिलाई सम्बोधन गरेको देखिन्छ। त्यसैले जनता समाजवादी पार्टीमा देखिएको निर्वाचनमुखी धार अहिलेको अवस्थामा महत्वहीन छ। किनकि मधेसी जनताको वेभ एन्ड लेन्थ प्रधानमन्त्री ओलीसँग मिल्दैन भन्ने सप्तरी जिल्लाको रूपनीबाट राजविराजको बाटोमा पर्ने मलेठमा बनेका सहिदगेटले बखान गरिरहेको छ। अन्त्यमा, संविधानसभा बहिष्कार गरेर मधेसवादी दलले जे गल्ती गरे; त्यसबाट पाठ सिक्दै संसद् पुनस्र्थापनाका पक्षमा लिएको अडानलाई निरन्तरता दिनु नै देशीविदेशी प्रतिगमनकारी तत्वलाई पराजित गर्नु हो। आफ्नो गुमेको साख पुनस्र्थापित गर्नु हो। यस अर्थमा तराईमधेसको मनोविज्ञान कुनै पनि हालतमा विभाजित हुनु हुँदैन। भयो भने रेशम चौधरीको भावनाको कदर हुँदैन।"
काठमाडौं महानगरले क्रिकेट सङ्घलाई ५० लाख सहयोग गर्ने,"काठमाडौं : काठमाडौं महानगरपालिकाले मेयर्स कप २०७७ क्रिकेट प्रतियोगिता सञ्चालन गर्नका लागि क्रिकेट सङ्घलाई ५० लाख रुपैयाँ सहयोग गर्ने भएको छ। यसका लागि मङ्गलबार सहमतिपत्रमा हस्ताक्षर भएको छ। पत्रमा कामपाको तर्फबाट प्रमुख प्रशासकीय अधिकृत राजेश्वर ज्ञवाली र सङ्घका अध्यक्ष चतुरबहादुर चन्दले हस्ताक्षर गरे। कामपाले यसअघि पनि ए डिभिजन फुटबल क्लबलाई जनही १० लाख, बी डिभिजनलाई जनही छ लाख र सी डिभिजनलाई चार लाख रुपैयाँ सहयोग गरिसकेको छ। महानगरसँगै देशको पहिचानलाई अन्तर्राष्ट्रियस्तरमा पुर्याउन यसप्रकार लगानी गरिएको कामपाको भनाइ छ। कार्यक्रममा प्रमुख प्रशासकीय अधिकृत ज्ञवालीले क्रिकेटले अन्तर्राष्ट्रियस्तरमा नेपालको ख्याति बढाएको बताए। यो प्रसिद्धि बढाउन थप बल पुगोस् र महानगरको पहिचान पनि सँगै विस्तार होस् भनेर हामीले सङ्घलाई सहयोग गरेको स्पष्ट पारे। नेपाली क्रिकेट खेलाडीको आत्मबल बलियो बनाएर अन्तर्राष्ट्रिय प्रतिस्पर्धामा नतिजा ल्याउन महानगरको सहयोगले ठूलो काम गर्नेछ। समारोहमा सङ्घका अध्यक्ष चन्दले भने,'यस वर्ष महानगरले लगानीलाई अर्को वर्ष थप गर्ने गरी हामी नतिजा देखाउँछौँ।' कामपा सामाजिक विकास विभागका प्रमुख दीपक अधिकारीका अनुसार सङ्घलाई सम्झौताबमोजि दुई चरणमा अनुदान रकम प्रदान गरिनेछ। पहिलो चरणमा ६० प्रतिशत रकम उपलब्ध गराएपछि सङ्घले सञ्चालन गरेका कार्यक्रमका आधारमा दोस्रो किस्ताको रकम दिइनेछ। उपलब्ध यस रकमबाट आउँदो चैत मसान्तभित्र खेलका कार्यक्रम सञ्चालन गरिसक्नुपर्नेछ।"
