शीर्षक,विवरण
कोरोनासँग खेलबाड नगरौं,"हिजोसम्म विश्व जगत्लाई एक दिन पनि रोक्न सकिन्न होला जस्तो लागिरहेका बेला कोभिड १९ का अगाडि विश्व समुदाय निरीह छ। सामाजिक, सांस्कृतिकलगायत सबै गतिविधिमा प्रतिबन्ध लाग्यो। हवाई तथा सडक यातायात रोकिए। सरकारका काम कोरोना नियन्त्रणमा सीमित रहे। न्याय, प्रशासन, संसद् अवरुद्ध भए। सानातिना र सामान्य बिरामी अस्पताल नआउन र फोनबाटै सल्लाह लिन भनियो। आस्थाका धरोहर मन्दिरका ढोका थुनिए, स्कुलकलेज बन्द भए, व्यापार, व्यवसाय ठप्प भए। मृतकको सद्गद परम्परागतअनुसार हुन पाएका छैनन। भेन्टिलेटरमा गइसकेपछि फर्काउन गाह्रो हुने भएकाले सबैभन्दा धेरै चाहिने अक्सिजन हो। कोरोना खेलबाड थिएन र होइन पनि तनहुँ भिमाद ६ का एकै परिवारका ३ को मृत्यृ, ३ आईसीयूमा र ४ आईसोलेसनमा भन्दै एक राष्ट्रिय पत्रिकाले प्रमुख समाचार लेख्दै कोरोना केही होइन, रुघाखोकीजस्तै हो, बेसारपानी खाएर घर बसे हुन्छ, अस्पताल आउनपर्दैन भनेको सुन्दै, मान्दै र बस्दै गर्दा अन्तिममा अस्पताल जादा धन र ज्यान दुवै गयो भन्दै छन्। सरकारी तथा तथाकथित जनस्वास्थ्यविज्ञको गैरजिम्मेवारका कारण आफ्ना परिवार गुमाएकाहरू हजारौं घटना सञ्चारमाध्यममा आउन थालेका छन्। बाँकीका कुरा सुन्दा सामान्यजस्तै लागे पनि आफैंलाई पर्दा र आफ्ना गुमाउँदा कति भयानक र खतरनाक रहेछ भन्ने सम्बन्धितलाई नै अनुभूति हुन्छ। गम्भीर बिरामी बढ्दै औषधि अभाव कोभिड १९ का बिरामीलाई दिइने रेम्डेसिभिर औषधिको चरम अभाव भएपछि सरकारले आयात अनुमति दिएको छ। औषधि व्यवस्था विभागले यति, सिनर्जी र हटेरो तीनवटा फर्मलाई दुई हजारका दरले औषधि आयात तथा बिक्री गर्न अनुमति दिए पनि उनीहरूसँग रेम्डेसिभिर जगेडा वा स्टकमा छैन। पहिलोपटक ल्याएको नसकिँदै माग गर्दा नदिएपछि नयाँ ल्याउन कम्तीमा तीन साता लाग्ने उनीहरूको भनाइ छ तबसम्म बिरामी औषधि नपाई मृत्युवरण गर्नुपर्ने अवस्था छ। आयात गरेको ६ हजारबाहेक एनएचआरसीबाट सात हजार सय मिग्रा भायल तोकिएका अस्पतालमार्फत वितरण तथ्यांकमा सात सयको मात्र आँकडा छ। औसतमा ६ देखि ८ हजारमा पाइरहेको औषधि एकजनालाई ६ देखि ११ भायल जरुरत पर्छ। यद्यपि ट्रायलकै रूपमा भए पनि प्रभावकारी देखिएको रेम्डेसिभिर निमोनिया हुँदासम्म काम गर्ने भएकाले निमोनिया हुनुअगावै प्रयोग भएमा बिरामीको अवस्था राम्रो बन्न सक्छ र मृत्युदरमा कमी ल्याउन सक्छ, जसको जिउँदो उदाहरण यही स्तम्भकार नै छ। अक्सिजन थेरापी संक्रमितमध्ये लगभग पाँच प्रतिशतलाई जटिल संक्रमण हुन सक्ने भएकाले भेन्टिलेटर र आईसीयु चरणमा पुग्न नदिन अक्सिजन थेरापीले सहयोग गर्छ। इन्टरनेसनल जर्नल अफ इन्फेक्टियस डिजिजको सेप्टेम्बर अंकमा राति भाइरस बढी सशक्त हुने भएकाले अक्सिजन अभाव खट्किन नदिन फोक्सोका बिरामीले अक्सिजन थेरापी गर्नुपर्छ। शरीरमा भाइरस बढ्ने क्रम रोक्न तथा त्यसविरुद्धको प्रतिरक्षा प्रणाली सुधार गर्न बेलुका दिइने अक्सिजन थेरापीले कोभिड १९ रोगीलाई थप जटिल हुनबाट बचाउँछ। भेन्टिलेटरमा गइसकेपछि फर्काउन गाह्रो हुने भएकाले सबैभन्दा धेरै चाहिने अक्सिजन हो। ज्येष्ठ नागरिक, दीर्घरोगीमा मात्र नभई स्वस्थ र जवान संक्रमितलाई समेत अक्सिजन जरुरत परिरहेको छ। कोभिड १९ मा मृत्युको प्रमुख कारक अक्सिजनको कमी हाइपोक्सिया छ। कोरोनाले जति फोक्सोमा संक्रमण गराउन थाल्छ, त्यति नै संक्रमितलाई बाहिरबाट वैकल्पिक अक्सिजन दिनुपर्छ। सुरुमा नेजल क्यानुलाबाट एकदेखि दुई लिटर प्रतिमिनेटका दरले भएन भने हाइफ्लो नेजल क्यानुलाबाट ४० देखि ६० लिटर प्रतिमिनेटका दरले र यदि भएन भने बाइप्याप मेसिनबाट अर्थात् ननइन्भेसिभ भेन्टिलेटर अक्सिजन सपोर्ट दिनुपर्छ। थप नभए भेन्टिलेटर सपोर्टमा राख्नुपर्छ। उचित समयमा अक्सिजन, रेम्डेसिभिर, प्लाज्मा दिन सकिए निको बन्ने हुन्छ। निको भएपछि अजम्बरी ? पछिल्लो एक खोजमा एकपटक संक्रमण भएर निको भएपछि शरीरमा अर्काे चार महिनासम्म भाइरसले फेरि संक्रमण गर्न नसक्ने गरी आइजीजी एन्टिबडी विकास हुने देखिएको हाबर्ड विश्वविद्यालयको अस्पतालमा भर्ना भएका गम्भीर ३४३ जनामा खोजमा छ। राष्ट्रपति ट्रम्पले पनि आफू निको भएपछि जीवनभरका लागि एन्टिबडी बनेको दाबी गरेका थिए, जुन गलत भनिदिएको छ। तथापि अमेरिकाका नभाडामा २५ वर्षीय पुरुष एकजनालाई कोरोना भाइरसको संक्रमण एक महिनामै दोहोरिएको थियो। यसअघि हङकङ, इक्वेडर, बेल्जियम र नेदरल्यान्डमा संक्रमण दोहोरिए पनि यति डरलाग्दो थिएन। पोस्ट कोभिड सिन्ड्रोम कोभिडमुक्त भइसकेकोमा श्वासप्रश्वाससम्बन्धी समस्या, जोर्नीको दुखाइ, मांसपेसीको दुखाइ, रिंगटा लाग्ने, भ्रम, आँखाका दृष्टिमा परिवर्तन, तनाव र डिप्रेसनजस्ता समस्या देखिने गरेका छन्। लामो समयसम्म थकान महसुस, मांसपेसी र शरीर दुख्ने, ध्यानकेन्द्रित गर्न गाह्रोजस्ता लक्षण भने लामो समयसम्म रहेका छन्। संक्रमणमुक्त भए पनि संक्रमणको समयमा प्रतिरोधी क्षमता कमजोर हुने, शरीर सुन्निने, मस्तिष्क वा मेरुदण्डमा प्रत्यक्ष असर हुने भएको पछिसम्म प्रतिकूल असर थकान देखिन सक्छ। कति असर पारेको हो त्यसअनुसार सिन्ड्रोम देखिन सक्छ। बेलायतको युनिभर्सिटी कलेज अफ लन्डनको अध्ययनमा कोभिड १९ को संक्रमणले सुन्ने क्षमतालाई कम वा पूर्णरूपमा समाप्त पारिदिन सक्ने बताएको छ। अन्त्यमा घरआँगनमा दसैं, तिहार तथा छठले च्याइसक्दा पनि कसैमा उल्लास छैन, न त कुनै उमंग छ, अनौठो बेचैनी, रोग, भोक र भयग्रस्त भविष्य मनोविज्ञानमा छ सिंगो समाज। संक्रमितको संख्यामा नेपालले चीनलाई उछिनिरहेको छ। चीनमा ८५ हजार संक्रमित देखिए भने नेपालमा सवा लाख बढी। नौ महिनाअघि कोरोनाको छिटाले छोइसकेको हामीले किन क्षति न्यून गर्न सकेनौं समीक्षा कहिले गर्ने हो ? परीक्षणमा वृद्धि, राम्रो कन्ट्र्याक्ट ट्रेसिङ, गहिरो केस इन्भेस्टिगेसन, जनस्वास्थ्य मापदण्डको पालनालगायत प्रक्रिया दुई साता कडाइका साथ सबै क्षेत्रबाट पालना भए संक्रमण दरमा कमी आउन सक्छ।"
उपभोक्ता शिक्षाको उपयोग,"विभिन्न वस्तु तथा सेवा उपभोग गर्ने व्यक्तिलाई उपभोक्ता भनिन्छ। तर वस्तु तथा सेवाको उपभोग गर्ने मात्र नभई अन्य वस्तु तथा सेवाका उत्पादन आपूर्तिकर्ता तथा बिक्रेतासमेत उपभोक्ता हुन सक्छन्। नेपालको संविधान २०७२ को भाग ३ को धार ४४ मा उपभोक्ता अधिकारसम्बन्धी व्यवस्था गरिएको छ। यसमा प्रत्येक उपभोक्तालाई गुणस्तरीय वस्तु तथा सेवा प्राप्त गर्ने हक हुनेछ भन्ने स्पष्ट व्यवस्था गरिएको छ। वाणिज्य मन्त्रालयले उपभोक्तालाई बजारमा प्राप्त हुने वस्तु तथा सेवा तथा प्रयोग गर्ने व्यक्ति वा समूह भनेर परिभाषित गरेको छ। त्यसैगरी उपभोक्ता संरक्षण ऐन दफा २क ले कुनै पनि वस्तु तथा सेवाको उपभोग गर्ने व्यक्ति वा संस्था उपभोक्ता हो भनेर परिभाषित गरिएको छ। हाम्रो सन्दर्भमा बजारमा गुणस्तरीय उपभोग्य वस्तु प्रात्त गर्नु भनेको कठिन कार्य बनेको छ। किनभने हरेकजसो उपभोग्य वस्तुमा मिसावट मिति सकिएको र गुणस्तरहीन हुने गर्छन्। एकातर्फ हाम्रा उपभोक्तामा उपभोग्य वस्तुको गुणस्तर मापन गर्ने सम्बन्धमा ज्ञान नभएको देखिन्छ भने अर्कातर्फ व्यापारी तथा उत्पादक भने जसरी हुन्छ बढी नाफा कमाउने एक मात्र उद्देश्यमा केन्द्रित हुने प्रवृृत्तिले अरू उपभोक्ता ठगिने गरेको छन्। उपभोक्तामा कुनै पनि उपभोग्य वस्तु कहिले उत्पादन भएको हो ? कहिलेसम्म प्रयोग गर्न सकिन्छ ? त्यसको मूल्य कति हो ? आदि विषयमा चासो राख्दैनन्। शिक्षित जान्नेबुझ्नेले पनि ख्याल गर्दैनन् भने अर्का ठूलो जमात त्यसप्रति अनभिज्ञ नै हुन्छन्। यस्तो प्रवृत्तिकै कारण व्यापारी तथा उत्पादकले उपभोक्तासँग सजिलै पर्याप्त नाफा लिने अनि उपभोक्ता सहज रूपले ठगिने गरेका छन्। हाम्रा अधिकांश व्यापारीमा व्यापारिक धर्र्म नै देखिँदैन। किनभने आफ्नो परल वा लागत मूल्यमा सामान्यतया बढीमा १० प्रतिशत मात्रा नाफा राखेर कुनै पनि वस्तुको बिक्री गर्नुपर्नेमा उपभोक्ता हेरेर शतप्रतिशतभन्दा पनि बढीसम्म मूल्य राखेर उपभोग्य वस्तुको बिक्री वितरण गरिरहेका छन्। व्यापारीले उपभोग्य वस्तुमा मिसावट गर्न अनेकौं उत्पादन अपनाउने गर्छन्। जस्तै मासको गेडामा मासजस्तै देखिने मसिना काला ढुंगाका टुक्रा मिसाउने, घियुमा पिडालु, चिनीमा मैदा, महँगो चामलमाउस्तै प्रकृतिका सस्तो चामल मिसाई बिक्रीवितरण गर्छन्। यी त केही प्रतिनिधि दृष्टान्त मात्र हुन्। यस्ता अनगिन्ती बदमासी हुने गर्छन्। हामी परनिर्भर बन्दै गइरहेको छौँ। कृषिप्रधान देशमा अन्नबाली उत्पादन पनि गर्न नसकी अर्बौं रूपैयाँबराबरको खाद्यान्नआयात गर्छौं। उर्भर जमिन बाँझो राखेर रोजगारकै लागि बिदेसिने युवाशक्तिको ठूलो संख्याले कहालीलाग्दो दृश्य स्पष्ट पारिरहेको छ। दैनिक १५ सयभन्दा बढी रोजगारकै लागि विदेश जाने गरेको तथ्यांक पाइन्छ। एउटा सामान्य उदाहरण हेरौं प्याजबिना भान्छामा तरकारी नपाक्ने होइन तर त्यही प्याज दुई सय प्रतिकेजी हुँदा पनि नखाइनहुने हुँदै गएका छौं। छिमेकी देशले प्याज बिक्रीमा रोक लगाउँदा पचास रूपैयाँबाट दुई सय पुग्छ रातारात नेपालमा बजार भाउ तर आफ्नो जमिन बाँझो भएर रहेको छ हामीलाई गिज्याउँदै। राज्यले कृषिप्रति युवालाई आकर्षित गर्न नसक्दा हामी सामान्य वस्तुमा पनि परनिर्भर बन्दै छौं। राज्यले उपभोग्य वस्तुको गुणस्तर कायम गर्न विभिन्न व्यवस्था पनि गरेको देखिन्छ। तर त्यसले अपेक्षित र प्रभावकारी रूपले कार्य गर्न नसक्दा अरू उपभोक्ता ठगिएका मात्र छैनन् गुणस्तरहीन उपभोग्य वस्तुको उपभोग गर्न बाध्य भएका छन्। वाणिज्य विभाग गुणस्तर तथा नापतौल विभाग जिल्ला प्रशासन कार्यालयजस्ता राज्यवाट संरचित संस्थाले उपभोक्ता हितमा कार्य गर्न सकेको देखिँदैन। उपत्यकामा मात्रै १२ हजार ट्याक्सी गुड्ने गर्छन् तर अपवादबाहेक कुनै पनि ट्याक्सी मिटरमा यात्रु बोक्न मान्दैनन्। मिटरमा नजाने ट्याक्सीचालकलाई तुरुन्तै कारबाहीको दायरामा ल्याउन नसक्दा उनीहरूले भनेअनुसार तिर्न वाध्य हुनुपरेको छ। राजमार्गका सबै होटलमा खाजा तथा खाना निकै महँगो हुन्छ। व्यवसायीले सरसफाइमा पनि पटक्कै ध्यान दिँदैनन्। त्यहाँका होटल मालिकलाई लाग्छ कि ठग्ने भनेकै यिनै यात्रुलाई हो भन्ने। उपभोक्ताकै हितका कार्य गर्ने भनेर गठन गरिएका संरक्षण मञ्च, उपभोक्ता अधिकारका लागि आवाज उठाउने संगठन पनि नभएका भने होइनन। तर त्यस्ता संस्थाले उपभोक्ता हितका कार्य गर्नेभन्दा पनि राजनीति गर्ने प्लेटफर्म मात्र बनाएका छन्। उपभोक्ता स्वयं सचेत भएर बढी मूल्य लिएमा प्रतिवाद गर्ने सम्बन्धित निकायमा सूचना पुयाउनेजस्ता कार्य पनि गर्नुपर्ने भएको छ उपभोक्ता बढी चनाखो भएर संगठित भएमा ठगी गर्ने व्यापारीको मनोबल घट्न सक्छ। उपभोक्ता अधिकार भन्नाले उपभोक्ताले उपभोग गर्ने वस्तु तथा सेवाको अधिकारसँग सम्बन्धित हुन्छ। उपभोक्ताको हकहितसम्बन्धी कानुन सर्वप्रथम संयुक्त राज्य अमेरिकाबाट सुरु भएको हो। सन् १९६२ मार्च १५ बाट थालनी भएकाले हरेक वर्ष मार्च १५ लाई नेपालमा पनि अन्तर्राष्ट्रिय उपभोक्ता दिवसका रूपमा मनाइन्छ। उपभोक्ता संरक्षण ऐन २०५५ ले उपभोक्तालाई विभिन्न अधिकार प्रदान गरेको छ। अनुचित व्यापारिक क्रियाकलापबाट सुरक्षित हुनका लागि उपभोग्य वस्तु तथा सेवाका मूल्य गुण परिणाम शुद्धता आदिबारे सुसूचित हुने अधिकारको व्यवस्था गरिएको छ। उपभोक्ताले आफूले उपभोग गर्न चाहेको वा गरेको वस्तु तथा सेवामा आफू ठगिएको वस्तु गुणस्तररहित लागेमा उपभोक्तावादी संस्थार्माफत वा उपभोक्ता आफैंले पनि उजुरी दिन सकिन्छ। उत्पादकले आफ्नो उत्पादनको नाम र ठेगाना, दर्ता नम्बर, उत्पादित वस्तुको मूल्य, सम्बन्धित वस्तुमा भएको अन्य मिश्रण तौल उपभोग गर्ने तरिका सो वस्तुको उपभोग गर्दा पर्ने प्रभावलगायतका विषयमा उपभोक्तालाई प्रस्टरूपले जानकारी हुने गरी उपभोग्य वस्तुको प्याकेटमा समावेश गर्र्र्नुपर्छ। व्यापारी तथा उत्पादकले गर्ने गैरकानुनी कार्यविरुद्ध उपभोक्ता स्वयं सचेत हुनुपर्छ ताकि व्यापारीबाट ठगिनबाट जोगिन सकियोस्। उपभोक्ता शिक्षालाई व्यवहारमा लागू गर्दै गुणस्तरहीन उपभोग्य वस्तु तथा चर्को मूल्यबाट जोगिन असल उपभोक्ता बनौं।"
भ्रष्टाचार र वित्तीय अनुसन्धान२,"वित्तीय अनुसन्धानका सन्दर्भमा फाइनानसियल एक्सन टास्क फोर्स को मार्गदर्शन महत्वपूर्ण दस्ताबेजका रूपमा रहेको छ। नेपालमा यसको प्रयोग न त नीति निर्माण तहमा गरिएको छ न कानुन कार्यान्वयन गर्ने निकायले गरेको छ। त्यसैले हामीले अनुसन्धान गर्दा कतै वित्तीय अनुसन्धान राम्ररी गर्न नसकेर राज्यको चोरिएका धन (स्टोलन एसेटस) सबै राज्यकोषमा फिर्ता ल्याउन नसकिरहेका त छैनौं ? यसको उत्तर खोजी गर्ने बेला भएको छ। यस परिवेशमा वित्तीय अनुसन्धानलाई प्रभावकारी बनाउने केही उपाय यहाँ सिफारिस गरिएको छ। १ अनुसन्धान रणनीति : वित्तीय अनुसन्धान भनेको अपराध नियन्त्रणको समष्टिगत रणनीतिको भित्री पाटो हो। भ्रष्टाचार र सम्पत्ति शुद्धीकरणसम्बन्धी अनुसन्धान गर्दा यसको अभावमा अनुसन्धान नै अपुरो हुनुका साथै अनुसन्धान अधिकृतसमेत अल्मलिने सम्भावना रहन्छ। त्यसैले नेपालले आफ्नो अपराध नियन्त्रणसम्बन्धी नीति बनाउँदा वित्तीय अनुसन्धानलाई अपरिहार्य रूपमा समावेश गराउनुपर्छ। २समानान्तर अनुसन्धान : भ्रष्टाचार निवारण र सम्पत्ति शुद्धीकरण एकअर्काका परिपूरक हुन्। प्रायः राज्यमा भ्रष्टाचार राज्यको सेवासुविधा लिएर बसेकाको मात्र अनुसन्धान हुने तर तिनीहरूले राज्यबाट चोरिएका सम्पत्ति (स्टोलन एसेटस) लाई माथि उल्लिखित विभिन्न उपाय अपनाएर व्यवस्थापन गरेको हुन सक्ने हुनाले कतिपय अवस्थामा सम्बद्ध कसुर (प्रेडिकेट अफेन्स) र सम्पत्ति शुद्धीकरण अनुसन्धानलाई समानान्तर रूपमा गर्नुपर्ने हुन्छ। यसलाई कानुनी रूपमा स्पष्ट व्यवस्था गर्नुपर्छ। वित्ताीय सूचनामा कम्पनी दर्ता, घरजग्गा तथा सवारी साधन दर्ता तथा राष्ट्रियअन्तर्राष्ट्रिय संघसंस्थालाई सञ्चालन स्वीकृति, कर तथा अडिट रिपोर्ट तथा बैंक तथा वित्ताीय संस्थाको विवरण र शंकास्पद कारोबार विवरणसम्बन्धी सूचनाको सबल व्यवस्थापन गर्नुपर्छ। ३ विभिन्न विधाका विशेषज्ञसम्मिलित कार्यदल निर्माण : विशेषगरी ठूला तथा जटिल खालका वित्तीय अनुसन्धान गर्दा विभिन्न विषयका विज्ञसम्मिलित अनुसन्धान टोली निर्माण गरी अनुसन्धान गर्ने व्यवस्था मिलाउनुपर्छ। यस्तो समूहमा विशिष्टीकृत वित्तीय विश्लेषक, फरेन्सिक विज्ञ, कर विशेषज्ञ, प्रहरी, सूचना प्राविधिक आदिको संलग्नता आवश्यक पर्छ। यस्तो समूह वा टोलीबाट जटिल खालको अनुसन्धान गर्ने व्यवस्था भएमा वित्तीय, बैंकिङ, व्यवसाय व्यावसायिक लेखा, कर तथा भन्सारका विवरण, वायर ट्रान्सफर आदिको सही विश्लेषण भएर एउटा ठोस नतिजामा पुग्न सकिन्छ। यस्तो समूह बनाएर अनुसन्धान गर्ने पद्धति निर्माण गर्न सकेमा अन्तरनिकाय समन्वय तथा सूचना आदानप्रदानमा समेत नसोचेको उपलब्धि हासिल हुने देखिन्छ। ४ सम्पत्ति जफत : वित्तीय अपराधीको प्रमुख उद्देश्य भनेको सम्पत्ति आर्जन गर्नु हो। वित्तीय अपराध अनुसन्धानको अन्तिम उद्देश्य भनेकै स्टोलन एसेट्सलाई राज्यकोषमा फिर्ता ल्याउनु हो। अपराधीलाई अदालतले दोषी ठहर गरेपछि बिगो र बिगोबमोजिमको जरिमानाको रकम राज्यकोषमा आउन सकेन भने अनुसन्धानमा खोट रहेको मानिन्छ। त्यसैले अनुसन्धान गर्ने निकायले पहिलो दिनदेखि नै एसेट रिकभरीलाई पहिलो प्राथमिकता दिनुपर्ने हुन्छ। एसेट रिकभरीका लागि एउटा पूर्ण कार्यान्वयनको खाकासहितको योजना चाहिन्छ। हिजोआज त अपराधीले त्यस्तो धन विदेशमा समेत शुद्धीकरण गर्ने हुनाले यसका लागि मुद्दाको ज्ञान, राम्रो अनुसन्धान टोली, विदेशीसँगको सम्पर्क र समन्वय, विभिन्न अवरोधको पूर्वज्ञानसमेत हुनुपर्छ। एसेट रिकभरीको सबैभन्दा गाह्रो काम भनेको अपराधबाट आर्जन गरेको सम्पत्ति हो भनी प्रमाणित गर्ने कार्य हो। अनुसन्धानकर्ताको टाउको दुखाइ भनेकै प्राप्त सम्पत्तिलाई अपराधसँग जोड्नु र अपराध भेटिने तर सम्पत्ति नभेटिने हो। यसमा वास्तविक धनी पत्ता लगाउने कुरा अझ अप्ठ्यारो कार्य हो। आजको युग भनेको लोकतन्त्र र मानव अधिकारको युग हो। लोकतन्त्र भन्नु नै सम्पत्ति र स्वतन्त्रताको हकको रक्षा हो। त्यसैले कसैको सम्पत्ति रोक्का गर्नु र जफत गर्ने विषय एकदमै संवेदनशील विषय हो। तर समयमा सम्पत्ति रोक्का तथा जफत गर्न सकिएन भने एसेट रिकभरी हुन सक्दैन। वित्तीय अपराधमा एसेट रिकभरी एकदम महत्वपूर्ण विषय रहेको छ। कतिपय अपराधी अदालतबाट दोषी ठहरे पनि एसेट रिकभरी नभएका धेरै उदाहरण नेपालमा रहेको छ। अभियोजनको समयमा अत्यधिक बिगो दाबी गर्ने तर चोरिएको सम्पत्ति नखोज्ने प्रवृत्ति प्रायः सबै कानुन कार्यान्वयन गर्ने निकायमा पाउँछौं। बिगोअनुसारको सम्पत्ति रोक्का राख्न नसक्नु आम समस्याका रूपमा रहेको छ। यसले कि त अनुसन्धान फितलो भएको वा वास्तविक धनी पत्ता लगाउन कठिन भएको कुराको संकेत गर्छ। नेपालमा मुद्दा फैसला गर्दा न्यायिक टिप्पणीको त्यति प्रचलन नभएकाले यसमा अनुसन्धान अधिकृतलाई जिम्मेवार बनाउन कठिनाइ भएको पनि हुन सक्छ। ५ वास्तविक धनीको पहिचान : वास्तविक धनी पत्ता लगाउने काम वित्तीय अनुसन्धानको सबैभन्दा जोखिम हो। अझ नेपालजस्तो सबै सूचना नपाइने र पाइने सूचना पनि गुणस्तरीय तथा समयमा प्राप्त नहुने देशमा वास्तविक धनी पत्ता लगाउनु असम्भव प्रायः छ। यसका लागि कम्पनी दर्ता, घरजग्गा तथा सवारी साधन दर्ता तथा राष्ट्रियअन्तर्राष्ट्रिय संघसंस्थालाई सञ्चालन स्वीकृति दिँदा वास्तविक धनी घोषणा गर्ने व्यवस्था नभएबाट पनि यो कार्य अझ जटिल भएको छ। अझ ठूला र जटिल वित्तीय अपराधमा कर्पोरेट भेहिकल्सको प्रयोग गरेर सम्पत्ति व्यवस्थापन गर्ने हुनाले वास्तविक धनी पत्ता लगाउने विषय अनुसन्धान अधिकृतको सीपमा भर पर्ने हुन्छ। ६ सूचनाको स्रोत : वित्तीय अपराधको अनुसन्धानमा सूचनाको महत्वपूर्ण योगदान रहन्छ। गुणस्तरीय र समयमा सूचना प्राप्त हुन नसकेमा अनुसन्धान गर्न सकिँदैन। त्यसैले राज्यमा सूचनाको सञ्जाल हुनुपर्छ। यस्तो सूचनामा सबै कानुन कार्यान्वयन गर्ने निकायको सहज पहुँच हुनुपर्छ। वित्तीय सूचनामा कम्पनी दर्ता, घरजग्गा तथा सवारी साधन दर्ता तथा राष्ट्रियअन्तर्राष्ट्रिय संघसंस्थालाई सञ्चालन स्वीकृति, कर तथा अडिट रिपोर्ट तथा बैंक तथा वित्तीय संस्थाको विवरण र शंकास्पद कारोबार विवरणसम्बन्धी सूचनाको सबल व्यवस्थापन गर्नुपर्छ। ७ वित्तीय सूचना एकाइसँगको सहकार्य : सबै कानुन कार्यान्वयन गर्ने निकायको वित्तीय जानकारी एकाइसँग सक्रिय सहयोगको आदानप्रदान हुने व्यवस्था हुनुपर्छ। वित्तीय सूचना एकाइमा केवल नेपाल राष्ट्रबैंकका कर्मचारी मात्र नभएर सबै क्षेत्र जस्तै कर, प्रहरी आदि क्षेत्रका विज्ञ कर्मचारीको व्यवस्था भएको हुनुपर्ने। शंकास्पद कारोबार विवरणको विश्लेषण वित्तीय जानकारी एकाइले गर्ने भएकाले त्यहीं वित्तीय अनुसन्धानमा निपुण जनशक्तिको व्यवस्था भएमा कानुन कार्यान्वयन गर्ने निकायमा वास्तविक शंकास्पद कारोबार विवरण जाने भएकाले अनुसन्धान प्रभावकारी र मितव्ययी हुन्छ। ८ विशेष अनुसन्धान विधि : माथि नै भनि सकियो सम्पत्तिको वास्तविक धनी पत्ता लगाउने कार्य कठिन हो। यो कुरा कानुन कार्यान्वयन गर्ने निकायको सक्षमतामा निर्भर गर्छ। यसका लागि एकातिर दक्ष जनशक्तिको आवश्यकता पर्छ भने अर्कातर्फ विभिन्न नयाँ अनुसन्धान पद्धतिसमेतको सहारा लिनुपर्ने हुन्छ। भौतिक निगरानी (फिजिकल सर्भिलेन्स), कन्ट्रोल डेलिभरी, सूचना उपकरणमा निगरानी, अन्डरकभर अपरेसन, सम्पत्तिको रोक्का र जफत, शकांस्पद स्थानको छापामारीजस्ता अनुसन्धान पद्धतिको आवश्यकताअनुसार समयमै उपयोग गरेमा मात्र अनुसन्धानले पूर्णता पाउने सम्भावना अधिक रहन्छ। ९ तालिम : अनुसन्धान गर्ने निकायमा कार्यरत कर्मचारीलाई सेवा प्रवेश तालिम, मेन्टेनेन्स र नयाँ ज्ञान सीप दिलाउने तालिम बारम्बार दिनुपर्छ। यस्ता निकायका कर्मचारीलाई स्वदेश तथा विदेशमा तालिम दिइनुपर्छ। तालिम अभावमा अपराधी अघिअघि तथा अनुसन्धान गर्ने निकाय सधैं पछिपछि पर्ने हुन्छ। त्यसैले तालिमलाई कानुन कार्यान्वयन गर्ने निकायको अभिन्न अंगका रूपमा लिइनुपर्छ। १० अन्तर्राष्ट्रिय सहयोग र सहकार्य : वित्तीय अपराधमा सम्पत्ति एक देशवाट अर्को देशमा पुयाउने प्रचलन बढ्दो छ। त्यसैले अन्तर्राष्ट्रिय सहयोग अभावमा चोरिएका धन राज्यमा फिर्ता ल्याउन असम्भव छ। औपचारिक र अनौपचारिक दुवै विधिबाट अन्तर्राष्ट्रिय सहयोग आदानप्रदान गर्न सकिन्छ।। औपचारिक सहयोगमा अन्तर्राष्ट्रिय संघसंस्थासँगको आबद्धता र अनौपचारिक सहयोगमामा व्यक्तिगत र संस्थागत सम्पर्कको उपयोग आदि पर्छन्। नेपालजस्तो देशले अनौपचारिक सहयोग र सम्बन्धमा धेरै जोड दिन सकेको देखिँदैन तर अनौपचारिक सम्बन्ध र सहयोगबाट नसोचेको सफलता मिलेका प्रशस्त उदाहरण विश्वमा रहेको छन्। अन्त्यमा, भ्रष्टाचारजन्य सम्पत्ति शुद्धीकरणको अपराधमा सम्पत्ति आर्जन एउटा प्रमुख उद्देश्यका रूपमा रहेको हुन्छ। अपराधबाट आर्जन गरेको धनलाई विभिन्न स्वरूप परिवर्तन गर्ने तथा लुकाउनेछिपाउने क्रियाकलाप सामान्य अभ्यासजस्तै बनेको छ। अझ विश्व अर्थतन्त्रमा ग्लोबल भिलेजको मान्यतासँगै अपराधीलाई त्यस्तो धन लुकाउने प्रशस्त अवसर उपलब्ध भएका छन्। गैरआवासीय नेपाली नागरिकको संख्या र आर्थिक क्रियाकलापमा भएको वृद्धिसँगै यसको जोखिम अझ बढ्दो छ। यिनै यथार्थलाई मध्यनजर गर्दै राज्य र कानुन कार्यान्वयन गर्ने निकायले माथिका सुझाव आत्मसात गर्नुपर्ने देखिन्छ। नेपालमा वित्तीय पारदर्शिता, स्थिरता र सुशासन कायम गर्ने एउटा र अन्तिम विकल्प भनेकै राज्यका सबै चोरिएका धनलाई राज्यकोषमा फिर्ता ल्याउनु हो। यसका लागि एकीकृत वित्तीय अनुसन्धानसम्बन्धी क्षमता विकास र सम्बद्ध निकायबीचको समन्वय र अन्तर्राष्ट्रिय सहकार्य आदि महत्वपूर्ण हुन्छन्।"
कोभिड नियन्त्रणमा खटिने कर्मचारीप्रतिको दायित्व,"आनुवंशिक संरचनामा आरएनए भएका विषाणुको एउटा समूहलाई वैज्ञानिकहरूले कोरोना भाइरस नामकरण गरेका छन्। विश्वव्यापी महामारीका रूपमा फैलिएको यो भाइरसले स्तनधारी जनावर तथा चराचुरुंगीमा रोग निम्त्याउने गर्छ। मध्यचीनको वुहान सहरमा पशुपक्षी व्यापार हुने बजारबाट पहिलोपटक यस भाइरसको संक्रमण देखिएको थियो। विश्व स्वास्थ्य संगठनले कोभिड १९ राखे पनि यसको वैज्ञानिक नाम सार्सकोभ २ दिइएको छ। यो भाइरस चमेराबाट कुनै अज्ञात स्तनधारी जनावरमा सर्दै मानिसमा सरेको विश्वास गरिएको छ। कसैकसैलाई कुनै लक्षणबिना नै संक्रमण हुने भए पनि ज्वरो आउनु, सुक्खा खोकी लाग्नु, स्यॉस्यॉ हुनु, शरीर अत्यधिक दुख्नु, घॉटी दुख्नु, टाउको दुख्नु, वाकवाक लाग्नु, पखाला लाग्नु सुघ्ने शक्ति तथा गन्ध थाहा नपाउनु यसका मुख्य लक्षण हुन्। घॉटी, श्वासनली र फोक्सोका कोषलाई आक्रमण गर्ने र श्वासप्रश्वाससम्बन्धी रोग निम्त्याउने यस भाइरसले हालसम्म विश्वका धेरै मानिसको ज्यान लिइसकेको छ। तसर्थ यसलाई प्राणघातक भाइरससमेत भनिन्छ। संक्रमित व्यक्तिहरूको सम्पर्कमा रहेका अन्य व्यक्ति, कोभिड १९ को उपचारमा संलग्न स्वास्थ्यकर्मी तथा अन्य कर्मचारीमा संक्रमणको जोखिम उच्च देखिन्छ। त्यस्तै क्यान्सर, मधुमेह, श्वासप्रश्वाससम्बन्धी रोग, उच्च रक्तचाप, मुटु, क्षयरोग, एचआईभी संक्रमित, वृद्धवृद्धा, बालबालिका तथा रोग प्रतिरोधात्मक क्षमता कम भएका व्यक्तिमा समेत संक्रमण देखिएको छ। विश्व स्वास्थ्य संगठनका अनुसार संक्रमित एक व्यक्तिबाट तीनजनासम्मलाई यो भाइरस सर्छ। संक्रमित व्यक्ति निको भयो भने पनि उसको शरीरमा रहेको भाइरस निष्प्रभावी भए पनि सम्पूर्ण रूपमा सकिन २० देखि ३७ दिनसम्म लाग्ने भएकाले त्यस्ता व्यक्तिबाट सतर्कता अपनाएकै राम्रो हुन्छ। कोभिड संक्रमणको यस विषम घडीमा सेवामा खटिने स्वास्थ्यकर्मी तथा अग्रपंत्तिामा रहेर कार्य सम्पादनमा लाग्ने कर्मचारीलाई राज्यका तर्फबाट पर्याप्त सुविधासहितको प्याकेज निर्धारण गरी कार्यान्वयनमा ल्याउनुपर्छ। हालसम्म यो भाइरस लाग्न नदिन वा उपचार गर्न कुनै खोप वा औषधि बनेको छैन। विश्वका विभिन्न देशले औषधि निर्माण गरेर मानिसमा परीक्षण, अध्ययन गरिरहे पनि विश्व स्वास्थ्य संगठनले कुनै पनि औषधिलाई कोरोना भाइरसको औषधि भनेर तोकेको छैन। तसर्थ यो भाइरसबाट बच्ने सबैभन्दा महत्वपूर्ण र आधारभूत कुरा भनेकै सावधानी अपनाउनु हो। सरसफाइमा ध्यान दिनु, मास्क प्रयोग गर्नु, हातले नाक, मुख र ऑखामा नछुनु, बेलाबेलामा साबुनपानीले मिचिमिची हात धुनु, पोसिलो खानेकुरा खानु, माछा, मासु राम्रोसँग पकाएर खानु, भीडभाडमा सावधानी अपनाउनु, सामाजिक दूरी कायम गर्नु, संक्रमित तथा रुघाखोकी लागेका व्यक्तिहरूको सम्पर्कमा नरहनु, अन्जान मानिससँग घुलमिल नगर्ने, वृद्धवृद्धा तथा बालबालिका र रोगीहरूको विशेष ध्यान दिनु नै यसबाट बच्न सकिने सरल उपाय हुन्। विश्वव्यापी रूपमा फैलिरहेको यो भाइरस प्रभावले हाम्रो देश नेपाल पनि अछुतो रहन सकेको छैन। सीमित स्रोत, साधन हुँदाहुँदै पनि परीक्षणको दायरा प्रभावकारी र फराकिलो बनाउँदै लगिएको छ। हाल देशका विभिन्न ६४ (४ चाँडै थपिने क्रममा छन्, जसले गर्दा ६८) प्रयोगशालाबाट परीक्षण कार्य भइरहेको छ। सुरुमा आरडीटी र पीसीआर विधिबाट परीक्षण गरिए पनि हाल आएर पीसीआर विधिबाट यसको परीक्षण भइरहेको छ। कोरोना भाइरस मूलतः स्वास्थ्यसँग सम्बन्धित समस्या भएका कारण यसको प्रभाव संक्रमित र त्यसबाट मृत्यु हुनेहरूका रूपमा अघि आए पनि देशको आर्थिक, सामाजिक, राजनीतिक, शैक्षिकलगायत अन्य पाटामा समेत दूरगामी असर परिरहेको छ। अर्थतन्त्र संकुचित भएको छ। स्वदेशी तथा विदेशी लगानी रोकिएका छन्। उद्योगधन्दा धराशायी बन्दै गइरहेका छन्। बेरोजगार समस्याले गॉज्दै गइरहेको छ। करिब ९० लाख विद्यार्थीको भविष्य अन्योल छ। कोरोना भाइरसको महामारी नियन्त्रण गर्न सरकार सकारात्मक छ। अनेकौं चुनौतीका कारण स्वास्थ्य क्षेत्रमा पर्याप्त आधार तयार भएका छैनन्। स्वास्थ्य सेवा उन्नत स्तरको हुन सकेको छैन। व्यापारीकरणका कारण आमनागरिकप्रति जवाफदेही र जिम्मेवार हुन सकेको छैन। तथापि सरकारले आफ्नो तर्फबाट सक्दो प्रयास गरिरहेको छ। स्वास्थ्यविज्ञहरूको मापदण्डअनुसार पालना गर्नुपर्ने परीक्षण, क्वारेन्टाइन, आइसोलेसन, उपचारलाई अझ प्रभावकारी रूपमा कार्यान्वयन गर्नुपर्छ। यसका लागि चाहिने स्वास्थ्य पूर्वाधारको वृद्धिदेखि नयाँ प्रविधि उपकरणको पनि व्यवस्थापन गर्नुपर्छ। पर्याप्त र गुणस्तरीय चिकित्सा सामग्रीलगायतको आयातमा वैकल्पिक व्यवस्था गरिनुपर्छ। यसका लागि सार्वजनिक खरिद ऐनका प्रावधान खुकुलो पार्नेदेखि निजी क्षेत्रलाई प्रोत्साहन गर्नुपर्छ। स्वास्थ्य पूर्वाधारमा स्तर वृद्धि गर्दा नियमित स्वास्थ्य सेवालाई पनि विचार गरेर स्वास्थ्यकर्मी तथा स्वास्थ्य संस्थामा खटिएका कर्मचारीहरूको समेत मनोबल उच्च राख्ने गरी स्वास्थ्य नीति तथा कार्यक्रम तर्जुमा गर्न सके आउदा दिनमा स्वास्थ्य सेवामा सुधार आउन सक्छ। महामारी नियन्त्रणका सवालमा राजनीतिक र प्रशासनिक नेतृत्वले आर्थिक तथा साधनस्रोतलगायत सुरक्षा व्यवस्थापनसँग सम्बन्धित सुझाव कार्यान्वयन गर्नुपर्छ भने नीतिगत निर्णय निर्माणमा स्वास्थ्यकर्मीकै नेतृत्व रहनुपर्छ। परीक्षण तथा उपचारमा खटिने स्वास्थ्यकर्मी तथा अन्य कर्मचारीको सूरक्षालाई तत्काल सम्बोधन गरिनुपर्छ। उनीहरूको सेवाको कदर गर्दै प्रोत्साहन भत्ता, स्वास्थ्य बिमालाई प्रभावकारी रूपमा लागू गर्नुपर्छ। सूचना प्रवहालाई प्रभावकारी बनाउनुपर्छ। अग्रपंक्तिमा रहेर काम गर्ने स्वास्थ्यकर्मीको अनुपस्थितिमा बन्ने कोरोना नियन्त्रणसम्बन्धी नीतिगत व्यवस्था केवल कागजी दस्ताबेजमा मात्र सीमित रहन्छ। राज्यले कोरोनासम्बन्धी परीक्षण तथा उपचारमा संलग्न क्षेत्र र जनशक्तिको जोखिमको प्राथमिकीकरण गर्नुपर्छ। जोखिमको स्तरअनुसार संलग्न जनशक्तिलाई मनोबल बढ्ने गरी प्रोत्साहन गरिनुपर्छ। सेवा प्रवाहमा खट्निे कर्मचारीलाई कामको भूमिका र जिम्मेवारीबमोजिम समन्यायिक, समानता र विवेकपूर्ण तवरले सुविधाको व्यवस्था गर्नुपर्छ। कोभिड संक्रमणका समयमा सेवा प्रवाहमा खटिने कर्मचारीको राज्यले अनिवार्य बिमा गरिदिनुपर्छ। यसरी बिमा गर्दा स्थायी, अस्थायी र करार सेवाका सबै कर्मचारीलाई समेट्नुपर्छ। बिमा गरेका कुनै कर्मचारीको सेवामा खटिरहेको अवस्थामा कोभिड संक्रमण भएमा अथवा मृत्यु भएमा उसले वा उसको परिवारले सहज र सरल विधिबाट सम्झौताबमोजिम बिमांक रकम भुक्तानी पाउने व्यवस्था गर्नुपर्छ। सेवामा खटिने कर्मचारीलाई कोभिड संक्रमण भएमा उसलाई सरकारले आइसोलेसनमा (कुनै अस्पताल, वा होटलमा) राख्ने प्रबन्ध गर्नुपर्छ। सेवा प्रवाहमा खटिने कर्मचारीलाई सुरक्षाका लागि आवश्यक हुने मास्क, स्यानिटाइजर, पीपीईलगायत चिकित्सा सामग्री पर्याप्त मात्रामा उपलब्ध गराउनुपर्छ। कोभिड संक्रमणको महामारीबाट सबैभन्दा बढी प्रभावित देशहरूको असल अभ्यासलाई अवलम्बन गरिनुपर्छ। कोभिड महामारीमा चीन, जापानजस्ता देशले अवलम्बन गरेको कोभिड नियन्त्रण पद्धतिलाई पनि हाम्रो सन्दर्भ अनुकूल प्रयोग गर्नुपर्छ। कोरोना संक्रमितलाई क्वारेन्टाइन, आइसोलेसन र सेल्फ आइसोलेसनका अलावा उपचारका लागि सुविधायुक्त अस्पताललगायतका पूर्वाधार तयार गरिनुपर्छ। राज्यले महामारीका बेलामा खटिएका स्वास्थ्यकर्मी तथा अन्य कर्मचारीप्रति हुने अमानवीय व्यवहारलाई निस्तेज गर्दै उच्च मनोबलका साथ काम गर्न सक्ने गरी सुरक्षाका, वैदेशिक भ्रमणलगायतका विभिन्न कार्यक्रम लागू गर्नुपर्छ। महामारीसँग जुध्न रोकथाममूलक गतिविधि मात्र पर्याप्त नहुने भएकाले उपचारात्मक व्यवस्थालाई पनि प्रभावकारी बनाइनुपर्छ। कोभिड संक्रमणका कारण संघ, प्रदेश र स्थानीय तह गरी तीनै तहका सेवाहरू प्रभावित भइरहेका छन्। यी तीनै तहका विषयगत शाखा र वडास्तरका सेवा प्रवाहमा खटिने जनशक्तिलाई व्यक्तिगत, संस्थागत तथा सामाजिक रूपमा उच्च सुरक्षा व्यवस्थासहित कार्य वातावरणको प्रबन्ध गरिनुपर्छ। साथै उनीहरूको मनोबल बढ्ने गरी मौद्रिक तथा गैरमौद्रिक सुविधाको व्यवस्था गर्नुपर्छ। अन्त्यमा कोभिड विश्वव्यापी महामारी हो। यसबाट विश्वका अधिकांश देश प्रभावित छन्। त्यसमा पनि नेपालजस्ता विकासोन्मुख देशहरू सबैभन्दा बढी प्रभावित भइरहेको अवस्था छ। नेपालमा कोभिड संक्रमणको यस विषम घडीमा सेवामा खटिने स्वास्थ्यकर्मी तथा अग्रपंक्तिमा रहेर कार्य सम्पादनमा लाग्ने कर्मचारीलाई राज्यका तर्फबाट पर्याप्त सुविधासहितको प्याकेज निर्धारण गरी कार्यान्वयनमा ल्याउनुपर्छ। अनि स्वास्थ्यकर्मीलगायत अन्य कर्मचारी कोभिड नियन्त्रण, रोकथाम तथा सेवा प्रवाहमा उत्प्रेरित भई जुट्नेछन्। तब मात्र राज्यको तर्फबाट कर्मचारीप्रतिको दायित्व सही अर्थमा सम्बोधन भएको ठहर्नेछ।"
भागबन्डाको भाँडभैलो,"प्रधानमन्त्रीले अनुकूलको मन्त्री राख्दा पार्टीले जस्केलाबाट हेर्नु हुँदैन, सानातिना राजनीतिक नियुक्तिमा तगारो बन्नु हुँदैन देशमा देखिने प्रतिपक्ष छैन। जे छ त सत्तारूढ नेकपाभित्रै छ। यस्तो दुच्र्छे प्रतिपक्ष छ कि प्रधानमन्त्रीलाई कुर्सीमा फनफनी बाँधेर राख्न चाहन्छ। चटपटायो भने मुङ्ग्रै मुङ्ग्राले हान्न खोज्छ। जब कि प्रधानमन्त्री छन् सिकिस्त हुँदासमेत बुर्कुसी मार्नुपर्ने। जे सुकै भोग्ने, कुनै बन्धनमा नअडिने। द्वैध नेतृत्वको यही विरोधाभाषले नेकपा भिरको चिन्डो बनेको छ। करिब दुईतिहाइ जनसाथको अमूल्य अवधि झैंझगडामै सक्न लागेको छ। कारण हो अपूरो एकीकरण। साथमा अप्राकृतिक एकीकरणसमेत। पार्टीको हार्डवेयर त एक भयो, सफ्टवेयर भएन। एमाले बहुदलीय मोर्चाबाट लोकप्रिय भएको थियो। माओवादी सशस्त्र युद्धबाट उँभो लागेको थियो। उत्तरी र दक्षिणी ध्रुवका यी दुई दल अचम्म गरी एक भए। त्यसको आधार थियो दुवैमा झुन्डिएको कम्युनिस्ट शब्दावली। त्यही भएर दुवैका पुच्छरे फुर्का हटाई अगाडिको नेकपा मात्र नाम राखे। त्यो एकताबद्ध दल अहिले दुई टाउका एक शरीरको अनौठो आकृतिमा आफूलाई हिँडाइरहेको छ। र, तिनै टाउका आपसमा ठुँगाठुँग गरिरहन्छन्। पछिल्लो मेलमिलापपछि दुई अध्यक्ष केपी शर्मा ओली र पुष्पकमल दाहालबीच असमझदारी प्रकटित ढंगले बढेको थिएन। मन्त्रिमण्डल पुनर्गठनका लागि दुईजनाबीच बाक्लै भेटवार्ता भइरहेकै थियो। तर, जब एकाएक प्रधानमन्त्री ओलीले नयाँ तीन मन्त्री राखे, दुईजनाको जिम्मेवारी फेरे, दाहालले कडा आपत्ति जनाए। त्यसमा साथ दिए वरिष्ठ नेता माधव नेपालले। उनीहरूको असहमति मुख्य रूपमा अर्थमन्त्रीमा केन्द्रित थियो। उनीहरू सुरेन्द्र पाण्डे वा जनार्दन शर्मालाई त्यो पद दिलाउन चाहन्थे। हो, पाण्डे काबिल अर्थमन्त्री हुन्। शर्मा पनि चुनौतीपूर्ण मन्त्रालयहरूमा क्षमता देखाएर अर्थ हाँक्ने खुबी बनाएका पात्र हुन्। तर, उनीहरू दुवैजना ओली नेतृत्वका सम्भावित अर्थमन्त्री होइनन्। अर्थमन्त्री प्रधानमन्त्रीको दाहिने वा देव्रे हात हुनैपर्छ। नीति, कार्यक्रम, बजेट, आर्थिक व्यवस्थापन प्रधानमन्त्रीले भनेजस्तो भएन भने देश कसरी हाँक्ने ? सरकार चला भनेर मात्र हुँदैन। वातावरण पनि दिनुपर्छ। कुनै दिन नेपाल प्रधानमन्त्री भए भने त्यसबखत पाण्डे र दाहालका पालामा शर्मा राम्रा पात्र हुन् अर्थजस्ता गतिला मन्त्रालयका लागि। तिनले उनीहरूलाई अन्तर्मनबाट साथ दिन्छन्। र, सरकारले गति लिन सक्छ। तर, ओलीका लागि अर्थमन्त्री कि युवराज खतिवडै थिए, कि विष्णु पौडेलै छन्। दाहालले चाहेको प्रवत्ता राखुन्, चाहेअनुसार संगठन विस्तार गरून्, ओलीले आँखा चिम्लिनुपर्छ। पार्टीमा प्रतिपक्ष पचेकै छ, सरकारमा सम्भवतः पच्दैन। प्रधानमन्त्रीय प्रणालीमा मन्त्रिपरिषद् बैठकमा यो हुँदैन र त्यो हुँदैन भनेर प्रधानमन्त्रीलाई भाँजो हाल्ने व्यक्ति रुचाइन्न। त्यही भएर प्रधानमन्त्रीले मन्त्रिपरिषद्समेत आफूअनुकूल दर्बिलो बनाएका हुन सक्छन्। यस्ता कुरामा नेताहरूले निहुँ खोजिरहनु असान्दर्भिक हुन्छ। खास त गुटगत कित्ताकाटको दूषित राजनीतिमा आफूलाई होमेपछि महत्वपूर्ण पदप्राप्ति गर्न अनुकूल याम कुर्नै पर्छ। केही पद यस्ता हुन्छन्, जुन नेतृत्वप्रति पूर्ण सहयोगी र उत्तरदायी हुनैपर्छ। खतिवडालाई अर्थमन्त्रीबाट निकाल्न बाध्य पारिएपछि प्रधानमन्त्रीले पौडेललाई ल्याउनेमा सन्देह नै थिएन। दाहाल प्रधानमन्त्री भएको भए के गर्थे ? आफ्नो नेतृत्वमा खतिवडालाई अर्थमन्त्री पचाउन सक्थे ? पार्टीले जत्रो दबाब दिए पनि अवश्य सक्ने थिएनन्। चाहनेसम्म थिएनन्। खतिवडा त छाडिदिउँ, पौडेललाई ल्याउनसमेत उनी हच्किन्थे। र, जोसुकै प्रधानमन्त्री किन नहोस्, अर्थ, गृह, रक्षाजस्ता केही मन्त्रालयमा इच्छाएको व्यक्ति राख्न बाधा खडा गर्नु हुँदैन। भविष्यका जुनसुकै सरकारका पालामा पनि। देश कोरोना महाव्याधिमा आक्रान्त थियो। सर्वसाधारण त्रस्त थिए। त्यस्तो कालखण्डमा सत्तारूढ दल सत्ताको लडाइँमा चुर्लुम्म डुबेको थियो। अधिकांश नेताको ध्याउन्न सरकार ढाल्ने थियो। प्रधानमन्त्री र उनका समर्थकको समय कुर्सी बचाउमा खेर गयो। फलतः कोरोना रणनीति प्रभावकारी बन्न सकेन। त्यसैले लफडाको अलमल बेला न कुबेला गर्नै हुँदैन। तर, त्यही काम नेकपामा हुन्छ। पार्टीको साख गिरेको नेताहरू पत्तै पाउँदैनन्। सरकारको आधा अवधि भागबन्डाको भाँडभैलोमै बित्यो। अब आधा कसरी बित्छ, थाहा छैन। देशले यस्तो मौका फेरि पाउँछपाउँदैन, त्यो पनि थाहा छैन। यति सघन बहुमत कुनै दलले ल्याउँछल्याउँदैन, शंकै छ। जनताले कुर्सी तानातान होइन, काम गर भनेर यो अवसर दिएका हुन्। त्यो कुरा सत्तारूढ दल किन बुझ्दैन ? के नेपाली जनताले सधैं यस्तै रमिता हेरिरहने ? त्यसैले प्रधानमन्त्रीले चाहेको मन्त्री राख्दा पार्टीले जस्केलाबाट हेर्नु हुँदैन। सानातिना राजनीतिक नियुक्तिमा तगारो बन्नु हुँदैन। साना काममा पनि दसतिर सोधीखोजी गर्नुपर्ने अवस्था अन्त्य गर्नुपर्छ। पेटी ठेक्का दिएजसरी न पार्टीको काम चल्छ, न त सरकारको। नेतृत्व अख्तियारीका लागि छानिने हो, न कि सधैं सबैका गनगन सुन्न। त्यसमाथि कम्युनिस्ट पार्टीमा नेतृत्व सर्वशक्तिशाली हुन्छ। एकीकरणपछिको नेकपामा दुई अध्यक्ष भएर पनि यो समस्या बढेको हो। तर, त्यसको व्यवस्थापन बेलैमा गर्नुपर्छ। त्यो नै दुवै अध्यक्षको हितमा हुनेछ। बरु पार्टीमा पूर्ण कार्यकारी अधिकार दाहाललाई दिनु उचित हुन्छ। दाहाल र उनका समर्थकले महाधिवेशन अघिसम्मलाई जोडतोडले माग्ने त्यो हो। दाहालले पनि सरकार बिर्सिएर पार्टी हाँक्ने हिम्मत बटुल्नुपर्छ। पार्टीमा हुने सानातिना तलमाथिमा ओली चुप लाग्नुपर्छ। दाहालले चाहेको प्रवक्ता राखुन्। चाहेअनुसार संगठन विस्तार गरून्। पार्टी संरचनामा अनुकूलका केही पात्र फेरबदल गरून्, स्वतन्त्रता दिनु उचित हुन्छ। यता ओली मौन बस्ने, उता दाहाल। कुरै सकिन्छ। सबैतिर सबैले हात हाल्न खोज्दा तीव्र असमझदारी बढ्छ। त्यसले कार्यसम्पादनमा नकारात्मक प्रभाव पर्छ। सरकार त्यही भुँमरीमा अल्झिरहेको छ। पार्टी त्यही लफडामा रुमलिएको छ। अर्कातिर, नेकपा महाधिवेशन प्रक्रियामा अघि बढेको छ। कम्युनिस्ट पार्टीमा विचारले नेतृत्व निर्धारण गर्छ। नेकपाको अबको विचार र सिद्धान्त के हुने भन्ने बहस पनि भित्रभित्रै बढेको छ। अध्यक्ष ओली तत्कालीन महासचिव मदन भण्डारीद्वारा प्रतिपादित जनताको बहुदलीय जनवाद (जबज) लाई अघि बढाउन चाहन्छन्। अर्का अध्यक्ष दाहाल जनताको जनवादका पक्षमा छन्। वरिष्ठ नेता माधवकुमार नेपाल पनि जबजकै हिमायती हुन्। अहिलेको समीकरणले यसमा पनि धेरै दोधार बढाएको छ। ओली बरु दाहाललाई नजिक ठान्छन्, नेपालसँग बढ्तै आक्रोशित देखिन्छन्। नेपालले पनि यसबीच ओलीलाई पटकपटक च्याँखे थापेकै हुन्। तर, अन्ततः ओलीदाहाल सहमतिसँगै उनी हिस्स परे। यसको झ्वाँक दुवैलाई मरेको छैन। हेर्दा तत्काल मर्लाजस्तो पनि छैन। पछिल्लो मेलमिलापमा ओलीदाहाल अध्यक्ष लेनदेनको अनौपचारिक सहमति बनेको सुनिन्छ। सम्भवतः ओलीले आगामी अध्यक्षमा आफू नउठेर दाहाललाई सघाउने वचन दिएका हुन सक्छन्। दाहाल एक सय ८० डिग्रीमा त्यसै मोडिएका थिएनन्, जतिबेला ओलीलाई सिंगो पार्टीले घेराबन्दीमा पारेको थियो। तर, नेतृत्व दाहाललाई दिने, विचार नि ? पूर्वएमाले खेमामा यो प्रश्न तीव्र भएको देखिन्छ। यहीबीच केन्द्रको अल्पकालीन मिलापसँगै कर्णालीमा अर्को विलाप सुरु भयो। मुख्यमन्त्री महेन्द्रबहादुर शाहीविरुद्ध ल्याएको अविश्वासको प्रस्ताव विचाराधीन छ। पूर्वएमाले र केही पूर्वमाओवादी सांंसद त्यसमा एकगठ भएका थिए। अन्त्यमा पूर्वमाओवादी र नेपाल समूह एकातिर भए। शाही रूपमा जोगिए। सारमा के हुने हो, केन्द्रका नेताहरूको मर्जी। यस्तै घटनाको प्रतिबिम्ब महाधिवेशनमा पक्कै पर्ने छ। उसो भए आगामी महाधिवेशनपछि पार्टी नेतृत्व कता जाला ? सिद्धान्त के होला ? सम्भवतः अहिलेको कचपचले दीर्घबाटो तय गर्नेछ। दाहालसँग सिद्धान्तको विश्वास भएन, नेपालसँग विश्वासको भर भएन भने ओलीले के गर्लान् ? उनका समर्थकले उनलाई सरक्कै छाड्न देलान् त ? दोस्रोपल्ट मिर्गौला प्रत्यारोपणपछि झन् युवा जोश देखाउँदै गएका ओली के साँच्चै पार्टी सुम्पिएर चुपचाप थन्किएर बस्लान् त ? यसबीच हुने झैंझगडा, तानातान एवं भागबन्डाको खेलले उनको अहम् घटाउला कि बढाउला ? ओलीका गतिविधि हेर्दा उनी राजनीतिक आकांक्षा समाप्तिको उत्तरार्धमा पक्कै छैनन्। नेकपा (एमाले) पुनः दर्ता र दल विभाजनसम्बन्धी सरलीकृत विधेयक त्यसै उब्जाइएका थिएनन्। दाहालले पनि यस्ता दृश्य देखेकैबुझेकै अनुभूत हुन्छ। तर, घरि ओलीविरुद्ध कस्सिने, फेरि कोठामा राखेर मन्त्र हानेपछि साम्य भएर निस्किने उनको स्वभाव बुझिनसक्नुछ। जति ङ्याके पनि उत्कर्षसम्म नडराउने, अन्त्यमा दाहाललाई फकाइफुल्याई गर्ने ओलीको खुबी पनि उत्तिकै छ। यसमा बुझ्नुपर्ने यो छ कि,तर पनि यी दुई नेता अरू प्राथमिकता छाडेर झगडा किन गरिरहन्छन् ?"
