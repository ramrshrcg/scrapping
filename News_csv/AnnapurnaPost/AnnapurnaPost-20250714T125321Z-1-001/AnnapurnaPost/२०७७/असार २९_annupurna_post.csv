शीर्षक,विवरण
नेकपाको रडाको र अबको रोडम्याप,"एउटा निर्धन मानिसले हिँड्दा हिँड्दै एक करोड रुपैयाँ भेट्यो। नहुँदा एउटा पीर, भए हजार पीर भने झैं त्यो पैसा कसरी खर्च गर्ने भाउँतोले उभित्र भय, त्रासले डेरा जमाउन थाल्यो। जीवनमा पहिलोपटक यत्रो पैसा देखेको उसलाई धन प्राप्तिपछिको जीवन थाल खाउँ कि भात खाउँजस्तै बन्यो। त्यो पैसाले न जीवन समृद्ध बन्यो, न बचतको लय नै पक्रिन सक्यो। पैसाको सुरक्षा कसरी गर्ने भन्ने चिन्ताले अशान्त हुँदै गयो। हिजो केही नहुँदाको जीवन जसरी शान्त र सौम्य ढंगले चलेको थियो, पैसा भएपछि बैचनी बढ्यो। एक कान दुई कान हुँदै धनराशी झोलाको रहस्य लुटेराको कानमा पर्यो। त्यो पैसा हाकाहाकी लुटेर उनीहरू बेपत्ता भए। उसले बनाएका सपनाका महल मनभित्रै ढले। दृष्टिकोण स्पष्ट नहुँदाको परिणाम भाग्य उदय भए पनि उसको जीवन अन्ततः उजाडको उजाडै बन्यो। नेकपाले पाएको सफलता त्यही भित्ते करोडपतिको जस्तै छ। संघ, प्रदेश र स्थानीय तहमा पार्टीले वर्चस्व जमाए पनि काम गर्ने शैली न हाँस, न बकुल्लाको जस्तो छ। कम्युनिस्ट हुनुलाई सर्वाधिक ठूलो योग्यता मानिएको छ। सरकारी कर्मचारीसमेत छानीछानी भजनमण्डली खोज्ने अस्वस्थ प्रतिस्पर्धा तीव्र छ। असल, सक्षम र बौद्धिक व्यक्तित्व निरीह, खोटो सावित ठहर्ने संस्कृति हावी छ। सलामी र गुलामीका अघिल्तिर विशुद्ध प्रज्ञा र चेतना निरीह सावित बन्दै गएका छन्। इतिहासकै सर्वाधिक शक्तिशाली सरकार हो यो। नेपालका थुप्रै राजनीतिक प्रयोगपछि जनताले शक्तिशाली सरकार कल्पना गरी यो म्याण्डेट दिएका हुन्। तीन दशकयताको बहुदलीय शासन पद्धतिलाई हेर्ने हो भने कुन रंगको सरकार बनेन ? कांग्रेसको बहुमत सरकारदेखि एमाले हुँदै सूर्यबहादुर, लोकेन्द्रबहादुरलाई सारथि बनाएर समेत सरकार चलाइए। राजा स्वयं सर्वाधिकार सम्पन्न सरकार र राष्ट्रप्रमुख भए। गणतन्त्रपछि कांग्रेसएमाले, माओवादी कांग्रेस, एमालेमाओवादी सबै रंगका सरकार बने। त्यसले पनि एन्टिबायोटिकको काम नगरेपछि जनमतमार्फत दुईतिहाइको कम्युनिस्ट पार्टीको सरकार बनेको हो। यी सबैखाले रंगले पनि जनताको दुखको क्यानभासमा सुखको रंग लगाउन सकेनन्। बरु भएको रंग खुइल्याउने प्रयत्न भए। गरिबको गीत गाएर सत्तामा जानेहरू धनी बन्दै गए। शोषणविरुद्ध जिन्दगी घर्काएका नेता स्वयं शोषक भएको पत्तै पाएनन्। राजाको विलासी जीवनविरुद्ध विषवमन गर्नेहरू राजाको ऐयासीमा लोभिए। किताब पढेर कम्युनिस्ट भएकाहरूले सिद्धान्तलाई लौरो बनाए। खोलो तरेपछि लौरोको औचित्य समाप्त गरियो। चुनाव प्रणाली नै यस्तो बनाइएको छ कि पैसाविना न टिकिन्छ, न बिकिन्छ। यसको प्रभाव जोगी हुन राजनीति गरेको हैन भन्ने अघोषित नवसिद्धान्त विकास हुँदै गयो। संस्कृतको जतिसुकै विद्वान भए पनि वेदमा दुई शब्द थप्ने सामथ्र्य कसैसँग रहँदैन। कुरान, बाइबल, धम्मपद होस या मुन्दुम कतै पनि कमा, फुलस्पट थप्न निषेध छ। कम्युनिस्टहरूको शास्त्र मानिने माक्र्सवाद यस्तो ग्रन्थ हो, जो अन्धाले छामेको हात्तीजस्तै हो। आफूलाई लागेजस्तो व्याख्या गर्ने अधिकार उसलाई छ। आफू भोकायो भने जनताको नाममा माक्र्सवादी भएर भुँडीभरी खान बन्देज छैन। नेता धनी भए, जनता धनी भएको अर्थ लगाउन पाइन्छ। व्यभिचार, भ्रष्टाचारमा मुछिएर कारबाही भए जनतामाथिको षड्यन्त्र भनेर उम्किने बाटाहरू प्रशस्तै मिल्नेछ। जनता प्रकृति हो, उसको शब्दकोषमा प्रतिरक्षा हुन्न। कम्युनिस्ट भनेको समभावको अर्को नाम हो। लेनिन यस्ता कम्युनिस्ट थिए, जसले सबै जनताको पहुँचमा रोटी नपुगुन्जेलसम्म केक काट्ने अधिकारबाट सबैलाई वञ्चित गरेका थिए। गुलियो चिया जनताको खप्परमा नलेखिएसम्म उनले जीवनभर खल्लो चिया खाए। यहाँ त स्टिलको गिलासमा विलासी रक्सी भरेर पानी खाएको ढोंग गर्नेहरू राजनीतिको उच्च आसनमा छन्। मुलुक यत्रो विपत्तिको घडीमा गुज्रिँदा सत्तारुढ दलका शीर्ष नेताहरू कुर्सीको लडाइँमा छन्। नैतिकता कुन चरीको नाम हो ? नेकपामा विद्धान क्षमतावान् नेता नभएका होइनन्। उनीहरूको क्षमतालाई खुम्चाउने काम भन्दा पनि क्षमताको प्रयोग हुने गरी जिम्मेवारी दिन आवश्यक छ। केही दिनअघि न्युजिल्यान्डका स्वास्थ्यमन्त्री डेभिड क्लार्कले राजीनामा दिए। कोरोना भाइरस नियन्त्रणमा सरकारको कदम र स्वास्थ्यमन्त्री आफंैले लकडाउन उल्लंघन गरेको भन्दै व्यापक आलोचना भएपछि मन्त्रीले पत्रकार सम्मेलन गरी राजीनामा घोषणा गरेका हुन्। गत अप्रिलमा लकडाउन उल्लंघन गर्दै परिवारसहित समुद्री किनारमा घुम्न गएपछि स्वास्थ्यमन्त्री क्लार्कको कडा आलोचना भएको थियो। क्लार्कले आफू स्वास्थ्यमन्त्रीको पदमा बसिरहँदा कोरोना भाइरसको रोकथाम र नियन्त्रणमा सरकारले चालेका कदमप्रति नकारात्मक टिप्पणी बढ्ने भन्दै राजीनामा दिएको बताए। नैतिक प्राणवायुमा चलेको यस्तो अवस्था हाम्रा निम्ति सधैं मिथक बन्ने स्पष्ट छ। नेपालका कम्युनिस्ट पार्टीहरूको समग्र निर्माण प्रक्रिया र सञ्चालन विधि हेर्ने हो भने अधिकांशको अवस्था आदेशपालकभन्दा माथि जान सकेको देखिँदैन। कम्युनिस्ट पार्टी अनुशासित, सिर्जनशील र आलोचनात्मक चेतसहितको हुनुपर्ने हो तर यहाँ तानाशाह सोच हावी बन्दैछ। अनुशासित हुनु भनेको आफैंले आफैंमाथिको शासन हो। जुन आफैंमा चुनौतीपूर्ण हुन्छ। जनताको सियोसम्म पनि लिनु हुन्न भन्ने माओको आदेश माओवादीबाटै लिलाम भएको सबैले भोगिसकेका छन्। सुशासनका नाममा अहिले त झन् नीतिगतदेखि लिएर सलाईको बट्टा खरिद गर्दासमेत कमिसनको चक्कर चलेको खुलेआम देख्न सकिन्छ। फलामजस्तो सरकार किन भयो काँच ? यसलाई यसरी छिमल्न सकिन्छ। गुट, फुट र झुटको वर्चस्व पार्टी एकता प्रक्रियालाई पूर्णता दिन भएको ढिलाइ, पार्टीको आधिकारिक र व्यवस्थित प्रकाशन, प्रचारप्रशिक्षण र स्कुलिङको अभाव हुँदा अहिले नेकपाको संगठन अन्योलग्रस्त अवस्थामा छ। नेकपाको अर्को समस्याका भनेको पार्टी संस्थागत छैन। बरु विभिन्न प्रकारका गुटहरू झाँगिदै जान थालेका छन्। पार्टीभित्र घात, अन्तर्घात र अराजकताका प्रवृत्ति बढिरहेका छन्। नेकपाको अर्को समस्या भनेको आलोचना, आत्मआलोचना, राम्रो काम गर्नेलाई प्रोत्साहन, गल्ती गर्नेलाई दुरुत्सान गर्ने लगायतका विषयमा ध्यान जान सकेको छैन। गतिशील कम्युनिस्ट पार्टीको निम्ति अनिवार्य विधि र प्रणालीको पालना भएको छैन। यस्ता समस्या समाधानका लागि विचार र विधिमा स्पष्ट भएर दृढ इच्छाशक्ति र संकल्पका साथ अगाडि बढ्नुपर्ने देखिन्छ। जिल्लाको पार्टीको जिम्मा लिएका नेता मन्त्रालय र नगर चलाउनै भ्याइनभ्याइ भएपछि पार्टी कसरी चल्छ ? केन्द्रमा पार्टी कामको जिम्मा पाएकाहरूलाई सरकारलाई कसरी समस्या थुपार्ने भन्ने काममै चटारो देखिन्छ। पार्टी एकतादेखि नै नेकपाभित्र यस्तो रोगको प्रकोप देखिँदै आएको हो। नेताहरू बाहिर मिलेजस्तो गरे पनि भित्रभित्र असमझदारी र बेमेल पुरानै रोग हो। भावनात्मक रूपमा पार्टी एक भएकै छैन। तल्लो तहमा पानी बाराबारको अवस्था छ। सुरुदेखि नै एकतालाई तल्लो तहबाटै मजबुत बनाउनुपर्नेमा नेकपाको नेतृत्व पंक्ति यसमा चुक्यो। देश र जनताको हितका लागि पार्टी एकता गरिएको भने पनि नेताहरूबीचको सत्ता स्वार्थ असरल्ल देखियो। पछिल्लोपटक शक्ति संघर्ष झन् उत्कर्षमा पुगेको छ। कहाँ चुक्यो सरकार ? संघीयता कार्यान्वयनमा रहेको दुईतिहाइको नेकपाको सरकार मियो बनेर अरूलाई डोर्याउनुपर्ने दायित्वमा थियो। संघीयताको अभ्यास आफैं फलामा चिउरा बनेको थियो। यस विषयमा सरकार यति बेखवर बन्यो कि न सरकारले गरेका राम्रा कामको व्यवस्थित ढंगले आमनागरिकमा प्रचार हुन सक्यो न सरकारलाई कमीकमजोरीबाट बचाउन पार्टीले नेतृत्वदायी भूमिका नै खेल्न सक्यो। सरकारभित्र दुईतिहाइको दम्भ हावी भयो। संघीयताको प्रभावकारी कार्यान्वयनका लागि संघ, प्रदेश र स्थानीय सरकारको क्षेत्राधिकार स्पष्ट पार्न आवश्यक कतिपय महत्वपूर्ण ऐन अझै निर्माण हुन सकेका छैनन्। निजामती सेवासँग सम्बन्धित छाता ऐनदेखि नागरिकतासम्बन्धी ऐनसम्म बन्न ढिला भएको छ। सुशासन, भ्रष्टाचार नियन्त्रण र सामाजिक सुरक्षाको क्षेत्रमा सरकारको प्रयास भइरहेको भए पनि खास प्रगतिको अनभूति नभएको जनगुनासो स्थानीय स्तरदेखि केन्द्रसम्म सुनिन्छ। तत्काल जनताले परिणाम देख्ने र राहत महसुस गर्ने ससाना काम र योजनामा सरकारको ध्यान कम जाने गरेको जनगुनासो छ। बाढी, पहिरो भूक्षय, लगायत भैपरि आउने विपद्मा समन्वय गर्न नसक्नु अर्को कमजोरी हो। दिनदिनै हुने गरेका दुर्घटना र जनधनको क्षति रोक्न नीति, योजना र कार्यक्रम निर्माण एवं बजेट विनियोजनमा सरकारको ध्यान जान जरुरी छ। निर्वाचनका बेला जनतासमक्ष व्यक्त गरिएका प्रतिवद्धता र घोषणा पत्रमा उल्लेख गरेका एजेन्डा सम्बोधन गर्न नसक्नु अर्को कमजोरी हो। अबको रोडम्याप अरूलाई आंैला उठाउन सक्ने हुनका लागि पहिला आफूमा इमानदारी र नैतिकता हुन आवश्यक छ। सत्ता र शक्ति कमाउने र रमाउने थलो नभएर दायित्व हो भन्ने चेत आउन जरुरी छ। आफूलार्ई अनुशासनमा राखेर सरकार सरकार, सरकार र कर्मचारी अनि सरकार र सम्बन्धित निकायबीच समन्वय गरी अघि बढ्नुको विकल्प छैन। प्रधानमन्त्री केपी शर्मा ओलीले एक पदबाट राजीनामा दिँदा जमिनै भासिन्छ भन्ने बुझाइ उचित होइन। समस्या समाधान हुन्छ भने एक पट छोड्न तयार हुनुपर्छ। अब नयाँ पुस्तालाई काम गर्ने अवसर दिनुपर्छ। विधि र प्रक्रियामा चलाउनु कोसिस गर्नुपर्छ। स्थायी कमिटीको बैठक राख्न नसक्ने अनि जुनसुकै कार्य गर्दा पनि विनासल्लाह आफ्नै हात जगन्नाथ गर्न थालेको परिणाम हो अहिलेको नेकपाको अवस्था। पार्टीको आन्तरिक जीवनमा सुधार गरेर मात्र समस्या समाधान हुँदैन। कोरोनाको कहरमा जीवन अगाडि बढाएका आम नागरिक, व्यवसायी, समग्र देशको समस्या समाधानमा विहंगम दृष्टि पुर्याउनु जरुरी छ। विभिन्न आयोग, समितिमा नियुक्त गर्दा कार्यकर्ताभन्दा दक्षता र क्षमतावान् व्यक्तिलाई नियुक्ति दिँदा प्रभावकारी नतिजा आउन सक्छ। नेकपामा विद्धान क्षमतावान् नेता नभएका होइनन्। उनीहरूको क्षमतालाई खुम्चाउने काम भन्दा पनि क्षमताको प्रयोग हुने गरी जिम्मेवारी दिन आवश्यक छ। वृद्ध भत्ताका लागि योग्य नभएर एक्काइसौं शताब्दीको आईफोन पुस्तालाई नेतृत्व गर्न सक्ने पिढी राजनीतिमा अबको आवश्यकता हो।"
भानुभक्त र गिरिधारीको झगडाको बीउ,"भानुभक्त आचार्य पण्डित भईकन पनि अनेक प्रपञ्च रच्न पनि सिपालु थिए। कविमा हुने प्रचुर संवेदनशीलता एवम् स्वाभिमानी प्रकृतिका साथसाथै उनी रिसराग र प्रतिशोधजस्ता सामान्य मानवीय प्रवृत्तिबाट पनि मुक्त हुन सकेका थिएनन्। त्यसैले आफ्नै कारण उनी आफूले धेरैपटक हन्डर पनि खाएका थिए। यस बेहोराको साक्षी प्रमाण उनका कविताले दिएका छन्। यस सिलसिलामा उनको जीवनमा घटेको गिरिधारी रानाभाटसँगको घटना भानुभक्तीय इतिहासमा चर्चाको विषय बन्दै आएको छ। गिरिधारी रानाभाट पनि भानुभक्तकै गाउँका धनीमानी व्यक्ति थिए। कारण जेसुकै भए पनि यिनीहरूमाझ पहिल्यैदेखि नै इख र झगडा पर्ने गरेको अनुमान गर्न सकिन्छ। गिरिधारी रानाभाटसँगको जग्गाको मुद्दा भानुभक्तले पहिल्यैदेखि नै खेप्तै आएका थिए। यसै प्रसंगमा मोतीराम भट्टले लेखेका छन्, संवत् १९०६ विक्रमीयमा जग्गावापत्को झगरा भानुभक्तलाई आई पर्दा नेपाल नआइनहुन जाँदा झगराको कागत्पत्रली आउँदा बनाये। भानुभक्त काठमाडौंमा मुद्दा खेप्न आउँदा ज्योतिषी सुब्बा धर्मदत्त ज्ञवालीका घरमा बस्थे। ज्योतिषी सुब्बा ज्ञवाली भानुभक्तका बाबु धनञ्जयका पालादेखिकै परिचित मित्र पनि थिए। त्यसैले यी ज्योतिषीसमेतको शक्ति, बल र बुताबाट भानुभक्तका पक्षमा मुद्दा पनि छिनिएको थियो। अर्थात् यस मुद्दा भानुभक्तले नै जितेका थिए। मोतीराम भट्टका अनुसार रम्घामा कवि भानुभक्तको एक् जग्गा थियो, तेसै खेत्को साँध एक् गिरिधारी थियो। ईदुवै खेत्काबीचमा एक् खोलो थियो। अकस्मात् एक् वर्ष खोलाले भानुभक्तको खेत् खाइदियो। गिरिधारी भाटले बगर आवादी गर्यो। तिन्ताकका ऐनबमोजिम् गिरिधारीको भोग् पाको हो, ४।५ वर्षपछि तेसै खोलाले भानुभक्तको जग्गामा बगर छाडी फेरि भाटको खेत् बेहिसाब् मिच्यो र भानुभक्तले ऐनबमोजिम् खोलाले छाडेको बगर ३।४ वर्ष आवादी गरी भोग् गर्दा भाटले मेरो जग्गामिची भानुभक्तले भोग् गर्यो भनी वादी हालेकाले भानुभक्तले इजहार दिँदा यी श्लोक पनि खामेका थिए भनिन्छ ख्यामित् यस् गिरिधारीले अतिपिर्यो व्यर्थै गर्यो झेल् पनि। यस्का झेल उतार्नलाइ सजिलो यो हो व्यहोरा भनी।। ख्वामित्लाई चढाउनाकन ञहाँ क्यै श्लोक् कवीता गर्याँ। मेरा श्लोक् सुनिवक्सियोस्त झगडा छीनिन्छ पाऊ पर्याँ।।  साँचा हुन् जति लेखिया सब कुरा आफ्नू व्यहोरा दरी, ई कुरा त अइन् सवाल रितले स्रेस्ता प्रमाण्ले गरी। साबित् ता ठहरेन पो पनि भन्या यसमा अइन्मा जती, तोक्याको छ गुना हजार तिरुँला राख्वैन एक्दाम् रती।। यस्भन्दा अरु पत्रपात्र पनि छन् भोग् छन् दसी छन् सही। श्रोता साक्षि कुरा कहानि पनि छन् मेरा सनद् छन् कही।। गन्र्याछैन उजुर्गर्याँ पनि भन्या झुट्टा गराई दिनू। सर्कार्मा इजहार् दिञा खुशिभई यो झेल् कसोरी छिनू।। भानुभक्तका कविता, भानुभक्तको सुब्बा धर्मदत्त ज्ञवालीसँगको मित्रता र ज्ञवालीको राणाहरूसँगको सम्पर्क तथा भानुभक्त आपूले कमान्डर इन चिफ कृष्णबहादुर राणाका चाकडी गरेका आधारमा या भनौं बाबु धनञ्जय अशक्त हुँदै गएपछि उनका स्थानमा भानुभक्तले जागिरचाहिँ खाएका थिए। कमान्डर इन चिफ कृष्णबहादुर राणाको चाकरी गरेबापत १९०७ साल वैशाखमा भानुभक्तले मधेसमा गई काम गर्ने जागिर पाए। भानुभक्तले जागिर खाएको तथ्य मोतीराम भट्टले नै प्रकट गरेका हुन्। भानुभक्तले जागिर त खाए; तर त्यो बेहोरा उनको बैरी रानाभाटका लागि मन नपर्नु स्वाभाविकै थियो। उता भानुभक्तले पनि गिरिधारी रानाभाटसँग ईख साध्ने अभिप्राय राखिरहे; कतिसम्म भने उनले गिरिधारीलाई नसोधी उनका छोरालाई आड बनाएर उनैको खेत खनी कुलो बनाएका थिए। भानुभक्तसँग गिरिधारी रानाभाटको प्रायः झैझगडा र मुद्दामामिला भइरहन्थ्यो। गिरिधारी पनि पहुँचवाला भएका कारण भानुभक्तले सहज र सरल रूपमा चल्न सक्ने अवस्था पनि थिएन। १९२१ साल असारको कुरा हो; त्यस वर्षको बर्सात्ले चुँदीखोलामा ठूलो बाढी आएको थियो। त्यस बाढीले स्थानीय वराहको बाँध पनि बगाइदिएको थियो। यसबाट गाउँका खेत सबै बाँझै हुने स्थिति सृजना भयो। अनि गाउँलेले भानुभक्तको अग्रसरतामा एउटा बृहत् छलफल गरे। त्यस छलफलमा अज्र्याल, भाट, ढकाल र आचार्यहरूको सहभागिता र जमघट रहेको थियो। उक्त छलफलबाट उनीहरूले एउटा ठोस निष्कर्ष पनि निकालेका थिए। गाउँलेको सहमति र गिरिधारी रानाभाटका छोरा वीरभद्र भाटको उपस्थितिमा उनकै खेतबाट कुलो खन्ने निर्णय भयो र त्यसैबमोजिम कुलो पनि खनियो। तर गिरिधारीले यस कार्यको घोर विरोध गरे। आफ्नो अपमान र क्षति पनि भएको भन्दै उनले त्यो कुलो आफ्नै खर्चमा खेताला लगाएर पुर्न थाले। तर उनको त्यो कार्य समाजविरोधी हो भनेर भत्र्सना गर्दै भानुभक्तकै नेतृत्वमा त्यहाँ गाउँलेहरूको हुल उठ्यो। त्यसले गिरिधारीको कामको विरोध गर्दै कुलो पुर्न रोक्ने गरी हस्तक्षेप गर्न थाल्यो। यस घटनाबाट आफू अन्यायमा परेको बेहोरा अघि सार्दै रानाभाटले भानुभक्तउपर मुद्दा हाले। भानुभक्तले प्रतिवादीका रूपमा मुद्दा खेप्नुपर्यो। उनले नियमानुसार बयान दिनुपर्यो। पछि त्यो कुलो कायम हुने निसाफ भानुभक्तहरूले पाए। यस कुलो काण्डमा भाटले मुद्दा हारेपछि भाट भानुभक्त र गाउँलेसँग सारै रिसाएका थिए। त्यसैले भानुभक्तलाई दुःख दिने नियतले उनले भानुभक्तले मेरो खेतको साँध मिचे र मिच्न लगाए भनेर फेरि अर्को उजुरी दिए। उनीहरूको त्यो मुद्दामा पनि भाटले नै हारे। भानुभक्तसँग गिरिधारी रानाभाटको प्रायः झैझगडा र मुद्दामामिला भइरहन्थ्यो। गिरिधारी पनि पहुँचवाला भएका कारण भानुभक्तले सहज र सरल रूपमा चल्न सक्ने अवस्था पनि थिएन। उता भानुभक्त पनि रानाभाटको नाउँ त के छाया पनि देख्न सक्तैनथे। कतिसम्म भने भानुभक्तले आफ्नो घरको छानामा लगाएका बाँसका भाटासँग पनि रिसइबी साँधेका थिए। उनले आफ्नो घरको छानाबाट भाटा निकालेर फ्याँकेका थिए भन्ने रोचक प्रसंग पनि चर्चामा आएको पाइन्छ। भानुभक्तको अर्को विशेषता के थियो भने उनी मनका कुरा कवितामा लेखिहाल्थे। त्यसैले गिरिधारी रानाभाटसँगको मुद्दाका घटनालाई भानुभक्तले कवितामा लिपिबद्ध गरेको र कवितात्मक रूपमै पनि आफ्ना कुरा राखेका थिए ः एस्ले गर्छ कुरा पत्यार नहुने साह्रै नै लुच्चो छ यो। ख्वामित्ले बुझि वक्सियोस् सव कुरा मेरो त विन्ती छ यो।"
कोरोनासँगै बाढीपहिरोको मार,"हरेक वर्ष दोहोरिने बाढीपहिरोको समस्या समाधानमा किन पूर्व सतर्कता अपनाइँदैन ? नेपाल अहिले कोरोना, बाढी तथा पहिरोको तेहेरो प्रहारबाट पीडित भएको छ। कोरोनाले गर्दा देश बन्दाबन्दीमा प्रवेश गरेको ११० दिन भइसक्यो। अहिलेसम्म १६७१९ मानिस संक्रमित भइसकेका छन्। हुन त कालो बादलबीचको चाँदीको घेराजस्तै ८४४२ मानिस निको पनि भइसकेका छन्। निधन हुने मानिसको संख्या ३८ पुगेको छ। यो अन्य देशको तुलनामा कम नै हो। तर, यसले समुदाय तहमा फैलियो भने भयावह रूप लिन सक्छ। विशेषगरी काठमाडौंजस्तो जनघनत्व बढी भएको स्थानमा रातभरिमा नै कहाली लाग्ने परिस्थितिको सिर्जना हुन सक्छ। यसका लागि भारतको बम्बे तथा दिल्लीलाई लिन सकिन्छ। त्यहाँ एक दिनमै हजारौं मानिस संक्रमित हुने र सयौं मानिसको निधन हुने गरेको छ। नेपालको वर्तमान अवस्था सरकारकै कारण भएको हो। यो समस्यालाई भियतनामले आफ्ना पार्टीका कार्यकर्ता तथा सेनालाई परिचालन गरेर सफलताका साथ समाधान गरेको छ। झन्डै १० करोड जनसंख्या भएको भियतनाममा जुनको अन्त्यसम्म ३५५ जना संक्रमित तथा एकजनाको पनि निधन भएको थिएन। फलतः अन्य देशको आर्थिक वृद्धि नकारात्मक हुने वर्तमान पृष्ठभूमिमा एसियाली विकास बैंकले यसको वृद्धि ४१ प्रतिशत हुने भविष्यवाणी गरेको छ। त्यसैगरी भएको एकमात्र रोगी पनि निको भइसकेकाले ३९ वर्षीय महिला प्रधानमन्त्री ज्याकिन्डा आर्डर्नले न्युजिल्यान्डलाई कोरोनामुक्त देशका रूपमा जुन ८ मा घोषणा गरेकी छन्। १५३२ जना संक्रमित भएका थिए भने २२ जनाको न्युजिल्यान्डमा अवसान भएको थियो। नेपालभारत सीमामा राम्ररी व्यवस्था गर्न सकेको भए अहिलेजस्तो चिन्ताजनक स्थिति सिर्जना हुने थिएन। राम्रो एकान्तवास तथा खान पान एवं औषधिको प्रभावकारी व्यवस्था गर्न सकेको भए यो समस्या यसरी झांगिने थिएन। तर, सरकारको यसतर्फ पूर्णरूपमा ध्यानै गएन। देशमा विपद् जोखिम न्यूनीकरण तथा व्यवस्थापन प्राधिकरण स्थापना भइसक्दा पनि विनाकामको उच्चस्तरीय समिति बनाएर समय बर्बाद भयो। आखिरमा यो समिति पनि भ्रष्टाचारलगायतका विभिन्न विवादमा मुछियो। अर्जेन्टिनाका प्रसिद्ध फुटबल खेलाडी डिएगो म्याराडोनालाई भर्खरै बेलायतसित युद्धमा परास्त भएको अर्जेन्टिनाले अहिलेको यो विश्वकप खेलमा बेलायतविरुद्ध के विजय हासिल गर्न सक्छ त भनेर पत्रकारले सोध्दा युद्धमा पो गोर्खाली सैनिक भएकाले हारियो, यो खेलमा त गोर्खाली बेलायतीलाई सहयोग गर्न आउँदैनन्, हामी जित्छौं भनेका थिए र जिते पनि। त्यस्ता बहादुरीका लागि चिनिएका सैनिकलाई कोरोनाको औषधि ल्याउन अगाडि सारेर सरकार झन् आलोचनाको पात्र बन्यो। संसद्मा मेरुदण्डीय भूमिका भएको विरोधी दलका प्रतिनिधिलाई संवैधानिक समितिबाट हटाउने तथा दल विभाजन गर्ने विधेयकमा सरकार व्यस्त रह्यो र कोरोना व्यवस्थापनमा सरकारले पटक्कै ध्यान दिएन। यस्तो हुँदा पनि सरकार तथा नेकपा दुवैको चेत अझै खुलेको छैन। नेपाल कम्युनिस्ट पार्टीका शीर्षस्थ नेताद्वय ओली तथा दाहालले आफ्ना पार्टीभित्रका राजनीतिक थाङ्नालाई सार्वजनिक चोकमा पछारेर असरल्ल छाडिदिएकाले पूरा देशको राजनीतिक परिदृश्य दृश्यगत प्रदूषणले आक्रान्त भएको छ। यस्तो क्रियाकलाप एकचोटि नभएर पटकपटक भएकाले फोहोर गर्नेलाई भन्दा देख्नेलाई लाज भन्ने उखान नेपालमा अहिले चरितार्थ भएको छ। यो राजनीतिक फोहोरलाई चिनियाँ राजदूत होउ यान्छीले खोतलेर झन् अरम्य वातावरणको सिर्जना भएको छ। त्यसकारण अहिले जनता नै आफ्नो मित्रराष्ट्रको विरोधमा जुलुस गर्न बाध्य भएका छन्। सन् १९७१ देखि २००७ का बीचमा २९३६ जनाले बाढीमा ज्यान गुमाएका छन्। सन् २०१७, २०१८ मा मात्र १८३ जनाको बाढीले निधन भएको छ। पहिरोले झन् भयावह स्थिति उत्पन्न गराउँदैछ। सन् १९७१ देखि २००७ का बीचमा ३९८७ जनाको अवशान भएको छ। सन् २०१७ र २०१८ मा मात्र १६१ जनाको बाढीले निधन भएको छ। अध्ययनअनुसार बाढीबाट धान उत्पादनमा सीमान्त बढी हुने भएकाले गरिबी त्यति बढेको देखिँदैन। तर, पहिरोले गरिबी बढाउँछ। यसले नेपालको समृद्ध नेपाल तथा सुखी नेपाली भन्ने सपनालाई कुठाराघात गर्नेमा दुईमत हुन सक्तैन। यस वर्ष बाढीपहिरोमा परी अहिलेसम्म म्याग्दी, लमजुङ, कास्की, रुकुम, जाजरकोट र गुल्मी जिल्लामा ४० जना मानिसले ज्यान गुमाइसकेका छन्। २६ जना घाइते भएका छन् भने ३६ जना बेपत्ता छन्। रत्नाकरजस्ता डाकु पनि वाल्मीकि ऋषिमा परिणत भएका थिए। आवश्यक गृहकार्य गरेमा यो कमजोर बन्दै गएको सरकार पनि झुसिल्किरो पुतलीमा परिणत भएजस्तै नाटकीय रूपमा सुधारिन सक्छ। अहिलेको बाढीपहिरोको समस्या पनि सरकारको अकर्मण्यताले सिर्जना भएको हो। पर्याप्त पूर्वतयारी गरेको भए यो अवस्था आउने थिएन। अब अहिले सरकारले आफ्नो कुर्सी डग्मगाएपछि विपद्मा परिचालित हुन सबैलाई आग्रह गरेको छ। शवदाह गर्न चितामा लास चढिसकेपछि चिकित्सक आएर मान्छेले पुनः जीवन प्राप्त गर्दैन। मर्ने मरिसके। अब कार्यकर्ता परिचालन गरेर उनीहरू फर्किंदैनन्। पूर्वतयारीमा भियतनामले जस्तै कार्यकर्ता परिचालन गर्न सक्नुपर्ने थियो। त्यतिबेला सरकारलाई राजनीति गर्दा नै ठीक भयो। गम्भीरताका साथ काम गर्ने हो भने बाढी तथा पहिरोलाई सरलताका साथ समाधान गर्न सकिन्छ। ठाउँठाउँमा पोखरी खनेको खण्डमा बाढी नियन्त्रण गर्न सकिन्छ। पूर्व क्राइस्टाब्द चौथो शताब्दीमै चाणक्यले यसबारेमा उल्लेख गरेका थिए। चाणक्यको बस्ती विकाससम्बन्धी सिद्धान्तलाई नेपाल तथा भारतमा प्रयोग गरेको देख्न सकिन्छ। फलस्वरूप काठमाडौं उपत्यकाका सहरहरूमा पोखरी बनाएको पाइन्छ। लुभुमा आठवटा पोखरी थिए। त्यसैगरी अन्य सहरमा पनि पोखरी छन्। भारतमा पनि गढ्ढा खोदो अथवा खाल्डा खन कार्यक्रम सञ्चालन भएका थिए। ०५ प्रतिशत जग्गामा पोखरी खनेर मत्स्यपालन गरेको खण्डमा वर्षाको पानी धेरैजसो पोखरीमै रहेर बाढी नआउने, माछाको उत्पादन धानको भन्दा दुई गुणा र मूल्य कम्तीमा पनि १० गुना बढी भएकाले जग्गावालाको आय २० गुणा बढ्ने, मजदुरले आफ्नै वासको सेरोफेरोमा काम पाउने, स्थानीय सरकारको कर आधारमा बढी हुने जस्ता बहुफाइदा हुन्छन्। त्यसैगरी बस्तीको मास्तिर, तल्तिर, दायाँ तथा बायाँमा विद्यमान चिरालाई पुरेर दुबोको चपरी लगाएको खण्डमा पहिरो आउने सम्भावना कम हुन्छ। पोखरी खन्ने तथा चिरा पुर्ने कामका लागि कुनै प्रक्षेपात्र विज्ञानको आवश्यकता पर्दैन। यो गाउँ ठाउँमा भएको ज्ञान, सीप तथा स्रोतले कार्यान्वयन गर्न सकिन्छ। अहिले विकास बजेट खर्च गर्न नसकेर त्यत्तिकै रहेको छ। दुई महिनाअगाडिसम्म खालि २८ प्रतिशत विकास बजेट मात्र खर्च भयो भने चालु बजेटको ६० प्रतिशत खर्च भइसकेको थियो। यसबाट सरकारको विकास उदासीनता तथा ढिँडो मोह प्रकट हुन्छ। आजभन्दा तीन महिनाअगाडि पोखरी खन्ने र चिरा पुर्ने कार्य भएको भए अहिले बाढी तथा पहिरो समस्या सामना गर्नुपर्ने थिएन। अहिले त मनसुनको आरम्भ मात्र भएको छ, अन्त्य नहुञ्जेल के हुन्छ, त्यो त हेर्न नै बाँकी छ। सरकारलाई केही सुझाव दिनु भनेको भालुलाई पुराण सुनाएजस्तै छ। अथवा भनौैं भुस्कुल विद्यार्थीलाई पढाएजस्तै छ। कक्षाकोेठामा पढायो पढायो बाहिर गएर खेल्ने धुनमा उसले सबै पाठ बिर्सिहाल्छ। त्यसैगरी सरकारलाई सभासम्मेलनमा सुझाव दिए पनि सभा बैठकबाट बाहिर निस्कनासाथ राजनीति आरम्भ हुन्छ र उसले बिर्सिहाल्छ। बितेको गल्तीबाट पाठ सिक्दैन। भारतको उडिसामा सन् १९९९ मा शक्तिशाली तुफान आएको थियो। त्यसमा १० हजारजति मानिस मरेका थिए तर दुई महिनाअगाडि आएको त्यस्तै शक्तिशाली आम्फान तुफानमा ९८ जनाको मात्र निधन भयो। बाढी तथा पहिरोबाट पहिले पनि क्षति हुने गरेको हो। तर, यसपालिको क्षति विशेष खालको हुन सक्छ। किनभने कोरोनाले पनि देश आक्रान्त छ। देशको आर्थिक स्थिति डामाडोलको अवस्थामा छ। यसपालिको आर्थिक वृद्धि मात्र २२७ प्रतिशतको हाराहारीमा हुने भविष्यवाणी भएको छ जबकि यो ८५ प्रतिशत हुने प्रक्षेपण गरिएको थियो। विगतमा अन्य देशहरू विपद् परेको देशलाई सहायता गर्न जुट्थे। तर, यो वर्ष सबै देश कोरोनाबाट पीडित भएकाले सहायता प्राप्त हुने सम्भावना न्यून छ। अहिलेको दुरवस्था सरकारको निष्क्रियताले सिर्जना भएको हो। भारतले जुनै पनि विपद्मा राष्ट्रिय विपद् जोखिम व्यवस्थापनलाई परिचालन गरेर सफलताका साथ अम्फान र पछि आएको निसार्गा तुफानलाई सामना गर्यो। तुफान आउने पूर्वसूचना पाउनासाथ लाखौं जनतालाई पुनः अवस्थितीकरण तथा स्वयंसेवक परिचालन गरेर यो काम सम्भव भयो। तर, नेपालले यस्तो संस्था स्थापना गर्न धेरै समय लगायो। अहिले स्थापना गरेर पनि यसको चाहिने क्षमता सरकारले विकास गर्न सकेको छैन। यति हँुदाहँुदै पनि मनसुन तयारी योजना यसले जनसमक्ष प्रस्तुत गरेको छ। तर, यसलाई सबै सरकारी निकायले साथ दिएका छैनन् भन्ने कुरो गृह मन्त्रालयको नेपथ्यमा गुन्जिएको छ। यो संस्थालाई पूर्ण सहयोग गरेर विद्यमान उपझोक्ता मैत्री प्रविधिको प्रयोग गरेमा मात्र विपद् व्यवस्थापन गर्न सकिन्छ। तर, भविष्यमा सरकार यसप्रति सचेत भए आउने वर्ष बाढीपहिरोबाट क्षति कम गर्न सकिन्छ। रत्नाकरजस्ता डाकु पनि वाल्मीकि ऋषिमा परिणत भएका थिए। आवश्यक गृहकार्य गरेको खण्डमा यो कमजोर बन्दै गएको सरकार पनि झुसिल्किरो पुतलीमा परिणत भएजस्तै नाटकीय रूपमा सुधारिन सक्छ।"
किन सम्झने भानुलाई,"आदिकवि भानुभक्त आचार्य (विसं १८७११९२५) को जन्मथलो तनहुँको चुँदीरम्घा गाउँ हो। भानु जयन्तीभन्दा अघिपछिका समयमा भानुलाई सम्झिराख्ने टन्टो गरिराख्नुभन्दा वर्षको एकपटक असार २९ गते यसो केही लेखेपछि तारिख थाम्ने काम पूरा भएजस्तो ठान्ने प्रवृत्ति नेपाल सरकार तथा गैरसरकारी र सामुदायिक क्षेत्रमा पनि भए झैं लाग्छ। यस्तै कर्मकाण्ड पंक्तिकारले पनि पूरा गर्दै छ। बाजेबाट संस्कारित जुम्लाको सिन्जा क्षेत्रमा प्रारम्भिक अवस्थिति बनाई कालान्तरमा तनहुँको चुँदीरम्घामा मूल घर कायम गर्ने कौण्डिन्य गोत्री आचार्यका मूल पुरुषका रूपमा श्रीकृष्ण आचार्य (विसं १८१०१८८९) लाई लिइन्छ। अग्निश्वरोपाध्यायका सन्तति शिशु अवस्थामै मर्ने गरेकाले श्रीकृष्ण जन्मेपछि त्यतिबेलाको चलनअनुसार उनलाई गोबरसँग जोखिएको थियो। यसो गर्दा बच्चा बाँच्न सक्छ भन्ने लौकिक विश्वास थियो। बालक श्रीकृष्णलाई जोखेर बचाइएको हुनाले स्थानीय इष्टमित्र छरछिमेकले यिनलाई जोखुपाध्ये पनि भन्ने गर्थे। श्रीकृष्णभन्दा पहिले आठौं पुस्तामाथि सूर्योपाध्यायसम्म चुँदीरम्घाको आचार्य वंशावलीमा एकसरो नाम समावेश भएको छ। तर तिनका सन्तानबारे खासै सूचना पाइएको छैन। नक्षत्र बलिदान विधि, कपुृर स्तोत्र, तीर्थ श्राद्ध, कार्तिक महात्म्य, ज्योतिष रत्नमाला आदि पुस्तक श्रीकृष्णले कतिपय आफैं रचेका र कतिपय अनुसारित गरी संग्रहित गरेका थिए। यस्ता बाजेको अधीन, अनुशासन र अध्यापन भानुभक्तका लागि निकै उपयोगीसिद्ध भयो। नेपाली भाषामा रामायण लेखेर भाषिक, साहित्यिक र सांस्कृतिक हिसाबले नेपाललाई एकीकरण गर्न सकेका भानुको देन राष्ट्रियताका सन्दर्भमा उच्चतम रहिआएको छ। कविवर भानुभक्तले आफ्नो परिचय दिँदा उनी बाजे श्रीकृष्ण आचार्यका नाति भएको कवितामा यसरी उल्लेख गरेका छन् पाहाड्को अति बेस देश् तनहुँमा श्रीकृष्ण ब्राह्मण् थिया खूब् उच्चाकुल आर्यवंशि हुन गै सत्कर्ममा मन् दिया। विद्यामा पनि जो धुरन्धुर भई शिक्षा मलाई दिया उन्को नाति म भानुभक्त भनी हूँ यो जानिचिन्ही लिया।। भानुभक्तले बाजेका नामबाट आफ्नो कुलीनता देखाउने चेष्टा गर्दा बाबु धनञ्जयको नाम छायाँमा परेको देखिन्छ। धनञ्जय जागिरे पनि भएका कारण छोराको पढाइलेखाइमा त्यति ध्यान दिन सकेका थिएनन् या भानुलाई चाहिने अध्यापनको स्तरीयता यिनबाट निर्बाह हुन गाह्रो भएकाले नै होला, बाजेको नाम अगाडि आएको। गंगादत्त र भानुभक्त आदिकवि भानुभक्त आचार्यको सच्चा जीवन चरित्र (२०३६ दोस्रो संस्करण) का लेखक पं कविराज नरनाथ आचार्यले श्रीकृष्ण आचार्यका ६ भाइ छोरालाई चिनाउन यसरी लेखेका छन् जेठाको शुभनाम् धनञ्जय थियो श्रीकाशिनाथ् माहिला साइँला हुन पद्मनाभ तुलसीराम् जी थिया काइँला गङ्गादत्तजि ठाहिँला अति ठुला ज्योतीषि व्याकर्णि हुन् कान्छा इन्द्रविलास खूब रकमी कम्ती रहन्थ्या र कुन् ? माथिको तेस्रो पंक्तिबाट स्पष्ट थाहा हुन्छ श्रीकृष्णका छोराहरूमा ठाहिँला छोरा गंगादत्त (विसं १८५२१९१३) को विद्वता उच्चस्तरको थियो। यसैकारण भतिजा भानुलाई पढाउन यिनको योगदान स्मरणीय छ। यिनी कर्मयोगी, सनातनी, ज्योतिषविद् र व्याकरणका धुरन्धर ज्ञाता थिए। यिनले स्वयं रचित रचना र वेद, भागवत, पुराण, उपनिषद्, कर्मकाण्ड, अमरकोश, कौमुदी, चण्डी, रुद्री, गीता, मुहूर्त चिन्तामणि, अग्निस्थापना, हस्तरेखा विज्ञानजस्ता ग्रन्थ तथा हितोपदेश, पञ्चतन्त्र एवं संस्कृत साहित्यका कविका कृतिहरू लेखोटमा लिपिबद्ध गरी घरमा राखेका थिए। अंशबन्डा हुँदा श्रीकृष्ण आचार्यको सगोलको घर गंगादत्तका भागमा परेकाले बाजेका पालादेखिकै लेखोट कागजात पनि यिनकै घरमा रहे होलान् भन्ने अनुमान गर्न सकिन्छ। भतिजा भानुभक्तलाई पढाउने क्रममा पनि ती पुस्तक गंगादत्तकहाँ आइपुगेको पनि हुन सक्छ। भानुभक्तले आफ्ना ठाहिँला बालाई लेखेको पत्र पनि गंगादत्तपछिका पुस्ताका घरमा पाइएको छ। औलो उन्मूलन भएपछि विसं २०२० देखि रम्घा गाम (लेक) बाट स्थायी किसिमले नै बेंसी झर्ने लहरै चल्यो। गंगादत्तका खलक पनि सो घरमा ताला लगाई बेंसी सरे। कोही पनि मान्छे घरमा नबसेको अवस्थामा उट्पट्याङ केटाकेटीले ढुंगा हानी घरको छानो फुटाइदिँदा छानाबाट पानी, हावाहुरी पसेर पुराना कागजात बारी, गराभरि यत्रतत्र छ्यालब्याल भए। मौकाले सो स्थानमा पुगेका केही व्यक्तिले ती अव्यवस्थित हस्तलिखित किताब अथवा लेखोटहरू डोकामा उठाई संग्रह गरी हेर्दा ४४० किसिमका ग्रन्थ सूचीकृत भएको जानकारीमा आयो (डा जयराज आचार्य, केही नयाँ कुरा, कान्तिपुर, कोसेली २०७० असार २९)। यसरी छरिएकामध्ये पानाहरू जोडी दसपन्ध्र हातजति लामो पट्याएर बनाएको ज्योतिष विज्ञानका कुरा लेखिएको ग्रन्थ पनि रहेको बुझिएको छ (डा व्रतराज आचार्य)। यौटा ध्रुवसत्य कुरा के हो भने स्वयं विद्वान् तथा धर्मानुरागी नभइकन त्यस प्रकारका पुस्तकहरूको संग्रह कदापि हुँदैन। यस अर्थमा गंगादत्तका घरमा पाइएका सामग्रीबाटै यस कुराको पुष्टि हुन्छ। भतिजा भानु पनि काकाको अध्यापन कुशलताबाट लाभान्वित नहुने कुरै भएन। पंक्तिकार स्वयंले पनि सो रम्घा गामको मध्यपुरस्थित घरमा एक तलामाथि उक्लनासाथ बायाँतिर मानों पुस्तकालयजस्तो देखिने गरी कोठामा तख्ता बनाई राखिएका ती लेखोट प्रत्यक्ष देखेका थिए। वास्तवमा व्यक्तिविशेषका घरमा यस्तो राष्ट्रिय सम्पत्ति रहनुभन्दा यसलाई खोजी गरी सुरक्षित राख्नु नेपाल सरकार, प्रज्ञा प्रतिष्ठान, अभिलेखालय, राष्ट्रिय पुस्तकालयजस्ता आधिकारिक निकायको दायित्व हो। घाँसीभानु संवाद घाँसी र भानुको संवाद नेपाली साहित्यिक इतिहासमा यौटा अद्वितीय घटना मान्नुपर्छ। यस्ता क्षणले यौटा अभूतपूर्व आयाम सिर्जना गरिदिन्छ, जसले दर्शन, चेतना र जीवन जगत्प्रतिको दृष्टिकोणलाई अलग किसिमले सोच्न बाध्य गराउँछ। युधिष्ठिरयक्ष र पृथ्वीनारायण शाहबिसे नगर्चीबीचको संवादले मानव सभ्यता र राज्यप्रशासनका परिदृश्यलाई नै भूत र वर्तमानमा विभाजित गरिदिएको हामीलाई थाहा छ। आफ्नै थातथलो चिनाउने भानुको नाम अन्तर्हृदयमा बसेकाले नै होला सालिक फालिए पनि जनकपुरवासीको जनजिब्रोले त्यस चोकलाई भानुचोक भन्न छाडेको छैन। विचारको प्रार्दुभाव आन्तरिक मनको यौटा मौलिक, निःस्वार्थ र शाश्वत भावबाट हुन्छ, जुन पढेलेखेका व्यक्तिसँग मात्र हुन्छ भन्नु सर्वथा गलत हो। बरु पढेलेखकाले कृत्रिम रूप दिन पनि सक्छन्। घाँसीले आफ्नो तहबाट गर्न सक्ने लोकको हित कुवा खनाउनु थियो भने भानुले रामायण लेख्नु। प्रत्येक व्यक्ति कीर्ति राख्न सक्ने हुनु भनेको असल मान्छे बन्नु र समाजका लागि केही गर्छु भन्ने प्रतिज्ञा वा शपथ हो। भानुघाँसीको संवादबाट प्राप्त यही प्रेरणा नै भावी पुस्ताका लागि अनमोल उपहार मान्नुपर्छ। मूलतः घाँसीसँगको कुराकानीपछि भानुले यस् घाँसीले कसरी आज दिएछ अर्ती, धिक्कार हो मकन बस्नु नराखी कीर्ति लेखेकोबाट मान्छेले आफ्नो जीवनकालमा कुनै न कुनै कीर्ति राख्ने काम गर्नुपर्छ भन्ने सन्देश अभिभूत गर्न सकिन्छ। कीर्ति भन्नु भावी पुस्ताका लागि उपयोगी र तिनले सम्झने कुनै असल कर्म नै हो। साना दुक्खले आज्र्याको होइन भानुभक्तकालीन परिवेश र भाषिक प्रयोग अहिलेको सँग मिल्दैन। आजको स्थिति अबको दुई सय वर्षमा आनको तान फरक पर्छ। तत्कालीन ब्राह्मण समाज मात्रले बुझ्ने संस्कृत भाषामा लिखित अध्यात्म रामायणलाई नेपाली भाषामा तयार पार्दा भानुले पनि समाजबाट कम खप्की खाएका थिएनन्। यस अर्थमा नेपाली भाषाको रामायण भानुभक्तले साना दुक्खले आज्र्याको कृति होइन। राष्ट्र निर्माण गर्ने र राष्ट्रियता बचाउन योगदान गर्ने महान् व्यक्तित्वहरूको आह्वानभाव एकै खालको हुन्छ भन्ने लाग्छ, सबैलाई चेतना भया। धर्मशाला, साउनेपारि र भानुपार्क धर्मशाला क्षेत्रमा रम्घालीहरूको ठूलै बस्ती थियो। यसैको कुनै एक भागमा रहेको घर शिखर कटेरी मा भानुभक्त जन्मेका थिए। गंगादत्तका सन्तानले धर्मशालामा त्यस क्षेत्रकै उदाहरणीय चौतारो बनाएको र अक्षय तृतीयाका दिन खुदोपानीसातु वितरण गरी एक महिनाका लागि गामबेंसी गर्ने बटुवाका निम्ति त्यसै चौतारोमा खानेपानी राख्ने गर्दथे। वैशाखको प्रचण्ड गर्मीमा यस्तो सेवा अन्य आचार्य, पण्डित, ढकाल थरकाले पनि गर्न थालेका थिए भन्ने बुझिन्छ। यस्तो धर्मको काम गरिने भएकाले त्यस ठाउँलाई धर्मशाला भन्नु स्वाभाविकै रह्यो। श्रीकृष्ण आचार्यका ६ भाइ छोराहरू छुट्टीभिन्न हुँदा गंगादत्तका भागमा बेंसीको साउने खोल्सीभन्दा पश्चिमको पुरान्डी (पुरानोडिही) नामको पाखो जग्गा परेको थियो। रम्घाका अरु धेरैजसो आचार्य, पण्डित, ढकाल, नेवार, घर्तीको डिही पूर्वतर्फ रहेकाले तिनीहरूले गंगादत्तका सन्तानलाई साउनेपारिका खलक भन्ने गर्थे, अद्यापि यो छँदै छ। यिनै साउनेपारिका खलकमा गंगादत्त पछि वेदशर्मा, लक्ष्मीनाथ हुँदै दिग्विजयका सन्तान रामभक्त, विश्वराज, विजयराजले केही निःशुल्क र केही नाममात्रको रकम लिई पुरान्डिहीको १८ रोपनी जग्गा भानुपार्कका लागि प्रदान गरेका छन्। आचार्य वंशको कुलपूजास्थलसँगै रहेको यो पार्क जन्मस्थल भ्रमणमा आउनेका लागि ठूलो आकर्षण बनेको छ। जनकपुरका भानुभक्त दुक्ख त यस कुरामा लाग्छ हाम्रै नेपालको एउटा सांस्कृतिक, धार्मिक नगरी जनकपुरले मधेस आन्दोलनमा भानुभक्तको सालिक गुमायो। भानुले धर्मानुरागी, शालीन र विद्वान् प्रतापि राजा जनक तथा उनकी पुत्री सीता एवं राजा दशरथ, उनका छोरा मर्यादा पुरुषोत्तम रामचन्द्रको गाथा रामायण लेखे। संस्कृतमा भएको अध्यात्म रामायणलाई नेपाली भाषामा लेखेर भानुभक्तले पहाडी समुदाय र विश्वलाई जनकपुरअयोध्या चिनाएका थिए। भानुभक्तकै रामायणलाई मैथिली भाषामा छायानुवाद गर्ने महोत्तरीका बदरीनारायण बर्मालाई भानु महोत्सवका अवसरमा तनहुँको चुँदीरम्घामा नेपालका प्रथम राष्ट्रपति डा रामवरण यादवद्वारा २०६८ सालमा अभिनन्दन पनि गरिएको थियो। आफ्नै थातथलो चिनाउने भानुको नाम अन्तर्हृदयमा बसेकाले नै होला सालिक फालिए पनि जनकपुरवासीको जनजिब्रोले त्यस चोकलाई भानुचोक भन्न छाडेको छैन। भानुको सालिक पुनस्र्थापन गरेपछि मात्रै भानुले जनकपुरलाई लगाएको गुनको शोधभर्ना हुन सक्ला। सहयोगी हातहरू हुन त प्रतिभावान् व्यक्तिलाई उसैका सिर्जनाले उजागर गर्छ। तर पनि औपचारिक र अभिलेखबद्ध प्रमाण भने भानुभक्तका पहिलो जीवनीकार मोतीराम भट्टले नै दिएका हुन्। नेपाल सरकार, नेपाली समुदाय, सिक्किम, दार्जिलिङका नेपालीभाषी, गैरआवासीय नेपाली संघ आदिले विद्यालय, संस्था, क्लब, पुस्तकालय आदिसँग भानुभक्तलाई जोडेर अमर बनाएका छन्। हालमा रम्घा डाँडोको धर्मशालामा नेपाल सरकारद्वारा थालनी गरिएको रामायण भवन निर्माणाधीन अवस्थामा छ। सोही क्षेत्रमा शिखरकटेरी नामको भानुगृह पनि पश्चिमाञ्चल विकास मञ्चले निकट भविष्यमा बनाउने लक्ष्य राखेको छ। अन्त्यमा, बेलायतको उत्तरपश्चिम इलाकामा रहेको वर्डस्वर्थ समाधि क्षेत्र र स्ट्र्याट्फोर्डस्थित संग्रहालयमा परिणत सेक्सपियरको घरघडेरीलाई यस लेखकले केही वर्षअघि प्रत्यक्ष हेर्ने मौका पाएको थियो। भानु जन्मस्थललाई त्यस्तै रूप दिएर साहित्यिक तीर्थस्थलका रूपमा विकास गर्न सके काठमाडौंपोखराको मध्यभागमा रहेको यस स्थानले पनि स्वदेशीविदेशी पर्यटक तान्न सक्ने प्रशस्त सम्भावना देखिन्छ। यस कार्यमा सरकारी होस्टे, निजी क्षेत्रको हैंसे, लेखकपत्रकारको प्रचार, समुदायको अग्रसरता र नेतृत्वको प्रतिबद्धता नितान्त आवश्यक छ। आचार्य व्यवस्थापनविद् हुन्।"
संरक्षण गर्नुपर्ने स्थल,"विकसित देशमा आफ्ना महत्वपूर्ण कविहरूसँग स्थान, विषय र सामग्रीलाई सरकारी निकायबाटै संरक्षण गर्ने चलन हुन्छ। नेपाल अविकसित मुलुकभित्र परेर होला, यस किसिमको संरक्षण गर्ने अभ्यास राम्ररी बसिसकेको देखिन्न। तर राज्यसत्ताले राजनीतिक दलका नेताका नाममा भने प्रतिष्ठान र संग्राहलय आदि खोल्ने गरेको देखिन्छ। यसबाहेक दल विशेषका नेताहरूका घरजग्गाको संरक्षणमा समेत राज्यसत्ताको चासो रहेको छ। राज्यसत्ताले ठूला कवि वा साहित्यकारतर्फ यस्तो चासो लिएको देखिन्न। २०७६ सालमा नेपाल प्रज्ञा प्रतिष्ठानले नेपाल सरकारलाई गुहारेर दुईजना कवि लक्ष्मीप्रसाद देवकोटा र बालकृष्ण समको घरजग्गा संरक्षण गर्ने कार्यको थालनी भने गरेको छ। यस परिप्रेक्ष्यमा नेपाली भाषामा आदिकवि ठानिएका भानुभक्त आचार्यकै वैयक्तिक जग्गा जमिनदेखि उनीसँग सम्बन्धित ठाउँ र विषयको संरक्षण हुन ढिलाइ भइसकेको छ। संरक्षणका निम्ति संघीय सरकारबाहेक गण्डकी प्रदेश सरकार, भानु नगरपालिका र नेपाल प्रज्ञा प्रतिष्ठानसमेत सक्रिय हुन सक्छन्। त्यसो त नेपाल सरकारले भानु जन्मस्थलको विकास होस् भन्ने हेतुले २०५२ सालमा भानु जन्मस्थल विकास समिति गठन गरेको थियो। समितिको नियमले भानु जन्मस्थल भनेर पूर्वमा मस्र्याङ्दी, पश्चिममा पल्याङ खोला, उत्तरमा फाउँदी खोला र दक्षिणमा वर भञ्ज्याङ डाँडो भनी परिभाषित गरेको छ। नियममा समितिको कार्य क्षेत्र विशेषगरी भौतिक विकाससँग सम्बन्धित देखिन्छ। यसको प्रचारप्रसारमा भने भानुभक्त र भानु जन्मस्थललाई राष्ट्रिय र अन्तर्राष्ट्रियस्तरमा चिनाउन र अन्य संरचना निर्माण गरी साहित्यिक पर्यटन गन्तव्यका रूपमा विकास गर्न गठन भएको समिति भनिन्छ। यसो गर्न त भानुभक्तलाई सम्झना जीवन्त राख्ने ठाउँ र वस्तुको संरक्षण आवश्यक हुन्छ। यसको नियममा भानुभक्तका सम्झना संरक्षण गर्नुपर्ने कामको उल्लेख देखिन्न। नियममै प्रचारप्रसारमा आएका कुरा उल्लेख गरी भानुभक्तका सम्झना स्थलहरूको संरक्षण, संवद्र्धन र निर्माण यस समितिलाई जिम्मा दिन आवश्यक छ। यस्तो संरक्षण राष्ट्रिय गौरवको विषय भएकाले संघीय सरकार, प्रदेश सरकार र भानु नगरपालिकामध्ये जुनसुकैले पनि यसको स्वामित्व लिन सक्छन्। तर भानुभक्त राष्ट्रिय धरोहर भएका कारण यसको जिम्मा संघीय सरकारले लिन आवश्यक हुन्छ। अहिले संघीय सरकार आफ्नो मातहतको उक्त समितिलाई नगरपालिकाको जिम्मा लगाएको बुझिन्छ। यसबाट संघीय सरकार राष्ट्रिय गौरवको विषयबाट पन्छिएको सन्देश प्रवाहित भएको छ। हुन त नेपाल प्रज्ञा प्रतिष्ठानले पनि लक्ष्मीप्रसाद देवकोटा र बालकृष्ण समको जन्मघर र घरघडेरी संरक्षण गर्न अग्रसरता देखाए झैं भानुको वास्तविक घडेरीलाई संरक्षण गर्न अग्रसरता देखाउन सक्छ तर भानुभक्तका सम्झनालाई जीवन्त राख्ने ठाउँ धेरै भएको र भानु जन्मस्थल विकास समिति गठन भई कार्यक्रम गरिरहेको परिप्रेक्ष्यमा भानुभक्तका सम्झनालाई संरक्षण र जीवन्त बनाउने जिम्मा पनि यही समितिलाई दिइनुपर्छ। नेपाली भाषामा आदिकवि ठानिएका भानुभक्त आचार्यकै वैयक्तिक जग्गा जमिनदेखि उनीसँग सम्बन्धित ठाउँ र विषयको संरक्षण हुन ढिलाइ भइसकेको छ। त्यसो भए भानुभक्तलाई जीवन्त बनाइराख्न सक्ने सम्झना केके छन् ? यहाँ १४ ओटा भानु सम्झनास्थलका नामको सूची दिन खोजिएको छ। सर्वप्रथम भानुभक्तको घरघडेरीबाट यसको चर्चा प्रारम्भ गरौं। भानुभक्तको घरघडेरी भन्नेबित्तिकै तीनोटा घडेरी देखिन आउँछन्, पहिलो बाबुहरू छुट्टिई भिन्न भएपछि बनेको शिखर कटेरीको घडेरी, दोस्रो भानुभक्तका ६ जना बाबुहरू सगोलमा छँदाको चुँदीबेंसीको पुरन्डिहीको घरघडेरी र तेस्रो बाबुहरू छुट्टीभिन्न भएपछि बनेको चुँदीबेंसीको भानुभक्तको आफ्नै स्वामित्वको घरघडेरी। यी तीनोटामध्ये उनकै स्वामित्वको रम्घाको घडेरी (शिखर कटेरी) र सगोलको चुँदीबेंसीको घडेरी (पुरन्डिही) संरक्षण हुँदै जान लागेका देखिन्छन्। यो पुरन्डिहीको घरघडेरीमा भानुभक्तको अक्षरारम्भ, व्रतबन्ध र दुइटा बिहे भएका थिए। तर बाबुहरू छुट्टीभिन्न भएपछि धनञ्जयले बनाएको र भानुभक्तले दीर्घ जीवन बिताएको चुँदीबेंसीको घडेरी भने अद्यापि संरक्षणको प्रतीक्षामा छ। त्यस घडेरीले चर्चेको अन्दाजी ३०३५ रोपनी जमिन उनकै सन्ततिको भोगचलनमा छ। भानुभक्त निश्चित रूपमा शिखर कटेरीमै बसेकाले यसको संरक्षणको औचित्य प्रस्टै छ। यसलाई पत्ता लगाउने श्रेय भने गोपाल पाँडेको नेपाली शिक्षा परिषद्लाई जान्छ। किनभने यो परिषद् २०२९ साल असारमा साहित्यिक कार्यक्रम गरी भानु जयन्ती मनाउन चुँदीरम्घा पुगेको थियो। त्यसैबेला यसले चुँदीरम्घामा भानुभक्तको जन्मस्थानको खोजी गर्यो र शिखर कटेरीमा भानुभक्तको गाउँको घर थियो भनी पत्ता लगायो। भानु जन्मस्थललाई साहित्यिक तीर्थस्थल र गन्तव्यका रूपमा विकास गरियोस् भनी परिषद्ले २०२९ पुस १९ गते तत्कालीन श्री ५ को सरकारका शिक्षामन्त्री ज्ञानेन्द्रबहादुर कार्कीसमक्ष भानु जन्मस्थल विकाससम्बन्धी एघारबुँदे स्मृतिपत्र पनि बुझाएको थियो। घरघडेरीको चर्चापछि भानुभक्तले पानी खाने गरेका चुँदीरम्घाका कुवा र तेल पेल्ने कोल भएको स्थलको चर्चा गरौं। उनले पानी खाने गरेको कुवाहरू चारोटा र एउटा तेल पेल्ने स्थल छन्, ती हुन्, रम्घाको पँधेरो, कदमे कुवा, साउने पानी कुवा र भ्याकुते कुवा, कोल्डाँडो। भानुभक्तको रम्घाको घर शिखर कटेरीदेखि अलिकति हिँडेर पुग्न सकिने रम्घाको पँधेरो शिखर कटेरीको पश्चिमोत्तर दिशामा अवस्थित छ। रम्घागाउँमा बस्दा भानुभक्तले यही पँधेराको पानी खान्थे। कदमे कुवा भानुभक्तको चुँदीबेंसीको पुरन्डिहीको सगोलको घरघडेरीदेखि दायाँ पछाडिपट्टि अवस्थित छ। कदमको रूखमुनि साधारण ढुंगाका छपनी ओछ्याएर बनाएको कुवा भएकाले यसलाई कदमे कुवा भनिएको हो। भानुभक्त र उनको संयुक्त परिवारले यसै कुवाको पानी खान्थे। पुरन्डिहीकै बायाँ उत्तरतर्फ साउने पानीको कुवा छ। यो पानी मीठो मानिन्छ। साउन लागेपछि धेरै पानी र हिउँदमा सुक्न पनि सक्ने कुवा भएकाले यसलाई साउने पानी कुवा भनिन्छ। यो कुवा पनि भानुभक्त र उनको संयुक्त परिवारले पानी खाने कुवा हो। छुट्टीभिन्न भएपछि बनेको धनञ्जयले पुरन्डिहीदेखि थोरै पूर्वतर्फ घरघडेरी बनाए। त्यो संरक्षणको प्रतीक्षामा रहेको यस घडेरीको घरबाट भानुभक्तले भ्याकुते कुवाको पानी खान्थे। तेल पेल्ने ठाउँ कोल्डाँडो पुरन्डिहीकै शीर्ष भागसँग जोरिएको छ। केही डँडेसो परेको यस भागमा तोरी, तिल पेल्ने कोल भएकाले त्यसलाई कोल्डाँडो भनिन्थ्यो, अचेल कोल छैन। कोलको गाडेको मक्किएको मुड्कोसम्म पंक्तिकारको नजरमा परेको थियो। त्यही कोलमा पेलेको तेल भानुभक्तले लगाएका थिए। त्यसैले भानुभक्तले पानी खाने गरेको यी चारोटा कुवा र तेल पेल्ने कोल निर्मित कोल्डाँडो भानुभक्तको सम्झनालाई जीवन्त बनाउने स्थल हुन्। भानुभक्तलाई सम्झाउने उल्लिखित आठोटा स्थलबाहेक अरू भानु नगरपालिका वा चुँदीभित्र चारोटा र चुँदी रम्घाबाहिर दुइटा स्थल छन्। चुँदीभित्रका चारोटा स्थलमध्ये एउटा हो कुल देवताको स्थान। यो पुरन्डिहीको घडेरीदेखि ठीक पूर्वपट्टि खोल्सामा अवस्थित छ। यहाँ भानुभक्तले प्रत्येक १२ वर्षको पहिलो वैशाख महिनामा आफ्ना अन्य चारजना बाबुका सन्तानसँग मिलेर कुलपूजा गर्थे। अर्को हो वराह कुलो र पिप्लेको चौतारो। गिरिधारीसँग झगडा गरी भानुभक्तले खनाएको वराह कुलो यही चौतारासम्म थियो। चौतारासम्म चुँदी खोलाको पानी बहेको वराह कुलो बाल्यवस्थामा पंक्तिकारले पनि देखेको थियो। अर्को मस्र्याङ्दी नदीको गाईथुने घाट, जहाँ भानुभक्तले अन्तिम सास लिएका थिए। अर्को स्थल भानु पुस्तकालय हो, जहाँ भानुभक्तका हस्तलिखित कागतपत्र छन्। यिनीहरू दीर्घकालीन संरक्षणको प्रतीक्षामा छन्। यो पुस्तकालय पनि भएकाले यसलाई भानु अनुसन्धान केन्द्रमा विकास गरी यसबाट भानुभक्तसम्बन्धी अनुसन्धान गराउन सकिन्छ। चुँदी रम्घाबाहिरका दुई स्थलमध्ये लमजुङ जिल्लामा पर्ने भोर्लेटार भनुभक्तका मावली गाउँ र तनहुँको सदरमुकाम दमौलीदेखि पश्चिमतर्फ देखिने अग्लो मानुङको डाँडो ससुराली गाउँ हुन्। भोर्लेटार गाउँमा भानुभक्तको पोथी फुकेको (पहिलोपल्ट सप्ताह भनेको) र कलाधरलाई मन्त्र सुनाएको ठाउँ हो। मानुङ गाउँ अहिले पर्यटकीय क्षेत्र बनेको छ, जहाँ भानुभक्तले दोस्रो बिहे गरेका थिए। आदिकवि भानुभक्त आचार्यलाई सम्झना दिलाउने यी १४ ओटा स्थल संरक्षण र संवर्धनको प्रतीक्षामा छन्। नेपाल सरकार, सरोकारवाला संस्था र निकायले यतातर्फ पनि चासो दिनु आवश्यक छ। किन सम्झने भानुलाई भानुभक्त र गिरिधारीको झगडाको बीउ"
पूर्वकप्तान जिदिन्कको सन्यास,"सिड्नी : अस्ट्रेलियन राष्ट्रिय फुटबल टोलीका पूर्वकप्तान माइल जिदिन्कले सक्रिय व्यावसायिक खेल जीवनबाट सन्यास लिएको घोषणा गरेका छन्। ३५ वर्षीय जिदिन्क अघिल्लो सिजनसम्म इङ्लिस प्रिमियर लिग क्लब एस्टन भिल्लाबाट व्यावसायिक फुटबल खेल्थे। जिदिन्क प्रिमियर लिग क्लब क्रिस्टल प्यालेसका पूर्वकप्तान पनि हुन्। अब जीवनको नयाँ अध्याय सुरु गर्ने समय आएको छ, आइतबार व्यावसायिक खेल जीवनबाट सन्यासको घोषणा गर्दै जिदिन्कले भने। उनले सन् २०११ देखि सन् २०१६ सम्म क्रिस्टल प्यालेसबाट खेलेका थिए। उनले क्लबमा कप्तानको भूमिका पनि निर्वाह गरेका थिए। उनकै कप्तानीमा क्रिस्टल प्यालेस सन् २०१३ मा पुनः प्रिमियर लिगमा बढुवा भएको थियो। त्यसपछि सन् २०१६ मा क्रिस्टल प्यालेस छाडेर एस्टन भिल्लामा आबद्ध भएका जिदिन्क सन् २०१९ सम्म त्यहाँ रहे। एस्टन भिल्लाबाट बाहिरिएपछि उनी पुनः अस्ट्रेलियाको ए लिग क्लबमा आबद्ध हुने चर्चा चलेको थियो। उनले आफ्नो व्यावसायिक खेल जीवनको सुरुआत पनि अस्ट्रेलियन लिगबाटै गरेका थिए। उनले सन् २००१ देखि सन् २००६ सम्म ए लिग क्लब सिड्नी युनाइटेडबाट खेलेका थिए। डिफेन्सिभ मिडफिल्डर जिदिन्कले आफ्नो युवा खेल जीवन पनि सिड्नी युनाइटेडबाटै प्रारम्भ गरेका थिए। एस्टन भिल्ला छाडेर ए लिगमा फर्कने चर्चा चलिरहेकै बेला उनले आइतबार अप्रत्याशित रूपमा व्यावसायिक खेल जीवनबाट सन्यास लिएको घोषणा गरेका हुन्। मेरो विचारमा खेल जीवनबाट बिदा लिएर अर्को अध्याय प्रारम्भ गर्ने यो उपयुक्त अवसर हो, उनले भनेका छन्। अस्ट्रेलियन राष्ट्रिय टोलीबाट भने उनले सन् २०१८ मै सन्यास लिएका थिए। उनले अस्ट्रेलियाका लागि ७९ खेल खेलेका थिए। उनले अस्ट्रेलियाको तर्फबाट तीनवटा विश्वकप पनि खेलेका थिए। जिदिन्कले व्यावसायिक खेल जीवनबाट सन्यास लिएको समाचार सार्वजनिक भएपछि पूर्वक्लब क्रिस्टल प्यालेसले उनी कुशल नेतृत्वकर्ता र महान् खेलाडी भएको प्रतिक्रिया दिएको छ।"
