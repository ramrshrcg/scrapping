शीर्षक,विवरण
कांग्रेसलाई बहकिन सुहाउँदैन,"प्रधानमन्त्री ओलीले दाहालनेपालको स्वार्थको रोटी सेकिदिएका भए आजको दुरुह परिस्थिति आउने थिएन। दुई अध्यक्षबीचको पौंठेजोरी खेलका कारण प्रधानमन्त्री केपी शर्मा ओलीले संघीय संसद्को प्रतिनिधिसभा विघटन गर्दा नेकपाको दाहालनेपाल समूह मर्माहत हुनुलाई जोकसैले बुझ्न सक्छ तर विघटनको छार्कोले प्रमुख प्रतिपक्षी नेपाली कांग्रेसमा मतमतान्तरको दायरा जसरी बढाएको छ; त्यसले भने निकै कौतूहल उत्पन्न गरेको छ। यो प्रतिक्रियामा सभापति शेरबहादुर देउवा केही नरम तथा वरिष्ठ नेता रामचन्द्र पौडेलसहितका नेता प्रधानमन्त्री ओली र विघटन कार्यप्रति नेकपाका दाहालनेपाल खेमाजत्तिकै आक्रामक देखिन्छन्। फरक दृष्टिकोण र कार्यनीतिका कारण विविधताबीचको एकताबाट गुज्रिएको कांग्रेसमा कम्युनिस्ट पार्टीको आन्तरिक कलहले अर्को वैचारिक कलहको स्थिति बनाएको छ मानौं प्रतिनिधिसभाको विघटन कांग्रेसकै कुनै एक गुटले गरेको हो। नेकपाका अध्यक्षद्वय ओली र दाहालबीचको व्यक्तिगत र गुटगत शक्ति संघर्ष र स्वार्थको चक्कीमा संविधान पिसिन पुगेको हो र संविधान पिस्नमा देशको प्रधानमन्त्रीको नाताले बढी दोष प्रधानमन्त्री ओलीमाथि नै जान्छ। भलै ओलीलाई यस किसिमको गैरसंवैधानिक, कठोर र अप्रिय निर्णय लिनका लागि बाध्य एवं विवश तुल्याउन दाहालनेपालको भूमिका किन नहोस्। यो अवस्थामा प्रमुख प्रतिपक्षको नाताले कांग्रेसले नेकपाका झगडिया गुटको आहोर नपसी कुनै गुटको मतियार नभई तटस्थ बस्तुगत धारणा राख्नुपर्ने हो। तर विडम्बना कम्युनिस्टको कचिंगलमा जानाजान धकेलिएको छ। प्रतिनिधिसभा विघटन संविधानविपरीत कार्य हो र संवैधानिक रूपमा यो निन्दनीय र भत्र्सनीय घटना हो। यस घटनाले करिब आठ दशक लामो कम्युनिस्ट आन्दोलन र आन्दोलनका उपलब्धिलाई धुलिसात तुल्याएको छ करिबकरिब भविष्यमा उठ्नै नसक्ने गरी। कांग्रेसलगायत गैरकम्युनिस्ट कित्ताका शक्तिहरूको क्षयीकरण कम्युनिस्टका लागि ऊर्जा बनेको हो, जसको जगमा कम्युनिस्ट पार्टीले दुईतिहाइनजकिको मत प्राप्त गरेर तीनै तह (संघीय, प्रदेश र पालिका) मा केही तहमा अपवादबाहेक करिबकरिब एकमना सरकार गठन गरी सञ्चालन गर्न सफल भएको हो। नेकपा यतिमाथि आउँदा कांग्रेस रसातलमा भासिन पुगेको हो। पाँच वर्षका लागि सत्ताको ढोका बन्द भएकै हो नेकपामा कुनै विग्रह नहुँदा। तर परिस्थिति त्यस्तो रहेन। नेकपा नराम्ररी फुट्यो। यसपटकको फुटाइ विगतका टुटफुटजस्तो छैन। करिब आठ दशकको कम्युनिस्ट इतिहासलाई चकनाचुर पार्दै र साम्यवादी नेताकार्यकर्ता तथा जनप्रतिनिधि (तीनवटै तह) का सरकारका नीति र व्यवहारका कारण नेपाली जनतामा कम्युनिस्ट सिद्धान्त र आस्थाप्रति चरम घृणा र अविश्वास पैदा भएकाले अहिले फुटेको पार्टी भोलि जुटे नै पनि जनताले पत्याउने र पछ्याउने अवस्था छैन। आजसम्म नेपाली जनताले कांग्रेसको विकल्पमा कम्युनिस्ट र कम्युनिस्टको विकल्पमा कांग्रेसलाई अपनाउँदै आएकामा अब उताका दिनमा त्यस किसिमको मानसिकता कायम रहने सम्भावना निकै कम छ। परिस्थितिमा आएको यस बदलाबलाई कांग्रेसले गम्भीरतापूर्वक लिन आवश्यक छ। पाँच वर्षका लागि बन्द भएको ढोका तीन वर्ष पुग्दानपुग्दै खोलिएको छ राजनीतिक रूपमा। प्रधानमन्त्रीले संविधान मिच्दा यो ढोका खुलेको हो। यद्यपि प्रत्येक संविधानलाई सत्ताधारी र टाठाबाठाले जहिल्यै पनि आआफ्ना सत्ता, स्वार्थ र वैभव प्राप्ति तथा संरक्षणको माध्यम र साधन बनाइआएका छन्। संविधानको आशय, भावना र मर्म एकातिर काम र व्यवहार अर्कातिर हुँदै आएको छ। उदाहरणका लागि संविधानमा लोककल्याणकारी राज्यको स्पष्ट प्रावधान रहे पनि आमजनताका हकमा त्यो प्रावधान कहिल्यै लागू हुँदैन। आमजनताले लोककल्याणकारी राज्य वा सरकारको अनुभूति कहिल्यै गर्न पाएका छैनन्। अनुकूल र प्रतिकूल दुवै अवस्थामा प्रत्येक शासकले आफ्ना पालामा संविधानमाथि थिचोमिचो गर्दै आएका छन्। यो मानेमा नेकपाका नेताद्वय दाहाल र नेपालले पनि संविधान मिच्न खोजेकै हुन्, विश्वेश्वरप्रसाद कोइरालाका भनाइ सापटी लिएर भन्दा आफूहरू साँढे बनेर संविधानलाई सण्ठी (सनपाटको डाँठ जो ज्यादै कमलो र कमजोर हुन्छ) को बार बनाउन खोजेकै हुन्। दुई गुटका नेताबीच संविधान मिच्ने प्रतियोगिता चल्दा कार्यकारी प्रधानमन्त्रीको हैसियतमा केपी ओलीले उछिनेका मात्र हुन्। नेपालको संविधान २०७२ को भाव र मर्मविपरीत दाहाल र नेपालले सरकारलाई नेकपाको मातहत र नियन्त्रणमा राखेर सञ्चालन गर्न खोजेका थिए; जसप्रति प्रधानमन्त्री ओली सहमत हुन सकेनन्, टेरेनन्। संसदीय परिपाटीको हाम्रो संविधानले सत्तारुढ पार्टीलाई चिन्दैन, सरकारलाई मात्र चिन्छ। साम्यवादी संविधानले चाहिँ बढी मात्रामा सत्तासीन पार्टीलाई चिन्छ। प्रधानमन्त्री ओलीले दाहालनेपालको स्वार्थको रोटी सेकिदिएका भए आजको दुरुह परिस्थिति आउने थिएन। यसर्थ कांग्रेसले कम्युनिस्टका दुई गुटको झगडामा कतैतिर पनि ओहोर पस्न ठीक हुँदैन। यहाँ प्रश्न आउँछ के संविधान मिचिएको घटनाप्रति मूकदर्शक भएर बस्ने ? संविधानमाथि अतिक्रमण हुँदा रमिते र निरिह भएर बस्ने सवालै आउँदैन। अझ वर्तमान संविधान निर्माण कांग्रेसको अगुवाइमा भएको र कम्युनिस्टका लागि यो संविधान साम्यवादतर्फ लम्किने माध्यम वा साधन मात्र भएकाले संविधानको संरक्षण, सम्मान र पालनामा अरू दलको तुलनामा कांग्रेसले नै बढी चासो र सजगता अपनाउनुपर्नेमा दुईमत छैन। तर यसलाई विडम्बना नै मान्नुपर्छ कि संविधान मिचाहासँगको कार्यगत एकतामा नेपाली कांग्रेस संविधानको संरक्षणको निम्ति अर्थात् प्रधानमन्त्री ओलीको गैरसंवैधानिक कदमविरुद्ध सडकमा पोखिएको छ। कांग्रेसको यस हरकतले राष्ट्रिय राजनीतिमा आएको अजंगको फेरबदललाई उसले सामान्य रूपमा लिएको प्रतीत हुन्छ। मानौं यसमा विगतको मनोविज्ञानले काम गरेको होस्। आजको अवस्था हिजोका दिनमा संयुक्त आन्दोलन गरेको जस्तो होइन। हिजोका दिनमा प्रणाली परिवर्तनको प्रश्न थियो। आज प्रणालीको संस्थागत विकास र समसामयिक सुधारका प्रश्न छन्। योे कार्य सम्पन्न र सम्पादन गर्न कांग्रेसले प्रजातान्त्रिक कित्ताका दल वा शक्तिहरूलाई एकत्रित गरी आफ्नो नेतृत्वमा परिचालन गर्नुपर्ने विशिष्ट परिस्थिति निर्माण भएको छ। यथार्थमा कांग्रेसले आजपर्यन्त खासै महत्व नदिइराखेको बी पीपथ लाई मन, वचन र कर्मले नै इमानदारीपूर्वक आत्मसात गर्ने उपयुक्त समय आएको छ। देशको विद्यमान विशिष्ट परिस्थितिले बीपीद्वारा प्रतिपादित राष्ट्रिय मेलमिलाप नीतिको माग गरेको छ। प्रतिनिधिसभा विघटनविरुद्ध अदालतमा मुद्दा परिसकेको परिप्रेक्षमा धैर्यपूर्वक फैसला कुर्दै अदालतप्रति आस्था र विश्वास दर्शाउनु तथा संसदीय लोकतन्त्रको संस्थागत विकास एवम् सुदृढीकरणका लागि गैरवाम कित्ताका दल वा शक्तिहरूलाई समेटेर न्यूनतम सहमतिका आधारमा कार्यगत एकता कायम गरी सहकार्यका निम्ति नेतृत्व प्रदान गर्नु कांग्रेसको वर्तमानको मुख्य कार्यभार हो। यति काम गर्न तयार भयो भने कांग्रेस बीपी कोइरालाद्वारा प्रतिपादित एवम् अवलम्बित राष्ट्रिय मेलमिलापको नीतितर्फ पुनः फर्किएको मानिनेछ। राष्ट्रिय मेलमिलापको नीति छाड्दाको परिणति कांग्रेसले भोगी नै सकेको छ। कम्युनिस्टसँगको सहकार्य वा कार्यगत एकता कांग्रेसलाई सर्पको चुम्बनसरह भइआएको छ, जसको भुक्तभोगी र जीवित साक्षी ऊ स्वयं नै छ। यस विषयमा उसले द्विविधा वा भ्रम पाल्न आवश्यक छैन। परिस्थितिले फेरि एकपटक कांग्रेसका काँधमा युगीन जिम्मेवारी सुम्पिन लागेका कारण सो पार्टी नेतृत्वले नेपाली जनताको मनोविज्ञान र आकांक्षाअनुरूप चरित्रगत, व्यवहारगत र प्रवृत्तिगत सुधार एवम् परिमार्जनका लागि आत्ममूल्यांकन र आत्मसमीक्षा गर्न अत्यावश्यक छ। किनकि विगतका कैयौं नीतिगत प्रश्न, घटना, प्रवृत्ति तथा व्यवहारले उसको छवि अपेक्षाअनुरूप सफा र स्पष्ट छैन, जसले नेपाली राजनीतिमा कम्युनिस्टलाई ऊर्जा र उर्वरक भूमि प्रदान गर्यो। कांग्रेस नेतृत्वबाट विगतका गल्ती र कमजोरीको पुनरावृत्ति हुँदैन भन्नेमा आम नेपालीलाई आश्वस्त र विश्वस्त तुल्याउन त्यत्तिकै जरुरी छ। यो यसकारण कि कम्युनिस्टसँग बिरक्तिएका र झस्किएका नेपाली जनताको नजर फेरि कांग्रेसमाथि केन्द्रित हुन थालेको छ। कम्युनिस्टको पतनका कारण कांग्रेस फेरि एकपटक अन्तिम र एक मात्र विकल्पका रूपमा खडा हुन पुगेको छ। यसर्थ कांग्रेसले पनि उसप्रतिको जनआस्था र विश्वास जोगाइराख्न सकेन भने जनता अन्य विकल्प खोज्न बाध्य हुनेछन्। त्यस्ता विकल्प अकल्पनीय घातक एवं खतरनाक पनि हुन सक्छन्। यो पक्षप्रति देशमा क्रियाशील सबै राजनीतिक दलहरू गम्भीर एवं संवेदनशील हुन त्यत्तिकै जरुरी छ। यी सबै सम्भावित परिस्थिति र परिणामलाई दृष्टिगत गर्दै कांग्रेसले गैरवाम कित्ताका दल र शक्तिहरूलाई उदारमना भाव र व्यवहारका साथ संविधानको रक्षा र निर्वाचन तयारीमा जुट्नु यो घडीको प्रमुख कार्यभार हो। अब सडकमा पोखिनुको अर्थ र औचित्य देखिँदैन। सडक आन्दोलनबाट ढाल्नुपर्ने कुनै स्थायी संस्था वा शक्ति छैन। कामचलाउ भइसकेको सरकारविरुद्ध सडक आन्दोलन गर्नुभन्दा अदालतले प्रतिनिधिसभालाई पुनर्जीवित नगराएको अवस्थामा घोषित मितिमा मध्यावधि निर्वाचनको प्रत्यभूतिसहित वातावरण तयारीमा लाग्नु बुद्धि र विवेकको परिचायक हुनेछ। अतः निकट भविष्यमा राष्ट्रको गहनतम् जिम्मेवारी वहन गर्न लागेको शक्तिले कसैको लहैलहैमा अनुत्तरदायी र उरन्ठेउलो व्यवहार तथा प्रवृत्ति देखाउन मिल्दैन।"
सिकाइ माध्यमबाट शिक्षालाई समृद्धिसँग जोडौं,"जैविक प्रविधि तथा सूचना प्रविधिको उच्चतम विकासपछि विश्वले जलवायु परिवर्तन, मानवको अमरत्व तथा अन्य ग्रहमा मानव बस्ती विस्तारतर्फ लगानी तथा शिक्षालाई उन्मुख गरिरहेको वर्तमान अवस्थामा अधिकांश हामी नेपाली दुई छाक भरपेट खाना, ओत लाग्ने सामान्य छाना तथा मौसमी प्रतिकूलताबाट सुरक्षित रहनका लागि नानाबारेमा सोच्दैमा अन्य विषयवस्तुतर्फ ध्यान दिन नसकेको अवस्थामा छौं। सामान्य प्राकृतिक विपद्देखि कोभिड १९ जस्ता महामारीसम्मका लागि विश्व समुदायको मुख ताक्नुपर्ने एकातिरको राष्ट्रिय अवस्था छ भने अर्कातिर केही उच्च कौशल प्राप्त तथा धनाढ्यहरूले यहाँको सम्पत्ति बसाइँसराइ गरी अन्य मुलुकमा समेत सारेको अवस्था छ। यिनै अवस्थाको वस्तुगत अनुवाद शिक्षा, स्वास्थ्य तथा रोजगारको वर्तमान उपलब्धता हो। यी तीनवटा तथ्यको समष्टिगत संयोजनलाई अन्तर्राष्ट्रिय संस्थाहरूले मानव विकास सूचकांक नाम दिएका छन्। मानव विकास सूचकांकका दृष्टिले हाम्रो स्थान विश्वको दाँजोमा मात्र होइन; छिमेकीका तुलनामा पनि उत्साहप्रद भएको मान्न सकिने अवस्था छैन। यस आलेखमा शिक्षा तथा रोजगारका क्षेत्रमा हामीले गरेका प्रयास तथा जोड दिनेपर्ने क्षेत्रका बारेमा चर्चा गरिनेछ। सनातन धर्मले उपासनाका माध्यमबाट शक्ति हासिल गर्न सकिनेमा जोड दिएको पाइन्छ। मानवमा अन्तरनिहित शक्तिका आधार शिक्षा, स्वास्थ्य र रोजगारका माध्यमबाट प्रकट हुने भएकाले शिक्षालाई ज्ञानशक्ति, स्वास्थ्यलाई कर्मशील शक्ति तथा रोजगारलाई ऐश्वर्य शक्तिका रूपमा पनि बुझ्न सकिन्छ। ज्ञानशक्तिको उपासनाका लागि सरस्वती वन्दना, ऐश्वर्य शक्तिको उपासनाका लागि लक्ष्मी वन्दना तथा कर्मशक्तिको उपासनाका लागि भगवती वन्दना हाम्रो सनातनी परम्परा नै हो। उपासनालाई साधना, परिश्रम तथा मेहनतका रूपमा पनि बुझ्न सकिन्छ। यी तीनवटा शक्तिमध्ये सरस्वती तथा भगवती वन्दनालाई लगानीका रूपमा पनि अथ्र्याउन सकिन्छ भने लक्ष्मी वन्दना भने नतिजा नै मान्नुपर्ने हुन्छ। यी तीनवटै शक्ति आपसमा अन्योन्याश्रित मात्र होइन कि विशेष क्रममा समेत रहेका हुन्छन्। एउटा शक्तिको उपार्जन नभई अर्को शक्तिको उपार्जन व्यक्तिका लागि उपयोगी भए पनि समाजका लागि उपयोगी नहुन सक्छ। पहिलो क्रममा ज्ञानशक्ति दोस्रो क्रममा कर्म शक्ति र अन्तिम क्रममा ऐश्वर्य शक्ति नै उपयुक्त क्रम मान्न सकिन्छ। ज्ञानशक्ति तथा कर्म शक्तिले संस्कार निर्माणमा सघाउ पुर्याउँछन् भने कर्म तथा धनशक्तिले आविष्कारमा मद्दत पुर्याउँछन्। यही आविष्कार नै उद्दमशीलता हो। यसका लागि कर्मस्थल अथवा कार्यस्थल उपयुक्त हुनुपर्छ। यही उद्देश्यबाट प्रेरित भएको क्रम नै तार्किक तथा वैज्ञानिक भएकाले यसलाई नै कार्यस्थलको शिक्षा अथवा व्यावसायिक शिक्षा मान्न सकिन्छ। कक्षाकोठाको सिकाइ ज्ञान तथा कार्यस्थलको सिकाइ कर्मका रूपमा अर्थ लगाउने हो भने उपयुक्त ज्ञान तथा उपयुक्त कर्मले मात्र वास्तविक ऐश्वर्य प्रदान गर्न सक्छ। यही ऐश्वर्य नै सम्मानित रोजगार अथवा मर्यादित काम पनि हो। के हाम्रा शिक्षालय तथा शिक्षा प्रणाली यसका लागि तयार गरिएका छन् त ? शिक्षा नीतिमै उल्लेख गरिएको शिक्षालाई सीपसँग जोड्ने, सीपलाई श्रमसँग जोड्ने, श्रमलाई उत्पादनसँग जोड्ने, उत्पादनलाई रोजगारसँग जोड्ने, रोजगारलाई विकाससँग जोड्ने र विकासलाई समृद्धिसँग जोड्ने वाक्यांशको आशय पनि ज्ञानशक्ति, कर्मशक्ति तथा ऐश्वर्य शक्तिको सबल बन्धनमा समुचित लगानी तथा व्यवस्थापनमा प्राथमिकता दिने भन्ने नै हुन आउँछ। यो भनाइको आशय पनि शिक्षा र रोजगारको अन्तरसम्बन्धलाई स्विकारी यही सम्बन्धलाई प्राथमिकतामा राखेको भन्ने लगाउनुपर्ने हुन्छ। के हाम्रो शिक्षा प्रणाली त्यसैअनुरूपको छ त ? शिक्षा प्रदान गर्न शिक्षक, शिक्षालय तथा शिक्षण सामग्रीहरूको आवश्यकता पर्छ। यिनीहरूको समन्वयात्मक तथा समुचित प्रयोग नै सफल शिक्षण हुन आउँछ। औपचारिक शैक्षिक योग्यता हासिल गरेर शिक्षण संस्था तथा कार्यस्थलमा हुने कार्यबारेमा यथेष्ट अनुभव अथवा अवलोकन गरेको व्यक्ति नै शिक्षकका लागि उपयुक्त पात्र हुन सक्छ। त्यसैगरी शिक्षक हुनका लागि आवश्यक अनुमति प्राप्त गरी सेवामा प्रतिस्पर्धाका आधारमा सफल ठहरिएको तथा आवधिक मूल्यांकनका माध्यमबाट क्षमता परीक्षण तथा विकासका लागि तत्पर शिक्षक नै उपयुक्त ठानिन्छ। पाठ्यक्रम तथा राष्ट्रिय पेसागत सीप प्रणालीका उत्पादन तथा उत्पादन प्रक्रियासँग जोड्ने गरी बनाइएको हुनुपर्छ। सिकाइ उद्देश्य तथा उपलब्धि र सिकाइ विधि तथा सिकाइस्थल निर्धारण गरिएको पाठ्यक्रम उत्पादन तथा उत्पादन प्रक्रियाका लागि सहयोगी पुस्तिका वा कार्यविधि सावित हुन जान्छ। उत्पादनस्थल प्रयोगशाला नभई कार्यशालामा समेत रूपान्तरण भएको हुनुपर्छ। यो रूपान्तरणमा उद्योग तथा व्यवसायी सहभागी मात्र होइन; व्यक्तिगत, समूहगत तथा संस्थागत तवरले समेत साझेदार हुने वातावरण निर्माण गर्नुपर्छ। यो अवस्था निर्माण गर्नका लागि आवश्यक पर्ने आर्थिक लगानी उत्पादन अभिवृद्धिका लागि जनशक्ति निर्माण र जनशक्ति निर्माणका लागि शिक्षणप्रशिक्षणका क्रममा हुनु नै एक आयामिक परिवर्तन हुन जान्छ। त्यसैले हालसम्म परम्परागत सोचमा रहेको रोजगारका लागि शिक्षाबाट माथि उठेर शिक्षाका लागि रोजगारको अवधारणा नै उपयुक्त हुन्छ। पाठ्यक्रम निर्माणमा अपनाइएका विधिहरूको हालको प्रक्रिया हेर्दा निर्णयकर्ताले व्यवस्थापकीय अथवा प्राज्ञिक आधारमा पेसा आकलन गरी यसका लागि द्रूत बजार लेखाजोखा तथा तालिम आवश्यकता पहिचानका माध्यमबाट प्रमाणित गर्ने गरिँदै आएको देखिन्छ। यसबाट बजारमा प्रचलित पेसा, व्यवसाय तथा यसमा हुन सक्ने सम्भावित रूपान्तरणको आकलनमा पेसा व्यवसायी सक्रिय सहभागिता भएको देखिँदैन। उसले आफ्नो लगानीको परिमाण तथा लगानीको आकांक्षा गोप्य नै राखेको पाइन्छ। यो गोप्यता उजागर गर्ने वातावरण निर्माण गर्न सकेमा माथिको अन्योन्याश्रित अन्तरसम्बन्ध स्थापित गर्न सकिन्छ।् शिक्षालाई समृद्धिसम्म जोड्नका लागि आफैंमा विश्वस्त भएको, औपचारिक विषयविज्ञबाट सल्लाह लिनमा हीनताबोध नगर्ने र आफूले गरेका कामको दीर्घकालीन प्रभावका बारेमा आश्वस्त राजनीतिक नेतृत्व अपरिहार्य भएको छ। पेसा व्यवसायी तथा लगानीकर्ताको सञ्चालित व्यवसाय विकास तथा विस्तारका लागि प्रक्षेपित मानव संसाधन विकास योजना नै शिक्षा र उत्पादन चक्रलाई जोड्ने एक कडी हुन सक्छ। यसका लागि उद्योग व्यवसायीलाई सहुलियती कर्जा, आन्तरिक कर तथा राजस्वका दरहरूमा सहुलियत, संलग्न जनशक्तिको क्षमता विकासमा सहयोग र यी सम्पूर्ण प्रक्रिया सुलभ तथा सहज देखिने गरी संस्थागत कानुनी संरचना विकास नै एक सबल आधार हुन जान्छ। माथि भनिएको कामको कार्यान्वयनका लागि संलग्न नेता तथा व्यवस्थापकमा योग्यता, नेतृत्व क्षमता तथा सामाजिक विश्वसनीयता अत्यन्तै आवश्यक पर्छ। योग्यता भनेको बाह्य औपचारिक प्रमाणपत्र मात्र नभई नेतृत्वको आन्तरिक कौशल तथा आत्मविश्वास पनि हो। निर्धारित कामका लागि आफैंलाई उपयुक्त ठान्न नसक्ने नेतृत्व तथा व्यवस्थापकले कार्य सम्पादन गर्न कठिन हुन्छ। अध्ययन तथा अनुभव दुवैबाट क्षमता प्राप्त हँुदै जान्छ। आफूले पाएको जिम्मेवारी निर्वाह गर्ने क्षमता तथा अठोट महŒवपूर्ण हुन्छ। नेतृत्व विकास अथवा छनोट प्रक्रिया पनि मानकमा आधारित, विश्वसनीय तथा स्वार्थरहित सम्यक् अभिप्राय उत्प्रेरित हुनुपर्छ। नेतृत्वले विषयवस्तुको बोध, संगठन तथा समुदायको मनोविज्ञान र दिगोपनका लागि आर्थिक प्रभावबारेमा समेत हेक्का राख्नुपर्छ। काम तथा जीवनबीचको सन्तुलन नै अत्यधिक परिणामका लागि उत्प्रेरक मान्ने प्रचलन छ। विधिपूर्वक निर्धारण गरिएको काम अथवा नेतृत्व अवकाशपश्चात् पनि उत्तिकै स्मरणीय तथा सम्मानित हुन्छ। यही नै लौकिक तथा परलौकिक विश्वसनीयता हो। शिक्षा क्षेत्रमा मात्र होइन; अन्य क्षेत्रमा समेत नेतृत्व गरिरहेका पदाधिकारीहरूमा के पर्याप्त योग्यता, नेतृत्व क्षमता तथा सामाजिक विश्वसनीयता छ ? नेतृत्व छनोटपछि कार्यान्वयनका बारेमा समेत चर्चा गरौं। कार्यान्वयन परिणाममुखी तथा मुनाफामुखी हुन्छ नै। यसमा तीनवटा अवधारणाका बारेमा समेत चर्चा गर्न सकिन्छ। पहिलो महान् तथा विश्वसनीय कार्यान्वयन। दोस्रो कार्यसूची तथा तथ्यमा आधारित कार्यान्वयन र तेस्रो महŒवाकांक्षा तथा लगानीमा आधारित कार्यान्वयन। पहिलोमा नयाँ सोच नै प्रधान हुन्छ। यसको कार्यान्वयनमा धेरै समय लाग्ने हुँदा तथा सर्वसाधारणले यसलाई ग्रहण गर्न अभ्यस्त नभइसकेकाले यो मुनाफाका हिसाबले त्यति प्रभावकारी देखिँदैन। दोस्रो अवधारणाअनुसार प्रमाणित तथ्यका आधारमा कार्य सम्पादन हुने हुँदा यो प्रभावकारी तथा नतिजामुखी हुन्छ। पहिलोको तुलनामा यसको मुनाफा धेरै हुन्छ। तेस्रो अवधारणा बृहत् स्रोत परिलक्षित तथा उत्कट महत्वाकांक्षामा समेत आधारित भएकाले यसको प्रभावकारिता सिद्ध हुन सकेमा मुनाफा असाध्यै धेरै हुन्छ। शिक्षा क्षेत्रमा प्रमाणित तथ्य तथा दृष्टिकोणका आधारमै लगानी गरिने हुँदा तेस्रो खालको अवधारणा कारगर नै हुन्छ प्रभावकारिता तथा उच्च मुनाफाका हिसाबले। लगानीकर्ता नै विकासका उपक्रममा उत्प्रेरित हुने यो अवधारणा सार्वजनिक तथा निजी साझेदारीको उत्कृष्ट नमुना पनि हुन्छ। त्यसैले शिक्षालाई समृद्धिसम्म जोड्नका लागि आफैंमा विश्वस्त भएको, औपचारिक विषयविज्ञबाट सल्लाह लिनमा हीनताबोध नगर्ने र आफूले गरेका कामको दीर्घकालीन प्रभावका बारेमा आश्वस्त राजनीतिक नेतृत्व अपरिहार्य भएको छ। त्यसै आफूलाई योग्य महसुस गर्ने, अध्ययन तथा अनुभवका माध्यमबाट प्रशिक्षित तथा दीक्षित भएको अवकाशपछि पनि सम्पादित काममा संशय नआओस् भनेर सचेत प्रशासनिक नेतृत्वसमेत अपरिहार्य छ। यही नै आन्तरिक तथा बाह्य क्षमता विकास हो। छिटो तथा व्यापक नतिजाका लागि लगानीको दृष्टिकोण धेरै प्रभावकारी देखिएकाले र यो निजी क्षेत्र नै भएकाले सरकारले अंगीकार गरेको सार्वजनिक निजी साझेदारी नीतिअनुरूप नै कार्यस्थलमा आधारित सिकाइ माध्यमबाट शिक्षालाई समृद्धिसम्म जोड्ने अवधारणाको अनुसरण नै व्यावसायिक शिक्षाको पहिलो नीतिगत खुट्किलो हुनुपर्छ।"
घाइते फुटबल खेलाडी विमल र विक्रमको कतारमा उपचार गरिने,काठमाडौं : घाइते नेपाली फुटबल खेलाडी विमल घर्ती मगर र विक्रम लामाको कतारमा उपचार गरिने भएको छ। राष्ट्रिय फुटबल टोलीका महत्वपूर्ण खेलाडी मगर र लामाको उपचारका लागि अखिल नेपाल फुटबल सङ्घ (एन्फा) ले कतार फुटबल सङ्घलाई अनुरोध गरेको थियो। कतारले सहमति जनाएपछि अब दुवै खेलाडीको उपचार विदेशमा हुने भएको हो। एन्फा प्रवक्ता किरण राईका अनुसार मगर र लामा घाइते भएपछि दुवैले बन्द प्रशिक्षण गुमाएका छन्। दुवै खेलाडी एक वर्षपछि राष्ट्रिय टोलीमा फर्किएका हुन्। घाइते भएका कारण उनीहरुले प्रशिक्षण तथा विश्वकप फुटबलको छनोट खेल गुमाउने राईले बताए। लामाको खुट्टाको चोट बल्झिएको छ। उनी थ्री स्टारबाट खेल्ने क्रममा तीन वर्षअघि घाइते भएका थिए। मगर भने बन्द प्रशिक्षणका क्रममा घाइते भएका हुन्। उनको घुँडामा गम्भीर चोट लागेको छ। यसअघि एन्फाले नवीन महर्जन र रवीन श्रेष्ठलाई उपचारका लागि कतार पठाएको थियो।
फुटबलमा छाएकी सावित्रा,"काठमाडौं : सावित्रा भण्डारी आफूले आफैंलाई भन्छिन्, साम्बा। खुबै गर्व छ, उनलाई यो उपनाममा। उनी फुटबलको मैदानमा जति मज्जाले छाउने गर्छिन् नि, त्यत्तिकै पल्सर स्पोर्ट्स अवार्डका पछिल्ला संस्करणमा पनि छाएकी छिन्। उनी वर्ष २०७५ को महिलातर्फका उत्कृष्ट खेलाडी अवार्ड विजेता हुन्। त्यो वर्ष उनी पिपुल्स च्वाइस अवार्डका लागि पनि एक प्रत्याशी थिइन्। त्यति मात्र कहाँ हो र, उनी वर्ष २०७३ र २०७४ मा पनि महिलाफर्तको उत्कृष्ट खेलाडीको मनोनयनमा परेकी थिइन्। यो सबै उनले मैदानमा राम्रो प्रदर्शन गरेर त सम्भव भएको हो, त्यो पनि साम्बा पारा, त्यसो भनेको ब्राजिली स्वाद मिसिएको फुटबल। वर्ष २०७६ को पिपुल्स च्वाइस अवार्डमा फेरि एकपल्ट उनको नाम परेको छ। जुन दिन त्यस विधाका प्रत्याशीको नाम घोषणा भयो, यसमा आफ्नो पनि उपस्थिति देखेपछि भन्थिन्, मैले त दोस्रो मौका पनि पाएँ। यो खुसीको उद्घोष थियो। तर जतिबेला फुटबलबारे खास वार्ता चलाउनुपर्छ, उनी अति साह्रो गम्भीर पनि हुन्छिन्। खासमा उनको मनमा केही बिझेको छ र त्यो हो, स्वर्ण जित्न नसक्नुको दुःख। वर्ष २०७६ मा भएको १३औं दक्षिण एसियाली खेलकुदमा महिला फुटबल पोखरामा भएको थियो। उनको धोको थियो, आफ्नै घरमा भएको फुटबलमा स्वर्ण जित्ने, तर त्यो पूरा हुन सकेन्। नेपाल रजतमै सीमित रह्यो। त्यसो त नेपालले अहिलेसम्म भारतलाई नहराएको पनि होइन्, तर निर्णायक पदक छुने खेलमा भने नेपाल पछाडि पर्दै आएको छ। यसैले हो, सावित्राको मन पोल्ने। एक प्रकारले भन्दा सावित्रा दक्षिण एसियाली महिला फुटबलका नम्बर १ खेलाडी हुन्। उनले यो दाबीको पुष्टि भारतको मैदानमै गरेकी छिन्, वर्ष ०७६ मा त्यहाँ भएको महिला लिगमा तहल्का मच्चाएर। इन्डियन वुमेन्स लिगमा उनको गोकुलम केरला टिम विजेता नै रह्यो। उनले ती सबै टिमविरुद्ध राम्रो मात्र खेलेनन्, गोलको शृंखला नै चलाइन्, जसमा भारतका प्रमुख खेलाडी थिए। भारतीय टिमका मुख्य खेलाडी बाला देवीले बारम्बार दोहोर्याएर भनेकी छिन्, सावित्रा अब्बल दर्जाकी खेलाडी हुन्। त्यसैले त नादेझ्दा कपमा नेपाल उपविजेता रह्यो। घरेलु फुटबलमा त झन् के कुरा गर्ने, उनले वर्ष २०७६ मा आठौं राष्ट्रिय खेलकुदमा स्वर्ण हात पारिन्, प्रधानसेनापति कप जितिन्, अनि नेपालका लागि सर्वाधिक गोलको कीर्तिमान पनि राखिन्। यहाँनिर प्रश्न फेरि त्यही, अब के त ? भारतलाई हराएर ठूलो सफलता हात नपरेसम्म उनको मनले सन्तोष मान्ने छैन।"
