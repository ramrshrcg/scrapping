शीर्षक,विवरण
सानो गल्तीको भयावह दुष्परिणाम,"बीपीको निधन भएको ३८ वर्ष भयो। यो अवधिमा नेपालका सबै शक्तिले सर्वाधिक रूपमा खोजेको व्यक्ति बीपी नै हुनुहुन्छ। उहाँका विचार अहिले पनि मुलुकको राजनीतिक, आर्थिक र मुलुकको अस्तित्व जोगाउन त्यत्तिकै समसामयिक देखिन्छन्। उहाँ जीवित छँदा जुन जुन शक्तिले विरोध गरे, राजासँग द्वन्द्व होइन र पञ्चायतमा समर्पण हुन सक्दैन भन्ने नारा दिएर २०३३ साल पुस १६ गते स्वदेश फर्कंदा तत्कालीन पञ्चायत व्यवस्थाभित्र घुसेका विदेशी शक्तिका दलालहरूले उहाँलाई फाँसी दिनुपर्छ भन्ने माग गर्दै प्रस्ताव नै पारित गरे। तिनीहरू नै अहिले बीपी विचारका सर्वाधिक समर्थक बनेका छन्। बीपी जीवित छउञ्जेल सर्वाधिक विरोध गर्ने पञ्चहरू मात्र होइन, कतिपय कम्युनिस्ट पनि बीपीलाई एक राष्ट्रभक्त राजनीतिज्ञ मान्न थालेका छन्। बीपीको निधन भएको यति धेरै वर्षपछि पनि किन उहाँको यति धेरै चर्चा हुन्छ ? उहाँको निधनपछि प्राध्यापक यदुनाथ खनालले भनेका थिए, किताब पढ्ने नेता अब नेपालमा रहेनन्। उहाँ एक स्वप्नदर्शी नेता हुनुहुन्थ्यो र प्रधानमन्त्री भएर ०१६ सालमा संयुक्त राष्ट्रसंघको महासभामा भाग लिँदा उहाँ जसरी प्रस्तुत हुनुभयो, विश्वका ठूला नेताहरूको समकक्षमा पुग्नुभएको थियो। अब त्यो स्तरको नेता नेपालमा कोही छैन। प्राध्यापक खनाल उक्त महासभाको प्रतिनिधिमण्डलमा नेपालको तर्फबाट सदस्य हुनुहुन्थ्यो। यस आलेखमा उहाँको जीवनको अन्तिम समयमा जुन घटना भयो, त्यसको चर्चा गर्नेछु। २०३३ साल पुस १६ गते राष्ट्रिय मेलमिलापको नीति लिएर स्वदेश फर्कंदा उहाँलाई विमानस्थलबाटै पक्राउ गरियो। त्यतिबेला उहाँविरुद्ध सात मुद्दा अदालतमा थिए। त्यसमध्ये केहीमा फाँसीसम्म हुन सक्थ्यो। त्यसपछिका अनेक उथलपुथलपछि उहाँलाई फाँसी होइन, रिहा गर्न राजा बाध्य भए। गम्भीर बिरामी भएपछि अमेरिकामा उपचार गर्न राजा वीरेन्द्रले नै अग्रसरता देखाएर उहाँको उपचार भयो। बीपी र राजाका बीचमा मेल हुन नदिन बाह्य शक्तिले अनेक षड्यन्त्र गर्यो र विद्यार्थी आन्दोलन भयो र त्यसलाई समाप्त गर्न राजाले पञ्चायत व्यवस्थामा जनमत संग्रहको घोषणा गरे। जनमत संग्रह कसले गराउने बहस हुँदा अरू नेता राष्ट्रिय सरकारको मातहतमा हुनुपर्छ भन्नेमा रहे। तर बीपीले यसबेला राष्ट्रिय सरकारको प्रश्न उठायौं भने जनमत संग्रह नै नहुन सक्छ। ०७ सालमा राजा त्रिभुवनले घोषणा गरेका आम चुनाव नभएर ठूलो संघर्षपछि ०१५ सालमा चुनाव भएको थियो। यदि पञ्चायत नै जिताउनु छ भने जनमतसंग्रह किन भन्दै बीपी राष्ट्रिय सरकारको पक्षमा हुनुभएन। पञ्चायतले नै गराएको चुनावमा बहुदल पराजित भएर पञ्चायत नै जितेको घोषणा भयो। स्वाभाविक थियो बहुदल हारको दोष बीपीमाथि लगाइयो। गणेशमानजी स्वास्थ्य परीक्षण गर्न दिल्ली जानुभयो। किसुनजी यसै पनि पञ्चायतप्रति नकारात्मक हुनुहुन्थ्यो। ०१७ साल पुस १ गते गिरफ्तार भएर ८ वर्षपछि बीपी गणेशमानजी छुट्दा पनि उहाँ रिहाइ हुन मान्नुभएन। अरू २ वर्ष जेल बसेर छुट्नुभयो। बीपीलाई राजाले भेटेर उहाँको सल्लाह मानेको भए सायद जघन्य घटना हुने थिएन। भइहालेको भए पनि त्यो रहस्यमय हुने थिएन। जीवनको अन्तिम समयमा बीपीले प्रयोग गर्ने गरेको नियतिले अर्कै खेल खेल्नु थियो। त्यतिबेला बीपीलाई नभेट्ने राजाको सानो गल्तीको परिणाम भयावह भयो। प्रजातन्त्र पराजयले तरुण विद्यार्थीमा उकुसमुकुस थियो। क्षेत्रपाटी कुसुलेचौरस्थित कमर्स क्याम्पसका विद्यार्थी बीपीलाई भेट्न आए। उनीहरू आक्रोशमा थिए। बीपीप्रति आक्रोश हुँदै प्रजातन्त्रका लागि तपाईंको पिढीले यत्रो वर्ष संघर्ष गर्नुपर्यो तर पनि सफल भएन। तपाईँले गर्दा हामीले पनि अब प्रजातन्त्रको निम्ति संघर्ष गर्नुपर्ने भयो। विद्यार्थी उत्तेजित थिए। यो झगडा गर्न कसैले पठाएको थियो। विद्यार्थी कुनै तर्क सुन्ने पक्षमा थिएनन्। बीपीले तिनका कुरा एकछिन सुनेर भन्नुभयो अब मेरा कुरा सुन, राजालाई यहाँ ल्याएर यो मेरो घर कम्पाउन्डभित्रको बकाइनुका रूपमा झुन्ड्याऊ, म केही भन्दिनँ तर मेरो एउटा सर्त छ झुन्ड्याउने काम तिम्रो आफ्नै हुनुपर्छ। अरूले झुन्ड्याएकोमा तिमीहरूले ताली पिट्ने त्यो मलाई मान्य छैन जुन उग्रताका साथ विद्यार्थी प्रस्तुत भएका थिए, बीपीको कुरा सुनेपछि ती विद्यार्थी कुनै प्रतिक्रिया नजनाई हिँडे। प्रश्न कुसुलेचौरका विद्यार्थीको मात्र थिएन, बहुदल पराजयको पीडाले देशभरका तरुण विद्यार्थी आक्रोशित थिए। अब कसरी अघि बढ्ने ? त्यतिबेला महामन्त्री परशुनारायण चौधरी बीपीसँगै चाबहिलमा बस्थे। उनीसँग परामर्श गरेर सात ठाउँमा कार्यकर्ता भेला गर्ने तय भयो। त्यस्तो भेला पूर्वाञ्चलको झापाबाट सुरु गरेर धनगढी हुँदै काठमाडौंमा सम्पन्न गर्ने। तर प्रश्न थियो गणेशमानजी पहिल्यै असन्तुष्ट भएर दिल्ली गएर बस्नुभएको थियो। भेलालाई सम्बोधन गर्न बीपीसँगै किसुनजीको उपस्थिति अनिवार्य थियो, अन्यथा पञ्चले यसको गलत अर्थ लगाउने छन् र कार्यकर्ता निराश हुनेछन्। किसुनजीसँग कुरा गर्न परशुजीकहाँ जानुभयो। पहिलोपटक परशुजीका कुनै कुरा सुन्न किसुनजी तयार हुनुभएन। पुनः बीपीसँग परामर्श गरेर जसरी पनि किसुनजीलाई सहभागी गराउन चौधरीजी किसुनजीकहाँ जानुभयो। यसै पनि परशुजी पार्टीको महामन्त्री त्यसमा पनि बीपीसँगै चाबहिलमा खानेबस्ने चौधरीको प्रयत्न उनको मात्र होइन, बीपीको पनि हो भन्ने सोचेर किसुनजी एक सर्तमा सहभागी हुनुहुने भयो। पूर्वाञ्चलको भेलामा सरिक हुने र त्यहींबाट फर्कने अन्य भेलामा सहभागी नहुने। यति नै भयो भने पनि किसुनजीको बहिष्कार हुने भएन। परशुजीले किसुनजीका कुरामा सहमति जनाउनुभयो। यसैबीच बीपीको स्वास्थ्य गम्भीर हुँदै थियो। विरोधीहरूले त्यसबाट झन् उत्साहित भएर कांग्रेसमाथि अनेक किसिमका प्रहार र भ्रम सिर्जना गरेका थिए। नेताहरू पनि किंकर्तव्यविमूढजस्तै देखिन्थे। एक दिन चाबहिलमा बिहानको भेटघाट सकिएपछि हामी निस्कन लागेका बेला शिवध्वजजीले बीपीले बोलाउनुभएको छ, माथि हिँड्नुस्। शेरबहादुर देउवा, विपिन कोइराला, शिवबहादुर खड्का, रामचन्द्र पौडेल र म माथि गयौं। बीपी आउनुभयो र भन्नुभयो, मेरो स्वास्थ्य एकदम ठीक छैन। डाक्टरले ६ महिनाको समय दिएका छन्। अब म जाँदै छु। धेरै ठूलो प्रयत्नपछि ०१७ साल पुस १ गतेको राष्ट्रघाती कदमपछि छिन्नभिन्न भएको पार्टी अहिले एक भएको छ। स्वदेशभित्रै सबै साथीहरू आएका छन्। अब म पछि यी तीनजना नेता गणेशमानजी, किसुनजी र गिरिजाप्रसाद फोड्ने प्रयत्न हुनेछ। त्यसबेलामा तिमीहरूले यिनीहरूलाई फुट्न नदिनू। किसुनजी प्रजातन्त्रभन्दा एक इन्च पनि तलमाथि गर्ने कुरामा सहमत हुनुहुन्न। गिरिजा पनि ठिक्क छ। गणेशमानजीलाई तिमीहरूले सम्झाउनू। सुरुमा गणेशमानजीलाई सम्झाउन अलि गाह्रो हुन्छ, एकचोटि सहमत भइसकेपछि उहाँ जिन्दगीभर त्यसलाई छाड्नु हुन्न। मेरो जीवनभरको अनुभवले यही भन्छ। त्यसकारण तिमीहरू गणेशमानजीकहाँ जानू, त्यहाँ जस्तै अप्ठयारो र अपमानजनक व्यवहार भए पनि तिमीहरूले जान नछाड्नु। यति गर्यौ भने तीनजना नेता एकै ठाउँमा रहनेछन्। तिमीहरू नआत्तिनु प्रजातन्त्र आउँछ। देशका सात ठाउँमा कार्यकर्ता भेलाको कार्यक्रम गर्ने निर्णय गर्नुभयो र निर्धारित समयमा बीपी, किसुनजीलगायतका नेताहरू बिर्तामोड पुगे। त्यहाँको तयारी अनुपम थियो। पूर्वाञ्चलका १६ जिल्लाका कार्यकर्ताका लागि १६ झुपडी बनाइएको थियो। बीपी र किसुनजीका लागि अलगअलग व्यवस्था थियो। किसुनजीसँगै परशुजी पनि बस्ने व्यवस्था थियो। बेलुकाको खानपिनमा किसुनजी र परशुजी मिल्ने। बेलुका मधुपान गर्नुपर्ने, मधुपानको व्यवस्था गर्न कार्यकर्ता तयार थिए। तर प्रश्न थियो मधुपान गरेपछि अति गोप्यरूपमा खाली बोतलको व्यवस्था गर्ने। आयोजक सीके प्रसाईं (भरत बाबु) को व्यवस्था उहाँले निर्धारण गरेको ठाउँबाट कोही यताउता हलचल गर्न नपाउने कडा नियम थियो। मलाई भने ती सबै झुपडी र नेताहरूकहाँ जाने छुट थियो। किसुनजीले भन्नुभयो, पण्डित होमनाथजी, तपाईं यहाँ बस्ने र यी खाली बोतल त्यो परको बाँसको झाडीमा लगेर कसैले थाहा नपाउने गरी फ्याँक्ने मैले हाँसेर शिरोधार्य भनें उहाँहरू निर्धक्क हुनुभयो र मधुपान सुरु भयो। बिर्तामोडको आमसभामा मानव सागर नै देखिन्थ्यो। जितेका पञ्च कुन दुलोमा थिए तर हारेका कांग्रेस नेता तथा कार्यकर्तामा ठूलो उत्साह थियो। पराजयको लेस मात्र पनि चिन्ता र विषाद थिएन। आमसभापछि पत्रकार सम्मेलनको व्यवस्था थियो। भरत बाबुको व्यवस्थापन सिलगुडीबाट पनि भारतीय पत्रकार आएका थिए। उनीहरूले बीपीलाई सोधे बीपी, हामीले एउटा कुरा बुझेनौं। जनता कांग्रेससँग तर चुनावमा कसरी बहुदल हार्यो जनताको उपस्थिति र भारतीय पत्रकारहरूका त्यस किसिमका प्रश्नपछि किसुनजी पनि अब सबै भेलामा उपस्थित हुन सहमत हुनुभयो। बिर्तामोडपछिको भेला मलंगवामा थियो। मलंगवामा पनि बिर्तामोडकै दृश्य देखिन्थ्यो। जनताको उपस्थिति उत्साहजनक थियो। मलंगवापछि चार दिन खाली थियो। मलंगवापछि बीपी काठमाडौं जाने र चार दिनपछि तानसेनको भेलालाई सम्बोधन गर्ने तय भएर बीपी काठमाडौं आउनुभयो अरू नेता ठाउँठाउँमा जम्मा भएका कार्यकर्तालाई सम्बोधन गरेर तानसेन पुग्ने पूर्वनिर्धारित कार्यक्रम थियो। सबै ठाउँमा सर्वसाधारण जनताको उत्साहजनक उपस्थिति देख्दा बहुदल कसरी हार्यो यो प्रश्न सबैका मनमा उठ्थ्यो। बीपी काठमाडौंमा आउनुभयो र आफ्नो सूत्रमार्पत राजासँग भेट गर्ने कार्यक्रम मिलाइदिन आग्रह गर्नुभयो, तर चार दिनसम्म पनि कुनै खबर दरबारबाट आएन। बीपी निराश भएर तानसेनको कार्यक्रममा सहभागी हुन भैरहवा हुँदै तानसेन पुग्नुभयो। बीपीको अनुहार मलिन थियो। खासै नयाँ कुरा गर्नुभएन। काठमाडौंबाहेक पूर्वनिर्धारित कार्यक्रम स्थगित भए। काठमाडौंको आमसभामा बीपीले भन्नुभयो, तिमी जहाँ उभिएका छौ, तिम्रो पैतालाले टेकेको ठाउँको एक मुठी माटो हातमा लेऊ। त्यसले जे भन्छ त्यही गर। कार्यकर्तालाई सम्बोधन गर्दा यस किसिमको निराशाजनक भनाइ बीपीको योभन्दा पहिले कहिल्यै हुँदैनथ्यो। बीपी निराश हुनुमा राजाको व्यवहार र क्यान्सर रोगले च्याप्दै ल्याउनु अनि डाक्टरद्वारा अब तपाईंको धेरै समय छैन। जेजे गर्नुपर्छ गरिहाल्नुहोस्। बढीमा तपाईंसँग ६ महिनाको समय छ भन्ने भनाइ थियो। यो निराशा र हतास मनस्थितिमा एकपटक भारतीय डाक्टरहरू जसले सुरुदेखि उहाँको स्वास्थ्य परीक्षण गर्ने र उपचार व्यवस्था गर्ने गरेका थिए, उनीहरूसँग सल्लाह लिन बीपी भारत जानुहुने तय भयो। उहाँलाई बिदा गर्न त्रिभुवन विमानस्थलमा किसुनजी, वासु रिसाल र अन्य सीमित कार्यकर्ता पुगेका थिए। विमानस्थलमा पुगेपछि थाहा भयो एक घन्टा ढिलो छ विमान उड्न। बीपीले भन्नुभयो, मलाई कफी खान मन लाग्यो, कसले खुवाउँछ ? किसुनजीले भन्नुभयो, होमनाथजीले खुवाउनु हुन्छ। हिजोआज उहाँको पत्रिका धेरै बिक्री हुन्छ। उहाँसँग पैसा छ। मैले भनें, हो, सान्दाजु, मसँग पैसा छ। कफी खाऊँ। म पैसा तिर्छु। हामी कफी सपभित्र पस्यौं। शिवध्वज बस्नेतलाई बीपीले भन्नुभयो, अरूलाई भित्र आउन नदिनू। कुर्सीमा बस्नासाथ बीपीले भन्नुभयो, होमनाथजी, हिजोआज पार्टीमा म एक्लै छु। किसुनजीले तुरुन्त भन्नुभयो, होइन बीपी, हामी सबै सँगै छौं। तपाईं एक्लै हुनु हुन्न। कफी आयो। सबै कफी खानमा लाग्यौं। त्यसपछि कुनै कुरा भएन। एकछिनपछि विमानका कर्मचारी आए। समय भयो, जाऊँ भने। बीपी पटना उड्नुभयो। मलाई नै सम्बोधन गरेर बीपीले भनेको कुराले मेरो दिमागमा उथलपुथल भइरहेथ्यो बीपीले किन त्यसो भनेको होला ? किसुनजी र वासु दाइ कुपण्डोल जाने ट्याक्सीमा म पनि चढें। ट्याक्सीमा चढेको मात्र थिएँ, खल्तीबाट कागज झिकेर ल पढ भनेर किसुनजीले दिनुभयो। त्यसमा लेखिएको थियो, अहिलेको अवस्थामा पार्टीले राष्ट्रिय पञ्चायतको चुनावमा भाग लिने भयो भने म पार्टीको कार्यवाहक सभापतिबाट राजीनामा दिएर अलग भएर बस्नेछु। पत्र फिर्ता लिनुभयो। त्यसपछि केही कुरा भएन। म बीचमा ओर्लिएँ। उहाँहरू कुपण्डोल जानुभयो। बीपी र किसुनजीका बीच किन यस्तो भइराखेको छ भन्नेबारेमा कसैसँग सोध्ने कुरा थिएन। बीपीले राजालाई किन भेट्न खोज्नुभएको थियो ? अनि किन किसुनजी त्यति कठोर निर्णयमा पुग्नुभएको थियो कि पार्टीबाटै अलग हुने ? बीपीले राजालाई भेटेर भन्न खोज्नुभएको कुरा थियो, मैले जनमतसंग्रहको परिणाम स्वीकार नै गरिसकें। संविधान संशोधन पनि भइसक्यो। त्यसमा अब मेरो कुनै भनाइ छैन। एउटा सानो कुरा मात्र भयो भने पनि मेरा कार्यकर्ताले चुनावमा भाग लिनेछन्, संविधान संशोधन गर्नु पर्दैन र ऐन कानुनमा पनि संशोधन होस् म भन्दिनँ। राष्ट्रिय पञ्चायतको उम्मेदवार हुन वर्गीय संगठनको सदस्यता अनिवार्य रूपमा लिनुपर्ने, जसमा लेखिएको थियो, निर्दलीय व्यवस्थाप्रति मेरो आस्था र विश्वास छ आदि अपमानजनक जुन कुरा छन्, त्यो हट्यो भने कांग्रेसले आगामी निर्वाचनमा भाग लिनेछ। अहिले सडकमा चलिराखेको राजनीतिक द्वन्द्व त्यसपछि सदनमा पुग्नेछ, जसरी बेलायतमा संसद्बाटै लेबर र कन्जरवेटिभ भएर पार्टीको जन्म भयो। नेपालमा पनि राजाकै नेतृत्वमा सदनबाट पार्टीहरूको जन्म हुनेछ। अन्यथा मुलुकको राजनीतिमा बाह्य शक्ति हावी हुनेछन् र द्वन्द्वले को कहाँ पुग्छ र मुलुकको अस्तित्व नै रहन्छ कि रहँदैन ? अब मेरो धेरै दिन छैन। डाक्टरले मलाई ६ महिनाको समय दिएका छन्। राजासँग भन्ने बीपीका कुरा यति थिए। यही कुरा बाह्य शक्तिलाई मान्य थिएन। पञ्चायत जिताएको उन्मादले सूर्यबहादुर थापा मैमत्त थिए। निर्वाचन आयोगमा उनका मित्र थिए सूर्यबहादुरको नै खेल थियो वर्गीय संगठनको सदस्यता अनिवार्य लिनुपर्ने। बीपीको राजनीतिक अस्तित्व समाप्त गर्ने प्रपञ्चमा पहिल्यैदेखि नै सूर्यबहादुर थिए। राजासँग भेट्न नपाएपछि नै बीपी अत्यन्त निराश हुनुभएको थियो। आठ वर्ष जेल र आठ वर्ष नै बाहिर बस्दा नभएको नैराश्य बीपीमा आएको थियो। त्यसपछि नै उहाँ नियतिको खेल भन्न थाल्नुभएको थियो। बीपी त २०३९ साल साउन ६ गते जानुभयो, तर नियतिको खेल बाँकी थियो। त्यही नियतिले २०५८ सालमा नेपालमाथि नै क्रुर खेल खेल्यो। राजा वीरेन्द्र, रानी ऐश्वर्य, छोरा दीपेन्द्र र नीराजन, छोरी श्रुतिलगायत सबैको त्यही राति रहस्यमय हत्या भयो। यो भयावह हत्या कसले गर्यो ? तत्कालीन प्रधानसेनापति प्रज्वलशमशेरले भने राजदरबारको सुरक्षाको जिम्मा सेनाको होइन। सरकारले तत्कालीन प्रधानन्यायाधीश केशवप्रसाद उपाध्याय र सभामुख तारानाथ रानाभाटको दुई सदस्यीय छानबिन समिति बनायो, तर समितिले यो हृदयविदारक हत्या कसले र किन गर्यो केही पत्ता लगाएन। एउटा साधारण व्यक्तिको हत्याजस्तै यो घटना भयो। अहिलेसम्म यसको रहस्य पत्ता लागेको छैन। दरबार हत्याकाण्डपछि सेनाका दुईजना उच्च पदाधिकारी राजा वीरेन्द्रका सैनिक सचिव विवेकविक्रम शाहले मैले देखेको दरबार र दीपेन्द्रका एडीसी सुन्दरप्रताप रानाले पुस्तक लेखे तर यिनीहरूले पनि यो सनसनीपूर्ण हत्याको रहस्यको कुनै जानकारी दिएका छैनन्। नेपालको मात्र होइन, विश्वकै निम्ति सनसनीपूर्ण यो हत्याको रहस्य अहिलेसम्म खुल्न सकेको छैन। यसमा बाह्य शक्तिको खेल रहेको धेरैको आशंका छ। बीपीलाई राजाले भेटेर उहाँको सल्लाह मानेको भए सायद यत्रो जघन्य घटना हुने थिएन। भइहालेको भए पनि त्यो रहस्यमय हुने थिएन। षड्यन्त्रको भण्डाफोर हुने थियो। मुलुकको राजनीतिक द्वन्द्व सदनमा पुग्ने थियो। बाह्य शक्तिले सदनभित्रै खेल खेल्ने थिए। बीपी छँदै मुलुकको जटिल राजनीतिको निकास निस्कने थियो। जीवनको अन्तिम समयमा बीपीले प्रयोग गर्ने गरेको नियतिले अर्कै खेल खेल्नु थियो। त्यतिबेला बीपीलाई नभेट्ने राजाको सानो गल्तीको यत्रो भयावह परिणाम भयो। सायद नियतिको खेल भनेको यही होला।"
संकटमा सञ्चार क्षेत्र,"नेपाली विज्ञापन उद्योग पनि कोरोन भाइरस महामारीको कारणले संकटग्रस्त अवस्थामा छ। महामारी फैलनुपूर्व नै विभिन्न कारणले घट्ने क्रममा रहेको यस उद्योगको वृद्धिदरमा अहिले झनै विकराल गिरावट आएको छ। विगत ३४ महिनादेखि कोरोनाविरुद्ध अपनाइएको बन्दाबन्दीले विज्ञापन एजेन्सीहरूको कारोबारमा ७०८० प्रतिशतले घटेको अनुमान गरिएको छ। वास्तवमा भन्नुपर्दा विज्ञापन बजारको इतिहासमै कहिल्यै पनि यति उच्च ह्रास आएको थिएन। मुख्यतः बन्दाबन्दीले निम्त्याएको आर्थिक मन्दीका कारण कम्पनीब्रान्डले ठूलो मात्रामा आफ्नो विज्ञापन बजेट कटौती गर्नाले यस्तो समस्या आएको हो। वर्तमान संकटमा एजेन्सीहरूलाई अरू त अरू आफ्नो दैनिक कार्य सञ्चालनसमेत गर्न धौधौ परिरहेको छ। केही एजेन्सीहरूले कर्मचारीलाई पूर्णरूपमा मासिक तलब भुक्तानी गर्न सकिरहेका छैनन् भने कतिपय कर्मचारीको संख्यामा कटौती गर्न बाध्य भएका छन्। एजेन्सीहरूको यस्तो अवस्थाले विज्ञापन नै आयको प्रमुख स्रोत भएका मुलुकको प्रायः सबै सञ्चारमाध्यमलाई पनि नराम्ररी प्रभाव परेको छ। कतिसम्म भने केही प्रतिष्ठित प्रकाशन गृहहरूलाई समेत आफ्नो नियमित प्रकाशन बन्द गर्नुपर्ने बाध्यता सिर्जना भएको छ। अहिले मुलुकको समग्र सञ्चार उद्योग नै ठूलो धरापमा परेको छ भन्दा सायद गल्ती नहोला। यस उद्योगले अहिले अर्बौं रुपैयाँको घाटा व्यहोर्नुपरेको छ र यससँग सम्बन्धित लाखौं व्यक्तिहरूको रोजगार पनि संकटमा छ। एकातर्फ यसले उसै त कमजोर नेपाली अर्थतन्त्रलाई झन् शिथिल बनाइरहेको छ। अर्कातर्फ राष्ट्रको चौथो अंगको दर्जा पाएको सञ्चार क्षेत्रको दुरवस्थाले आज नेपाली जनताको सुसूचित हुने पाउने संविधानप्रदत्त अधिकार नै कुण्ठित हुने खतरा बढेको छ। यस परिप्रेक्ष्यमा विज्ञापन क्षेत्रको वृद्धि गरी राष्ट्रको समस्त सञ्चार उद्योगलाई धराशायी हुनबाट बचाउनु आजको अपरिहार्य आवश्यकता हो। त्यसैले यसका लागि तत्काल केही महत्वपूर्ण कदम चाल्नुपर्ने देखिन्छ। यसबारे यहाँ संक्षिप्त चर्चा गरिएको छ। पहिलो, सूचना तथा सञ्चार मन्त्रालयले सरकारी संस्थानहरूलाई (जस्तै दुग्ध विकास संस्थान, नेपाल टेलिकम) अनिवार्य रूपमा सामाजिक उत्तरदायित्वसम्बन्धी विज्ञापन निर्माणका लागि केही रकम विनियोजन गर्न लगाउने व्यवस्था गर्नुपर्छ। अहिलेको सन्दर्भमा यस्ता विज्ञापन कोरोन भाइरसविरुद्ध नेपाली उपभोक्ताको चेतनालाई प्रभावकारी ढंगबाट जगाउनेतर्फ लक्ष्यित गर्नुपर्छ। यो सरकारी संस्थानहरूले दीर्घकालीन रूपमा लाभप्रदसिद्ध हुन सक्छ। किनकि विभिन्न सर्वेक्षणले जुन कम्पनीले सामाजिक उत्तरदायित्वसम्बन्धी विज्ञापनमा लगानी गर्छ, त्यसले बढी ग्राहक वर्गको विश्वास जितेको पुष्टि गर्छ। दोस्रो, बैंक, वित्तीय संस्थान, बिमालगायतका कम्पनीहरूको विज्ञापन खर्चमा लगाइएको सिलिङ (हदबन्दी ) हटाउनपर्छ। त्यस्तैगरी, रक्सी, बियरलगायत पेय पदार्थको विज्ञापन प्रचारप्रसारमा लगाएको प्रतिबन्ध पनि फुकुवा गर्नुपर्छ। यी क्षेत्रबाट सरकारले ठूलो धनराशि राजस्वका रूपमा उठाइरहेको छ। तर पनि यिनीहरूको विज्ञापनमा अंकुश लगाई बजार प्रवद्र्धनमा वाधा पुर्याइरहेको छ। यसले केवल मोही माग्ने तर ढुंग्र्रो लुकाउने भन्ने उखानलाई चरितार्थ गर्छ। यसैले कारणले वित्तीय संस्थान एवं रक्सीबियर कम्पनीको विज्ञापनलाई दुरुत्साहन गर्नुको सट्टा रणनीतिक किसिमले नियमन गर्ने खालका कार्ययोजना तर्जुमा गर्नुपर्छ। तेस्रो, विज्ञापन ऐन २०७६ द्वारा प्रस्तावित क्लिन फिड प्रणाली एवं विज्ञापन बोर्डको तत्काल कार्यान्वयनका लागि सरकारले विशेष पहल गर्नुपर्छ। क्लिन फिड लागु हुन सकेमा अहिलेको वार्षिक ९१० अर्बको विज्ञापन बजारमा ४५ अर्बको विस्तार भई समग्र सञ्चार उद्योगको वृद्धि हुने निश्चित छ। यसैगरी विदेशी च्यानललाई विज्ञापनरहित गर्नु भनेको आयात निरुत्साहित गरेर नेपालको व्यापार घाटा कम गर्ने र उत्पादनशील क्षेत्रलाई प्रतिस्पर्धी बनाउने एउटा महत्वपूर्ण कदम पनि हो। अर्कातर्फ विज्ञापन बोर्डको तुरुन्त गठन भएमा यसले अहिलेको महामारीको समय र यसपश्चात् पनि नेपाली विज्ञापन उद्योगलाई प्रभावकारी रूपमा नियमन र व्यवस्थित गर्न एउटा स्पष्ट मार्गचित्र तयार गर्न सक्छ। यस बोर्डको गठनले विज्ञापन गर्न हुने र नहुने विषयको निर्धारण, उपभोक्ताको हित संरक्षण, समानुपातिक विज्ञापन प्रणालीको व्यवस्थापनजस्ता महत्वपूर्ण कार्यलाई पनि तदारुकताका साथ अगाडि बढाउन सहयोग गर्ने छ। चौथो, विज्ञापन चक्रको सरोकारवालाहरूको संयुक्त प्रयासमा विश्वसनीयताका लागि विज्ञापन नामक अभियान सञ्चालन गर्नुपर्छ। यो अभियानको प्रमुख लक्ष्य विज्ञापनलाई पनि कुनै पनि वस्तु वा सेवाको गुणस्तर मापदण्डमा एक नयाँ मापकका रूपमा समाहित गर्नु हो। यो विज्ञापनचक्रमा सहभागी विज्ञापनदाता, विज्ञापन एजेन्सी, सञ्चारमाध्यम र उपभोक्ताले मात्र होइन, सरकारलाई पनि हितकर सावित हुन सक्छ। ठोसरूपमा भन्नुपर्दा एजेन्सी र सञ्चारमाध्यमको आयमा वृद्धि भई यिनीहरूलाई हालको आर्थिक संकटबाट मुक्त हुन मद्दत गर्छ। यसैगरी विज्ञापनदातालाई आफ्नो वस्तु वा उत्पादनको गुणस्तरीयताप्रति अझ सचेत र इमानदार बन्न प्रेरित गर्न सक्छ भने उपोभोक्तालाई पनि केवल विज्ञापन गरिएको वस्तुर सेवा मात्र गुणस्तरीय र विश्वसनीय हुने सन्देश प्रवाह हुन सक्छ। अन्ततः यस अभियानले सरकारलाई पनि कर छली नक्कली समान आयात गर्ने एवं कार्टेलिङ गर्नेजस्ता बजारमा व्याप्त विकृतिहरू नियन्त्रण गरी राजस्व वृद्धि गर्न सहयोग गर्न सक्छ। पौडेल वेलकम ग्रुपका अध्यक्ष तथा नेपाल विज्ञापन संघका पुर्वअध्यक्ष हुन्।"
महामारी व्यवस्थापनका पीडा,"अमेरिका युरोप जस्ता मुलुकले त सकिराछैनन् ! हामीले कसरी सक्नु ? नेपालमा कोभिड १९ रोकथाम तथा नियन्त्रणको व्यवस्थापकीय जिम्मेवारीमा रहेका अधिकारीको मुखबाट फुत्तफुत्त निस्किरहने वाणी हो यो। दुई दशकदेखि स्वास्थ्य सेवामा क्रियाशील मेरा लागि यस क्षेत्रका दृश्यअदृश्य कथाव्यथा नयाँ होइनन्। तर कोभिड१९ का बिरामीको केयर गर्ने सिलसिलामा हाम्रो स्वास्थ्य प्रणालीको व्यवस्थापकीय पक्षसँग अझै नजिकबाट साक्षात्कार भएपछि थप अनुभूति गरियो। निश्चितरूपमा कुनै पनि प्रकारको महामारी वा प्राकृतिक प्रकोपको आपतकालीन व्यवस्थापन सजिलो काम होइन। जतिसुकै सतर्कता र सजगता अपनाएर गरिएका पूर्व तयारी या पूर्व योजनालाई समेत महाविपत्तिहरूले अकल्पनीय चुनौती खडा गरिदिन्छन्। त्यसैले विकसित विश्वका अति व्यवस्थित स्वास्थ्य प्रणालीसमेत कोराना महाव्याधीमा अपर्याप्त भए। यो त छर्लङ्ग नै छ। तर के पनि सत्य हो भने विकसित विश्वको नियमित स्वास्थ्य प्रणाली हामीहरूले महाव्याधीको सन्दर्भ जोडेर हल्का टिप्पणी गरेजस्तो कमजोर र लथालिंग छैन। न त कोभिडको महामारीमा नन्कोभिड बिरामीले अस्पताल चहार्दा चाहार्दै उपचार नपाएर एम्बुलेन्सभित्रै मर्नुपर्ने वा गर्भवती सुत्केरी हुन नसकेर घरभित्रै अकाल मृत्युवरण गर्नुपर्ने खालको व्यवस्थापन होला। त्यसैले अन्यत्रको सफलअसफल अनुभवबाट पाठ सिक्दै आफ्नो धरातलीय यथार्थमा टेकेर संकट व्यवस्थापनमा जुट्नु आजको वस्तुगत आवश्यकता हो। तर अरूका कमीकमजोरीलाई अंगालो हाल्दै आफ्ना असफलता छोप्ने कम्बल बनाउने प्रवृत्ति कदापी ठीक होइन। संसारका अन्य मुलुकको जस्तै हाम्रो अर्थतन्त्रका पनि आफ्नै सीमा र सीमितता होलान्। त्यसको प्रत्यक्ष असर अपर्झट आइपरेको कोरोना महामारीको व्यवस्थापनमा देखिनु स्वाभाविकै होला। तर कामको थालनी गर्दा नै योग्य र राम्राको खोजी गर्नुको सट्टा रोजीरोजी आफ्नालाई जिम्मेवारी सुम्पिएपछि अपेक्षित नतिजा नआउनु स्वाभाविकै थियो। जसले गर्दा हुनसक्ने र गर्न सकिने तयारीसमेत समयमा भएनन्। परिणाम ! भद्रगोल व्यवस्थापनबाट आत्तिएका हाम्रा स्वास्थ्यमन्त्रीले स्वस्थानी ब्रत कथाकी सतिदेवीले हजार जिब्रो भएका शेष नागले समेत नसकेको काम मैलै कसरी सकुँला भनेझैंसरकारले क्वारेन्टिनको व्यवस्था गर्न सक्दैन। नागरिकले आफ्नो व्यवस्था आफैं गर्नुपर्छ भनेर घोषणा गर्नुपर्यो। यद्यपि व्यापक आलोचना भएपछि विवादित उक्त घोषणा सच्चियो। तर यही प्रवृत्ति नै अघोषित नीतिको रूपमा देशभर झाँगियो। बिरामीलाई पिउने पानीदेखि स्वास्थ्यकर्मीले प्रयोग गर्ने पन्जासमेत आफैंले किनेर ल्याउनुपर्ने अवस्था व्यहोरेका बिरामीका आफन्तले सडकमा घन्किरहेको इनफ इज इनफ को नारामा ऐक्यवद्धता नजनाएर के गर्लान् त ? वर्किङ स्टाफले पीपीई माग्दा, अमेरिकामा त अभाव छ हामीले कसरी पुर्याउने ? भनेर प्रतिप्रश्न गर्ने हाकिम र मास्क माग्दा युरोपमा त एउटा मास्क चारदिन लाउँछन्। हामीले हरेक दिन फेर्न कसरी सक्छौं ? भनेर तर्किने अधिकारीहरूको व्यवस्थापकीयक्षमता माथि जनस्तरबाट मात्र होइन महामारीविरुद्धको युद्धमा होमिएका आफ्नै सहयोद्धाबाट समेत प्रश्न उठ्नु स्वाभाविकै थियो। उठ्यो। यसबाट के प्रष्ट भयो भने नेपालमा महामारीको बेलामात्र होइन सामान्य अवस्थाको व्यवस्थापकीय विधिमै ठूलो त्रुटि छ। त्यसैले हाम्रो स्वास्थ्य प्रणाली विगतदेखि नै अस्तव्यस्त रहँदै आएको छ। कोराना महाव्याधिले तहाम्रा खोटलाई कोट्याएर सतहमा ल्याइदिएको मात्र हो। सडकमा देखिएको भद्र जुलुस पनि आकस्मिक होइन। लामो समयदेखि आजित जनताको असन्तुष्टि छचल्किएर पोखिएको हो। कोरोना नियन्त्रणको नाममा सरकारले दसौं अरब खर्च भइसकेको घोषणा गर्छ। जनताले त्यसको बिलभर्पाइ खोज्छन्। तर बिरामीलाई पिउने पानीदेखि स्वास्थ्यकर्मीले प्रयोग गर्ने पन्जासमेत आफैंले किनेर ल्याउनुपर्ने अवस्था व्यहोरेका बिरामीका आफन्तले सडकमा घन्किरहेको इनफ इज इनफ को नारामा ऐक्यवद्धता नजनाएर के गर्लान् त ? क्वारेन्टिनको मोडालिटी त हामीकहाँ काम लागेन। तिनको व्यवस्थापन वास्तवमा हामीलाई कमिलालाई पिसाबको पहिरो नै सावित भयो। त्यसैले ती काम सकिएर होइन औचित्य नभएर खालि हँुदैछन। त्यहाँ बसेकाहरू बिना पीसीआर टेस्ट स्वेच्छाले आआफ्नो थातथलो पुगेर समुदायमा विचरण गर्दैछन्। टेस्ट नै नगरेपछि संक्रमितको संख्या त घटेको देखिने नै भो। तर बिरामीको संख्या बढ्ने खतरा टरेको छैन। जसको प्रत्यक्ष चाप थेग्न अब अस्पतालहरूलाई मुस्किल पर्न सक्छ। अरबौं खर्च गरेर रातारात तयार पारिएका क्वारेन्टिनहरू बिस्तारै भत्किने वा भत्काइने होलान्। खरिद गरिएका लजिस्टिकहरूको पनि विस्तारै दुरुपयोग सुरु होला। तर अस्पतालको चाप कम गर्न तिनलाई थप सुधार र व्यवस्थित गरी लक्षण बिनाका संक्रमितका लागि आइसोलेसन कक्ष बनाउनेतर्फ कसैको ध्यान गएको देखिँदैन। विश्व स्वास्थ्य संगठन र सरकार आफैंले तयार गरेको प्रोटोकलबमोजिम स्थापना गरिएका कोभिड अस्पतालहरू राम्रैसँग चलिरहेको दाबी व्यवस्थापन पक्षको छ। यद्यपि कमीकमजोरीका प्रश्न नउठेका होइनन्। तर जनरल अस्पतालले सञ्चालन गरेका कोभिड१९ आइसोलेसन वार्ड त स्वयं कोरोना संवाहक नै बन्ने खतरा बढ्दैछ। खोकी र ज्वरो आएका बिरामीलाई शंकास्पद ठहर्याई आइसोलेसन वार्डमा भर्ना गरिन्छ। तर सबै बिरामी एक्लै अस्पताल आउन सक्ने कुरा भएन। उनीहरूलाई लिएर आउने आफन्त पनि साथमै हुन्छन्। बिरामीलाई वार्डमा छोडेर ती आफन्तले एक्स्रे, ल्याब, फार्मेसीलगायत अस्पतालका लगभग सबै डिपार्टमेन्ट चहार्नुपर्ने बाध्यता हुन्छ। त्यति मात्र होइन उनीहरू क्यान्टिन र फलफूल पसलसमेत पुगेर बिरामी भेट्न पुनःवार्डमा आइपुग्छन्। बिरामी शंकास्पद भएपछि तिनका कुरुवालाई पनि सम्भावित संक्रमित मानेर सावधानी अपनाउनुपर्ने हो। वार्डलाई नै आइसोलेट गरिसकेपछि उनीहरूको प्रवेश र निकासको सुविधाजनक व्यवस्था हुनुपर्ने हो। तर उनीहरूसँगै अस्पतालका कर्मचारी, अन्य बिरामी र तिनका आफन्त अनि आइसोलेसन वार्डमा प्रयोग भएका डिस्पोज गर्नुपर्ने सामानका ट्रली ओहोरदोहोर गर्ने बाटोसमेत सबैको एउटै हुन्छ। स्वास्थ्यकर्मीको लागि पीपीईको गाउन चेन्ज गर्न चेन्जिङ रुमको समेत व्यवस्था नहुनु महामारी व्यवस्थापनको कुन प्रोटोकलमा छ होला ? जब हप्ता दस दिनपछि बिरामीको पीसीआर रिपोर्ट पोजिटिभ आउँछ। त्यसपछि बिरामी र उनका कुरुवालाई कोभिड अस्पताल रेफर गरिन्छ। उपचार र केयरमा सम्लग्न स्वास्थ्यकर्मीको पीसीआर टेस्ट गरेर पोजिटिभ आएकाहरू पुनः आइसोलेसनमा र नेगेटिभ आएकाहरूलाई सात दिनको होम क्वारेन्टिनमा पठाइन्छ। यो प्रक्रिया निरन्तर यसरी नै चलिरहेको छ। बिरामीको आफन्तले अस्पतालपरिसर चहार्दा को कोसँग के के गतिविधि गर्या, कुनै खोजिनीति हुँदैन। बरु पीसीआर पोजिटिभ बिरामी हप्तौं बसेको वार्डलार्ई फ्युमिगेट समेत नगरी नयाँ बिरामी भर्ना गरिन्छ। यस्तो पाराले आइसोलेसन वार्ड सञ्चालन गर्नुको औचित्य के रह्यो त ? बिडम्बना, आइसोलेसन व्यवस्थापनको यो तरिका ठीक भएन। साह्रै अस्तव्यस्त भयो। भनेर सुझाव दिन खोज्दा दलिय निकटताको आधारमा हर्ताकर्ता बनेका आफ्नै कनिस्ट सहकर्मीबाट किन बढी जान्ने भाको ? भनेर हप्काइ खानुपर्दा सबै योग्यताले उभन्दा सिनियर कर्मचारीको मनोदशा कस्तो हुँदो हो ? सरकारले कामै नगरेको पनि होइन। काम गर्न नजानेको पनि होइन। महामारीको सुरुवाती कालमै चीनको वुहानमा अड्किएका नेपालीलाई चार्टर गरी नेपाल भित्र्याएपछि सर्वत्र प्रशंसा भएकै हो। २०७६ चैत्र ११ गतेदेखि लकडाउन घोषणा गर्दा सरकारप्रति जनताको ठूलो भरोसा थियो। हो, त्यही समय सरकारले तीव्र गतिमा काम गर्नु पथ्र्यो। स्वास्थ्य मन्त्रालयले मुख्य कमाण्ड सम्हालेर सबै निकायसँग समन्वय र सहकार्य गर्दै अघि बढ्नुपथ्र्यो। तर सरकार अलमलियो। महामारी व्यवस्थापनको गुणदोषको आधारमा सम्पूर्ण रूपले उत्तरदायी हुनुपर्ने स्वास्थ्य मन्त्रालय सहायक भूमिकामा देखिएपछि समस्या सुरु भयो। जनताका न्यूनतम अपेक्षासमेत सम्वोधन नभएको अनुभूति भएपछि सरकार जनआलोचनाको तारो बन्दैछ। यद्यपि सफल र राम्रा कामले लोकप्रिय हँुदै गएपछि सरकार विरोधीहरू सलबलाएको भन्ने सरकारी पक्षको आरोप छ। तर यदि त्यसो हुँदो होत जति सल्लाह दिए पनि काम नलागेपछि विज्ञ समूहको मिटिङमा जानै छोड्दिएँ भनेर सरकारकै सहयोगी विज्ञले सार्वजनिक असन्तुष्टि किन पोख्नु पर्दो हो ?"
क्रान्तिकारी मौद्रिक नीति,"खराब स्थिति उत्पन्न हुनसक्छ, फेरि लकडाउन हुन्छ र सबैजना घरघरमा बस्नुपर्यो भने के गर्ने भन्ने अनुमान नगरेको मौद्रिक नीतिमा वैकल्पिक योजना पनि देखिँदैन कोरोना भाइरस महामारीको प्रभावबाट मुलुकको अर्थतन्त्रलाई बाहिर ल्याउन नेपाल राष्ट्रबैंकले केही हदसम्म क्रान्तिकारी कदम चालेको छ। पुनर्कर्जा कोषमा उपलब्ध रकमको पाँच गुणासम्म पुनर्कर्जा दिनसक्ने प्रावधान राष्ट्रबैंकले पहिलो पटक कार्यान्वयनमा ल्याउन लागेको छ। यो पहिलो क्रान्तिकारी कदम हो। अहिले ४२ करोड रुपैयाँ कोषमा रकम उपलब्ध छ। अब २ खर्ब १० अर्ब रुपैयाँसम्म पुनर्कर्जा दिनसक्ने भएको छ। राष्ट्रबैंकले एक हातमा कर्जाको तमसुक लिएर अर्को हातले पैसा छाप्दै बैंकहरूलाई दिन सक्छ। दोस्रो क्रान्तिकारी कदम भनेको निर्देशित कर्जा कार्यक्रम हो। अहिलेसम्म यस्तो कर्जाको सीमा २५ प्रतिशत थियो, यसलाई अब ४० प्रतिशत पुर्याइएको छ। २०८१ को असार मसान्तसम्म २५ बाट ४० प्रतिशत निर्देशित क्षेत्रमा कर्जा लगानी गर्नुपर्ने भएको छ। यसले वित्तीय क्षेत्रलाई राष्ट्रिय अर्थतन्त्रसँग जोड्न ठूलो मद्दत पुग्छ। कमसेकम, ४० प्रतिशत कर्जा देशभित्रको आर्थिक गतिविधिमा जान्छ भन्ने विश्वसनीयता यसबाट प्राप्त हुन्छ। अर्को राम्रो पक्ष कर्जाको भाखा ६ महिनादेखि २ वर्षसम्म सार्ने विषय मौद्रिक नीतिमा आएको छ। कोभिड१९ को असरबाट थला परेको अर्थतन्त्रलाई पुनरोद्धार गर्न यो कदमले ठूलो राहत दिनेछ। यसका अतिरिक्त लघुवित्त तथा वित्तीय संस्थाहरूले आफ्ना ऋणीबाट लिने कर्जाको ब्याजदर १५ प्रतिशतमा सीमित गरेका छन्। यसबाट लघुउद्यम व्यवसाय गर्ने विपन्न वर्गका मानिसलाई राहत पुग्नेछ। यो साहसलाई सकारात्मक मान्नुपर्छ। बैंक तथा वित्तीय संस्थाले ग्राहकसँग लिने सेवा शुल्कको अधिकतम सीमा तोक्ने काम पनि स्वागतयोग्य छ। यसले सर्वसाधारण ऋणीलाई ठूलो राहत दिएको देखिन्छ। कृषि र ऊर्जा ऋणपत्र जारी गरेर एउटा बैंकले अर्को बैंकलाई मद्दत गर्ने काम नयाँ कदम हो। सेयरमा लगानी गर्ने लगानीकर्तालाई पनि कर्जाधितो अनुपात बढाएर सेयर बजारमा बढी कर्जा प्रवाह गर्न मार्गप्रशस्त गरिएको छ। यसले धेरै ठूलो जमातलाई खुसी पारेको छ। सहकारीसँग राष्ट्रबैंक जोडिएको छैन। कुनै माध्यमबाट सहकारीलाई समेत पुनर्कर्जा परिचालन गर्न दिइएको भए धेरै जनतासँग एकैपटक राष्ट्रबैंक जोडिन पुग्थ्यो। अहिले भएका बैंक तथा वित्तीय संस्थाले गर्न नसकेको काम सहकारीले गर्न सक्थे र ग्रामीण क्षेत्रमा ठूलो मात्रामा रोजगारीका अवसर सिर्जना हुन्थ्यो। ठूलो राहतको काम गर्ने यस्ता विषयमा मौद्रिक नीति चुकेको छ। आवासीय घर निर्माण गर्ने रियल इस्टेट कम्पनीसँग पहिलोपटक घर किन्ने नागरिकलाई धितोको ६० प्रतिशतसम्म ऋण दिने भनिएको छ। यसले संगठित आवासको व्यवस्थालाई संस्थागत गर्न सघाउ पुग्छ। यस्ता सबैले चाहेका कुरा पूरा भएकाले काठमाडौंमा खुसीयाली छाएको छ। निजी क्षेत्रका संगठनहरू आफूहरूले दिएका सुझाव कति कार्यान्वयन भए भन्ने हर्षको प्रतिस्पर्धामा उत्रिएजस्तो देखिएको छ। तर, नयाँ मौद्रिक नीतिले कोभिड१९ महामारी अब क्रमशः सुधारको दिशामा जान्छ भन्ने एकपक्षीय मूल्यांकन गरेको छ। सरकारले अर्थतन्त्र विस्तारै खुला गरिरहेको छ, निजी क्षेत्र चलायमान हुन्छ, अर्थतन्त्र पुनरोत्थानको दिशामा अघि बढ्छ भन्ने सोचमा मौद्र्रिक नीति आएको छ। त्यसैले यो चार महिनामा निजी क्षेत्रलाई परेको प्रभाव मत्थर पार्न केही राहत दिने हो भने उनीहरू आफ्नो कामकारबाही अघि बढाउँछन् भन्ने मान्यता राखिएको छ। यस्तो अवस्थामा दिइने राहतले रोजगारीका नयाँ अवसर सिर्जना गर्न, व्यापार र लगानी बढाउन सकिन्छ भनेरै उनीहरूलाई अहिले सहायता चाहिएको छ भन्ने आधारमा मौद्रिक नीति तर्जुमा गरिएको छ। यो मौद्रिक नीतिले अब झनै स्थिति खराब हुन्छ, फेरि लकडाउन हुन्छ र घरघरमा बस्नुपर्छ भन्ने अनुमान गरेको छैन। मौद्रिक नीतिमा वैकल्पिक योजना भने देखिँदैन। धेरै परिस्थितिको आकलन गर्दा बजार अलमलमा पर्नसक्ने भएकाले पनि एकल परिदृष्य बोकेर मौद्रिक नीति आएको हुनसक्छ। यसभित्र हामीले धेरै हेक्का नराखेको विषय गरिबमाथि पर्ने भयंकर चाप हो। यति धेरै सहुलियतका वावजुद पनि हाम्रो अर्थतन्त्र पूर्ववत् अवस्थामा कहिले फर्केला भन्ने आकलन गर्न सकिँदैन। विगतमा विश्वव्यापीकरणबाट नेपालले ठूलो लाभ लिएको स्थिति थियो। कोभिड १९ ले त्यसमाथि ठूलो तुषारापात गरेको छ। विदेशमा जाने, काम गर्ने र घरमा पैसा पठाउने ठूलो युवा जमातले नेपालको गरिबी निवारणमा महत्तवपूर्ण भूमिका खेलेको थियो। अब त्यसमा रोकावट आएको छ। विदेशबाट फर्किएका र विदेश जान चाहेर जान नपाएकाहरु अहिले अप्ठेरोमा छन्। स्वदेशभित्र ठूला विकास निर्माणको काम अघि बढेको र ठूलो संख्यामा रोजगारी सिर्जना भएको अहिलेसम्म देखिँदैन। त्यसैकारण ६७ महिना पहिले नेपालको जुन आर्थिक स्थिति थियो, त्यही रूपमा तत्कालै फर्किन सक्ने स्थिति छैन। किनभने सरकारले अर्थतन्त्रलाई पूर्णतया खुला गरेको छैन। अहिले पनि काठमाडौंभित्र गरिब मानिस आउन सक्दैनन्। जसले सरकारी पासको व्यवस्था गर्न सक्दैन, जोसँग निजी सवारीसाधन छैन, उनीहरू अहिले पनि बाहिरै बस्न बाध्य छन्। निमुखा, गरिब, श्रमजीवी, ज्यालादारी, अवसरको खोजीमा रहेका मानिस अवसरको राजधानी काठमाडौं नगरीमा प्रवेश गर्न पाउँदैनन्। गरिबका लागि लामो दूरीको बससेवा खुला गरिएको छैन। आन्तरिक हवाई उडान पनि अहिले रोकिएको छ। आवागमन नियन्त्रित रहुञ्जेलसम्म आर्थिक गतिविधि पूर्ववत् लयमा फर्कन सक्दैन। यस्तो अवस्थामा गरिबीको रेखाभन्दा थोरै माथि उठेका निम्न मध्यम वर्गीय मानिस दिनप्रतिदिन गरिबीको रेखामुनी खस्ने जोखिम बढिरहेको छ। केही विदेशबाट फर्केका र विदेश जान नपाएकाहरूले खेतीपातीमा केही काम गरिरहेको अवस्था छ। त्यसले केही उत्पादन त बढ्ला, तर कृषिमा अतिरिक्त श्रम व्यापक मात्रामा बढेको छ। यसले सीमान्त उत्पादनमा ठूलो योगदान दिनसक्ने स्थिति छैन। मुलुकको पहाडी क्षेत्रमा खेतीले त ४५ महिना खान पुग्छ, बाँकी समय त भोकै बस्नुपर्ने अवस्था थियो। भारत, खाडी र मलेसिया जान थालेका नेपालीका लागि अब त्यो बाटो बन्द भएको छ। यसले भदौअसोजमा भोकमरी बढ्न सक्छ। कात्तिक मंसिरमा धानको उत्पादन भएपछि फेरि २४ महिना चल्ला। यस्ता गरिबका घरमा राष्ट्रबैंक पुग्ने बाटो (माध्यम) भनेको बैंक तथा वित्तीय संस्था नै हुन्। बैंकहरूले भुक्तानी सेवाप्रदायकको रूपमा मात्रै देशभर सेवा विस्तार गरेको र लघुवित्त संस्था गरिबसम्म कमै मात्रामा पुगेकाले राष्ट्रबैंक अहिलेसम्म विपन्न नेपालीको घरघरमा पुग्न सकेको छैन। त्यस्ता गरिबलाई राहत दिन लघुवित्त कम्पनीहरूमा जाने विपन्न वर्ग कर्जा अनुपात ५ बाट ७ प्रतिशतमा बढाइदिएको भए तत्कालै ६० करोड रुपैयाँ ग्रामीण क्षेत्रमा पुग्थ्यो। सहकारीहरूले पनि धेरै गरिब समुदायलाई जोडेको छ। बैंकबाट कर्जा नपाउनेहरूले सहकारीबाट ऋण पाइरहेका छन्। तर, सहकारीसँग राष्ट्रबैंक जोडिएको छैन। कुनै माध्यमबाट सहकारीलाई समेत पुनर्कर्जा परिचालन गर्न दिइएको भए धेरै जनतासँग एकै पटक राष्ट्रबैंक जोडिन पुग्थ्यो। अहिले भएका बैंक तथा वित्तीय संस्थाले गर्न नसकेको काम सहकारीले गर्न सक्थे र ग्रामीण क्षेत्रमा ठूलो मात्रामा रोजगारीका अवसर सिर्जना हुन्थे। ठूलो राहतको काम गर्ने यस्ता विषयमा मौद्रिक नीति चुकेको पनि छ। निर्देशित कर्जा कार्यक्रमहरूमा पनि अगुवा बैंक तोकिदिएको भए सजिलो हुन्थ्यो। कृषि विकास बैंकलाई कृषि क्षेत्रको अगुवा बैंक तोकिएको छ। यो राम्रो काम हो। लघु तथा साना उद्योगमा प्रवाह गर्नुपर्ने कर्जाको अगुवाइ गर्न राष्ट्रिय वाणिज्य बैंकलाई तोकेको भए हुने थियो। नेपाल औद्योगिक विकास निगम (एनआईडीसी) को पनि अनुभव राष्ट्रिय वाणिज्य बैंकसँग छ। ठूलो संख्यामा पुनर्कर्जा दिन यसबाट सघाउ पुग्थ्यो। पर्यटन, आयातनिर्यात क्षेत्रमा पनि थुप्रै समस्या छन्। त्यहाँ सहुलियतपूर्ण कर्जा दिन नेपाल बैंकलाई तोकिदिएको भए सजिलो हुन्थ्यो। यसरी अगुवा बैंक तोक्दा पुनर्कर्जा परिचालन गर्न सस्तो र सजिलो पनि हुने थियो। जलविद्युत्मा लगानी गर्न अहिले आफ्नो कुल कर्जाको १० प्रतिशतकै हाराहारी लगानी गरेका निजी क्षेत्रका केही बैंकलाई अगुवा बैंक तोकेर अघि बढेको भए राम्रो हुन्थ्यो। जलविद्युत् आयोजनाको माध्यमबाट ग्रामीण क्षेत्रसम्म पैसा पुर्याउन सजिलो हुन्थ्यो। कर्णाली र सुदूरपश्चिम प्रदेशमा अहिले भारतबाट फर्केका हजारौं बेरोजगार युवा छन्। ती दुई प्रदेशमा ठूलो आकारमा पुनर्कर्जा दिएर ती युवालाई उद्यमशील बनाउन सकिन्थ्यो। कृषि, पशुपालन र जडिबुटीजस्ता उच्च मूल्यका वस्तु उत्पादनमा सरकारले सहुलियतपूर्ण कर्जा दिन सकेको भए भारतबाट फर्केका धेरैले रोजगारीको अवसर पाउँथे। छनोटपूर्ण हिसाबको हस्तक्षेप गर्न सकिएको भए प्रादेशिक सन्तुलन कायम हुने थियो। तर, अहिले एक वर्षमा ५ सय वा प्रतिशाखा १० वटामा जुन बढी हुन्छ, त्यति नै थप सहुलियतपूर्ण कर्जा लगानी गर भनिएको छ। यस्तो व्यवस्थाले बैंकहरू जहाँ सजिलो हुन्छ, त्यहींमात्र लगानी गर्न जान्छन्। यस्तो किसिमको कार्यक्रमले भोलि पनि काठमाडौं, हेटौंडा, पोखरा, विराटनगरजस्ता क्षेत्रमा नै बैंकहरू लगानी गर्न पुग्छन्। यसले कर्णाली र सुदूरपश्चिम जस्ता अति आवश्यकता भएका इलाकामा पैसाको स्रोत पुग्न सक्दैन। यसले गरिबीको रेखामुनि धकेलिएका मानिसलाई माथि उठाउन सकिँदैन। उनीहरूको हातमा फेरि पनि पैसा पुग्दैन। ती धेरै कुरा अहिले गर्न सकिन्थ्यो जुन मौद्रिक नीतिले गरेन। हुन त, राष्ट्रबैंकले चाहेको बेला यस्ता कुरालाई जुनसुकै बेला अघि बढाउन सक्छ। तर, वार्षिक मौद्रिक नीतिमा नपरेको काम बीचमा गर्न त्यति सजिलो हुन्न। मौद्रिक नीति सरकारले ल्याएको बजेटजस्तो परिवर्तन गर्न कठिन हुँदैन। मौद्रिक नीतिको कार्यान्वयनमा जाँदा निर्देशिकाको माध्यमबाट पनि यस्ता धेरै कुरामा सुधार गर्न सकिने बाटो छ। आशा गरौं, केन्द्रीय बैंकको ध्यान यस दिशामा अवश्य पुग्नेछ। थापा नेपाल राष्ट्रबैंकका पूर्व कार्यकारी निर्देशक हुन्।"
