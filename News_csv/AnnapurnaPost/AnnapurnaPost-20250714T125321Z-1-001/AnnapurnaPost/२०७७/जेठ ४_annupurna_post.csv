शीर्षक,विवरण
कृषिलाई आधुनिक र व्यावसायिक बनाउन,"नेपाल सांस्कृतिक रूपमा नै कृषिप्रधान देश हो। देशको कुल जनसंख्याको ७० प्रतिशतभन्दा बढी मानिसको मुख्य पेसा नै कृषि रहेको छ। त्यस्तै कुल ग्राहस्थ्य उत्पादनमा कृषि क्षेत्रको योगदान करिब ३८ प्रतिशत रहेको छ। यद्यपि परम्परागत कृषि पेसा तथा बजारको पर्याप्त अवसर नहुँदा कृषि पेसा धराशायी बन्न गएको छ। त्यस्तै कृषि उत्पादनले लागतअनुसारको मूल्य नपाउनु र भारतीय कृषि उपजको आयातसँग नेपाली कृषि उत्पादनले प्रतिस्पर्धा गर्न नसक्नुले पनि नेपाली कृषक कृषि पेसाबाट निरुत्साहित बन्न गएको देखिन्छ। नेपालमा अहिले कृषि उत्पादन मागबमोजिम उत्पादन गर्न सकिरहेको छैन। साथै नेपालमा हुने उत्पादनलाई पनि बजारसम्म पुर्याउन सकिरहेको छैन। नेपालले भारतबाट बर्सेनि खर्बौं रकमको दाल, चामल, तरकारी, तेल, फुलफूल, चिनीजस्ता खाद्य पदार्थको आयात गर्नुपर्ने बाध्यता छ। हामीले एउटा कुरा बुझ्न जरुरी छ। जुन व्यक्ति, समाज र राष्ट्रको जुन स्रोत साधन र क्षेत्रमा सक्षमता छ, त्यही क्षेत्रमा लगानी गरी सफलता हासिल गर्न सकिन्छ। जस्तै सानैदेखि संगीतमा राम्रा भएको बालबालिकालाई चिकित्सक बनाएमा सफल नहुन सक्छ। नेपालले भारत र चीनको बढ्दो जनसंख्या वृद्धि, टेक्नोलोजीको विकास औद्योगिक विकास तथा विस्तारिक बजारलाई मध्य नजर गरेर आफ्नो उत्पादन, व्यापार तथा लगानीको उचित रणनीति तयार गर्न सक्नुपर्छ। नेपालमा तुलनात्मक रूपमा उच्च प्रतिफल दिन सक्ने लगानीका क्षेत्रहरू विशेषतः कृषि, पर्यटन, जलविद्युत् तथा आईटी सेवा हुन्, जसमा पर्याप्त लगानी गरेमा दिगो लाभ लिन सकिन्छ। नेपालले ठूलाठूला कलकारखाना स्थापना तथा सञ्चालनमा लगानीभन्दा पनि उपलब्ध स्रोतसाधनलाई उपयोग गर्नेतर्फ ध्यान दिनुपर्छ। कृषि पेसामा भएका विद्यमान समस्या सयौं वर्षदेखि परम्परागत रूपमा खेती हँुदै आएको छ। हाम्रा पुर्खाले अपनाएको परम्परागत खेती पद्धति आज पनि विद्यमान नै छ। त्यसैलाई हामीले निरन्तरता दिँदै छौं। अझै पनि मानिस गोरु राँगा तथा हलोको प्रयोग गरेर खेती गर्छन्। आधुनिक उपकरण तथा आधुनिक कृषि प्रविधिको नगन्य मात्रामा प्रयोग भएको देखिन्छ। परम्परागत कृषिले एकातर्फ लागत बढिरहेको भने अर्कातर्फ उत्पादनमा ह्रास ल्याएको देखिन्छ। कृषि बालीहरूको बिमाको व्यवस्था हुन सकिरहेको छैन। विपद् जस्तै असिना, पानी, रोग आदिका कारणले कृषि उत्पादनमा ह्रास ल्याएको देखिन्छ। कृषि बिमाको अभावले जोखिम न्यूनीकरण गर्न सकेका छैनन्। किसानहरू ढुक्कसँग कृषि पेसामा संलग्न हुने अवरसको सिर्जना गर्न सकिएको छैन। उत्पादित कृषि उत्पादनहरूले पर्याप्त बजार पाउन सकिरहेको छैन। बजार पाए पनि तीनचार तहको बिचौलियाबाट उपभोक्तासम्म पुग्दा कृषकले भन्दा पनि बिचौलियाको मार्जिन बढी देखिन्छ। उपभोक्ताले अधिक मूल्य तिर्नुपर्छ भने कृषकले कम मूल्य पाउँछन्। कहिलेकाहीं त कृषकले आफ्नो लागतभन्दा पनि कम मूल्यमा आफ्नो उत्पादन बिक्री गर्नुपर्ने देखिन्छ। बजारमा माग र आपूर्तिका आधारमा मूल्य निर्धारण गर्नुपर्ने हो तर किसानको संख्या धेरै र बिचौलियाको संख्या कम भएकाले बिचौलियाको सौदाबाजी गर्ने क्षमता उच्च देखिन्छ। किसानको एउटै नेटवर्क नहुनु पनि एउटा समस्या नै हो। किसानले समयमै बीउविजन तथा मल पाउन सकिरहेका छैनन्। पहाडी क्षेत्रमा कृषिका लागि आकासे पानीमा भर पर्नुपर्ने देखिन्छ। त्यस्तै तराई क्षेत्रमा पनि पर्याप्त सिँचाइको व्यवस्था हुन सकिरहेको छैन। वर्तमान संचरनामा स्थानीय तहमा कृषि शाखा भए पनि स्थानीय तहबीच उचित समन्वयात्मक पद्धतिको विकास हुन सकिरहेको छैन। हाल प्रयोगमा आइरहेका जग्गाको माटोको परीक्षण भएको छैन। माटो परीक्षणबिना गरिएको जग्गामा गरिने खेतीबाट किसानले सोचेअनुरूपको उत्पादन गर्न सकेक छैनन्। त्यस्तैगरी कृषकलाई उचित तालिमको अभाव रहेको छ। सरकारी निकायमा कृषिसम्बन्धी हुने तालिम तथा कार्यक्रम प्रभावकारी हुन सकेको छैनन्। एकातिर उब्जनी हुने जग्गालाई अनधिकृत रूपमा प्लटिङ गरी आवास निर्माण गरिएको छ भने अर्कातर्फ भएका जग्गा पनि बाँझो राखिएकाले कृषि उत्पादन झन् घट्दै गएको देखिन्छ। नयाँ पुस्ता कृषि पेसामा आकर्षित नहुनु तथा कृषि पेसामा लागेकालाई समाजमा सम्मान प्राप्त नहुनु पनि एक प्रमुख समस्या रहेको छ। किसानलाई सरकारले पर्याप्त मात्रामा कृषि अनुदान उपलब्ध गराउन नसक्नु तथा वास्तविक कृषकको अनुदानमा पहुँच नपुगेको देखिन्छ। अब कृषि पेसालाई प्रोत्साहन गर्दै कृषिलाई आधुनिक व्यावसायिक र व्यवस्थित गर्न राज्यले निरन्तर रूपमा योजना तर्जुमा गर्दै प्रभावकारी कार्यान्वयन पनि गर्नुपर्छ। कृषि क्षेत्रमा व्यवस्थित गर्न उपयुक्त कार्ययोजनासहित बजेट व्यवस्थापन गरेर अघि बढ्न सकिन्छ। अतः कृषिमा गर्नुपर्ने सुधार निम्नअनुसार छन् : सर्वप्रथम त देशव्यापी रूपमा नै कृषकको एउटै सहकारी संस्था स्थापना गर्नुपर्छ। सो सहकारी संस्थाको सातै प्रदेश र सबै स्थानीय तहमा पनि शाखा विस्तार गर्नुपर्छ। हरेक सहकारी संस्थाहरूमा विशेष प्रकारको एकीकृत सूचना प्रविधिमार्फत सूचना आदानप्रदान हुने प्रावधान तयार गर्नुपर्छ। यस सहकारी संस्थाले कृषकलाई आवश्यक पर्ने प्राविधिक सहयोग, मेसिनरी औजार, कृषि बिमा सेवा तथा कृषकका लागि सहुलियत दरमा ऋण उपलब्ध गराउने, कृषि उपजको वैज्ञानिक ढंगले प्रशोधन गर्ने र कृषि उपजलाई मागका आधारमा बजारीकरणको व्यवस्थापनसमेत गर्नुपर्छ। त्यस्तै कृषकलाई आवश्यक पर्ने खाद्य मल, बीउविजनलगायतका अत्यावश्यक सामग्री सोही सहकारी मार्फत उपलब्ध गराउनुपर्छ। कृषकका उत्पादन सहकारी संस्थामार्फत आधुनिक पद्धतिमा भण्डारण गर्ने तथा कृषि उपजहरूको प्रशोधन गरी उपयुक्त बजारमा लैजाने काम गर्नुपर्छ। बजारमा हुने माग र पूर्तिलाई ध्यानमा राखेर सोही सहकारी संस्थाले सप्लाई चेनको व्यवस्थापन गर्नुपर्छ। नेपाल सरकारले प्रदेश सरकार र स्थानीय तह तथा सहकारी संस्थासँग समन्वय गरी सहकारी संस्थाहरूलाई आवश्यक पर्ने मेसिनरी औजार, खाद्य, मल, बीउविजन तथा विज्ञहरूको समेत व्यवस्थापन र सहजीकरण गर्नुपर्छ। नेपालभरीका कृषि उत्पादन सहकारी संस्थाको सञ्जालभित्र आउने भएकाले खाद्य पदार्थहरूको परीक्षण तथा प्याकेजिङ गरी नेपाली ब्रान्ड जस्तै हाम्रो तरकारी को नाम दिन सकिन्छ। त्यस्ता ब्रान्डमार्फत बजारमा जाँदा आम उपभोक्ताको विश्वास, राष्ट्रियता तथा सद्भावसमेत प्राप्त गर्न सकिन्छ। कृषक, उपभोक्ता तथा नेपाल सरकारका प्रतिनिधिबीच समझदारीमा बजारको माग तथा कृषकको लागतका आधारमा कृषि उपजको मूल्य निर्धारण गर्नुपर्छ। यसरी मूल्य निर्धारण गर्दा कृषकलाई अधिकम लाभ हुने गरी गर्न सकिन्छ। सहकारी संस्थाको सञ्जाल देशव्यापी रूपमा रहेने भएकाले एकीकृत सूचना प्रणाली प्रयोग गरी रियल टाइममा आज कुन ठाउँमा के उत्पादन भयो कति उत्पादन भयो र कुन स्थानमा केकति माग छ भनी मूल्यांकन एवं विश्लेषण गर्न सकिन्छ। देशभरिका एकीकृत माग र सप्लाइको तथ्यांकका आधारमा कृषकलाई उत्पादनमा सक्रिय गराउन सकिन्छ। हरेक ठूलाठूला बजारमा उक्त सहकारी संस्थाहरूले पनि बिक्री केन्द्र स्थापना गरी आफ्ना कृषि उत्पादन बिक्री वितरणलाई निरन्तरता दिन सकिन्छ। स्थानीय तह, कृषि कार्यालय तथा कृषि मन्त्रालयबीच समन्वय गरी नयाँ हाइब्रिड उत्पादनका लागि अनुसन्धान सुचारु गर्नुपर्छ। त्यस्तैगरी कृषि पकेट क्षेत्रहरूको पहिचान गरी कृषकलाई उत्पादन परिमाणका आधारमा प्रोत्साहन भत्ताको व्यवस्थासमेत गर्न सकिन्छ। वर्तमान अवस्थामा विश्वमा कोरोना भाइरसको असरले नेपाल बाहिर रहेको जनशक्तिलाई समेत कृषि पेसामा आकर्षण गरी दिगो विकास हासिल गर्न सकिन्छ। यसबाट कसरी कृषक लाभान्वित हुन सक्छन् ? पहिलो कुरा त बिचौलियाको पूर्णरूपमा अन्त्य हुने भएकाले बिचौलियाबापतको लागत घट्ने तथा किसानले उचित मूल्य पाउनेछन्। दोस्रो कुरा देशव्यापी एउटै सहकारी हुने भएकाले इन्फोर्मेसन सिस्टममार्फत कुन बजारमा औसत कति तरकारी खपत हुन्छ कुन स्थानमा औसत कति तरकारी उत्पादन हुन्छ सोको यथार्थ तथ्यांक प्राप्त हुन्छ। साथै किसानको नै सहकारी संस्था हुने हुँदा उनीहरूको बार्गेनिङ पावर अभिवृद्धि हुन्छ। किसानको काम भनेको उत्पादन गर्नु मात्र हुनुपर्छ। बजारको छनोट यातायातको व्यवस्थापनलगायतको पाटोमा सहकारीले ध्यान दिनुपर्ने हुन्छ। फलस्वरूप किसान कृषि उत्पादनमा मात्र केन्द्रित हुन सक्छन्। यसबाट उपभोक्ता लाभान्वित हुन्छन् ? पहिलो त उपभोक्ताले नेपालमा नै उत्पादित ताजा नेपाली ब्रान्डको कृषि उपजको उपभोग गर्न पाउनेछन्। दोस्रो भनेको बिचौलियाका पूर्णरूपमा अन्त्य हुने भएकाले तुलनात्मक रूपमा सस्तोमा उपभोग गर्न पाउनेछ। साथै हरेक नेपालीले आफ्ना देशको उत्पादनलाई प्रोत्साहन गरी नेपालको आर्थिक विकासमा इँट थप्ने काम गर्न सक्नेछ। लामा जापानमा एमबीए अध्ययनरत छन्।"
सरकारलाई शुभकामना,"आर्थिक वर्ष २०७७७८ को नीति तथा कार्यक्रम तर्जुमा गरी दुई दिनअघि मात्रै सरकारले राष्ट्रपतिमार्फत संघीय संसद्को दुवै सदनको संयुक्त बैठकमा सार्वजनिक गरेको छ। कोरोना भाइरसको तीव्र प्रसारबाट उत्पन्न सामाजिक तथा आर्थिक प्रतिकूलताका कारण सरकारले आफ्नो प्राथमिकता बद्लिएको बताउनु स्वाभाविक र उचित हो। नीति तथा कार्यक्रमकै सन्दर्भमा गएको वर्ष राष्ट्रपतिलाई मेरो सरकार भन्न लगाएर सरकारले विवाद निम्त्याएको थियो। संसदीय प्रणालीमा राष्ट्र प्रमुखले जननिर्वाचित सरकारलाई मेरो सरकार भन्नु स्वाभाविक हो भन्ने तर्कलाई बलियो बनाउन सरकारका पक्षमा पोहोर भारतलगायत देशको सन्दर्भ निकै प्रचारमा ल्याइएको थियो। प्रतिपक्ष मेरो सरकार किन भनेको जस्तो निरर्थकको बहसमा रुमल्लिन पुग्दा कार्यक्रमका बारेमा हुनुपर्ने सार्थक बहस ओझेलमा परेको थियो। आफ्नो त्यो तर्कसंगत अडानबाट पछाडि हटेर भए पनि सरकार यसपटक अनावश्यक विवादबाट पन्छिन खोजेको छ। सरकारले आफ्नो अहिलेसम्मको लक्ष्य, योजना र गतिमा व्यवधान आएको यथार्थ अघि सारेको छ। विकासका आकांक्षा र गति प्रभावित भएको स्वीकार गरेको छ। स्वास्थ्य, शिक्षा, रोजगार र आर्थिक पुनरुत्थानका विषयलाई सरकारले प्राथमिकताका क्षेत्र ठहर्याएको छ। सरकारले आफ्नो अहिलेसम्मकै आकांक्षा र गति नै प्रभावित भएको स्वीकार गरेको अवस्थामा पुनरुत्थान शब्द आकर्षक सुनिएको छ। वर्तमान सरकारको यो तेस्रो वार्षिक नीति तथा कार्यक्रममा प्रयुक्त पुनरुत्थान शब्दले केही आशा अवश्य जगाएको छ। साथै, पहिलो र दोस्रो वर्षका प्रतिबद्धताहरूलाई जस्ताको तस्तै दोहोर्याइनुको कारणको पनि अनुमान गरिएको छ। नीति तथा कार्यकम यो सरकारको प्रगतिको विवरण प्रस्तुत गर्ने हिसाबले आएको छ। तर, नेपालभारत सीमा विवादका बारेमा सरकारले प्रस्तुत गरेको अडान यो नीति तथा कार्यक्रमको सबैभन्दा उल्लेखनीय पक्ष हो। यस विषयमा राष्ट्रिय मतैक्य कायम हुनुपर्छ। नेपाललाई कोभिड १९ महामारीमुक्त देश बनाउनुलाई सरकारले अब पहिलो प्राथमिकतामा राख्ने भएको छ। तर, नीति तथा कार्यक्रम कोरोनाले सिर्जना गरेको अवस्थाका कारण समाजका सबै क्षेत्रमा पर्ने तत्कालीन र दूरगामी प्रभावका सम्बन्धमा केन्द्रित हुनबाट अल्मलिएको छ। यस्तो दुइटा कारणले भएको हुन सक्छ। पहिलो, सरकारले यसअघिका दुइटा वार्षिक कार्यक्रममा उल्लेख गरिएका योजनाहरूलाई पनि उल्लेख गर्दै यस अवधिसम्म सोचिएका वा गरिएका कामका सम्बन्धमा बताउन खोजेको छ। केही समययता सरकारका लागि बन्दै गएको प्रतिकूल राजनीतिक मौसमले पनि सारा योजना र कार्यान्वयनको फेहरिस्त पेस गर्ने मनोविज्ञान बनेको हुन सक्छ। दोस्रो, सरकारले यसअघिकै नीति तथा कार्यक्रममा गरेका प्रतिबद्घतालाई दोहोर्याएर निरन्तर प्रयासरत रहेको सन्देश दिन खोजेको छ। सरकारको अहिलेको नीति तथा कार्यक्रमका शब्दप्रति आकर्षित हुँदै गर्दा पनि सबैले आशंका गर्ने विषय कार्यान्वयनकै हो। खासगरी विगतको स्मृतिका आधारमा वर्तमानको योजना विश्लेषण गर्ने हो भने आगतको तस्बिरले उत्साहित तुल्याउन सक्दैन। प्रमुख प्रतिपक्षी दलका नेता शेरबहादुर देउवाले नीति तथा कार्यक्रमको अघिपछिको भन्दा दोब्बरै ठूलो आकारलाई संकेत गर्दै भन्नुभएको छ खण्डकाव्य भन्दा हुन्छ, यति लामो कहिल्यै आएको थिएन। कांग्रेसका नेताहरूले सरकारको नीति तथा कार्यक्रमलाई आत्मप्रशंसाको पुलिन्दा पनि भनेका छन्। आफ्नो कामको जानकारी गराउने मनसायका साथ आएको यसपटकको कार्यक्रम तीन वर्षको विवरणजस्तो लाग्छ। यो संकटको समयमा संक्षिप्त तर ठोस नीति तथा कार्यक्रम ल्याइनु पथ्र्यो। तर, धेरै कुरा समेट्न खोज्दा प्राथमिकता नै ओझेलमा पर्न गएको छ। नयाँ ठूला कार्यक्रम नल्याइने निश्चितै थियो। कोरोना भाइरसले साढे ६ प्रतिशत पुगेको देशको आर्थिक वृद्घिदरलाई झन्डै दुई प्रतिशतमा झार्ने अनुमान गरिएको छ। तर, सकारात्मक कुरा के छ भने आउने दिनमा विद्युत् ऊर्जामा उल्लेखनीय वृद्घि हुने निश्चित छ। यही परिवेशमा सरकारले कृषि तथा कृषिजन्य उद्यम व्यवसायलाई रोजगारका मुख्य क्षेत्रका रूपमा विकास गर्ने योजना अघि सारेको छ। घरेलु र यातायातको प्रयोजनपछि सिँचाइका लागि बिजुलीको बढी प्रयोग हुन सक्यो भने पेट्रोल र डिजेलमा बर्सेनि खर्च हुने दुई खर्बबराबरको रकममा घट्न सक्छ। वैदेशिक रोजगारमा गएका लाखौं युवा स्वदेश फर्किने निश्चित देखिएको अवस्थामा रोजगार सिर्जना गर्ने यो बाटोको सफलता भने कार्यान्वयनमा निर्भर गर्नेछ। देशभित्रै शिक्षित, अर्धशिक्षित वा अर्धबेरोजगार त छँदै थिए, अहिलेको संकटका कारण कति परिमाणमा बेरोजगार थपिँदै छ भन्ने सरकारको थिंक ट्यांक लाई पनि अवश्य थाहा छैन। यस्तो परिवेशमा नेपालको कृषि क्षेत्र तत्काल आउने समयका लागि रोजगारको त्यति ठूलो माग धान्न सक्ने आकारमा विकसित हुन सक्छ कि सक्दैन ? प्रश्न ठूलै छ। भूउपयोग नीतिको प्रभावकारी कार्यान्वयन, कृषियोग्य जमिनको संरक्षण र प्रयोग अनि वन पैदावारको उत्पादन र वैज्ञानिक प्रयोगले अबको चुनौती सामना गर्ने बाटो फराकिलो पार्न सक्छ। त्यस्तै सरकारले ठहरेजस्तै जडिबुटी उत्पादन र प्रशोधनले पनि अर्थतन्त्रलाई टेवा दिन सक्छ। तर, यहाँ पनि यथोचित गृहकार्य र कार्यान्वयनकै प्रश्न उठ्छ। यसअघि नै सुरु गरिएको प्रधानमन्त्री कृषि आधुनिकीकरण परियोजनाको कार्यान्वयन पक्ष परिणाममुखी हुन सकेको छैन। यसलाई कृषि क्षेत्रको रूपान्तरणको प्रमुख कार्यक्रमका रूपमा देशभर विस्तार गर्ने काम चुनौतीपूर्ण छ। किनकि कृषिलाई आयमूलक, आधुनिक र मर्यादित पेसा तथा उत्पादनशील व्यवसायका रूपमा विकास गर्ने चर्चा नयाँ होइन। यही सरकारको पहिलो नीति तथा कार्यक्रममा भनिएको थियो अर्गानिक नेपाल बनाउन कृषि उपजहरूको अर्गानिक उत्पादन गर्ने अभियान तत्काल सुरु गरिनेछ। यसरी दुई वर्षअघि वर्तमान सरकारको पहिलो नीति तथा कार्यक्रममै प्रधानमन्त्री कृषि आधुनिकीकरण परियोजना विस्तार गरी तीव्रताका साथ कार्यान्वयन गरिने प्रतिबद्घता व्यक्त गरिएको थियो। पोहोरको नीति तथा कार्यक्रममा पनि बारीका पाटा र खेतका गहरा, हुन्छन् सबै हराभरा भन्ने नारा अघि सारिएको थियो। पोहोर पनि भनिएको थियो प्रधानमन्त्री कृषि आधुनिकीकरण परियोजनालगायतका कृषि क्षेत्रका कार्यक्रमहरूको प्रभावकारिता विश्लेषण गरी पुनरावलोकन गरिनेछ। अनि भनिएको थियो कृषकहरूलाई उपलब्ध गराइने अनुदानबाट वास्तविक कृषकहरूले लाभ लिन सक्ने बनाउन हालको अनुदान प्रणालीमा व्यापक सुधार गरिनेछ। सुधार कति भयो ? अबको सफलता त्यसमा पनि निर्भर गर्छ। सरकारको अहिलेको नीति तथा कार्यक्रमका शब्दप्रति आकर्षित हुँदै गर्दा पनि सबैले आशंका गर्ने विषय कार्यान्वयनकै हो। खासगरी विगतको स्मृतिका आधारमा वर्तमानको योजना विश्लेषण गर्ने हो भने आगतको तस्बिरले उत्साहित तुल्याउन सक्दैन। शिक्षा, स्वास्थ्य, रोजगार वा आर्थिक गतिविधिका क्षेत्र कोभिड १९ पछिको परिदृश्यमा जटिल अवस्थामा हुनेछन्। यातायात र चलफिरमाथि उत्पन्न व्यवधानका कारण शिक्षाका लागि उच्च गतिको इन्टरनेट यी सबै क्षेत्रको उद्घारका लागि तत्कालको आवश्यकता ठहरिँदै छ। आउने दुई वर्षसम्म पनि कोरोना भाइरसको समस्या कायम रहन सक्ने र त्यसपछिसमेत यस्ता महामारी प्रकोपको अन्त्य नहुने आकलन गरिएको छ। यस्तो परिप्रेक्ष्यमा घरभित्रै रहेर पनि विश्वस्तरीय शिक्षा हासिल गर्न वा स्वअध्ययन गर्नदेखि सुशासनको फल प्राप्त गर्नसमेत ब्रोडब्यान्ड इन्टरनेटको सेवा गुणस्तरीय र भरपर्दो हुनैपर्छ। व्यापारव्यवसाय वा बैंकिङ कारोबारको मह व झन् बढेको छ। अर्थतन्त्रको पुर्नउत्थान वा यसको सर्वव्यापी प्रभावको सामना कसरी गर्ने भन्ने प्रस्ट, सम्भव र समग्र योजना आजको आवश्यकता हो। सरकारले महामारीका कारण मुलुकको सामाजिकआर्थिकलगायत राष्ट्रिय जीवनका सबै क्षेत्रमा परेका असरको अध्ययन अझै भइरहेको स्वीकार पनि गरेको छ। कोरोना भाइरसको समग्र प्रभावका सम्बन्धमा गरिने अध्ययनका आधारमा राज्य प्रणालीको प्रभावकारितामा थप वृद्घि गरिने बताइएको छ। मोटामोटी रूपमा शिक्षा र स्वास्थ्य सेवामा गुणस्तर सुधार गर्ने र कृषि तथा औद्योगिक उत्पादन वृद्घि गर्ने सोच अघि सारेको छ। विकास निर्माणका कार्यलाई पनि तीव्रता दिने योजना बनाएको छ। तर, सरकार यस विषयमा गृहकार्य गर्ने क्रममै रहेको बुझ्न सकिन्छ। किनकि कार्यक्रममा कोभिड १९ पछिको थप रणनीति कार्ययोजना तयार गरी क्षेत्रगत विशेष कार्यक्रम सञ्चालन गर्ने जनाइएको छ। सूत्रबद्घ गरिएका केही महत्तवपूर्ण नीति बहुआयामिक छन्। जस्तो सरकारले मूल स्वास्थ्य नीतिका रूपमा अघि सारेको निरोगी नेपाल निर्माणको लक्ष्य हासिल गर्न कति प्रभावकारी प्रयास हुने छन् भन्ने हेर्नुपर्ने हुन्छ। त्यसैगरी प्रकृतिमैत्री स्वच्छ जीवन प्रणाली प्रवद्र्घन गरी नेपालीको रोगप्रतिरोधी क्षमता वृद्घि गर्न निरोधात्मक कार्यक्रम सञ्चालन गरिने प्रतिबद्घता पनि उल्लेखनीय छ। सरुवा रोग रोकथाम, नियन्त्रण र उपचार एवं स्वास्थ्य विपद् व्यवस्थापनको तयारी गर्न प्रयोगशाला परीक्षण सेवासहितको तीन सय शय्याको केन्द्रीय र न्यूनतम पचास शय्याको प्रदेशस्तरीय अत्याधुनिक सुविधासम्पन्न सरुवा रोग अस्पताल स्थापना गर्ने कार्यक्रम प्रशंसनीय छ। गत वर्ष ०७६७७ को नीति तथा कार्यक्रममा आगामी वर्षभित्रै मेलम्ची खानेपानी आयोजना सम्पन्न गरिने घोषणा गरिएको थियो। वर्षौंदेखिका यस्ता रुग्ण आयोजना सम्पन्न हुने समयसीमा जसरी बढ्दै जान्छन्, त्यसैगरी आम मानिसमा सरकारका प्रतिबद्घताले पनि उत्साह सिर्जना गर्न नसक्ने वातावरण बन्दै जान्छ। अघिल्लो नीति तथा कार्यक्रममै सरकारले त्यही वर्ष गौतमबुद्घ अन्तर्राष्ट्रिय विमानस्थल सुरु हुने घोषणा गरेको थियो। आउने वर्ष त्यसको सुरुवात हुन सक्ने बेलामा कोरोना भाइरसको प्रभावको कतिसम्म पर्ने हो हेर्न बाँकी छ। पाँच महिना बितिसकेको यो वर्ष सन् २०२० मा नेपाल भ्रमणका लागि २० लाख पर्यटकलाई स्वागत गर्ने योजना थियो। तर आज देशको समग्र पर्यटन उद्योग मात्र होइन, अर्थतन्त्रका यावत् आधार क्षतिग्रस्त भएका छन्। संकटको यस्तो घडीमा सरकारी संयन्त्रहरूले आगामी दिनमा आइपर्ने थप संकटबाट पार पाउन केके गर्नुपर्छ भन्ने मात्र होइन, कसरीकसरी गर्नुपर्छ भन्ने गृहकार्यमा समय लगाउन जरुरी देखिन्छ। सामान्य अवस्थामा त तोकिएका लक्ष्यहरू हासिल हुँदैनन् भने मानिसका आधारभूत आवश्यकतामध्येको एक चलफिरमै कोभिड १९ ले धेरै हदसम्म व्यवधान उत्पन्न गर्न सक्ने आगामी समयमा के होला ? आर्थिक वर्ष ०७५७६ मा पहिलो नीति तथा कार्यक्रममा वर्तमान सरकारले भनेको थियो आगामी आर्थिक वर्षमा दोहोरो अंकनजिकको आर्थिक वृद्घिदर हासिल गरिनेछ। सरकार यही हो, त्यसबेला भनिएको थियो अब बन्ने योजना पूर्ण योजना हुनेछन्, सम्पूर्णतामा कार्यान्वयन गरिनेछ, सबै नतिजा समयमै प्राप्त गरिनेछ। विगतका यस्ता अनेक वाक्यले आममानिसको मस्तिष्कमा एउटा आग्रहको जन्म गराउँछ। जसले मानिसलाई भन्न कर लगाउँछ, यस्ता नीति र कार्यक्रम आउँदै गर्छन्, कार्यान्वयन गराउनुपर्ने तहका मासिन नै बिर्संदै गर्छन्। कोभिड १९ का असरहरूको आधिपत्य हुने आउने दिनमा यस्तो नहोस् भन्ने कामना गरौं। सरकारलाई सफलताका लागि शुभकामना प्रदान गरौं।"
