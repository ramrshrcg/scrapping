शीर्षक,विवरण
समग्र विकासको विन्दु,"जिम्मेवार व्यक्तिको मनको वृत्ति रिपुहरूले बाँधिएका कारण उत्तरदायित्व निर्वाह गर्नुपर्ने व्यक्तिहरूले समाजमा असल भूमिका निर्वाह गर्न नसकेको आभाष हुन्छ। देश र समाजमा खोजेजति स्थिरता नहुनु, व्यवस्थापनका पक्षमा सधैं कमजोरी देखिनु अनि निर्णय क्षमतामा रहेका व्यक्तिले नागरिकको अभिमत र संवेदनालाई ख्यालै नगरी आफ्नो निर्णय सुनाउनुजस्ता धेरै उदाहरणले एक किसिमको निराशा सधैं कायम रहेको अनुभूति हुने गरेको छ। सधैं अपूर्णता, केही नमिलेजस्तो, केही थिति नबसेजस्तो, देखेर, बुझेर र जानेर पनि त्यसलाई व्यावहारिकता दिन नसकेजस्तो हुनुको कारण के त ? खोज्नु जरुरी हुन्छ। विनाकारण केही हुँदैन र समाधान हुन नसक्ने कुनै समस्या हुँदैन तर हामीकहाँ किन समस्या मात्रै देखिन्छ ? जता हेर्यो त्यतै समस्या, अस्तव्यस्त परिपाटी, अन्योल, अव्यवस्था आदिआदि। यसका लागि नेतृत्व सम्हाल्नेदेखि लिएर सरोकारवाला सबैमा एउटा समझ र दीर्घकालीन सोच आवश्यक हुन्छ। स्वार्थपूर्ण भावनाभन्दा राष्ट्र र समाजका लागि कुनै योगदान दिन सक्छु भन्ने दृढ आत्मविश्वास हुनु जरुरी छ। साथै, लोभीपापी मनबाट मुक्त भएर स्वतन्त्र राष्ट्रसेवक बन्न सक्ने हैसियत वृद्धि गर्नु जरुरी छ। मानिसलाई थाहा हुँदाहुँदै पनि मनका वृत्तिबाट माथि उठ्न नसक्नुको कारण के होला त ? असीमित भौतिक सम्पत्तिको जोहो ओशो भन्नुहुन्छ, आवश्यकताभन्दा बढी भौतिक सम्पत्ति जोहो गर्नु पाप हो। यो व्यक्तिमा छिपेको असीमित अहंकार हो। व्यक्ति जब बाहिरी धन र सम्पन्नताको लालसामा तल्लीन हुन्छ तब उसले आफ्नो स्वाभाविक गुण पनि गुमाउँदै गएको हुन्छ। अब्राहम मास्लोले मानिसका चाहना र आवश्यकतालाई सात आयाममा स्पष्ट व्याख्या गरिदिनुभएको छ। तर, मानिस एकै किसिमको आयाममा अल्झिरहेको हुन्छ। अन्तिम आयाम अर्थात् अन्तिम यात्राको ख्यालै गर्दैन। सात आयाम हुन् भौतिक आवश्यकता, भोगको आवश्यकता, सुरक्षाको आवश्यकता, प्रेमको आवश्यकता, सम्बन्ध बनाउने चाहना, यश अर्थात् सुखभोगको आवश्यकता र स्वयथार्थ बोधको आवश्यकता। अरूका गुणदोष र कमजोरी केलाउनुभन्दा आफ्नो अहंकार, आफ्नो व्यक्तित्वको घमण्डप्रति जागृत हुनु महत्त्वपूर्ण हुनेछ। ८० प्रतिशत मानिस भौतिक आवश्यकता परिपूर्तिमै आफ्नो जीवनको अधिकांश समय बिताउँछन्। बाँकी २० प्रतिशतले छैटौं आयामसम्म आउने कोसिस गरे पनि सातौं आयामलाई ख्याल गरेकै हुन्नन्। एकदुई प्रतिशतमा मात्र जीवनको उत्तराद्र्घमा स्वयथार्थ बोधलाई ख्याल गरेको पाइन्छ। बाँकी ६ आयामको चाहना पूर्तिमै जीवनको अधिकांश समय खेर गइसकेको हुन्छ। जति नै सम्पत्ति आर्जन गरे पनि व्यक्तिभित्रबाट शान्त र आनन्दित हुन सकेन भने त्यसले सुख र सन्तोष दिँदैन। जिम्मेवार व्यक्तिमा आफ्नो भौतिक सम्पत्तिको जोहो गर्ने लालसा र मोह, ईष्र्या, द्वेषजस्ता मनको वृत्तिले उसलाई अरूका हितमा काम गर्नुपर्छ भन्ने आन्तरिक प्रेरणा जागेकै हुदैन। मनको वृत्ति विकास हुन सकेमा मात्र व्यक्ति जागरुक बन्न सक्छ। मनका वृत्ति के हुन् ? काम, क्रोध, लोभ, मोह, ईष्र्या र द्वेष मनका वृत्ति हुन्। यिनको विकास भयो भने अरूका हितमा कुनै विकासका काम गर्न सकिन्न। यिनै वृत्तिको तरंग बढ्दै गयो भने सामान्य मनमुटाव, गुटबन्दी, सम्बन्धमा टकरावदेखि लिएर युद्धको आगो सल्किन बेर लाउँदैन। तर, यी वृत्तिलाई जानेर माथि उठ्न सकियो भने समग्र विकासमा सघाउ पुग्छ। मनका वृत्तिलाई सीधै नियन्त्रणमा लिन सकिँदैन तर एकएक गर्दै जरैदेखि उखेलेर फाल्ने कोसिस गरियो भने सबै किसिमका वृत्तिबाट मुक्त भइन्छ र आत्मजागरण हुन्छ। आत्मजागरणले आत्मविश्वास बढाउछ र समग्र विकासको माध्यम बन्दछ। जीवन सन्तुलनमा चल्नुपर्छ। एकोहोरो अहंकारले युद्धको भूमिमा पुर्याउँछ। कहिले शक्तिका नाममा, कहिले धर्म र साम्प्रदायिकताका नाममा, कहिले राजनीतिक मुद्दा त कहिले कुनै विषयले आवश्यकताभन्दा बढी समय कटुता, द्वन्द्व र मनमुटावमा खर्च भइरहेको हुन्छ। उपलब्धिमूलक समय त्यसै अनावश्यक कार्यमा बितिरहेको हुन्छ। योजना, उपलब्धि र उत्पादकत्व, सत्यता अनि गरिमामय अर्थपूर्ण कार्यक्रम पछाडि धकेलिन्छन्। जे पनि कुरा समयभन्दा पछि पुग्नु भनेको कमजोरीको लक्षण हो। स्वकेन्द्रित स्वभाव, आलोचना, तर्क, स्वार्थ, कलह र एकअर्कालाई दोष देखाउने काममै ऊर्जा खेर गइरहेको हुन्छ। अठोट, निर्भयता, संकल्प र बहुजन हितायको भावले कर्म गर्ने सोचको वृद्धि नहुँदासम्म अपूर्णता र अस्थिरतामै समय खेर जान्छ। आफ्ना मनका वृत्ति र तिनको तरंगलाई जान्न सक्नु नै विकास मार्गमा अघि बढ्ने माध्यम हुन्। परिस्थिति सम्हाल्न समय लाग्ला तर कथालाई सच्याएर जागृत भावमा कर्म गर्ने उद्देश्य राख्न सके समग्र विकासको आधार तय हुन्छ। पाप र धर्मको बोध हाम्रा धार्मिक परम्परा, पूजापाठ, व्रत, तप आदि सबै धर्म र पापसँग जोडेर व्याख्या गरिएका संस्कार हुन् तर वास्तवमा पाप र धर्म के हो धेरैले नबुझेको अवस्था हो। मन्दिर नजानु पाप हो या कसैलाई अन्याय गर्नु पाप हो ? पूजापाठ धर्म हो या आफ्नो स्वभावमा बाँच्नु र कर्म गर्नु धर्म हो ? मानवता, करूणा, इमानदारी, आत्मानुशासन र प्रेम धर्म हो या मठ, मन्दिर गएर दान गर्नु धर्म हो ? सर्वप्रथम मानव कल्याणमा हात बटाउनु नै धर्म हो र अनैतिकता पाप हो। पाप र धर्म के हो भन्ने विषयमा मनका वृत्तिले पनि निर्धारण गर्छन्। महाभारत युद्ध हुनु मनकै वृत्ति र अहंकारको खेल थियो। दुर्योधनको अहंकारलाई केही साम्य पारेर युद्ध रोक्न सकिन्छ कि भनेर वेदव्यासले प्रयास गर्नुभयो। वेदव्यास दुर्योधनका गुरु पनि हुनुहुन्थ्यो त्यसैले सोध्नुभयो, दुर्योधन, धर्म के हो ? दुर्योधन भन्छन्, जानामी धर्मम् नचमे प्रवृत्ति अर्थात् गुरु, मलाई धर्म के हो थाहा छ तर त्यसलाई प्रयोगमा ल्याउन मेरो अहंकार र स्वभावले दिँदैन। त्यसो भए अधर्म के हो त ? दुर्योधन भन्छन्, जानामी अधर्मम् नचमे निवृत्तिम् गुरु मलाई अधर्म के हो पनि थाहा छ तर मेरो स्वभावले अधर्मलाई रोक्नै मान्दैन। केनामी देवेन ह्दय स्थितेनः यथा नियुक्त अस्मि, तथा करोमी मेरो अहंकारले युद्ध नै खोज्छ, म आफूलाई नियन्त्रण गर्नै सक्दिनँ। महाभारतको युद्ध र दुर्योधनको स्वभाव मात्र होइन, अधिकांश मानिसका स्वभाव त्यही छ। खराब के हो, अन्याय के हो, स्वार्थ के हो, लोभ के हो जान्दाजान्दै पनि व्यक्ति त्यही प्रवृत्तिप्रति आकर्षित भइरहेको छ। व्यक्तिभित्र छिपेको अहंकारले अनावश्यक मनमुटाव, कलह, स्वार्थ र लोभीपापी कार्यमा फसिरहेको छ। जीवनको महत्त्व जीवन स्वार्थ, लोभ र कटुतामा बाँच्नका लागि मात्र होइन; मनका वृत्तिबारे जान्दै तिनबाट मुक्ति पाउनका लागि जागृत हुने र आफूभित्रको शून्यता, मौन, निराकार स्वभावप्रति जागृत हुनु र आत्मस्मरणलाई बढाइराख्नु वास्तविक जागरण हो। जीवनको अन्तिम लक्ष्य शान्ति, आनन्द, प्रेम र सन्तोष प्राप्त गर्नु हो। यी कुरा प्राप्तिका लागि सकारात्मक सोच र सत्कर्मको आवश्यकता पर्छ। आफ्ना गल्ती र कमजोरी स्विकार्दै विधायकता र गरिमामय जीवन बाँच्ने उद्देश्य राख्नेले सधैं इमानदार भएर कर्म गर्न प्रेरित हुन्छ। अरूका गुणदोष र कमजोरी केलाउनुभन्दा आफ्नो अहंकार, आफ्नो व्यक्तित्वको घमण्डप्रति जागृत हुनु महत्त्वपूर्ण हुनेछ। आफ्नो तर्फबाट पहल गर्नु र रूपान्तरण गरेर देखाउनु एउटा विकसित व्यक्तिको गुणवत्ता हो। प्रत्येक व्यक्ति आफ्नो चेतनाप्रति जागृत हुने हो भने अराजकता भन्ने कतै देख्न र सुन्नमै आउदैन। मानिसमा असाधारणताको गुण छिपेको हुन्छ। त्यसलाई उजागर गर्न पनि समाजमा केही उदाहरणीय कार्य गरेरै देखाउनुपर्ने हुन्छ। सबैले गरेजस्तो प्रवृत्ति अँगाल्नु त कमजोरीसिवाय केही हुदैन। अरूप्रति पूर्वाग्रह राखेर होइन, बरू आग्रहपूर्वक सहयोग जुटाएर बहुजन हिताय, बहुजन सुखायको कर्मको अभ्यास गर्दै जानु समग्र विकासको परिचय हो र यही नै जीवनको महत्त्व पनि। हामी समाधानका लागि पहल गर्न सक्दैनौं भने हामी आफैंमा समस्या हौं। हामी विकासका लागि पहल गर्दैनौं भने थाहा पाए हुन्छ हाम्रो आत्मविकास भएको छैन।"
घातक द्विअध्यक्ष प्रणाली,"बदलिँदो विश्व परिवेशमा सबै राजनीतिक व्यवस्थाको परीक्षण गर्दै यतिबेला राजनीतिक रूपमा लामो संक्रमणकालको सामना गरिरहेको देशमा नेपाल सायद अग्रपंक्तिमै होला। २०४६ सालको ऐतिहासिक जनआन्दोलनपछि देशले धेरै आशा गरेको थियो। लामो समय प्रवासमा रहेका, जेल नेलखाएका नेताहरूले देशको राज्यसत्ता सम्हालेका थिए तर दलहरूकै अन्तरद्वन्द्वका कारण तथा नेतृत्वमा देखिएको चरम महत्त्वाकांक्षाले कुनै पनि संसद् पूर्णकाल चल्न सकेनन्। पार्टीहरू विभाजनका सिकार भए। परिवर्तन आत्मसात गर्न नसक्ने देशीविदेशी शक्तिहरू खेल्ने मौका पाएर व्यवस्था नै असफल पार्ने प्रयास हुन थाले। अन्ततः ०६३ सालमा एउटा अस्थिरताको अन्य गर्दै व्यवस्था नै परिवर्तन भयो। यसैबीच अस्थिर राज्य व्यवस्थाको कारण देशले दसबर्से सशस्त्र संघर्षको समेत सामना गर्नुपर्यो। १७ हजार जनताले ज्यान गुमाउनुपर्यो। देशको विकास निर्माणमा एउटा युग नै पछाडि पर्यो। अन्ततः अस्थिरताका नाममा टाउको उठाउन खोजेको राजतन्त्र नै सदाका लागि देशबाट बिदा हुनुपर्यो। २०४६ सालमा प्रजातन्त्र पुनस्र्थापना भएदेखि ०६२ सम्म यस सोह्रबर्से अवधिमा देशले बढीमा चारवटा सरकारको शासन पाउनुपथ्र्यो तर अन्तरिम सरकार र राजाको प्रत्यक्ष शासनकालसमेत १४ पटक सरकार परिवर्तन भयो। करिब पाँच सयभन्दा बढी मन्त्री परिवर्तन भए होला। त्यसैगरी राज्य सञ्चालनका अंगहरू तथा सरकारी संघसंस्था निकायमा कतिपटक अस्वाभाविक परिवर्तन भयो होला। यो नै एउटा अस्थिरताको सूचक थियो र जनताको निराशाको कारक थियो। २०६३ सालमा भएको राज्यसत्ताको परिवर्तनले राज्य संरचनाको आमूल परिवर्तन गर्दै संविधानसभाले संघीय गणतान्त्रिक संविधानमार्फत संघीय गणतन्त्र नेपाल स्थापना गर्यो। लोकतन्त्रको निभ्न लागेको दियोलाई अलिकति तेल थप्ने काम गर्यो। संविधानमा भएको व्यवस्थाअनुसार राज्य पुनर्संरचना तथा स्थानीय निकायले पाएको अधिकारले साँच्चै देश विकास हुन्छ कि भन्ने आशा जगायो। तर गणतन्त्र स्थापना भएको २०६३ देखि २०७५ सम्मको अवधिमा राजाबाट भंग गरिएको संसद् पुनस्र्थापन भयो। सांसदलगायत संसदीय पदहरूमा पदीय भागबन्डाका आधारमा मनोनीत गरिए। दलहरूबीच अविश्वासका कारण राज्यको ठूलो आर्थिक भार खेपेर बनेको पहिलो संविधानसभाले संविधान बनाउन नसकि पुनः संविधानसभाको चुनाव गर्नुपर्ने स्थिति आयो। यसरी तेह्रबर्से अवधिमा तीनवटा कार्यकारीले देश चलाउनुपर्नेमा १० जना कार्यकारी प्रमुखले शासन चलाए र करिब तीन सयभन्दा बढी मन्त्री भए। राज्यसंयन्त्रमा अस्वाभाविक नियुक्ति, पजनी भए। यसरी राज्य सञ्चालन गर्दा देशमा जरा गाडेको अस्थिरताले मौलाउने अवसर पायो। संविधानसभामा भएगरेका बहस तथा उनीहरूका क्रियाकलाप, सेतो हात्तीका रूपमा देखिएका जनप्रतिनिधि र छसात वर्ष राज्यको पुनर्संरचनाका नाममा उठाइएका एजेन्डा तथा बहस हेर्दा फेरि जनता कताकता निराश हँुदै थिए। तर पनि संविधान निर्माणपश्चात् बनेको केपी ओली नेतृत्वको सरकारले नाकाबन्दीमा लिएको राष्ट्रवादी अडान र उनले देखाएका विकासका सपनाले जनतामा फेरि आशा जगायो र देश नयाँ संविधानको व्यवस्थाअनुसारको स्थानीय तहको अधिकार सुरक्षित गर्दै संघीयताको कार्यान्वयन गर्न र स्थिर सरकार सञ्चालनको आशा गर्दै निर्वाचनमा होमिए। अन्ततः केपी ओलीले देखाएको सुखी नेपाली र समृद्ध नेपाल बनाउन देखाइएका सपना साकार पार्न नयाँ संघीय, प्रादेशिक र स्थानीय चुनावमा स्थिर सरकारका पक्षमा पुनः मतदान गरे। जनतालाई राम्रोसँग थाहा छ अस्थिरता नै देश बर्बादीको बाटो हो। त्यसलाई सदाका लागि बन्द गर्नैपर्छ। त्यसैअनुसार राष्ट्रका ठूला दलमध्ये नेकपा एमाले र माओवादी केन्द्रको संयुक्त गठबन्धनलाई करिबकरिब दुईतिहाइ मत दिएर राज्य सञ्चालनको जिम्मेवारी दिएको सत्य कहींकतैबाट छिप्न सक्दैन। यसरी अस्थिर सरकारका कारणले आक्रान्त भइसकेको राज्य व्यवस्था र अस्थिर राजनीतिक चरित्रका कारण आजित भइसकेका जनतामा केही आशा पलायो र गठबन्धनको ठूलो दलको हैसियत र उनको जनमत तथा उनले विगतमा गरेको राम्रा कामका आधारमा ओलीलाई पुनः प्रधानमन्त्री मात्र बनाएन; गठबन्धन पार्टीहरूलाई जनअभिमतअनुसार एकीकृत गर्न बाध्य पनि पार्यो। देशमा पुनः स्थिर सरकारले काम गर्छ भन्ने विश्वास पनि गरायो। सरकार बनेको दुई वर्ष नाघिसकेको छ। जनअपेक्षाअनुसार काम हुन नसकेको होला तर पनि यही बीचमा नयाँनयाँ संरचनाअनुसारका प्रदेश तथा स्थानीय तह संस्थागत गर्ने संरचना निर्माण गर्ने, संविधानअनुसार समयसीमाभित्र बनाइसक्नुपर्ने संघीयतासम्बन्धी नयाँनयाँ कानुन निर्माण सम्पन्न गर्ने तथा विकास निर्माणका राम्रा कामका सुरुआत भएका छन्। नेपालको नक्सामै हराएको नेपाली अतिक्रमित भूमि कालापानी लिम्पियाधुरालाई समेत समेटेर नयाँ नक्सा जारी गरिएको छ। विगत करिब ६ महिनादेखि विश्वलाई नै आक्रान्त पारेको महामारी कोरोनाविरुद्ध समेत लड्दै आएको तथ्य कहींकतैबाट छिप्न सक्दैन। लामो समयदेखिको अस्थिर राजनीतिले बल्झिएको घाउमा मलमपट्टी गर्दै पुर्दै जानुपर्ने राष्ट्रको आजको आवश्यकता हो। देशमा एउटा ठूलो राजनीतिक शक्तिका रूपमा नेकपा बन्न त सफल भयो तर अहिले दुई वर्षभन्दा बढी भइसक्दासमेत एकीकरण प्रक्रिया टुंगोमा पुग्न सकेको छैन। सरकारले समेत गति लिन नसक्दा नेकपाभित्र चरम द्वन्द्व देखिएको छ। कुनै पनि बेला पार्टी फुट्न सक्ने खतराको घन्टी बजिरहेको छ। यसको मुख्य कारकतत्त्व नेतृत्व नै हो। ०४६ पछि दल तथा राज्यसत्तामा जुन नेतृत्व देखिएका थिए; अहिले पनि त्यही नेतृत्व नै दल तथा राज्य सञ्चालनको जिम्मेवार तहमा छन्। तिनै नेतृत्वको गुटगत स्वार्थका कारण राष्ट्रले ठूलो मूल्य चुकाउनुपरेको छ। नेकपा एकीकरण गर्दा संसारमै नभएको दुई अध्यक्षतात्मक जुन व्यवस्था गरियो, यसले संस्थागत रूपमै गुटबन्दीलाई बढावा मात्र होइन, पार्टीलाई विभाजनको सँघारमा पुर्यायो भने सरकारलाई जनआकांक्षाविपरीत पुनः अस्थिरतातर्फ धकेलिरहेको छ। अस्थिरताको कारकतत्त्व उच्च नेतृत्व वर्ग नै हो। स्वाभाविक रूपमा दुई पार्टीको एकतामा निश्चित समय अर्थात् एकता महाधिवेशनसम्म दुई गुट हुन्छ नै; त्यसलाई अन्यथा लिनु हुँदैन। निश्चित भागबन्डाका आधारमा पार्टी र सरकार सञ्चालन भएको हुन्छ, त्यसलाई सामान्य नै मानिन्छ। तर अहिले पार्टीभित्रकै पूर्वसरकार तथा पार्टीको प्रमुख भएर कार्य गरिसकेका पटकपटक राज्यसत्तामा ठूलाठूला पद प्राप्त गरिसकेका जिम्मेवार नेताबाटै दुई पार्टीका अध्यक्षका बीचमा एकता हुन नदिने र अस्वाभाविक गुटबन्दी गर्ने काम भइरहेका छन्। कहिले सरकार डुब्न लाग्यो भनेर सदनमै गीत गाउँछन् भने कहिले ओलीलाई पार्टी अध्यक्ष तथा प्रधानमन्त्री दुवै पदबाट हटाउनुपर्छ भन्दै राजीनामा माग्ने गरेका छन्। यो प्रक्रिया सरकार बनेको केही महिनाबाटै सुरु भएको हो। कहिले पार्टीको निर्देशन सरकारले मान्दैन भन्छन्। फेरि सरकारले गरेका राम्रा काम पार्टीकै निर्देशनमा भएको हो पनि भन्छन्। जसरी भए पनि ओलीलाई असफल बनाउन नेकपाभित्र प्रथम तहका नेतालगायत दोस्रोतेस्रो तहका नेताहरूको एउटा गुट सक्रिय रूपमा खटेको छ। प्रथम अध्यक्ष ओली कुनै पनि हालतमा त्यो गुटलाई सफल हुन नदिने अडानमा छन् भने अर्का अध्यक्ष भविष्यमा पार्टीको एकलौटी नेतृत्वको लोभमा परी विभिन्न गुटहरूको भावनामा बगेको देखिन्छ। तर एकताको मर्म र भावनाले एकता महाधिवेशनसम्म दुई अध्यक्षको सहमतिविना कुनै निर्णय गर्ने अधिकार पार्टीलाई दिएको छैन। त्यस वपरीत कुनै पनि कार्य भए गरे पार्टी विघटन निश्चित छ। यसर्थ अहिले गरिएको दुई अध्यक्षात्मक प्रणालीमा पार्टीभित्र सदा दुई शक्ति केन्द्र बन्ने र गुटन्दीलाई प्र श्रय दिने व्यवस्था हो। यसमा पार्टीभित्रका बिचौलियाले शक्ति केन्द्रलाई लडाउने, बझाउने र फुटाउने अवस्था पनि रहेकाले जतिसक्दो चाँडो एकता महाधिवेशन गरेर दुई अध्यक्षात्मक व्यवस्थालाई विसर्जन गर्नु नेकपा पार्टीका आम नेताकार्यकर्ताका पक्षमा छ। सत्ताधारी दल भएकाले राष्ट्र र जनताका हितमा छ। यहाँ समस्या विधि, पद्धति र विचारमा नभई कुर्सी, पद र प्रतिष्ठाकै हो भन्ने राजनीतिक वृत्तमा देखिएको विवादले मात्र होइन नेपालका दलको विगत ३० वर्षको इतिहासले साबित गरेको छ। लामो समयदेखि अस्थिर राजनीतिले बल्झिएको घाउ कोट्याउने होइन; मलमपट्टी गर्दै पुर्दै जानुपर्ने राष्ट्रको आजको आवश्यकता हो। यही नै जनताको मुख्य चाहना पनि हो।"
मन्दीबाट महामन्दीको मार्ग,"लगानी नबढ्नु तर मूल्य बढ्नुले अर्थतन्त्रमा साइड इफेक्टहरू देखिँदै छन्, यसले जटिलता उत्पन्न गर्छ भन्ने कुरा बेलैमा बुझ्नुपर्छ विश्व अर्थतन्त्रमा मन्दीहरू आइरहन्छन्। यस्ता मन्दी कुनै अस्थायी र साना आकारका हुन्छन्, कुनै ठूला आकारका र अर्थतन्त्रमा बृहत् प्रभाव पार्ने खालका हुन्छन्। मन्दीहरूलाई मन्दी, उच्च मन्दी, बृहत् मन्दी र महामन्दीमा वर्गीकरण गर्न सकिन्छ। अंग्रेजीमा यिनलाई क्रमशः रिसेसन, ग्रेट रिसेसन, डिप्रेसन र ग्रेट डिप्रेसन भनेर बुझिन्छ। मन्दीको स्वरूप उच्च भएको अवस्थालाई आर्थिक संकटको अवधिका रूपमा लिइन्छ। यस्ता मन्दीहरूका आफ्नै मापदण्ड छन्। नियमित व्यापार र व्यावसायिक चक्रको कारणले उपभोग र औद्योगिक उत्पादनमा केही कमी देखिन्छ र बेरोजगारको दर केही मात्रामा बढ्छ भने त्यस्तो मन्दीलाई नियमित मन्दीको रूपमा लिइन्छ। यस्ता मन्दीको प्रभाव बढीमा ६ महिनामा रहन सक्छ वा एक वर्षको अवधिमा दुईपटक पनि देखिन सक्छ। यस्ता मन्दीले कहिलेकाहीं अर्थतन्त्रमा फाइदा पनि पुर्याउँछन्। विश्वको मन्दीको समीक्षा गर्दा संविधान निर्माण समयबाट हालसम्ममा संयुक्त राज्य अमेकिामा चार दर्जनभन्दा बढी मन्दी देखिए। सन् १९८० पछि मात्र पनि अमेरिकामा कम्तीमा पाँचवटा मन्दी देखिए। त्यसमध्ये सन् २००८ को मन्दी उच्च मन्दी (ग्रेट रिसेसन) हो भने अहिले कोभिड १९ को कारणले देखिएको मन्दी सन् १९३० पछि देखिएको अर्को महामन्दी (ग्रेट डिप्रेसन) हो। सन् १९३० को मन्दी र कोभिड १९ ले ल्याएको संकट दुवै महामन्दी भए पनि यिनको चरित्र, कारण तथा विस्तारको दृष्टिबाट हेर्दा भने फरक ढंगले विश्लेषण गर्नुपर्ने हुन्छ। सन् १९३० को यो मन्दी सन् १९२९ देखि १९३३ सम्म करिब ४३ महिनाजति रह्यो। सन् १९३७ सम्ममा अर्थव्यवस्था पूर्णरूपले सामान्य भएको भनिए पनि कतिपय परिवारलाई आफ्नो पुरानो अवस्थामा फर्किन करिब १२ वर्षको समय लाग्यो वा १९४१ सम्म कुर्नुपर्यो। मन्दीको प्रारम्भ संयुक्त राज्य अमेरिकाबाट भएको हो। यसको देखिने गरी आगमन अक्टोबर १९२९ मा स्टक मार्केटमा आएको गिरावट (क्र्यास) सँगै भएको हो। स्टक मार्केटमा आएको गिरावटसँगै अमेरिकाका उपभोक्ता तथा लगानीकर्ताको बजारमाथिको विश्वास गुम्यो। सन् १९३० को अन्त्यसम्म आइपुग्दा बैंकहरू, पसल र स्टोरहरू बन्द हुन थाले। बेरोजगार दर औसतमा २५ प्रतिशत माथि पुग्न गयो। कतिपय राज्यमा ३५ प्रतिशतसम्म। त्यतिबेला बेरोजगारसम्बन्धी बिमा व्यवस्था थिएन। वित्तीय क्षेत्रमा नियमन र अनुगमन संयन्त्रको अभाव थियो। यी सबैको कारणले मानिसलाई बाँच्न धौधौ पर्यो। उनीहरू धमाधम घर र अन्य सम्पत्ति बेच्न थाले अनि बेघरहरूको संख्या बढ्यो, यसरी मानिसहरू चरम गरिबीमा परे। यसको दुष्प्रभाव क्रमशः युरोपसमेतका देशमा फैलियो। त्यतिबेला अमेरिकी अर्थतन्त्र वन, खनिज, कृषि तथा पशुपालन र मत्स्यपालनमा आधारित थियो। निर्यात र रोजगारका प्रमुख स्रोत पनि यिनै थिए। सामान्य प्रशोधित गरिएका अन्तिम प्रकृतिका वस्तु अन्यत्रबाट पैठारी गरिन्थ्यो। यस्तो दुरह अवस्था सिर्जना भएपछि नीतिनिर्माता सक्रिय भए। कतिपय सुधारका कार्यक्रम पनि ल्याइयो। राष्ट्रपति हर्बर्ट हुबरले बेरोजागार न्यूनीकरण तथा वन तथा सार्वजनिक क्षेत्रमा लगानी बढाउने गरी प्याकेज ल्याए। कर सुधारका कार्यक्रम पनि आए। तर साधनको अपर्याप्तता, व्यवस्थापनमा कमजोरी र खुद्रा प्रकृतिका सुधारका कार्यक्रमले लगानी बढ्ने र रोजगार सिर्जना हुने काम भएन। उपभोग पनि बढेन। जनता झन् निराश हुन थाले। करिब दुई वर्षअघिको चक्रीय मन्दी पछ्याएर आएको यो मन्दीको प्रभाव विश्वव्यापी भए पनि अमेरिका तथा अमेरिकासँग आर्थिक रूपले नजिक रहेका देशहरूलाई यसले आक्रान्त पार्यो। यसबेला बेरोजगार दर २५ प्रतिशत र सोभन्दा माथि उक्लिएको, अर्थतन्त्र एकचौथाइले खुम्चिएको र गरिबी उच्च दरले बढेकाले यसलाई महामन्दीका रूपमा हेरियो। औद्योगिक उत्पादन, वस्तुको थोकमूल्य, अन्तर्राष्ट्रिय व्यापार र बेरोजगारको दरसमेतका सूचक हेर्दा संयुक्त राज्य अमेरिका सबभन्दा बढी प्रभावित भएको देखियो भने त्यसपछि प्रभावित हुने अन्य देशमा बेलायत, फ्रान्स र जर्मनी थिए। अमेरिका तथा जर्मनीको औद्योगिक उत्पादन ४० प्रतिशतभन्दा बढीले र अन्तर्राष्ट्रिय व्यापारमा ७० प्रतिशतसम्म शिथिलता आयो। यो शिथिलता सन् १९३३ सम्म रह्यो। मार्च १९३३ मा एफ डी रुजबेल्ट राष्ट्रपति निर्वाचित भएपछि उनले संकटकालीन सुधार कार्यक्रम ल्याए। बैंकहरूको उद्धार गरे। राज्यहरूलाई पैसा पठाउने र कामबाहिर भएका मजदुर वा जनशक्तिलाई रोजगार उपलब्ध गराउने गरी पूर्वाधारका क्षेत्रमा लगानी बढाए। गरिबलाई नगद सहयोग गर्नसमेत सानाठूला सार्वजनिक निर्माणका काम सुरु गरे। न्युडिल नाम गरेको राहत, सुधार र पुनर्उत्थानमा आधारित कार्यक्रमको कारणले निर्मित पूर्वाधारबाट अमेरिका अहिले पनि प्रगति गरिरहेछ। यसबाट वन तथा नेसनल पार्कका क्षेत्रमा समेत रोजगार सिर्जना भयो। यद्यपि यसको प्रभाव पूर्णरूपले समाप्त हुन सन् १९३९ सम्म कुर्नुपर्यो। किनभने यस महामन्दीलाई पछ्याएर आएको सन् १९३७ को मन्दीमा पनि बेरोजगार दर र अर्थतन्त्रको संकुचन दर १८ प्रतिशतभन्दा माथि पुगेको थियो। अर्थतन्त्रका कतिपय अन्तर्सम्बन्धित आयाम र तिनका शृंखला टुटिसकेका छन्। यी पूर्णरूपमा टुट्न गए भने कोरोना संक्रमित हुँदाभन्दा कैयन् गुणा बढी नोक्सान हुन सक्छ। अर्थतन्त्रका डाँडाभाटा र बलाहरू भाँचिन सक्छन्, थामहरू लड्न सक्छन्। यसबाट जोगाउने विकल्पको खोजी गरौं सबै मिलेर। सन् २००८ को संकट पनि अमेरिकाको वित्तीय क्षेत्रबाट झन्डै उही महिनामा सुरु भयो। चरमचुलीमा पुगेको सेयर मूल्य र रियल स्टेट व्यवसायमा सन् २००६ बाट सुरु भएको संकटले सन् २००८ बाट बृहत् मन्दीको रूप लियो। झन्डै डेढ वर्षसम्म घनीभूत रहेको मन्दीका कारणले अमेरिका तथा सम्बद्ध देशहरूमा बेरोजगार दर १० प्रतिशतभन्दा माथि गयो भने अर्थतन्त्र पाँच प्रतिशतले खुम्चियो। यसलाई विश्वव्यापी वित्तीय संकट (ग्लोबल फाइनान्सियल क्राइसिस) भनिए पनि यसको प्रभाव अमेरिका तथा उससँग बढी आर्थिक कारोबार गर्ने देशमा बढी देखियो। बढी प्रभावित हुने देशहरूमा अमेरिका, युरोपियन युनियन, जापान आदि रहे। यसलगत्तै युरोप ऋण संकटमा फस्यो। अमेरिकाले राहत, उत्प्रेरक तथा बेल आउटका ठूला आर्थिक प्याकेज ल्यायो। यसको कारण अमेरिकी सरकारको सार्वजनिक ऋणको अनुपात शतप्रतिशतबाट माथि गयो। भारत र चीनसमेतका एसियायी देश पनि यसबाट अछूतो भने रहेनन्। कतिपय विषयमा त चीनले यसबाट फाइदा पनि उठायो। तर सन् २००८ को संकट महामन्दी थिएन। यति हुँदाहुँदै पनि तुलनात्मक रूपमा यो वित्तीय संकटको प्रभाव एसियामा न्यून रह्यो। विचार गर्नुपर्ने कुरा यहीं छ। कोभिड मन्दीको प्रभाव विश्वव्यापी छ। अहिलेसम्मको आँकडाअनुसार अमेरिका तथा युरोपको आर्थिक क्षेत्रसँग जोडिएका देशहरूको आर्थिक वृद्धिदर करिब दुई अंकले नकारात्मक हुने देखिएको छ। एसियाका देशहरू पनि संकुचनमै धकेलिएका छन् र बेरोजगार दर पनि उच्च भएको छ। अन्तर्राष्ट्रिय मुद्राकोषले गत जुनमा सार्वजनिक गरेको प्रतिवेदनअनुसार सन् २०२० मा विश्वको अर्थतन्त्र करिब पाँच प्रतिशत, भारतको ४५ प्रतिशत, अमेरिकाको ८ प्रतिशत, दक्षिण अमेरिकी देशहरू तथा युरो क्षेत्रको १० प्रतिशत र तथा दक्षिण अफ्रिकाको अर्थतन्त्र ८ प्रतिशतका दरले खुम्चिने र चीनको अर्थतन्त्र भने करिब एक प्रतिशतका दरले बढ्ने अनुमान लगाइएको छ। विश्व करिब ५ करोड गरिब थपिने अनुमान पनि लगाइएका छन्। विश्वका तीनचौथाइ मजदुर कामबाहिर छन् र तीमध्ये करिब २० प्रतिशत काममा फर्किने सम्भावना कम छ। विश्वका एक करोड बालबालिका विद्यालय फर्कने सम्भावना कम भएको अनुमान छ। विश्वलाई यसरी कोभिड १९ को प्रभावले गाँजेको सन्दर्भमा नेपाल पनि अछूतो छैन। त्यसै पनि अपेक्षित नतिजामा पुग्न नसकेको अर्थतन्त्र कोरोनाको प्रभावसँगै गरिएको लकडाउन र विश्वमा आएको मन्दीबाट आक्रान्त छ। पर्यटन, यातायात, खनिज, कृषि र कृषि उद्योग, शिक्षा र स्वास्थ्य सबै क्षेत्रमा शिथिलता छ। चालु आर्थिक वर्षको वृद्धि दुई प्रतिशतभन्दा तल झर्ने प्रारम्भिक अनुमान विश्व बैंकले गरेको छ। लगानी शून्यप्रायः हुँदा तरलता उच्च देखिएको छ। यो तरलताले वित्त क्षेत्रमा जोखिम बढाएको छ। तरलता बढ्नुले कर्जाको ब्याजदर घट्छ भनेर मात्र रमाउने अवस्था छैन। लगानी नबढ्नु तर मूल्य बढ्नुले अर्थतन्त्रमा साइड इफेक्टहरू देखिँदै छन् र जटिलता आउन सक्छ भन्ने पनि बुझ्नुपर्छ। यसमा पुँजी पलायन हुने सम्भावना र मन्दीको पनि गन्ध आएको छ। यस अवस्थामा बचत गरेर निश्चित ब्याज आयआर्जन गरी जीवन धान्ने व्यक्ति, परिवार तथा अवकाश कोषहरूसमेत जोखिममा पर्न सक्ने सम्भावना छ। यसबारे नियामक निकायको ध्यान पर्यात रूपमा गएको छैन। देशका ६१ प्रतिशत व्यवसाय पूर्ण बन्द छन्। शैक्षिक संस्था शतप्रतिशत बन्द छन्। आंशिक चलेका भनेका ३५ प्रतिशत व्यवसाय पनि एकचौथाइ क्षमतामा मात्र चलेका छन्। झन्डै एकचौथाइ कामदारले रोजगार गुमाएका छन् र तीमध्यै अधिकांश दैनिक ज्यालदारी गर्ने निम्नवर्गका मजदुर छन्। यसरी अर्थतन्त्रका कतिपय अन्तर्सम्बन्धित आयाम र तिनका शृखंला टुटिसकेका छन्। यी पूर्णरूपमा टुट्न गए भने कोरोना संक्रमित हुँदाभन्दा कैयन् गुणा बढी नोक्सान हुन सक्छ। अर्थतन्त्रका डाँडाभाटा र बलाहरू भाँचिन सक्छन्, थामहरू लड्न सक्छन्। नेपालको करिब दुईतिहाई व्यापार हुने भारतमा यसको प्रभाव झन् घनीभूत देखिएको छ। वैदेशिक रोजगारका गन्तव्य खुम्चिएका छन्। यस पृष्ठभूमिमा कामबाट बाहिर रहेका मजदुर वा जनशक्तिमध्ये कति प्रतिशत काममा फर्कन पाउलान् ? कति बालबालिका स्कुलबाट बाहिर रहने जोखिम छ ? कति बालबालिका खाजा र पोषणयुक्त खानाबाट वञ्चित भए ? कति व्यवसायले लिएको कर्जा समयमा बुझाउन नसक्ल्लान् ? वा पूर्णरूपले बन्द होलान् ? उद्योगहरू पूर्णरूपले चल्न कति समय लाग्ला ? विदशेबाट आएका र नेपालमा भएकासमेत कति जनशक्तिलाई थप रोजगारको प्रबन्ध गर्नुपर्ला ? चलिरहेका परियोजनाको समय र लागत कति बढ्ला ? त्यसले समग्र अर्थतन्त्रमा के असर पार्ला ? नेपालमा गरिबीको प्रतिशत घट्ला ? बढ्ला ? वा उस्तै रहला ? बढे कति प्रतिशत बढ्ला ? यी प्रश्नको जवाफ दिन सक्ने गरी आधारका लागि विस्तृत अध्ययन गरेर अगाडि बढ्ने र त्यसैका आधारमा त्रिवर्षीय रणनीति निर्माण गर्न आवश्यक छ। अन्यथा अहिलेजस्तै कामचलाउ ढंगले बस्ने हो भने देश मन्दीबाट महामन्दीतर्फ जाने निश्चित छ। यसबाट जोगिने विकल्पको खोजी सबै पक्षले गर्नुपर्छ।"
मेलम्चीको मृगतृष्णा,"संरचना निर्माण गर्दा न्यून गुणस्तरीय सामग्री प्रयोग भएको किटानी गरिएकाले उपत्यकावासीले स्थायी रूपमा पानी खान पाउने आशंका बढ्दै गएको छ आदर्श र निष्ठाका प्रतिमूर्ति सन्त नेता किसुनजी प्रधानमन्त्री हुँदा उपत्यकाका वासिन्दालाई स्वच्छ हिउँ पग्लिएर आएको पानी खुवाउने प्रतिबद्धता व्यक्त गरिएको ३० वर्ष बितेछ। आजभन्दा ६ वर्षपहिल्यै सम्पन्न हुने गरी युद्धस्तरमा कार्य भइराखेको प्रचारप्रसार गरिए पनि पानी उपत्यकावासी अझै उपलब्ध हुनेमा विश्वस्त हुन सकेका छैनन्। यस आयोजनाको कार्य सुस्तगतिमा भइराखेको छ। आयोजनाले विभिन्न प्रकारका वाधाअड्चन खेप्दै र झेल्दै आएको छ। कामको गुणस्तरमा पनि उत्तिकै प्रश्न उब्जिएको छ। यी कारणले मेलम्चीको पानी दसैंसम्ममा वितरण गरिसक्ने दाबी, सुरुङलगायत ट्यांकीमा पानी पुर्याई परीक्षण भइराखेको जस्ता प्रतिबद्धता खानेपानीमन्त्रीबाट आइरहँदा आयोजनाको अमवा खोलामा तयार गरिएको ड्याम भत्किँदा अन्योल उत्पन्न भएको छ। २०६७ मा जल तथा ऊर्जा आयोगको सचिव हुँदा आयोजनाका साथीहरूको अनुरोधमा पंक्तिकारलाई प्रगतिको स्तर अवलोकन गर्ने अवसर प्राप्त भएको थियो। सम्पूर्ण निर्माण कार्यको अवलोकनपश्चात् अधिकांश कार्य समाप्त भइसकेको र बाँकी कार्यसमेत शीघ्र सकिने सम्भावना रहेको विवरण संलग्न ठेकेदार कम्पनी र आयोजनाका कर्मचारीले बताएका थिए। बेलुका डिनर लिँदै गर्दा त्यही आयोजनाका एक इन्जिनियरले अलग कुरा राखेका थिए। उनको विश्लेषण उक्त आयोजना पूरै जल माफियाबाट नियन्त्रित छ, त्यही कारणले मेलम्चीको पानी काठमाडौं पुग्न धेरै समय लाग्ने थियो। पुगे पनि स्थायीरूपमा खानेपानी आपूर्ति हुन सक्दैन। विभिन्न कालखण्डमा यस आयोजनाको प्रगतिमा आइरहने व्यवधानले ती इन्जिनियरको त्यस समयको प्रस्ट सूचनाको महत्त्व बोध हुँदै गएको छ। पानी आपूर्ति हुने क्रममा मुहानकै संरचना भत्किनुलाई संयोग मात्रका रूपमा हेर्न मनमष्तिस्कले अनुमति दिएको छैन। त्यसैले ठेकेदारलाई भगाउन भूमिका निर्वाह गरिराखेकी भनेर संगीन आरोप वर्तमान मन्त्रीलाई खानेपानी मन्त्रालयकै बहालवाला सचिवले आधारसहित आरोप लगाइरहँदा निज सचिवमाथि कुनै कारबाही गर्न नसक्नु मन्त्रीले सन्तोषजनक स्पष्टीकरण संसद्लाई दिन नसक्नुबाट समेत थप आशंका उत्पन्न भएको अवस्था छ। लामो समयदेखि मेलम्ची खोलाको पानी वितरण गरी उपत्यकावासीको माग पूरा गर्ने प्रयास भइराखेको छ। यस आयोजनाको पानी वितरण गर्ने मिति सकिएको पनि लामो अवधि भइसक्यो। अब प्रथमचरण पुनः २०७७ को दसैंसम्म पूरा हुने लक्ष्य राखिएको छ। मेलम्चीको प्रगतिमा आएको सुस्तताका कारण पटकपटक म्याद थप र ठेकेदार परिवर्तन भइराखेको जानकारी पाउँदा यस कार्यक्रम सफल भई खानेपानी आपूर्ति पूर्णरूपमा गरिने विषय मृगतृष्णाका रूपमा देखिँदै छ। काठमाडौं उपत्यकामा औपचारिक जनसंख्या करिब ३५ लाख भए पनि अनौपचारिक रूपमा रहेका सबै गरी करिब ५० लाख जनसंख्या पुगेको अनुमान गरिँदै छ। यो जनसंख्यालाई मागअनुसार खानेपानी उपलब्ध गराउन प्रतिदिन ४० करोड लिटर पानी आवश्यक पर्छ। हाल जम्मा मागको एकचौथाइ पानी काठमाडौं उपत्यका खानेपानी लिमिटेडले उपलब्ध गराएको छ। मेलम्चीको प्रथम चरणमा १७ करोड लिटर र दोस्रो एवम् तेस्रो चरणमा याङ्ग्री र लार्के खोलाबाट थप १७१७ करोड लिटर पानी वितरणमा आउन सक्ने क्षमता देखिएको छ। यस हिसाबले मेलम्ची आयोजनाको सम्पूर्ण चरण पूर्ण हुँदा ५१ करोड लिटर पानी उपलब्ध भई यसमा केयूकेएलले हालको अवस्थामा उपलब्ध गराइआएको १२ करोड लिटर थप गर्दा दैनिक ६३ करोड लिटर पानी आपूर्ति गर्न सक्ने क्षमता देखिँदै छ। सन् २०१३ मा पूरा गर्ने लक्ष्य राखिएको मेलम्ची आयोजना अब सन् २०२० मा मात्रै प्रथम चरणको १७ करोड लिटर पानी काठमाडौं उपत्यकामा वितरण हुन सक्ने लक्ष्य राखिएको छ। जनसंख्यामा हुँदै गएको वृद्धि र पानीको उपभोगसमेतमा बढोत्तरी आउँदै गएको देखिँदा मेलम्चीको सम्पूर्ण चरण पूरा हुँदा उपत्यकावासीको मागमा अझै वृद्धि हुन सक्छ। त्यसैले मेलम्चीको पानीले मात्रै पनि उपत्यकाको माग पूरा हुन नसक्ने अवस्था छ। हाल उपत्यकामा बर्खामा पनि पर्याप्त खानेपानी वितरण गर्न सकिएको छैन। वितरण भएको करिब १२ करोड लिटर पानीमा ५० प्रतिशत पानी जमिनमुनिको हो। जमिनमुनिको पानी निकाल्दै जाँदा अहिलेको अवस्थामा १९ मिटर पानीको सतह प्रतिवर्ष घट्दै जाने देखिँदा यही क्रम जारी रहने हो भने अब ८५ वर्षमा यो पानीको उपयोग पूर्णरूपमा बन्द हुने अवस्था देखिएको छ। यसैले जमिनमुनिको पानी निकाल्ने कामले समस्याको समाधान होइन; थप समस्या आउने अवस्था छ। उपत्यकाका खानेपानी आपूर्तिको जिम्मेवारी लिइबसेको केयूकेएलको कार्य सम्पादन स्तर न्यून स्तरको छ। मेलम्ची र केयूकेएलका काम समानान्तर हिसाबले अघि बढ्नु पर्दथ्यो। मेलम्चीको पानी सुन्दरीजलमा खस्दा त्यसको उचित प्रकारले वितरण गर्न तयार रहनुपर्ने जिम्मेवारी केयूकेएलको हो। तर यो पनि सुस्तगतिमा पाइप सुधार तथा मर्मत कार्यमा लागेको छ। योभन्दा पनि गम्भीर पक्ष हो काठमाडौं उपत्यका खानेपानी लिमिटेडले सबै काम मेलम्चीलाई दृष्टिगत गरी अघि बढाएको छ। जमिनमुनिको पानी बाहिर निकाल्दा यसको पुनः भण्डारण गर्ने, सतहको पानी संग्रह गरी आपूर्ति क्षमता बढाउने, घरघरमा ट्यांकरमार्फत खानेपानी उपलब्ध गराउने कार्यमा यो निकाय पछि परेको छ। ट्यांकरमार्फत खानेपानी उपलब्ध गराउने काम निजी क्षेत्रले ज्यादा मात्रामा गरिराखेको छ। आपूर्ति हुन सकेको पानीको चुहावट नियन्त्रण गर्न सकेको छैन। उपलब्ध गराएको पानीको शुल्क थुप्रै बाँकी रहेको छ। मेलम्चीको क्षमता पर्याप्त नहुँदा यसका लागि वैकल्पिक उपाय खोजी गरी कार्यान्वयनमा जाने विषयमा पर्याप्त ध्यान दिन सकेको छैन। उपलब्ध गराइएको पानी पर्याप्त ट्रिटमेन्टविना घरघरमा पठाइने भएकाले यसबाट धेरै प्रकारका पानीबाट उत्पन्न हुने रोगहरूबाट ग्रसित हुने अवस्था भएकाले यो पानी खाने प्रयोजनमा खासै उपभोग भएको छैन। यो संंस्था सार्वजनिक तथा निजी साझेदारीका आधारमा चलिराखेको छ। संस्था घाटामा छ। खानेपानी सुविधा उपलब्ध गराउनुपर्ने जवाफदेहिताबाट सरकार पछि हट्न मिल्दैन। सरकारले नै जिम्मेवारी लिने, संस्था निजी क्षेत्रसँग प्रतिस्पर्धा गर्न नसक्ने हुँदा खानेपानी उपलब्ध गराउने संस्थाको क्षमतामा नै प्रश्नचिन्ह लागेको छ। यस्तो कमजोर निकायबाट मेलम्चीको पानीको व्यवस्था आउँदा दिनमा गर्नुपर्ने अवस्था छ। सरकारले संस्थाको क्षमता सुधारमा ध्यान दिएको छैन, तर ट्रेड युनियनीकरण, आवश्यकताभन्दा बढी कर्मचारी भर्ना, महाप्रबन्धकको भर्नालगायत अन्य व्यवस्थापनमा राजनीतिक हस्तक्षेप भइराखेको छ। मेलम्चीमा भइराखेको जलमाफियालगायतको अवैध र आपराधिक नियन्त्रणलाई निस्तेज गरी शीघ्र पानी आपूर्तिको व्यवस्था मिलाउनु जरुरी हुन्छ, अन्यथा मेलम्चीको पानी सधैं मृगतृष्णाका रूपमा रहिरहनेछ। देशवासीले खानेपानीको पीडा भोग्नुपरेको छ। अन्तर्राष्ट्रिय जगत्मा जलस्रोतको प्रचुर सम्भावना भएको नेपालको राजधानी सहर नै खानेपानी समस्याबाट ग्रस्त भएको सूचना प्रवाह भइराखेको छ। त्यसैले यस विषयमा सरकार गम्भीर भई अघि बढ्नुपर्छ। मेलम्चीको प्रथम चरणको कार्य सम्पन्न गरी शीघ्र पानी आपूर्ति गरिनुपर्छ। यसका लागि परियोजनालाई राष्ट्रिय महत्त्व दिई यसमा उत्पन्न हुने समस्याको समाधान खोजी निर्माण कार्यलाई गति दिनुपर्छ। यसलाई निरन्तर अनुगमन गरी वाधाअडकाउ फुकाउने प्रयोजनका लागि एक जिम्मेवार निकायको संरचनात्मक व्यवस्था हुनुपर्छ। मेलम्चीको सम्पूर्ण चरण पूरा भई पूर्ण क्षमतामा आपूर्ति हुँदा पनि माग र आपूर्तिबीचको खाडल कायमै रहने छ। किनकि सन् २०२० मा प्रथम चरण पूरा हुँदा दोस्रो चरणको काम फत्ते गर्न थप तीनचार वर्ष लाग्न सक्छ। त्यसबखत जनसंख्या वृद्धि, बसाइँसराइ र पानीको उपभोगमा हुँदै जाने वृद्धिका कारण सन् २०२५ मा मेलम्ची पूरा हुँदा यसबाट ५१ करोड लिटर पानी आपूर्ति हुन्छ। हाल उपभोग गरिराखेको बाह्र करोड लिटर थप गर्दा ६३ करोड लिटर पूर्ण क्षमता हुन्छ। बढ्दो जनसंख्याका कारण यसबखत दैनिक ७५ करोड लिटरको माग हुन सक्छ। यो प्रवृत्ति बढ्दै जान्छ। त्यसैले आगामी २० वर्षभित्र उपत्यकाको सय करोड लिटर पानी आपूर्ति गर्न सक्ने गरी सरकार अघि बढ्नुपर्छ। जमिनमुनिको पानीको तह घट्दै जाने भएको र यसमा पुनः भण्डारणको अवस्था बढ्दो सहरीकरणका कारण कठिन बन्दै गएकाले सतहको पानीमा नै निर्भर हुने गरी योजना बनाउन नितान्त जरुरी छ। मेलम्चीको पानी वितरण गर्ने दृष्टिकोणले ढल र खानेपानीको पाइप अलग्गै राख्ने, थप ४०५० वर्षका लागि कुनै समस्या नपर्ने गरी पाइपको सञ्जाल तयार पार्ने, केयूकेएललाई राजनीतिक हस्तक्षेपबाट मुक्त राखी यसको व्यवस्थापन क्षमता प्रभावकारी बनाउने सन्दर्भमा कार्य प्रारम्भ गरिनुपर्छ। उपत्यकाको मागलाई पूर्णरूपमा सम्बोधन गर्न मेलम्चीबाहेकको अर्को थप स्रोतको खोजी गर्नु जरुरी छ। यसको उपयुक्त विकल्प त्रिशूली नदी हुन सक्छ। त्रिशूलीको पानी लिफ्ट गरी उपत्यकामा वितरण गर्ने व्यवस्थाका लागि शीघ्र गम्भीरतापूर्वक कार्य थालनी गरिनुपर्छ अन्यथा मेलम्ची आयोजना पूरा हुँदासमेत उपत्यकावासीले यो समस्या व्यहोरी रहनुपर्नेछ। मेलम्चीको पानीले मात्र उपत्यकाको माग पूरा हुन सक्ने अवस्था देखिएन। सरकार वैकल्पिक उपायको खोजी गर्न तत्पर भएको पाइँदैन। मुहानमै संरचना भत्किनु, यसको निरीक्षण गरी प्रतिवेदन पेस गर्न गठित समितिले पेस गरेको अध्ययन प्रतिवेदनमा संरचना निर्माण गर्दा न्यून गुणस्तरीय सामग्री प्रयोग भएको किटानी गरेकाले यति ठूलो आयोजनाको गुणस्तर न्यून हुँदा स्थायी रूपमा यस आयोजनाको पानीको उपभोग उपत्यकावासीले गर्न पाउनेमा आशंका बढ्दै गएको छ। सरकारले केयूकेएलबाटै ट्यांकरमार्फत पानी मागबमोजिम पुर्याउन सक्दा निजी क्षेत्रबाट जिम्मेवारीमा रहनेहरू लाभान्वित भइराखेका छन् भन्ने आरोप कम गर्न सकिन्थ्यो। जमिनमुनिको पानि हरदिन ६ करोड लिटर निकाली वितरण गर्दा सरकारले नै वातावरणीय असन्तुलनको अवस्थाको आमन्त्रण गरेको छ। यी परिस्थितिमा सरकार मेलम्चीको खानेपानी वितरणमा गम्भीर देखिएन। विभिन्न समयमा भेरिएसन अडर गर्दै रकम अपचलन गर्ने, काममा ढिलासुस्ती गर्ने सबै कार्यको अनुसन्धान गरेर दोषीलाई कारबाही गर्ने साहस गर्दै मेलम्चीमा भइराखेको जलमाफियालगायतको अवैध र आपराधिक नियन्त्रणलाई निस्तेज गरी शीघ्र पानी आपूर्तिको व्यवस्था मिलाउनु जरुरी हुन्छ, अन्यथा मेलम्चीको पानी सधैं मृगतृष्णाका रूपमा रही उपत्यकावासी काकाकूल अवस्थामा रहिरहनुपर्ने छ।"
एन्फा साधारणसभा अनिश्चितकालका लागि स्थगित,"काठमाडौं : अखिल नेपाल फुटबल सङ्घ (एन्फा) ले १९औँ साधारणसभा अनिश्चितकालका लागि स्थगित गरेको छ। एन्फा प्रवक्ता किरण राईले सोमबार एक प्रेस विज्ञप्ति जारी गर्दै कोरोना भाइरसको महामारी बढ्दै गएकाले आगामी भदौ १५ गते गर्ने भनिएको साधारणसभा अर्को सूचना जारी नहुँदासम्मका लागि स्थगित भएको जानकारी दिए। विज्ञप्तिमा समुदायस्तरमा नै संक्रमणको विस्तार हुन सक्ने उच्च जोखिम समेत देखिएकोले नेपाल सरकारको कोभिड १९ संक्रमण रोकथाम, नियन्त्रण तथा व्यवस्थापन गर्ने निकायहरुबाट गोष्ठी, भेला सम्मेलन, आवागमन जस्ता कार्यहरु गर्न निषेध गरेको परिप्रेक्ष्यमा सतर्कता अपनाउनु पर्ने अनिवार्य भएकोले स्थगन गरिएको बताइएको छ। कोरोना भाइरसका कारण एन्फाको साधारणसभा दोस्रो पटक स्थगित गरिएको हो। यसअघि एन्फाले गत चैतमा साधारणसभा स्थगित गरेको थियो।"
