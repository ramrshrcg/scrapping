शीर्षक,विवरण
पृथ्वीनारायणका आदर्श,"गोरखाका राजा नरभूपाल शाहका पहिलो सन्तानका रूपमा १७७९ पुस २७ मा पृथ्वीनारायण शाहको जन्म भएको हो। उनकै नेतृत्वमा नेपाल निर्माणको बलियो जग तयार भयो। ३२ वर्षको अनवरत परिश्रमबाट विश्व मानचित्रमा नेपालको परिचय स्थापित गराउन सफल भए उनी। १८०१ सालको नुवाकोट विजयपछि एकीकरण प्रक्रियाले निरन्तरता पायो। विजयपुरको जितपश्चात् नेपालको पूर्वी सिमाना सिक्किमसम्म पुग्न सफल भयो। त्यसैगरी पश्चिमी सिमाना बढाउन लाग्दालाग्दै पृथ्वीनारायणको निधन भएकाले उनको बाँकी सपना उनकै छोरा बहादुर शाहले पुरा गरे। पृथ्वीनारायणले नेपाल निर्माण गर्नुका साथै यो देश सम्पूर्ण नेपालीको साझा फूलबारी भएको सन्देश दिए। उत्तर र दक्षिणी छिमेकीबीच सन्तुलित कूटनीति अपनाएर देशलाई जोगाउने कामसमेत गरे। धार्मिक अन्धविश्वास र तत्कालीन अवस्थामा देखिएका सामाजिक कुरीति चिर्दै समयसापेक्ष प्रगतिको बाटो अपनाए। उनी रुढिवादीविरोधी र प्रगतिका पक्षपाती थिए। त्यतिबेलाका कैयन् घटनापरिघटनाले यसलाई प्रमाणित गरेको पाइन्छ। एकपटक काभ्रेमा गोरखाली सेना धोती फेरेर खाना खाइरहेका बेला एक्कासि काठमाडौंको फौजले आक्रमण गर्यो। त्यस्तोमा लुगा फेरेर प्रतिकार गर्न सम्भव थिएन। त्यो घटनाले पृथ्वीलाई धार्मिक अन्धविश्वासमा परिमार्जन गर्दै लानुपर्छ भन्ने सोच पलायो। फलस्वरूप उनले लुगा लगाउँदा आफूलाई सजिलो हुने गरी लगाउने र सैनिकले धोती लाएर खानुपर्दैन भन्ने आदेश गरे। पुर्खाको आदर्श पन्छाएर मुलुक बनाउँछु भन्ने भ्रम कसैले नपाल्दा हुन्छ। देश, काल र परिस्थिति बुझेर समयअनुकूल निर्णय लिन सक्ने व्यक्ति नै महान् बन्छन्। तिनै महापुरुषले बनाएको गौरवपूर्ण इतिहास आत्मसात गर्न सक्दा राजनीतिले सही मार्गदर्शन गर्छ। त्यसकारण इतिहासले भविष्य निर्धारण गर्छ भनिएको हो। यहाँको राजनीतिक परिदृश्यमा इतिहासबाट सिक्नुको साटो त्यसैलाई मेटाउने होडबाजी चलेको छ। विगत १५ वर्षदेखि पुर्खाको आदर्श लत्याउने काम भएको छ। जसले निर्माण गर्यो उसैलाई ध्वंस बनाई राष्ट्रद्रोहीको परिचय दिने कामसमेत केही तत्वबाट भएको छ। संसारको इतिहासमा देश बनाउने र त्यसलाई जोगाउने महामानवलाई श्रद्धाभाव राखिन्छ। उनीहरूलाई राज्यले सधैं स्मरण गर्छ। यहाँ त्यसो हुँदैन। नेपाल निर्माण गर्ने वीर सपूतको सालिक फुटाइन्छ। विदेशी नेताको तस्बिरमा पूजा गरिन्छ। यसरी खराब संस्कार हुर्किंदै जाँदा भावी पुस्ताले नेपाल चिन्ने अवसर कसरी पाउँछन् ? राजनीतिका अगुवाले यति पनि बुझ्न सक्दैनन् ? यतिबेला यो प्रश्नको निरूपणमा नागरिक स्वयं अग्रसर हुनुपर्ने खाँचो देखिएको छ। हाम्रा राष्ट्रिय विभूतिहरूले देखाएको मार्ग परित्याग गर्दा यहाँको राजनीति झन्झन् कलुषित भएको छ। सिद्धान्ततः जो लोकतन्त्र मान्दैन; जसले मानवतावादी चरित्रभन्दा सर्वसत्तावादमा रमाउँछ; आज तिनीहरू नै लोकतन्त्रका नायक कहलिएका छन्। जसले लोकतन्त्रका लागि अधिनायकवादविरुद्ध संघर्ष गर्यो उसैलाई चौतर्फी प्रहार गरिएको छ। प्रतिनिधिसभामा हारेका पात्रलाई जनचाहनाविपरीत राष्ट्रियसभामा लैजाँदा संविधानअनुकूल हुने प्रधानमन्त्रीले विशेष अधिकार प्रयोग गरी संसद् विघठन गर्दा संविधानविरोधी हुने यो कस्तो गाईजात्रा हो ? प्रजातन्त्र समाप्त पार्न हजारौं नागरिकलाई बलिवेदीमा होम्ने प्रवृत्ति र पात्रबाट लोकतन्त्रको रक्षा हुन्छ भन्ने ठान्नु लोकतन्त्रप्रति नै घोर उपहास हुन जान्छ। पृथ्वीनारायण नेपाल एकीकरणका महान् नायक त थिए नै; उनी सफल कूटनीतिज्ञ एवं कुशल प्रशासक पनि थिए। जुनसुकै युद्ध मोर्चामा उनले युद्ध कौशलको अद्भुत परिचय देखाएका छन्। कमभन्दा कम मानवीय क्षति होस् भन्नेमा उनी बढी नै सजग हुन्थे। एकातिर देशभित्रकै षड्यन्त्रकारीबाट राजनीति जोगाउनु थियो भने अर्कातर्फ अंगे्रजी साम्राज्यको नेपाल निल्ने रणनीति विफल तुल्याउनु पनि थियो। यी दुवै देशका लागि घातक थिए। उनले दुवै षड्यन्त्रलाई विफल बनाए। सिन्धुली युद्धमा अंग्रेजको नराम्रो पराजयपछि वर्षौंसम्म नेपालसामु इस्टइन्डिया कम्पनी सरकारले टाउको उठाउन सकेन। अंग्रेज सेनापति किनलोक भागेर कलकत्ता पुगे। त्यसपछि अंग्रेजले बल्ल आफ्नो नीतिमा परिवर्तन गर्यो। युद्धमा भन्दा फकाएर काम लिन सकिन्छ भन्ने ठान्यो उसले। यता पृथ्वीले अंग्रजेसँग मित्रता पनि नगर्ने शत्रुभाव पनि नराख्ने नीतिलाई व्यवहारमा उतारे। यसले गर्दा अंग्रेजको रणनीति यहाँ पनि सफल हुन सकेन। पृथ्वीनारायण परिवर्तनकारी एवं लोकतन्त्रवादी राजा थिए। उदाहरणका लागि कुनै निर्णय गर्नुपर्दा आफ्ना भाइभन्दा भारदार तथा नागरिकको राय तथा सुझाव लिई निर्णय गर्थे भन्ने तथ्य ऐतिहासिक दस्ताबेजले पुष्टि गरेको छ। कतिपयले उनलाई नश्लवादी तथा जातिवादी भनी मनोगत धारणा बनाई नागरिकमा भ्रमको पर्दा हाल्ने गर्छन्। यथार्थमा उनी न नश्लवादी थिए न त जातिवादी नै। उनी त मानवतावादी एवं राष्ट्रवादी चिन्तक थिए। स्वयं क्षेत्री भए पनि उनले पूर्व र पश्चिमका खस तथा ब्राह्मणलाई दरबार पस्न नदिनू, उनीहरूको भरोसा छैन भनी राज्यलाई सतर्क गराएको पाइन्छ। जुनसुकै जात र भाषाप्रति उनको समान दृष्टिकोण रहेको देखिन्छ। नागरिकका सल्लाह र सुझाव नै राष्ट्रको निर्णय हुने गर्थ्यो। त्यसैगरी काले सार्की, धार्ने कामी, मणिराम गाइने, बनादार दमाई, विशे नगर्ची आदिसँगको उनको प्रगाढ मित्रताले पनि उनी नश्लवादी नभएर मानवतावादी भएको पुष्टि गर्छ। पछिल्लो समयमा अग्रगमनका नाममा राष्ट्रिय विभूतिमाथि प्रहार गर्ने काम भएको छ। पृथ्वीनारायणको प्रतिमा फुटाउँदासमेत लोकतन्त्र नामधारी राज्यसत्ता मौन बसेको हुन्छ। अन्याय गर्नेभन्दा अन्याय सहने दोषी हुन्छ भन्ने विश्वव्यापी मान्यता रहेको छ। त्यसैले पृथ्वीनारायण एवं हाम्रा गौरवपूर्ण अतीतबारेमा अपव्याख्या गर्नु भनेको राष्ट्रद्रोह हो भन्ने आम धारणा बनेको छ। सरकारले त्यस प्रकारका आपराधिक कार्यलाई छुट दिनु हँुदैन। नागरिक स्वयंले सडकबाट दण्ड दिने परिस्थिति निर्माण नहोस्। बेलैमा सरकारी तवरबाट जनसरोकारका प्रश्नमा निरूपण भइदियोस् भन्नेसमेत नागरिक चाहना रहेको छ। स्वार्थी मानिस सधैं दिग्भ्रमित हुन्छ। उसले आफूबाहेक अरू सबै खराब हुन् भन्ने ठान्छ। महाभारत युद्धमा सैन्य दृष्टिले दुर्योधनका अगाडि युधिष्ठिर कमजोर देखिन्थे। आखिर जित पाण्डवकै भयो। त्यसको मूल कारण थियो सत्य। पाण्डवमा सत्य थियो। कौरवमा छलकपट र अहंकार मात्र थियो। त्यसैले कपटले भरिएको झूटो राजनीतिले मुलुकको भलो गर्दैन। पृथ्वीनारायणले देखाएको बाटो अवलम्बन गरी निष्ठाको जगमा राजनीतिलाई लान सक्दा मात्र लोकतन्त्रले पूर्णता प्राप्त गर्छ। पृथ्वीनारायणभन्दा पहिले पनि एकीकरण अभियान नचलाइएको होइन; तर उनीहरू सफल हुन सकेनन्। उनकै पुर्खा द्रव्य शाहले एकीकरण योजना बनाएका थिए। राम शाहका पालामा काठमाडौं र ललितपुरका केही भागसम्म गोरखा राज्य पुगेको थियो। नरभूपाल शाहले नुवाकोट आक्रमणमा पराजय बेहोरिसकेका थिए। गोरखाबाहेक अन्य राज्यले पनि काठमाडौं कब्जा गर्ने उद्देश्य राखेका थिए तर उनीहरू पनि असफल नै रहे। उनीहरू काठमाडौं जितेर सम्पत्ति आर्जन गर्ने मात्र चाहन्थे। पृथ्वीको उद्देश्य पवित्र थियो। उनमा स्वार्थ थिएन। उनको एक मात्र लक्ष्य देश बलियो होस् र विदेशीले नेपालमाथि आक्रमण गर्न नसकून् भन्ने मात्र रह्यो। सबै देशवासीको अपनत्व प्राप्त भइरहोस्। नागरिक एकता सदैव अक्षुण्ण रहोस् भन्नेसमेत आकांक्षा थियो उनको। पृथ्वीनारायणको आदर्शलाई पछ्याई उनले देखाएको बाटो अवलम्बन गर्न सक्दा अहिले पनि मुलुकमा अस्थिरता हटेर जाने प्रबल सम्भावना रहेको छ। विदेशी नेताका ठेली पढ्न क्रान्तिकारी नेताहरूले एकपटक पृथ्वीनारायणको दिव्योपदेश मनन गर्दा निश्चय नै लोकतन्त्रको गन्तव्य पहिलिने छ। यही नै आज आम धारणा रहेको छ, पाइन्छ।"
बहुधा लाभदायक संगीत पर्यटन,"विश्वमा पर्यटन उद्योगको उदय भएसँगै भ्रमण कर्मको सूचीमा अनेकन् नयाँ विधा थपिँदै गएका छन्। संगीत पर्यटन एउटा यस्तै विधा हो; जुन पर्यटन उद्योगको एउटा महŒवपूर्ण आयामका रूपमा स्थापित भइसकेको छ। सांगीतिक आकांक्षा र तिर्सना मेट्न गरिने यात्रा नै संगीत पर्यटनको सीधा, सरल र संक्षिप्त परिभाषा हो। विश्व सांगीतिक परिदृश्यमा अस्ट्रियाको भियाना, अस्ट्रेलियाको मेलबर्न, इटालीको मिलन, क्यानडाको मन्ट्रियल, स्विडेनको स्टकहोम, जर्मनीको बर्लिन, फिलिपिन्सको मनिला, ब्राजिलको रियो द जेनेरियो, बेलायतको लिभरपुल, क्युबाको हवानाजस्ता सहर संगीत पर्यटन कर्मका लागि चुम्बकीय आकर्षकयुक्त गन्तव्य मानिन्छन्। नेपाली समाजका लागि बहुधा लाभदायक संगीत पर्यटनले भावनात्मक एकता बढाउँछ; सामाजिक जीवनलाई जीवन्त तुल्याउँछ र स्थानीयको समृद्घिमा योगदान गर्छ। अमेरिकाको अस्टिन, न्यु अर्लियन्स, न्युयोर्क, सिकागो, डेट्रोइट, सियाटल आदि सहर संगीतप्रेमीका लागि लोभलाग्दो गन्तव्यका रूपमा लिइन्छ। हाम्रै छिमेकी मुलुक भारतका गोबा, ग्लालियर, जिरो (अरुणाचल), जोधपुर, जैसलमेयर, पुने, ब्याङ्लोर, बनारस आदि सहरले पनि संगीतप्रेमीलाई लोभ्याएको देखिन्छ। नेपालका सन्दर्भमा कुरा गर्दा प्रत्येक सहर वा गाउँ सांगीतिक गन्तव्य बन्न सक्ने प्रचुर सम्भावना छ। समयले कोल्टो फेर्दै गएको परिवर्तनशील घडीमा पनि हाम्रा प्रत्येक सहर वा गाउँले परम्परागत संगीतधाराको विरासत थामिरहेको छ; जुन हाम्रो अमूल्य अभौतिक सम्पत्ति हो। गाउँसहरका यस्ता रैथाने संगीतधारालाई सही किसिमले व्यवस्थापन गर्न सकेमा नेपालमा संगीत पारखीहरू ओइरिन सक्छन्। हामीले आफ्ना व्यवस्थापकीय सीपलाई ढंगले उपयोग गर्न सक्ने हो भने हाम्रा दुर्गम कुनाकन्दरा सांगीतिक दृष्टिले पनि आकर्षक गन्तव्य बन्न सक्छन्। दृश्यावलोकनका लागि नेपालका माछीकाँडे पहाडी भूस्वरूप जति मनमोहक छन्; त्यहाँका ठेट लोकभाका त्यति नै मुग्धकारी छन्। आयायीत गीतसंगीतको चमकधमकपूर्ण वातावरणमा पनि बेग्लै उचाइ कायम गर्न सफल यी तिलस्मी रैथाने लोकभाकाले स्वदेशी र विदेशी संगीत पर्यटक लोभ्याउन सक्ने विराट् सम्भवना छ। दिनप्रतिदिन लोप हुने क्रममा यस्ता मोहिनी लोकभाकालाई उपयुक्त किसिमले अभिलेखीकरण, पुनर्जीवीकरण एवम् बजारीकरण गर्न आवश्यक छ। उपयुक्त कार्ययोजनासहित अघि बढेमा यसले स्थानीय समुदायलाई आर्थिक तथा सांस्कृतिक दृष्टिले समृद्ध बनाउन सक्छ। एउटा सम्झनलायक पक्ष के छ भने गाउँठाउँका लोकभाकालाई वस्तुकरण गरेर संगीत उद्योगले प्रशस्त फाइदा उठाएका छन्। तर जुन ठाउँमा लोकभाका उत्पन्न भयो, त्यहींका स्थानीय समुदायले यसबाट आर्थिक लाभ लिन पाएका छैनन्। संगीत पर्यटनले यस्ता गुमेका अवसरलाई लयमा फर्काउने काम गर्छ। यसले स्थानीय समुदायका लागि अर्थोपार्जनको नयाँ ढोका खोल्न सक्छ। संगीत पर्यटनलाई प्रवद्र्धन अभिप्रायले विश्वका विभिन्न भागमा संगीत महोत्सव भइरहन्छन्। यस दिशामा नेदरल्यान्ड्सले ख्याति कमाएको छ। यसका अतिरिक्त अमेरिका, अस्ट्रेलिया, क्यानडा, क्युबा, बेलायत, ब्राजिलजस्ता मुलुकले पनि संगीत महोत्सवमार्पत स्थानीय अर्थतन्त्रलाई गति दिएकै छन्। नेपालले पनि यी मुलुकबाट पर्याप्त पाठ सिक्न सक्छ। अब नेपालको पर्यटन उद्योगमा संगीत पर्यटनलाई ठाउँ दिन सकिन्छ। यसका लागि भइरहेको पर्यटकीय गन्तव्यहरूमा सांगीतिक आयाम थपे पुग्छ। यस क्रममा स्थानीय सांगीतिक समूह वा ब्यान्डलाई संगठित तुल्याउने, आवश्यकतानुसार संगीत महोत्सव आयोजना गर्ने, गाउँठाउँमा संगीत संग्रहालय स्थापना गर्नेजस्ता रचनात्मक काम गर्नुपर्ने हुन्छ। स्थानीय सांगीतिक समूहलाई संगठित र सबल तुल्याउने र संगीत महोत्सव आयोजना गर्ने क्रममा स्थानीयपन बोकेका मौलिक सांगीतिक स्वाद (जान्र) लाई विशेष प्राथमिकता दिनुपर्ने हुन्छ। यसबाट पर्यटकले नयाँपनको रसास्वादन गर्न त पाउँछन् नै; सम्बन्धित ठाउँको पृथक् पहिचान र मौलिक संस्कृति पनि जोगिन्छ। संगीत पर्यटकलाई लोभ्याउने अर्को मन्त्र हो संगीत संग्रहालय। विदेशतिर यस्ता संग्रहालयले पर्याप्त मात्रामा पर्यटक तान्ने गर्छन्। संग्रहालयमा पुराना तथा प्रचलित बाजागाजा राख्न सकिन्छ। चर्चित कलाकारका आफ्नो जीवनकालमा प्रयोग गरेका वस्तु संग्रहालयमा सजाउन सकिन्छ। यसैगरी, संग्रहालयमा स्थानीय रूपमा ख्यातिप्राप्त कलाकारहरूको इतिवृत्त समेटिएको वृत्तचित्र राख्न सकिन्छ। पुराना भाका तथा जान्र लाई श्रव्यदृश्य माध्यममा अभिलेखीकरण गर्न सकिन्छ। समयसमयमा वृत्तचित्र प्रदर्शन गर्ने तथा विज्ञहरू निम्त्याएर संगीतको ट्रेन्ड बारे लेक्चर सिरिज आयोजना गर्न सकिन्छ। झट्ट हेर्दा संगीत पर्यटनले यात्रा उद्योगको एउटा मात्र पाटो (संगीत) सँग मात्र नाता गाँसेजस्तो देखिए पनि यसले पर्यटन उद्योगका लगभग सबै संयन्त्रसँग सुसम्बन्ध कायम गरेको हुन्छ। यसबाट टुर अपरेटर, होटल व्यवसायी, दोभाषे, साना व्यापारी, हस्तकला उत्पादक, पथ प्रदर्शक जस्ता सेवाप्रदायकहरूले लाभ लिन सक्छन्। संगीत पर्यटन प्रवद्र्धन गर्न आयोजना गरिने संगीत महोत्सवसँग अन्य धेरै साइड बिजनेस हरू जोडिन पुग्छन्। संगीत महोत्सवले फुड फेस्टिबल, दृश्यावलोकन, सांस्कृतिक भ्रमण आदिका लागि मार्गप्रशस्त गरिदिन्छ। यति मात्र होइन; यसबाट स्थानीय संगीतकर्मी तथा संस्कृतिकर्मीले पनि भरपूर फाइदा लिन सक्छन्। सांस्कृतिक दृष्टिले हेर्ने हो भने संगीत पर्यटन बहुधा अर्थपूर्ण मानिन्छ। यसले मूर्त र अमूर्त दुवै प्रकृतिका सांस्कृतिक सम्पदासँग साइनो गाँस्छ। संगीत पर्यटनले प्रत्यक्ष वा परोक्षरूपमा स्थानीय इतिहास तथा जीवनशैलीका विविध पक्षलाई अन्वेषण र उजागर गर्न सहयोग गर्छ। समग्रमा यसले स्थानीय जीवनशैली र अर्थतन्त्रको श्रीवृद्धिमा पुयाउँछ। सांगीतिक पक्षको गहनतम् अध्ययन गर्न चाहने अनुसन्धाताका लागि संगीत पर्यटनले स्वर्णिम अवसर प्रदान गर्छ। संगीतका अध्येताहरूले एथ्नोम्युजिकोलोजी, संगीतको सांस्कृतिक समाजशास्त्र, सांस्कृतिक संगीतशास्त्र, पपुलर म्युजिक, संगीत, भूगोल आदिबारे अध्ययन गर्न सक्छन्। संगीत पर्यटनका अरू पनि सुन्दर पक्ष छन्। यसले छिन्नभिन्न अवस्थामा रहेका मन जोड्नका लागि सूत्रधारका रूपमा काम गर्छ। अर्को अर्थमा संगीत पर्यटनले राजनीतिक वा अन्य कारणले तितरबितर भएका मनलाई एउटै सूत्रमा बाँध्नका लागि समन्वयात्मक भूमिका खेल्छ।"
जाडोको न्यानोभित्र ज्यानको जोखिम,"नेविसंघ डडेल्धुराका कार्यवाहक सभापति पदम भण्डारीको एकदमै साँघुरो भेन्टिलेसन नभएको र गिजरबाट नुहाउने क्रममा निसास्सिएर मृत्यु भयो। ललितपुर सातदोबाटोस्थित जिम सेन्टरमा साउनामा बाफ लिइरहेका दम्पती बेहोस भेटिए र अस्पताल पुर्याउँदा मृत्यु भइसकेको थियो। नेपाल भ्रमण वर्ष २०२० मा नेपाल घुम्न आएका मकवानपुरको दामनस्थित एभरेस्ट पनोरमा रिसोर्टका कोठामा सुतेका भारतको केरलाका आठैजना अर्धचेत अवस्थामा फेला पर्दा हेलिकप्टरमार्फत ह्याम्स अस्पताल पुर्याउँदा शव बनिसकेका थिए। छाउगोठ बसेका महिला आज पनि मृत्युवरण गरिरहेका छन्। छाउ गोठ होइन सोच भत्काउन जरुरी छ। बढ्दो वायु प्रदूषण धूमपानभन्दा घातक मानिने वायु प्रदूषण खतराको घण्टीमा छ। विश्व स्वास्थ्य संगठनको मापदण्डअनुसार एक्युआई ३५ भन्दा कम हुनपर्छ; जसलाई उपयुक्त मानिन्छ। ५१ देखि एक सय सामान्य, दुई सय एकभन्दा माथि पुगे धेरै अस्वस्थकर र तीन सय एकभन्दा माथि पुगे घातक मानिन्छ। २०७७ पुस २१ गते अपरान्हसम्म विश्वका ५० सहरमध्ये काठमाडौंको वायु प्रदूषण नम्बर एकमा थियो। नेपालमा बर्सेनि मृत्यु ४२ हजार एक सयजना छ। प्रदूषित कणले श्वासप्रश्वास र रक्तसञ्चार प्रणालीमा प्रवेश गरेर मुटु, मस्तिष्क र फोक्सोलाई असर गर्छ। २२ गते बादल हट्दै गई घाम लागेकाले प्रदूषणको मात्रा घटेको छ। पुस २० र २१ गते काठमाडौंका विभिन्न स्थानको वायुको गुणस्तर सूचकांक चार सय बढी भएको थियो। एक्युआईले आँखाले देख्न नसकिने पीएम १० र २५ माइक्रोग्रामभन्दा साना कण, कार्बन मोनोअक्साइड, सल्फर, नाइट्रोजन अक्साइडको मात्रालाई बुझाउँछ। त्यसै पनि हिउँदमा बर्खायामभन्दा ४५ गुणा बढी हुन्छ। विश्व स्वास्थ्य संगठनले १० मृतकमध्ये एकजनाको वायु प्रदूषणबाट ज्यान जाने गरेको छ। एक अध्ययनमा युद्धसहित सबैखाले हिंसाभन्दा प्रदूषण १० गुणा बढी घातक छ र धूमपानबाट हुने मृत्युभन्दा धेरै छ। जाडोयाममा रुघाखोकीलगायतका समस्या हरेक वर्ष देखिन्छ। तर यस वर्ष कोरोना महामारीले गर्दा मौसमी रुघाखोकीलाई सामान्य मान्ने अवस्था छैन। हिउँदमा बर्खायाममा भन्दा वायु प्रदूषण चारदेखि पाँच गुणा बढी हुन्छ; जसमा बिहान ८ देखि १० बजेसम्म बढी हुन्छ। त्यसैमा काठमाडौं उपत्यका कचौरा आकारको भएकाले धुलाका कण तल्लो तहमा तैरिन्छन्। प्रदूषणले प्रतिरोधात्मक क्षमता घटाउने र फोक्सोमा कण गई क्षमतामा असर पार्ने भएकाले कोभिडको बढी जटिलता हुन सक्छ। प्रदूषण र कोरोनाको दोहोरो आक्रमणमा परेपछि फोक्सोमा गम्भीर समस्या हुने नै भयो। कोभिड१९ बाट मृत्यु भएकामा १५ प्रतिशतको मुख्य कारण वायु प्रदूषण रहेको ठम्याइ छ। मेडिकल जर्नल लेनसेटको रिपोर्टमा वायु प्रदूषणको स्तर बढ्नाले कोभिड१९ को केसहरू १३ प्रतिशतसम्म बढ्न सक्छ। भारतको आईसीएमआरका अनुसार पनि लामो समयसम्म प्रदूषणको प्रभावमा रहँदा कोभिडले मृत्यु हुने जोखिमसमेत बढ्ने सम्भावना रहन्छ। मौसमी रुघाखोकी र कोरोना मौसम परिवर्तन हुने बेलामा जस्तै जाडोयामबाट गर्मी र गर्मीयामबाट जाडोयाम सुरु हुँदा स्वास्थ्यमा ख्याल गरिएन भने रुघाखोकीलगायतका समस्या हरेक वर्ष देखिन्छन्। तर यस वर्ष कोरोना महामारीका कारण मौसमी रुघाखोकीलाई पनि सामान्य मान्ने अवस्था छैन। कोभिड१९ हो कि भनेर सोच्नैपर्छ। सामान्य रुघाखोकी, फ्लु र कोरोनाबारेमा जानकारी र निको हुने समय तथा जटिलताका फरकबारेमा ज्ञान लिनैपर्छ। स्वाद र गन्ध थाहा नपाउने या परिवर्तन कोभिड १९ मा मात्र देखापर्छ भने फ्लुका लक्षण देखिन एकदेखि चार दिनमै तथा कोभिडको पाँचदेखि १४ दिन लाग्छ। फ्लुका बिरामीलाई पहिलो हप्तामै गाह्रो हुन्छ भने कोभिडमा दोस्रो हप्तापछि। फ्लुका बिरामीले तीनदेखि सात दिनसम्म रोग सार्न सक्छन् भने कोभिड १९ का बिरामीले कम्तीमा १० दिनसम्म। कोरोनामा रुघाभन्दा बढी सुक्खा खोकी लाग्छ, १०२ डिग्री फरेनहाइटभन्दा बढी ज्वरो आउँछ र सास फेर्न समस्या हुन्छ। रुघाखोकीको सर्ने दर कोरोनाभन्दा निकै कम हुन्छ र रुघाखोकीले बालबालिका, गर्भवती, वृद्धवृद्धा तथा पहिल्यैदेखि नै स्वास्थ्य समस्या भोगिरहेकालाई बढी असर गर्छ भने कोरोनाले हालसम्म बालबालिका र गर्भवतीलाई धेरै असर गरेको देखिँदैन। सामान्य रुघाखोकीले मानिस मर्दैन, फ्लुले हजारमा एकजनाको मृत्यु हुन्छ भने कोरोनाको मृत्युदर औसत चार र बढीमा ३० प्रतिशतसम्म देखिएको छ। संक्रमण पनि फ्लुमा १२ जना छ भने कोरोनामा दुईदेखि तीनजना नयाँ प्रजातिमा सात छ। तथापि मृत्युदर व्यक्तिको उमेर, स्वास्थ्य र स्वास्थ्य सेवा प्रणाली, पहुच परीक्षण र उपचारका आधारमा पनि निर्भर छ। विदेशमा समेत जाडो मौसममा संक्रमित भई भर्ना भएकामा खोकी कम नहुने र निको भएकामा हिँडडुल गर्दा पनि स्याँस्याँ हुने, मांसपेसी दुख्नेजस्ता समस्या निम्तिने खतरा देखिएका छन्। निको भएर घर गएका पनि जटिलतासहित फर्किने तथा घरमै आकस्मिक मृत्यु हुने क्रम पनि बढी छ। तातोको सहयोग लिँदा जाडोमा तातोको सहारा लिन प्रयोग गरिने धूमपान, मद्यपान, आगो ताप्नका लागि बालिने हिटरबाट पोलिने तथा झ्यालढोका बन्द गरी मकल बाल्दा हुने क्षतिबारेमा चर्चा गरिसाध्य छैन। बिजुली, कोइला, दाउरा तथा ग्यास उपयोग गर्दा निस्कने ग्यास जुन देख्न, सुँघ्न र महसुस गर्न सकिँदैन, त्यो कार्बन मोनोअक्साइड हो; जसलाई अदृश्य हत्यारा वा मौन हत्यारा पनि भनिन्छ। विनाकुनै संकेत र लक्षण कसैको ज्यान लिन सक्ने अवस्था वा कारकका रूपमा यसलाई लिइन्छ। सीओको विषाक्तताबाट बढी प्रभावित हुनेमा मुटु, श्वाससम्बन्धी, रगतको कमी भएका बिरामी, गर्भावस्था, गर्भका शिशु र वृद्धा पर्छन्। सीओ ग्यास सामान्यतः सहीरूपले बल्न नसकेको स्टोभ, हिट सिस्टम, जेनेरेटर तथा चुरोट र मट्टीतेल, ग्यासबाट चल्ने हिटर, गिजर तथा स्टोभ आदिका ग्यास तथा धुवाँमा पाइन्छ। ग्याँस गिजरमा पानी तातिरहदा कार्बन मोनोअक्साइड ग्यास उत्पन्न हुन्छ। बाथरुममा झ्याल र भेन्टिलेसन राम्रो नभए निसास्सिएर नुहाउने व्यक्तिको मृत्यु हुन सक्छ। टाउको दुखेको दुख्यै, सोच्ने क्षमतामा असर, सास फेर्न असजिलो, हड्बडाउने, आँखा र हातको तालमेल नहुनु, मुटुको चाल बढ्नु, शरीरको तापक्रम कम हुनु, पेटमा समस्या उत्पन्न हुनु, रक्तचापमा कमी हुनु कार्बन मोनोअक्साइड विषाक्तताका लक्षण हुन्। विषाक्तता माटोका घरमा भन्दा सिमेन्टेड घरमा छिटो र बढी हुन्छ। कोरोना थकानफटिक संक्रमणमुक्त भएका बिरामीमा देखिने कोरोना थकान हाल नीतिनिर्माता र आम मानिसमा महामारी नियन्त्रणमा थकान देखिएको छ। यस्तो थकानले नेपालमा कोरोनाको दोस्रो चरण आउन सक्ने देखिन्छ। असोजमा गरिएको ३१५० जनाको सेरो प्रिभ्यालेन्समा १४ प्रतिशत देखिनु, खोपको उपलब्धताको सुनिश्चितता नभएको हालको अवस्था, कोरोनाको मात्रै कति कुरा गर्ने भन्दै छापा, अनलाइन, नीतिनिर्माता, जनता तथा मन्त्रालयबाट भनेर थकान व्यक्त, संसद् विघटन र आमनिर्वाचन, विरोध, जुलुसको बढोत्तरी र स्वास्थ्य सतर्कता चारैतिर घट्दोले सबैमा कोरोना निको भइसकेका व्यक्तिभन्दा बढी थकानमा भएको देखाउँछ। यसले संक्रमणको जोखिम ह्वात्तै बढाएको छ। डा बुढाथोकी नेपाल चिकित्सक संघका केन्द्रीय कोषाध्यक्ष हुन्।"
बिसे नगर्ची : बिर्सिएका विभूति,"के नेपालमा राजतन्त्रको अन्त्य भए पनि जाततन्त्र जिउँदै छ ? नेपाल एकीकरणका महानायक पृथ्वीनारायण शाहबारे बहुकोणीय चर्चापरिचर्चा, बहसपैरवी भइरहँदा महायज्ञका अन्य नायक र योद्धाहरूको नियोजित नामोनिसान किन हुन्छ भनेर छिटपुट सन्दर्भप्रसंगसवाल उठाउने दुस्प्रयास जारी छ। नेपाली राजकीय सम्मानको सबैभन्दा ठूलो भारी बोकेका पृथ्वीनारायण नेपाली आधुनिक इतिहासमा सदावहार पढिने, तारिफ गरिने र देवत्वकरण गरिने पात्रहरूको अग्रसूचीमा अनवरत छँदैछन्। कतिपयले दानवीकरण गरे पनि। फरक तवरले प्रस्तुत गरे पनि अर्थात् अस्वीकार गरे पनि। यो आलेख नेपाल एकीकरणको महायज्ञमा सरिक भएका नायक बिसे नगर्चीको उल्लेख्य योगदान हुँदाहुँदै कसरी दरबारियाका आँखामा परेनन् ? कसरी पञ्चहरूको इन्कारीमा परे, लोकतन्त्र र गणतन्त्रको ताप र रापमा पनि कसरी उपेक्षित हुनुपर्यो भन्ने विषयमा अलिबढी केन्द्रित हुनेछ। बिसे नगर्ची, पृथ्वी सपना र गोरखा बिसे नगर्ची कथित अछूत जसले नेपाल विस्तारको सपना बोकेका पृथ्वीनारायणलाई विपनामा रूपान्तरण गर्न कस्तो सल्लाह दिए ? उनको सल्लाह कसरी शिरोपर हुन सक्यो ? सल्लाहले साकार पाए पनि उनका सन्तान दरसन्तान जातीय विभेदको चक्रमा कसरी सधैं रुमलिन बाध्य पारियो, बहुत अन्वेषण र विश्लेषणको विषय हुँदै हो। विक्रम संवत् १८४६ को लालमोहरमा बिस्या नगर्ची उल्लेख गरिएका बिसे नगर्चीको खास नाम विश्वेश्वर नगर्ची रहेको योगी नरहरिनाथले लेखेका छन्। दमाई जातिको सम्मानसूचक पदवी नगर्ची पछिसम्मै कायम थियो परियारका रूपमा उदाउनुअघिसम्म। बिसेको विराट् विशेषता भनेकै राजकीय सवालमा अत्यावश्यक र व्यावहारिक सल्लाह दिनु नै रहेको अन्वेषक रामशरण दर्नालले लिपिबद्ध गरिसकेका छन्। गणतन्त्र दशक पार गरिसक्दा पनि हाम्रा शासकहरू ऐतिहासिक पात्र बिसे नगर्चीलाई एक थान हुलाक टिकट प्रकाशन गरेर राज्यको सम्मानको दायरामा ल्याउन किन हिच्किचाउँछन्। २१ वर्षीय पृथ्वीनारायणभन्दा एक दर्जन बढी भोटो फटाएका बिसेको ख्यातिबारे गोरखा दरबार सूचितै थियो। जतिसुकै ख्याति कमाए पनि तत्कालीन अछूत को बिल्ला भिर्नुपरेको नगर्चीको सल्लाह माग्नुपर्ने अवस्थामा पृथ्वीनारायण पुग्नुलाई उनको एकीकरणको सपना र जुनुननै सबैभन्दा ठूलो कडी थियो। जब उनले कान्तिपुर दखल गर्नका लागि पहिले नुवाकोट सर गर्न खोजे तर असमर्थ भएर फर्किए। तब हातहतियार गोलाबारुद संग्रहका लागि काशीतिर जाने सोच बनाए। त्यतिबेला उनी आर्थिक संकट बेहोरिरहेका थिए, राज्यकोषमा पनि पैसाको सञ्चिती थिएन। आफ्ना भाइभारदारसँगको परामर्शले उनलाई आँट आएन। राज्य र समाजका नजरमा अछूत नै मानिए पनि उद्यमशीलता र अब्बल सरसल्लाहमा ख्याति कमाएका बिसे नगर्चीको दैलो टेकेको नाटककार भीमनिधि तिवारीकृत बिसे नगर्ची एकांकी नाटकमा उल्लेख छ। के थियो बिसेको सामरिक सल्लाह ? नरभूपाल शाहकै पालामा चर्चित बिसे नगर्चीबारे पृथ्वीनारायणको खास आशा बडेमान युद्ध कौशलतामा केही विशिष्ट सुझाव होला कि भन्ने थियो। जब बिसेको फरक धारको तर अति व्यावहारिक सल्लाह आयो; पृथ्वीनारायणको एकीकरण धोको सपनाबाट विपनामा रूपान्तरण हुन सजिलो भयो। एकीकरण, विस्तार, युद्ध जे भने पनि सबैभन्दा पहिले प्रजाको सामूहिक सहभागिता चाहिन्छ र राज्य एक्लैले भन्दा पनि सारा प्रजाले राज्य ढुकुटीमा गच्छेअनुसारको सहयोग हुनैपर्छ। त्यसको सुरुवात कोही न कोहीबाट गर्नैपर्छ भन्दै एक रुपैयाँबाट मैले सुरु गरें भन्ने बिसेको त्यो अभियान पछि गोरखाको हरेक घरदैलोको साझा अभियान बन्यो। यो मुलुकले अहिले सहकारीमा एउटा फट्को मारेको छ सहकारीको सुरुवाती अभ्यासको श्रेय बिसे नगर्चीलाई नै जान्छ। राजाका भण्डार भन्याका रैतानहरू हुन्, बिसेको विशिष्ट अवस्थामा आएको विशेष सुझावको जगमा नै पृथ्वीनारायणको यो दिव्योपदेश आएको इतिहासकारहरूको भनाइ छ। बिसे नगर्ची एकांकी नाटकमा नाटककार तिवारीले अर्थसञ्चय र जनसहभागिताविना नेपाल विस्तार सम्भव छैन भनेर एक रुपैयाँ पृथ्वीनारायणलाई टक्र्याएपछि बिसे नबोलेको र पृथ्वीनारायण पनि रिसाएको प्रसंग बडो मार्मिकताका साथ पस्किएका छन्। जब मैलेजस्तै एक रुपैयाँ गोरखाका हरेक घरधुरीले गच्छेअनुसार दिन्छन् कति धेरै हुन्छ, प्रजाको सहभागिता र अपनत्वको बेलिविस्तार लगाएपछि पृथ्वीनारायणको आँट र विश्वास बढेर जान्छ। त्यसैले नेपाल विस्तार सम्भव भयो। हुलाक टिकटमा पनि अटेनन् बिसे नगर्ची ऐतिहासिक पात्रहरूलाई चीरस्मरणीय बनाउन राज्यले त्यस्ता पात्रहरूको सालिक राख्ने, स्मृति प्रतिष्ठान बनाउने, पाठ्यक्रममा राख्ने, पुरस्कार तथा सम्मान स्थापना गर्ने, चलचित्र बनाउने, हुलाक टिकटमा अंकित गर्ने गर्छ। विडम्बना ऐतिहासिक पात्र बिसे नगर्चीको सम्मानार्थ राजतन्त्र, पञ्चायत, लोकतन्त्र र गणतन्त्रको दशक पार हुँदासमेत एक थान हुलाक टिकटमा समेत अंकित गरिएको छैन। कालाबजारियाको परिचय बनाएका कतिपय व्यापारीको समेत संस्मरणात्मक हुलाक टिकट प्रकाशन गरिएको छ। नेता, बिचौलिया र कर्मचारीको मिलेमतोमा प्रकाशन भएका यस्ता हुलाक टिकटले बिसे नगर्चीहरूको योगदान गिज्याइरहेको छ। के कथित अछूत समुदायमा जन्म हुँदा तत्कालीन अवस्थामा बिसे नगर्चीको सामरिक सल्लाह शिरोपर गर्ने पृथ्वीनारायणका सन्तानहरूले उनको योगदानबारे सिन्का भाँचे ? दरबारका भाइभारदार, पुरोहित कसैले पनि किन सोचेनन्। न पञ्चायतमा उनी सम्झनायोग्य पात्र बने, न त ६२६३ सालको आन्दोलनअघि सम्म उनको कुनै योगदानबारे सालिक राख्ने बहस चल्यो। महाराजाको भक्तिगान, प्रशस्ति र देवत्वकरण गर्ने लेखकहरूका आँखामा पर्ने त कुरै भएन। जनआन्दोलनमा बिसे नगर्चीको बयान सात दल र तत्कालीन माओवादीको राजतन्त्रविरुद्धको आन्दोलनमा नेपाली मिडियाले काँध थापेको थियो। नागरिक अगुवा, अधिकारकर्मी र कविकलाकार अग्रमोर्चामै रहेर सत्ताविरुद्ध देखा परेका थिए। आन्दोलनको आगो दन्काउन कवि श्रवण मुकारुङको बिसे नगर्चीको बयान झिल्को हुँदै मसालका रूपमा फैलियो। मालिक ! मान्छे बौलाएपछि आफैंसित पनि निहुँ खोज्दोरहेछ अढाइ सय वर्षदेखि मैले तुनेका थाङ्नामा हुर्केका मेरा दरसन्तानहरू कहाँकहाँ पुगे मैले खोज्न चाहें हुँला मेरा औंलामा खोपिएका छ्यान्द्रा र बगेका रगतहरूले मलाई उक्साए तरबारले आर्जेको मुलुकभन्दा मैले धागोले उनेको मुलुक विशाल ठानें हुँला मालिक ! यस माटोको इतिहाससँगै म हजुरको राष्ट्रमा छु म कसरी अराष्ट्रिय हुन सक्छु म साँच्चै बौलाएँ मालिक ! साँच्चै बौलाएँ। मेरो टाउको फनफनी घुमिरहेछ जमिन आकाशतिर आकाश जमिनतिर भइरहेछ आँखा तिर्मिरतिर्मिर भएर हजुरको शिर दसवटा देखिरहेछु खोइ मेरो पैताला कहाँनिर छ कहाँनिर छ बिसे नगर्ची मालिक ! म बौलाएँ। कविवरले त्यतिबेला खुब स्याबासी पाए। आन्दोलन चर्कियो र सफल पनि भयो। कविवरलाई पुरस्कार र सम्मानको ओइरो लाग्यो। सम्भवतः कवि दिनेश अधिकारीपछि पुरस्कार पाउनेमा उनी दर्ज भए। प्रज्ञा प्रतिष्ठानको बाटो पनि खुल्यो। कविको दायरा जे थियो पूरा भयो। कुरो राज्यको हो, कुरो सोचको हो। गणतन्त्र दशक पार गरिसक्दा पनि हाम्रा शासकहरू ऐतिहासिक पात्र बिसे नगर्चीलाई एक थान हुलाक टिकट प्रकाशन गरेर राज्यको सम्मानको दायरामा ल्याउन किन हिच्किचाउँछन् ? विडम्बना ! बिसे नगर्चीका सन्तानदरसन्तान कथित शूद्र, अछूत हुँदै दलित समुदायको पछिल्लो परिभाषामा आफ्ना योगदानको क्षतिपूर्ति माग्न राज्यलाई झीनो स्वरमा भए पनि खबरदारी गरिरहेका छन्। तर राजाका ठाउँमा जनताका छोराछोरी पुग्दा पनि पहुँचविहीन, आवाजविहीन, राज्यबाट तिरस्कृत, समाजबाट अपहेलित, धर्मबाट बहिष्कृत विगतमा कानुन बनाएरै दोहन गरिएका समुदायको सम्मान, संस्मरण र योगदानको कदरलाई रैती, रंक र प्रजाभन्दा पनि निम्नकोटीले उपेक्षा गरिरहनु नेपालको विकास र समतामूलक समृद्धिको तगारोसिवाय केही हुन सक्दैन। यो सवालले राज्यले कसरी सीमान्तकृत समुदायको उच्च योगदानलाई कौडीमा पनि सम्बोधन गरिरहेको छैन भन्ने प्रश्नसँगै आउने मूल प्रश्न, राज्यको नेतृत्व कसले गरिरहेको छ, कस्ता मानिस कसरी त्यहाँ पुगिरहेका छन् र पुर्याइन्छन्, उनीहरू केबाट निर्देशित छन् ? किन अझै समयानुकूल चल्न चाहँदैनन् ? गम्भीर प्रश्न छ। के नेपालमा राजतन्त्रको अन्त्य भए पनि जाततन्त्र जिउँदै छ ?"
राजनीति कि संविधानको परीक्षण,"राजनीतिक नेतृत्वको हीनताग्रस्त मनोदशाले न्यायालयलाई समेत विवादित बनाइरहेको छ सबै आआफ्ना किसिमले दौडिरहेका छन्,। संसद् विघटन भएको छ। कोही संसद् पुनस्र्थापना हुनुपर्छ भन्छन् त कोही प्रधानमन्त्रीको कदम ठीक छ भन्छन्। प्रत्येकपटक प्रतिनिधिसभा विघटन हुँदा सधैं एउटै प्रवृत्ति राजनीतिक दलहरूको देखिन्छ। आफ्नै रटानमा नेता र कार्यकर्ता दौडिरहेका पाइन्छन्। न्यायालयमा विचाराधीन मुद्दामा पक्ष र विपक्षमा सार्वजनिक बहस चलाएर अदालतको फैसलालाई त्यही अदालतको सबैभन्दा माथिल्लो तह सर्वोच्च अदालतका प्रधानन्यायाधीश भइसकेका चारजना स्वनामधन्य व्यक्तित्वले मात्र होइन; राजनीतिक दलका नेताहरूले पनि आआफ्ना पक्षमा पार्ने प्रयत्न गरेका छन्। तर सर्वोच्च अदालत कसैको पनि प्रभावमा नपरी न्याय सम्पादन गर्न सक्षम छ भन्नेमै विश्वास गरौं। जुन राजनीतिक दलको नेतृत्व सरकारमा छ; त्यो पक्ष प्रतिनिधिसभाको विघटनको समर्थनमा देखिने तथा त्यस समयको प्रमुख प्रतिपक्षी दल र अन्य विपक्षी दल वा सरकारविरोधीहरू प्रतिनिधिसभा विघटनलाई असंवैधानिक र प्रतिगमनकारी करार गर्दै प्रतिनिधिसभा पुनस्र्थापनाका लागि अदालतको ढोका घचघच्याउन जाने र सडक तताउने, यो नेपाली संसदीय राजनीतिको पुरानै रोग हो। ठोकेरै भन्ने हो भने प्रतिनिधिसभा पुनस्र्थापनाका सबालमा सत्तारुढ हुँदा (नेका, एमाले, आदि) आफैंले संसद् विघटनको सिफारिस गर्ने तर आफू (नेका, नेकपाको एक घटक आदि) विपक्षमा भएका समयमा भने पहिलेको आफ्नै विश्वासविरुद्ध खडा भएर झाँक्री प्रवृत्ति देखाउने नेपालको संसदीय राजनीतिको सबैभन्दा विकृत पक्ष हो। यस्तो प्रवृत्ति र परिस्थिति, निष्ठाको राजनीतिमा नभई नेता र दलहरूको सत्ताको हानाथाप र भोगविलासप्रतिको आकर्षणबाट मात्रै अभिप्रेरित भएको देखिन्छ। आम जनतालाई भने यो तथ्य भैंसीले पाडा पाए पनि पाडी पाए पनि कुनै सरोकारको विषय बनेको छैन। यही वस्तुनिष्ठ कारणले हालै प्रतिनिधिसभाको विघटनपछि सत्तारुढ दलको समर्थन र सरकारविरोधी पक्षको विरोधमा निस्किरहेका सडक प्रदर्शनहरूमा ती पार्टीका कार्डहोल्डर मेम्बर बाहेकका निष्पक्ष र स्वतन्त्र आम नागरिक कुनै जुलुस प्रदर्शनमा पनि देखिएका छैनन्। यस परिघटनाले पनि प्रतिनिधिसभाको विघटन र त्यसको पुनस्र्थापनाको मुद्दा संवैधानिक नभएर विशुद्ध राजनीतिक सवाल हो भन्ने प्रस्ट हुन्छ। नेपालमा लोकतन्त्रसँगै गलत राजनीतिक संस्कारको पनि सँगसँगै विकास भइरहेको छ। यसले कालान्तरमा विश्वप्रचलित उदार लोकतान्त्रिक संसदीय राज्य प्रणालीलाई स्लो पोइजन (मन्द विष) पिलाएर अपाहिज वा समाप्त पार्ने काम भइरहेको त होइन ? विश्वका लोकतान्त्रिक मुलुकमा कार्यकारिणीद्वारा प्रतिनिधिसभाको विघटन गरी ताजा जनादेशमा जाने कार्यलाई लोकतान्त्रिक अभ्यासको एक अभिन्न आधार मान्ने गरेको पाइन्छ। जापानमा सन् १८८६ मा एकपटक बाहेक सधैं संसद् डायट अर्लि इलेक्सन मा (मध्यावधि निर्वाचनमा) गएको पाइन्छ। तर हामीकहाँ ताजा जनादेशमा जाने कुरालाई समेत प्रतिगमन भन्ने गरिएको छ। सार्वभौम जनताको राय लिने कुरा कहिल्यै पनि प्रतिगमनकारी हुन सक्दैन यदि त्यसबेला कायम सरकारले प्रतिगमन गर्ने दुस्साहस गर्ने सम्भावना भएमा त्यसलाई राजनीतिक रूपमा रोक्ने बाटो राजनीतिक ढंगले खोजिन्छ; यही प्रचलन छ संसारभरि नै। सार्वभौम जनताको राय लिने कुरा कहिल्यै पनि प्रतिगमनकारी हुन सक्दैन यदि त्यसबेला कायम सरकारले प्रतिगमन गर्ने दुस्साहस गर्ने सम्भावना भएमा त्यसलाई राजनीतिक रूपमा रोक्ने बाटो राजनीतिक ढंगले खोजिन्छ; यही प्रचलन छ संसारभरि नै। तर नेपालमा दलहरू र संगठित नागरिक समाजले समेत उक्त बाटोभन्दा सोझै अदालतबाट प्रतिनिधिसभा पुनस्र्थापना गराउन सके आफूहरू असली लोकतन्त्रवादी ठहरिने र पुनस्र्थापना गराउन नसके न्यायालयको पालना गरेको जनाएर ताजा चुनावमा मत माग्न जाने मनोवृत्तिलाई प्रश्रय दिइँदै आएको छ। यसरी एकातिर जनादेशबाट मान्यताप्राप्त गर्ने चाहना नराखी अदालतबाट लोकतन्त्रको हिमायतीको प्याटेन्ट राइट लिन खोज्ने प्रवृत्ति नेपालका दलहरूमा विकास हुँदै गएको छ। अर्कातिर अदालतलाई संवैधानिक मूल्यमान्यताभन्दा दलीय स्वार्थ रक्षार्थ खडा गराउने भित्री मनसाय बुझ्न सकिन्छ। राजनीतिक नेतृत्वको यो हीनताग्रस्त मनोदशाले अनाहकमा न्यायालयलाई समेत विवादित गरिरहेको छ। यथार्थमा वर्तमान अवस्थामा प्रत्यक्ष रूपमा सर्वसाधारणको बिचल्ली, बिग्रँदो जनजीवन, अनैतिक धर्मान्तरण, लैंगिक असमानता, असमावेशिता, कुशासन, व्याप्त भ्रष्टाचार, राजनीतिक पदमा नियुक्तिका लागि मोलमोलाइ, कृषि फसलको मूल्य, कृषि मलको अनुपलब्धता, कोरोना जस्ता महामारी वा विपत्तिलगायत समग्रमा प्रतिनिधिसभाको विघटन र पुनस्र्थापना दुवैसँग कुनै सरोकार देखिन्न। यसर्थ आम जनतालाई प्रतिनिधिसभा विघटनका विषयमा विगतमा पनि चासो, चिन्ता र साइनोसम्बन्ध देखिएको थिएन; आज पनि देखिरहेको छैन। नेपालमा संसदीय राज्य प्रणालीलाई केवल पोलिटिकल एलिट्स को रोमान्टिसिजम र आत्मरती पूरा गर्ने भयाङ बनाइएको विगतदेखि नै देखिँदै आएको हो। यस विशुद्ध राजनीतिक माहोलमा प्रतिनिधिसभाको पछिल्लो विघटनको सर्वोच्च अदालतले संवैधानिक परीक्षण गर्ने चुनौती पाएको छ। अहिले सर्वोच्च अदालतमा प्रतिनिधिसभासम्बन्धी १२ वटा रिट परेको छ। सर्वोच्चले रिटका विषयमा प्रवेश गर्दा संवैधानिक इजलासले केही महत्त्वपूर्ण तथ्यको न्यायिक सिद्धान्त खडा गरी निरोपण गर्न आवश्यक हुन्छ। ती यसप्रकार रहेका छन्  प्रतिनिधिसभा विघटनको निर्णय राजनीतिक क्षेत्राधिकारभित्रको विषय हो कि संवैधानिक परीक्षणको क्षेत्राधिकारभित्रको विषय हो ?  नेपालको संविधान र संवैधानिक प्रचलनअनुसार प्रतिनिधिसभा विघटनको सिफारिस गर्ने अधिकार कार्यकारिणी प्रमुख वा प्रधानमन्त्रीलाई छ कि छैन ?  संविधानतः नेपालको राज्यशक्तिको स्रोत र प्रयोगकर्ता को हो ? सर्वोच्चले यस तथ्यको प्रथम दृष्टिमै निक्र्योल नगरी उसले रिटहरूमाथिको सुनवाइमा जाँदा सर्वोच्च अदालत राजनीतिक विवादमा तानिने निश्चित हुन्छ।  हालै प्रतिनिधिसभा विघटन गर्दा प्रधानमन्त्री केपी शर्मा ओलीले राज्यशक्तिको दुरुपयोग गरेको छ कि छैन ? अमूक दल वा तोकेरै भन्दा नेकपाभित्रको राजनीतिक प्रतिस्पर्धा, आन्तरिक किचलो र घरझगडाजस्ता न्यायिक क्षेत्राधिकारभित्र नपर्ने विषयवस्तुको सर्वोच्चले संवैधानिक परीक्षण गर्नु हुन्छ कि हुँदैन ? विश्वका अधिकांश लोकतान्त्रिक देशमा राजनीतिक क्षेत्राधिकारभित्रका विषयवस्तुको न्यायालयमा संवैधानिक परीक्षण हुने गरेको छैन।  नेपालको संविधान अनुसार कार्यकारिणी र अवशिष्ट अधिकार कसमा निहीत हुन्छ ? अदालत, विधायिका वा कार्यकारिणीमा अथवा यो अधिकार विभाजत हुन्छ ? यसबारे अदालतको न्यायिक मान्यता के हो ?  प्रधानमन्त्रीले अविश्वास प्रस्ताव फेस नगरेको वा अविश्वास प्रस्तावमा पराजित भएको अथवा प्रधानमन्त्रीले विश्वासको मत लिन चाहेको वा विश्वासको मत लिएर प्रतिनिधिसभाबाट बहुमत गुमाएको अवस्था, कुन अवस्थामा हालको विघटन गरिएको हो; त्यसबारेमा पनि सर्वोच्चको संवैधानिक इजलासले आफ्नो सारभूत न्यायिक पूर्वाधार तय गर्नुपर्ने हुन्छ।  मूलतः विघटनका बखत प्रधानमन्त्रीको संवैधानिक हैसियत के थियो भन्ने नै हो। विघटनअघिको प्रतिनिधिसभाका बैठकहरूबाट नेपाल सरकारबाट प्रस्तुत राष्ट्रिय बजेट पारित भएको, नयाँ निसाना छाप समावेश गर्न संविधान संशोधनसम्बन्धी प्रस्ताव सर्वसम्मतिले पारित भएका, विभिन्न कानुनविना अवरोध पारित भएका घटनाले वर्तमान प्रधानमन्त्री आफ्नो प्रधानमन्त्रीत्वकालको कुनै पनि समय विन्दुमा प्रतिनिधिसभामा अल्पमतमा परेको अवस्था वैधानिक रूपमा पुष्टि भएको छैन।  कथम् सर्वोच्चद्वारा संसद् पुनस्र्थापनाको निर्णय भएछ भने संविधानको व्याख्या मात्रै गर्ने असाधारण अधिकार क्षेत्र भएको सर्वोच्चको निर्णयबमोजिम पुनस्र्थापित प्रतिनिधिसभा अर्को सरकार गठन गर्न असफल भएछ भने तत्पश्चात्को अवस्थामा कसरी राज्यसञ्चालन गर्ने हो वा के गर्ने हो भन्नेबारेमा संवैधानिक इजलासले राजनीतिक रोडम्याप म्याप दिन मिल्छ कि मिल्दैन ? यो पनि सर्वोच्चसामु चुनौती छ। झन्डै दुईतिहाइ बहुमतप्राप्त प्रधानमन्त्री ओलीले सार्वजनिक हुँकार गर्दै प्रतिनिधिसभा पुनस्र्थापना भए पनि त्यसले नयाँ सरकारको विकल्प खडा गर्न नसक्ने दाबी गरेका छन्। उनको दाबी पनि लर्तरो छैन। नेकपा पार्टीको संसदीय दल, सचिवालय बैठक, स्थायी समिति वा केन्द्रीय समितिमा प्रधानमन्त्री अल्पमतमा परेको भन्ने नेकपा (नेकपा) का विरोधी पक्षका नेताकार्यकर्ताका दाबी र पत्रिपत्रिकामा सोबारे लेखिएका आधारमा मात्रै प्रधानमन्त्रीको संवैधानिक हैसियत परीक्षण हुन सक्तैन। प्रधानमन्त्रीले संविधानका प्रावधानहरूको बर्खिलाप गरेको, प्रधानमन्त्रीले संविधानले तोकिदिएभन्दा बढी अधिकार प्रयोग गरेको, प्रधानमन्त्रीलाई संविधानले किटानीसाथ गर्न नहुने भनी तोकेको निषेधित काम गरेको वा प्रधानमन्त्रीले संसद्को विशेषाधिकार हनन गरेको बारेमा मात्रै सर्वोच्चबाट प्रधानमन्त्रीको काम र परिणामको संवैधानिक परीक्षण हुन सक्छ। प्रधानमन्त्री ओलीको २०७७ पुस ५ को प्रतिनिधिसभा विघटनको सिफारिसमा कति राजनीतिक आधार छन्, कति संवैधानिक आधार छन् भन्नेबारेमा सर्वोच्चको संवैधानिक इजलासले स्पष्ट दूधको दूध, पानीको पानी छुट्ट्याउने काम गर्न जति ढिलो गयो, त्यति नै राष्ट्रिय सुरक्षामाथि खतरा बढ्ने र राजनीतिक अस्थिरतामा मुलुक भासिने निश्चित छ।"
स्पोर्ट्स अवार्ड चार टेलिभिजनमा प्रत्यक्ष प्रसारण,"काठमाडौं : नेपाल खेलकुद पत्रकार मञ्चको आयोजनामा हुने पल्सर स्पोर्ट्स अवार्डको सम्पूर्ण तयारी पूरा भएको छ। कोरोना भाइरसको महामारीको जोखिमका कारण निर्धारित समयभन्दा ढिला हुन लागेको अवार्डको १७औं संस्करण भर्चुअल स्वरूपमा हुन लागेको हो। कोरोनाका कारण विशेष स्वास्थ्य मापदण्ड अपनाएर आयोजना गर्नुपर्ने कार्यक्रम सेमी भर्चुअल हुन लागेको हो। भर्चुअल स्वरूपमा आयोजना हुन लागेको अवार्ड कार्यक्रम नेपालकै पहिलो हुनेछ। यसअघि हजारौं खेलप्रेमी महानुभावमाझ हुने कार्यक्रम यस पटक सीमित व्यक्तित्वको उपस्थितिमा आयोजना हुँदैछ। कार्यक्रममा विभिन्न विधामा मनोनयनमा पर्ने खेलाडी, खेलकर्मी, पुरस्कार प्रदान गर्ने अतिथि र आयोजक मञ्चका सदस्यको उपस्थिति मात्र रहनेछ। हलमा सीमित व्यक्ति रहने भएकाले कार्यक्रम चारवटा राष्ट्रिय टेलिभिजनमा एकसाथ प्रसारण हुने भएको छ। नेपालका प्रमुख टेलिभिजन एनटीभी प्लस, एक्सन स्पोर्ट्स, इमेज च्यानल र जनता टीभीबाट प्रत्यक्ष प्रसारण हुनेछ। यसका साथै मञ्चको युट्युब च्यानल, मिडिया हबलगायत खेलकुदका अनलाइन च्यानलबाट पनि प्रत्यक्ष प्रसारण गरिनेछ। यस्तै त्रिपुरेश्वरस्थित वल्र्ड ट्रेड सेन्टरमा रहेको डिजिटल डिस्प्लेमा पनि कार्यक्रमको प्रत्यक्ष प्रसारण गरिनेछ।"
पाकिस्तान सुपर लिगको छनाेटमा नेपाली खेलाडी परेनन्,"काठमाडौं : पाकिस्तान सुपर लिग (पीएसएल) को ड्राफ्टमा परेका नेपाली खेलाडी छनोटमा असफल भएका छन्। पाकिस्तानमा आइतबार राति भएको छनोटमा ड्राफ्टमा परेका नेपालका १० खेलाडीमध्ये कोही पनि छनोटमा पर्न सकेनन्। सन् २०२१ का लागि भएको छनोटमा नेपाली खेलाडीलाई आबद्ध गर्न कुनै पनि टोलीले इच्छा देखाएनन्। नेपालबाट पूर्वकप्तान पारस खड्का, सन्दीप लामिछाने, दीपेन्द्रसिंह ऐरी, ज्ञानेन्द्र मल्ल, करण केसी, कुशल मल्ल, अविनाश बोहोरा, पवन सर्राफ, सुवास खकुरेल र आसिफ शेख पिएसएलको ड्राफ्टमा परेका थिए । ड्राफ्टमा २० देशका चार सयभन्दा बढी खेलाडी परेका थिए। नेपाली खेलाडी अलगअलग समूहमा ड्राफ्टमा परेका थिए। लामिछाने सबैभन्दा महँगो प्लेटिनम श्रेणीमा तथा अन्य नौ खेलाडी सिल्भर श्रेणीमा ड्राफ्टमा परेका थिए। गत वर्षको पिएसएलमा पनि नेपालका आठ खेलाडी ड्राफ्टमा परेका थिए। अन्तिम समयमा कोही पनि नेपाली खेलाडी पिएसएलका लागि छनोट हुन नसकेका हुन् ।"
ऋषिङ म्याराथनमा त्रिभुवन आर्मीका राजन विजेता,"दमौली : गाउँपालिकाको पर्यटकीय प्रवर्द्धनका लागि भन्दै तनहुँको ऋषिङ गाउँपालिकाले आयोजना गरेको प्रथम ऋषिङ्ग म्याराथन २०७७ मा त्रिभुवन आर्मी क्लबका राजन रोकाया प्रथम भएका छन् । प्रतियोगिता अन्तरगतको खुलातर्फको ४२२ किलोमिटर दूरीको दौड २ घण्टा ५१ मिनेट २६ सेकेन्डमा पार गर्दै उनी प्रथम भएका हुन् । प्रतियोगितामा त्रिभुवन आर्मी क्लबकै धावक नवराज साउद दोस्रो भए । २ घण्टा ५१ मिनेट ५० सेकेन्डमा उनले दुरी पार गरेका थिए । सोलुखुम्बुको सुमन कुलुङ प्रतियोगितामा तेस्रो भएका छन् । उनले २ मिनेट ५७ सेकेण्डमा दुरी पार गरेका थिए । त्रिभुवन आर्मी क्लबका देवराज महतारा, जम्दार वेदबहादुर सुनार र धर्म महर्जनले सान्त्वना स्थान हासिल गरेका छन् । प्रतियोगितामा प्रथम, द्वितीय र तृतीय तथा सान्त्वना हुने धावकलाई क्रमश ६५ हजार, ४० हजार, २५ हजार र १०१० हजार रूपैयाँ नगदका साथमा ट्रफी, मेडल र प्रमाणपत्र पूर्व वनमन्त्री एवं कांग्रेस केन्द्रीय सदस्य शंकर भण्डारीले वितरण गरे । प्रतियोगिताको संविधान सभासद झुलबहादुर आलेले उद्घाटन गरेका थिए । प्रतियोगितामा खुलातर्फ ४२ किलोमिटर दौडमा एक सय पाँच धावक सहभागी थिए । पर्यटकीय तथा सांस्कृतिक तथा ऐतिहासिक सम्पदाको प्रवर्द्धन गर्ने उद्देश्यले प्रतियोगिता आयोजना गरिएको गाउँपालिका अध्यक्ष राजेन्द्रकृष्ण श्रेष्ठले बताए ।"
राष्ट्रिय फुटबल टोलीका पूर्वगोलकिपर शाहीको निधन,काठमाडौं : नेपाली राष्ट्रिय फुटबल टोलीका पूर्वगोल रक्षक तथा अखिल नेपाल फुटबल सङ्घ (एन्फा) का पूर्व महासचिव लोकबहादुर शाहीको निधन भएको छ । शाहीको ६५ वर्षको उमेरमा आइतबार राति निधन भएको हो । लामो समयदेखि विभिन्न रोगबाट पीडित शाहीको दैलेखको चौडत्तास्थित घरमा निधन भएको एन्फाका अध्यक्ष कर्माछिरिङ शेर्पाले जानकारी दिए । उनको आज दाहसंस्कार गरिने पारिवारिक स्रोतले जनाएको छ । शाही सन् १९७९ देखि १९८९ सम्म राष्ट्रिय टोलीको गोल रक्षक थिए। सन् १९८४ मा नेपालमै आयोजना भएको पहिलो साफमा नेपालले स्वर्ण पदक जित्दा उनी टोलीको महत्वपूर्ण खेलाडी थिए। शाहीले चारपटक साफ खेल खेलेका थिए। सन् १९८२ मा नवौं एशियाली खेलकूद खेल्दा पनि उनले गोल रक्षक रहेका थिए। शाहीले सन् १९८९ मा राष्ट्रिय टोलीबाट सन्न्यास लिएका थिए। उनी २०५२ सालमा गणेश थापा एन्फाको अध्यक्ष हुँदा महासचिवमा निर्वाचित भएका थिए। पछिल्लो पटक उनी नेपाल बक्सिङ सङ्घको समेत महासचिव रहेका थिए। २०७० मा नेपाल आइस हकी सङ्घ स्थापना हुँदा शाही सङ्घको संस्थापक अध्यक्षमा चयन भएका थिए।रासस
