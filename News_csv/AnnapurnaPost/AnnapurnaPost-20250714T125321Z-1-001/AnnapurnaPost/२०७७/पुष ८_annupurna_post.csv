शीर्षक,विवरण
अब पालो मधेसको,"संसद् विघटन र चुनावको प्रश्न मधेसी समुदायका लागि पेचिलो बनेको छ, सडक संघर्ष गर्ने कि चुनावमा जाने ? जुन संविधानको धाराउपधारा टेकेर प्रधानमन्त्री केपी शर्मा ओलीले संसद् विघटन र मध्यावधि चुनावको घोषणा गरेका छन्; त्यस संविधानमा मधेसी समुदायको कुनै आधिकारिकता र स्वामित्व छैन भन्नुपर्दा कुनै अतिशयोक्ति नहोला। किनकि जतिबेला संविधान निर्माण भइरहेको थियो; त्यतिबेला सम्पूर्ण मधेसी समुदायको सिंगो तप्का सडक आन्दोलनमा थियो। मधेस ठप्प थियो भने सदन मधेसी पार्टीविहीन थिए। यस्तो बेलामा नेपाली कांग्रेस, तत्कालीन नेकपा (एमाले) र नेकपा (माओवादी केन्द्र) ले मधेसवादीको मागलाई भारतीय संस्थापन पक्षको नाकाबन्दीसँग जोडेर फास्ट ट्र्याकमा संविधान घोषणा गरे। तर यति हुँदाहुँदै पनि कांग्रेस, एमाले र माओवादीमा रहेका मधेसी नेता, समर्थक तथा शुभचिन्तकको मनोविज्ञान सडक संघर्षमा अन्तरनिहित थियो। तत्कालीन एकीकृत माओवादी नेता तथा सांसद प्रभु साहले संविधान निर्माणका पक्षमा पार्टीले जारी गरेको ह्विप उल्लंघन गर्नु तथा कांग्रेस सांसद अमरेश सिंहलगायतका कतिपय सांसद अनुपस्थित रहनु यसका ज्वलन्त प्रमाण हुन्। सिरहाका चर्चित एमाले नेता सत्यनारायण यादवलगायत विभिन्न पार्टी परित्याग गर्नेको संख्या ठूलै थियो। मधेसवादी पार्टीमा प्रवेशको लहर नै चलेको थियो, जसको प्रतिफल निर्वाचनमा प्रस्ट रूपमा दृष्टिगोचर भयो। सात प्रदेशमध्ये ६ वटामा एकल पार्टीको सरकार गठन भए पनि प्रदेश २ मा मधेसवादीले आफ्नो वर्चश्व स्थापित गयो। तर मनन गर्नुपर्ने तथ्य के हो भने मधेसी समुदायले पेट बाँधेर ६ महिनासम्म जतिसुकै आन्दोलन गरे पनि अन्ततोगत्वा संस्थापन पक्षले मधेसवादीको अनुपस्थितिमा संविधान निर्माण गरिछाडे। फलस्वरूप संविधान मान्न मधेसी समुदाय बाध्य भए। साथै चुनावमा समेत आफ्नो सक्रिय सहभागिता देखाए। एउटा पक्ष संविधान संशोधनको लोभमा सरकारमा पनि सहभागी भए। तर संविधान संशोधनको मूल मुद्दा लिएर सरकारमा गएका पार्टीलाई त्यतिबेला ठूलो भूकम्पीय झट्का महसुस भयो; जतिबेला प्रधानमन्त्रीले उनको रायसल्लाहबिना नै मन्त्रालय परिवर्तन गरिदिए। उनी आकाशबाट झरे झैं भए। मधेसको सबैभन्दा अहं प्रश्नमध्ये एक नागरिकतासम्बन्धी विधेयक संशोधनको सवालमा दुईतिहाइ बोकेको पार्टीले विपरीत धार अपनाएपछि संविधान संशोधन हुन नसक्ने पक्कापक्की भयो। त्यसैले मधेसी समुदायलाई अगामी चुनाव वा सशक्त आन्दोलनबाहेक अर्को विकल्प रहेन। मधेसवादको छातामुनि छरिएर खिचडी पकाइरहेका विविध सानाठूला पार्टीको हालको ध्रुवीकरणले तिनै कुराको संकेत गर्छ। त्यसैले संसद् विघटन र चुनावको प्रश्न मधेसी समुदायका लागि पेचिलो बनेको छ। अर्थात् सडक संघर्ष गर्ने कि चुनावमा जानेमध्ये एउटा रोज्नुपर्ने बाध्यात्मक परिस्थिति उत्पन्न भएको छ। भरपर्दो मित्रको खोजी नेपालको इतिहासमा मधेसी समुदायले पहिलो संविधानसभालाई स्वर्णिम युग मानेका छन्। जनयुद्धको प्रस्थापना र ०६२६३ को ऐतिहासिक जनआन्दोलनको जगमा सम्पन्न युगान्तकारी मधेस जनविद्रोहको उछालले संघीय शासन प्रणालीको सूत्रपात मात्र गरेनन्; अढाइ सय वर्षको एकात्मक केन्द्रीकृत राजतन्त्रात्मक सामन्तवादी शासन प्रणालीको जगसमेत हल्लायो। विश्वका लागि संविधानसभाको प्रयोग नौलो नभए पनि नेपालको सन्दर्भमा भने उसको हलभित्र सम्यक उपस्थिति उदेकलाग्दो थियो। शोषितपीडितको एउटा ठूलो तप्कालाई हेरेर विश्व पनि चकित थियो। कांग्रेस र कम्युनिस्टले थुप्रैपटक सरकार गठन गरे, देश चलाए तर सात दशकको इतिहासमा कुनै पनि पार्टीले जनमतको मनोभावनानुकूल शासन व्यवस्था सञ्चालन गर्न सकेनन्। त्यसैले अबको पालो तराईमधेसको हो, जो काठमाडौंबाट आफ्नो योग्यता र दक्षताको परिचय दिन चाहन्छ। दक्षिणपूर्वी एसियाका लागि त नमुना उदाहरण नै बनेको थियो। तर सीमान्तकृतले पाएको यो सुनौलो अवसरलाई लोभीपापी देशीविदेशी तत्वले मूर्तरूप भने धारण गर्न दिएनन्। फलस्वरूप स्वर्णिम युगमा प्रवेश गरिसकेका सीमान्तकृतका लागि दोस्रो संविधानसभा धोबीको गधा घर न घाटको जस्तो भयो। मधेसी, आदिवासीजनजाति, दलित, महिला तथा उपेक्षित वर्गले सोचेजस्तो संविधान बन्न सकेन। संविधान निर्माणका विरुद्धमा थारुवानले मधेसी सदृश सशक्त जनविद्रोहको प्रारम्भ गर्न खोज्दा आज रेशम चौधरीजस्ता लाखौं जनताको मुटुको ढुकढुकी तथा जनअनुमोदित व्यक्ति जेलमा बन्द छन्। उनको जन्मकैदले के पुष्टि गरेको छ भने केपी ओलीजस्ता संविधानविरोधी नेताले मुलुकमा जे गरे पनि हुने तर एउटा निरीह तथा क्रान्तिकारी आन्दोलनकारी भने जेलमा सडिरहने ! त्यसैले मधेसी समाज भरपर्दो मित्रको खोजीमा छ; जसले उसको सयौं वर्षको दर्द र व्यथालाई अन्तरमनले अनुभूत गर्न सकोस्। संविधान पक्षधरको धु्रवीकरण स्वाभाविक रूपमा जसले जे निर्माण गर्छन्; उसलाई उसप्रति बढी माया हुन्छ। नेकपाको माओवादी पक्ष र कांग्रेसमा रहेका मधेसी पक्षको सोच मधेसका सन्दर्भमा पूर्वएमालेभन्दा फरक छ। किनकि उनीहरू भूराजनीतिक रूपले तराईमधेससँग जोडिएका छन्। माओवादीले त मधेसी मुक्तिको नारा नै दिएको थियो भने कांग्रेसी मधेसीको आधारभूमि नै मधेस भएकाले उनका लागि बाध्यात्मक अवस्था हो। त्यसैले थोरै भए पनि अन्तरिम संविधानको मर्म र भावनाप्रति यी दुई पक्ष सचेत थिए। होइन भने एमालेको सोचका आधारमा संविधान निर्माण गरिएको भए मधेस र मधेसीको दुर्दशा थारू र थारुवानजस्तै हुने थियो। धोबीका गधा घर न घाटका ! अर्को मननीय पक्ष के हो भने बुद्धिमान समथिङ इज बेटर देन नथिङ को सोच अँगालेका हुन्छन्। अर्थात् नहुनुभन्दा केही हुनु बेस ! मधेसी समुदायको स्वामित्व संविधानमा नभए पनि अहिलेको अवस्थामा जे पाएको छ; त्यसैलाई आधारभूमि बनाउनु बुद्धिमत्ता हुन्छ भन्ने कुरा हृदयंगम गरेरै होला, विगत तीन वर्षदेखि सिंगो मधेसी समाज संवैधानिक रूपमा अभ्यासरत देखिन्छ। मूलतः समावेशिता र समानुपातिकाका आधारमा संघीय शासन व्यवस्था मधेस जनविद्रोहको मौलिक उत्पादन हो भने गणतन्त्र र धर्मनिरपेक्षता जनयुद्धको गर्भबाट जन्मेका हुन। यसमा कांग्रेस सहायक छन् भने पूर्वएमाले योगदानविहीन छन्। त्यसैले एमाले स्कुलिङबाट उत्पादित सामान्यभन्दा सामान्य नेता तथा कार्यकर्ताको संविधानमा अन्तरनिहित संघीयता र समावेशिताको प्रश्न उसका लागि घाँडो भएको देखिन्छ। यसको पुष्टि प्रधानमन्त्री ओलीको अन्तरमनबाट प्रस्फुटित धारा प्रवाह मन्तव्यले गर्दै आएको तथ्य कहींकतै लुकेको छैन। संघीय लोकतान्त्रिक गणतन्त्रात्मक शासन व्यवस्थाले आफ्नो जगलाई बलियो पार्दै गइरहेको अवस्थामा हुँदै नभएको अधिकार मुडेबल प्रयोग गरी संसद् विघटन र निर्वाचनको घोषणाले २०५१ सालतिर फर्काउँदैन र ? जतिबेला भर्खरै पुनस्र्थापित बहुदलीय व्यवस्थालाई गिरिजाप्रसाद कोइरालाको महŒवाकांक्षी सोचले संसद् भंगका कारण मुलुकमा प्रतिकूल परिस्थितिको सिर्जना भएको थियो। फरक यति मात्र हो कि जति गिरिजाप्रसाद संसदीय व्यवस्थाप्रति प्रतिबद्ध थिए, त्यस अनुपातमा ओली संघीय लोकतान्त्रिक गणतन्त्रप्रति प्रतिबद्ध छैनन्। त्यसैले दक्षिणपन्थी विदेशीका इसारामा केही पश्चगामीले मुलुकमा जुन परेड खेलिरहेका छन्; त्यसलाई दरिलो ढंगबाट सामना गर्न तीन पार्टीको धु्रवीकरणले सकारात्मक सन्देश प्रवाह गरेको छ। सिंगो मधेसलाई गोलबन्द गर्न सफल समाजवादी जनता पार्टी, जसले हिमाल र पहाडका समेत सीमान्तकृत जनताको हकहितका लागि सुव्यवस्थित संघीयताको परिकल्पना (१०१) गरेको छ। यस धु्रवीकरणले नौलो आयाम थपेको छ। अझ विवेकशील साझाजस्तो पार्टीलाई सम्मिलित गराउँदा यसले नवीन सोचको प्रवाह गर्ने थियो। अतीतको स्मरण अतीतलाई बिर्सने रोग संसदीय राजनीतिमा नौलो होइन। राजनीतिमा लाग्नेहरूमध्ये थोरै मात्रले विगतलाई स्मरण गर्छन्। एकातिर बाचा अर्कातर्फ बिर्सने यिनै बिमारीका कारण अधिकांश नेता महान् उपमा पाउनबाट वञ्चित हुन्छन्। त्यसैले राजनीतिलाई फोहोरी खेल भन्नेहरूको संख्या प्रचुर मात्रामा भेटिन्छ। तिनै बिर्सेका तथ्यहरू संकलन गरी याद दिलाउने बेला हो यो। दिल्ली सम्झौतापश्चात् निर्मित अन्तरिम संविधानमा उल्लिखित बुँदालाई जसरी पहिलो संविधान सभाकालमा शोषितपीडितले लिपिबद्ध गर्न सफल भए, त्यसलाई यिनै एमाले, कांग्रेस र थोरबहुत माओवादीले बिर्सने काम गरेकाले कुरूप संघीय संरचना, अधकल्चो समावेशीसमानुपातिकता तथा धर्मनिरपेक्षताले वर्तमान संविधानलाई पूर्ण प्रगतिशील हुनबाट निषेध गरेको छ। समाजवादी जनता पार्टीको पहिलो माग यो पक्कै हुनु हुँदैन। तर बिर्सेकालाई अतीतका मूलभूत विषयको याद दिलाउनुचाहिँ अवश्य हो। किनभने पछि संविधान संशोधनताका यतिखेरको जस्तो कठिनाइ सामना गर्न नपरोस्। यतिखेरको प्रमुख आवश्यकता वर्तमान संविधानलाई जसरी क्षतविक्षत् पार्ने दुष्प्रयास भएका छन्; त्यसलाई मुहतोड जबाफ दिनु हो। त्यसैले लोकतन्त्र रक्षाका लागि पहिले जसरी सबै गोलबन्द भएका थिए; त्यसरी एकाकार हुनु अहिलेको अपरिहार्य आवश्यकता हो। किनकि अस्ति संसद् विघटन गर्दा सबैथोक आफ्नै हातमा छ भन्ने जुन भ्रम प्रधानमन्त्री ओलीलाई थियो; त्यो अब फुस्किसकेको छ। प्रतिगमनले टाउको उठाइसकेका छन्। किनकि ओलीका लागि संघीयता कहिल्यै सुपाच्य हुन सकेन। त्यसैले आफ्नो घर झगडाका कारण यत्रो ठूलो कमद चाल्नुपरेको बहाना मात्र हो। मूल कुरा त उनको स्थायी प्रवृत्ति र हठ हो; जो उनको समकालीन मित्र राधाकृष्ण मैनालीले आफ्नो पुस्तक नलेखिएको इतिहास मा उल्लेख गरेका छन्। उनको यो हठवादितालाई ओली प्रवृत्ति नामाकरण गर्न सकिन्छ। विदेशी चासो चीनले चाहेर पनि कम्युनिस्ट एकता बचाउन सकेन। त्यसको मूल कारण के हो भने कुनै पनि चीजको आत्मगत करण नै प्रधान हुन्छ, जसलाई भरथेग गर्नमा भारतीय भ्रमणकारीले सहायक भूमिका खेलेको तथ्य विस्तारैविस्तारै प्रस्ट हुँदै जानेछ। भारतीय सेनापति नरवणेदेखि रअ प्रमुख गोयल र भाजपाका विदेश विभाग प्रमुखको भ्रमणले महाकाली सन्धिताकाको ओलीको पुनरावृत्ति भएको आभास दिन्छ। खासमा चीन होस् वा भारत, उसको आफ्नो स्वार्थानुकूल वैदेशिक नीति छ। चीनलाई तिब्बतसँग सरोकार छ भने वर्तमान भारतीय संस्थापन पक्ष हिन्दुत्वको रङमा यसरी रंगिएका छन् कि संघीयता, लोकतन्त्र र गणतन्त्र उसका लागि तपसिलका विषय हुन्। विगत पाँच दशकदेखि कम्युनिस्टको नामधारी बिल्ला लगाए पनि ओलीको सोचमा खोट कहाँ छ भने संविधान निर्माणका बेला पनि उनले धर्मनिरपेक्षताको वकालत गरेनन्। त्यसैले अहिलेको संसद् भंगको प्रश्नमा ओलीको हठवादितालाई भारतीय संस्थापन पक्षको स्वार्थसँग जोड्नु समीचीन हुन्छ। यस अर्थमा समाजवादी जनता पार्टी जसको भारतसँग आफ्नै प्रकारको सुमधुर मित्रता छ, धर्मनिरपेक्षतालाई संरक्षण गर्ने जिम्मेवारी बोक्नुपरेको छ। किनकि हिन्दुत्वसँग राजतन्त्र जोडिएको छ; जसको उपस्थितिमा न संघीयता न त गणतन्त्रको परिकल्पना गर्न सकिन्छ। त्यसैले सिंगो तराईमधेस मात्र होइन; हिमाल र पहाडमा सम्पूर्ण आदिवासी जनजाति तथा दलित मुक्तिको आधारको एउटा पक्ष धर्मनिरपेक्षताजस्तो मूलभूत चीजलाई संस्थागत गर्ने उत्तरदायी समाजवादी जनता पार्टीले बोक्ने बेला आएको छ। किनकि कांग्रेसका एउटा ठूलो फाँट यसको विरोधमा उभिएको छ भने प्रधानमन्त्री ओली संघीयता, समावेशिता, समानुपातिकता तथा गणतन्त्रका प्रखर विरोधी हुन् भन्ने कुरा अब पूर्णरूपमा सावित भइसकेको छ। अन्त्यमा, कांग्रेस र कम्युनिस्टले थुप्रैपटक गठन गरे सरकार र चलाए देश, तर सात दशकको इतिहासमा कुनै पनि पार्टीले जनमतको मनोभावनानुकूल शासन व्यवस्था सञ्चालन गर्न सकेनन्। त्यसैले अबको पालो तराईमधेसको हो, जो काठमाडौंबाट आफ्नो योग्यता र दक्षताको परिचय दिन चाहन्छन्।"
निष्ठा र त्यागका पर्याय,"आज कृष्णप्रसाद भट्टराईको जन्मजयन्ती हो। भट्टराईको जन्म १९८१ पुस ८ गते कृष्ण द्वादशीका दिन भारतको बनारसमा भएको थियो। सन्तनेता भट्टराईले २०६७ फागुन २० मा यो संसारबाट बिदा लिनुभयो। जीवनका कठिन क्षणमा सत्याग्रही आन्दोलनलाई प्राथमिकता दिएर उहाँले आफ्नो संघर्षलाई निष्ठाको राजनीतिसँग जोडिरहनुभयो। संकटाप्रसाद र ललितादेवीका कान्छा छोराका रूपमा भट्टराईको जन्म भयो। राणा प्रधानमन्त्री वीरशम्शेरको वक्रदृष्टि भट्टराईका हजुरबुवा पं विश्वनाथ भट्टराईलाई परेपछि सपरिवार बनारस निर्वासनमा गएका हुन्। भट्टराईको शिक्षा बनारसमा नै भएको थियो। उहाँले काशीको हिन्दु विश्वविद्यालयबाट राजनीतिशास्त्रमा स्नातक गर्नु भएको थियो। एमए तहको शिक्षा लिँदै गर्दा विद्यार्थीकालमा नै भारतको स्वतन्त्रता आन्दोलन सन् १९४२ मा सहभागी हुँदा पक्राउ पर्नुभयो। भट्टराईलाई पत्रकारिताप्रति अति नै रुचि थियो। त्यस समयमा सोभियत संघको कम्युनिस्ट पार्टीकी महासचिव निकिता ख्रुश्चेभको अन्तवार्ता लिने प्रथम विदेशी पत्रकार पनि उहाँ नै हुनुहुन्थ्यो। भट्टराई सन् १९४५ मा बनारस हिन्दु विश्वविद्यालयमा नेपालीहको छात्र संघको उपाध्यक्ष भएर राजनीतिक चेतना बढाउने काम गर्नुभयो। वि सं २००३ सालमा भारतको बनारसमा अखिल भारतीय नेपाली राष्ट्रिय कांग्रेसले नेपालको १०४ वर्ष लामो निरंकुश राणाशासन समाप्त पारेर संवैधानिक राजतन्त्रात्मक लोकतन्त्र स्थापना गर्ने उद्देश्यले पहिलो पटक भेला गरेको थियो। उक्त भेलाको सभापतित्व देवीप्रसाद सापकोटाले गर्नुभएको थियो। यस संस्थाको महामन्त्री हुनुहुन्थ्यो भट्टराई। पुनः २००३ माघमा कलकत्तामा भएको नेपाली राष्ट्रिय कांग्रेसमा संगठन मन्त्रीका रूपमा उहाँले जिम्मेवारी पाउनु भएको थियो। २००६ सालमा नेपाली राष्ट्रिय कांग्रेस र नेपाल प्रजातन्त्र कांग्रेसको एकीकरण भएर नेपाली कांग्रेस भएपछि भट्टराईले सहमहामन्त्रीको जिम्मेवारी पाउनुभयो। २००७ सालको क्रान्तिमा जनकपुरउदयपुर कब्जा गर्ने मुक्ति सेनाको कमाण्डर भएर काम गर्नुभयो। लोकतन्त्र स्थापना भएपछि २००८ सालमा सल्लाहकारसभाको अध्यक्ष हुनुभयो। २०१६ सालमा प्रतिनिधिसभाको सभामुख भएर आफ्नो भूमिका निभाउनुभयो। संसद् सत्तापक्षको भन्दा प्रतिपक्षको भूमिका बढी हुनुपर्छ भन्ने विषयमा अहिले पनि भट्टराई उदाहरणका रूपमा लिइने गरिन्छ। २०१७ सालमा राजा महेन्द्रले सैनिक कू गरेपछि भट्टराई सबैभन्दा बढी १० वर्ष जेल जीवन विताउनुभयो। एकदशक लामो जेल जीवनबाट मुुक्त भएपछि उहाँ निर्वासन जान चाहनु भएन। २०२७ वैशाख ६ गते नेपाल विद्यार्थी संघ स्थापना गरेर विद्यार्थी आन्दोलनलाई सक्रिय पार्नु भयो। त्यसपछि पनि भट्टराई पटकपटक जेलमा पर्नुभयो। उहाँले १४ वर्षभन्दा बढी जेल जीवन बिताउनुभएको थियो। २०३४ सालमा भट्टराई कांग्रेसको कार्यवाहक सभापति हुनुभयो। २०४२ सालको देशव्यापी सत्याग्रह भट्टराईको सभापतित्वमा नै नभएको थियो। त्यसैगरी २०४६ सालको जनआन्दोलन घोषणा गर्ने क्षेत्रपाटी चाक्सीवारीमा पनि भट्टराईले नै सभापतित्व गर्नुभएको थियो। २०४६ सालको आन्दोलन फागुन ७ गतेबाट प्रारम्भ भयो। चैत २६ गने लोकतन्त्र स्थापना गर्न सफल भएको थियो। आन्दोलन सफल भएपछि गणेशमान सिंहले आफ्नो सभापति भट्टराईलाई प्रधानमन्त्री बनाउन राजा वीरेन्द्र शाहसमक्ष सिफारिस गर्नुभयो। यसपछि अन्तरिम सरकारको प्रधानमन्त्री भट्टराई हुनुभयो। अन्तरिम सरकारको मुख्य काम लोकतान्त्रिक संविधान बनाउने र सोहीबमोजिम चुनाव सम्पन्न गराउने थियो। भट्टराईले तोकिएको १ वर्षको समयमा लोकतान्त्रिक संविधान२०४७ बनाउनु भयो। त्यसपछि २०४८ सालमा प्रतिनिधिसभाको आमचुनाव सम्पन्न गराउनुभयो। लोकतान्त्रिक आन्दोलनका निष्ठाका धरोहर भट्टराई २०१५ सालको संसदीय निर्वाचनमा पराजित हुनुभयो। त्यसैगरी २०४८ सालको निर्वाचनमा पराजित हुनुभयो। साथै २०५१मा भएको मध्यावधि निर्वाचनमा पनि पराजित हुनुभयो। २०५६मा भएको निर्वाचनमा उहाँ विजयी हुनुभयो। कांग्रेसले स्पष्ट बहुमत ल्याएको त्यस समयमा भट्टराई प्रधानमन्त्री बन्नुभयो। नेपालमा हत्या, हिंसाको राजनीतिमा प्रवृत्त भएको माओवादीलाई अध्ययन गर्ने र वार्ता गर्न शेरबहादुर देउवालाई प्रधमानमन्त्री भट्टराईले जिम्मेवारी दिनुभयो।पार्टी भित्रको आन्तरिक विवादले छोटैसमयमा भट्टराईले पदबाट राजिनामा दिनुभयो। त्यसपछि कांग्रेसका सभापति गिरिजाप्रसाद कोइराला प्रधानमन्त्री बन्नुभयो। उहाँ र दरवारका विचमा मतान्तर बढेपछि गिरिजाप्रसादले पनि पदबाट राजीनामा दिनुभयो। त्यसपछि देउवा प्रधानमन्त्री बन्नुभयो। यसबीचमा दरवार हत्याकाण्ड भएर नयाँ ज्ञानेन्द्र शाह राजा हुनुभयो। उहाँले २०४७ को संविधान समाप्त पारेर आफू संक्रिय राजतन्त्र चलाउन थाल्नुभयो। नेपालको लोकतन्त्र फेरि राजाद्वारा हरणमा पर्यो। कांग्रेसभित्रको मतान्तरले गर्दा दुइटा पार्टी बने। यसबाट भट्टराई ज्यादै चिन्तित हुनुभयो। पार्टी विभाजनपछि एक प्रकारले मौन नै रहनुभयो। तर पनि आन्तरिक रूपमा यी दुई पार्टीलाई मिलाउन भट्टराईले महत्वपूर्ण भूमिका खेल्नुभयो। २०६३ को आन्दोलन सफल भएपश्चात एक प्रकारले राजनीतिक सक्रियतामा उहाँको पूर्णविराम आएजस्तै भयो। भट्टराई कुनै न कुनै प्रकारको राजसंस्था नेपाललाई आवश्यक हुने हो कि भन्ने धारणामा अडिग हुनुहुन्थ्यो। गणतन्त्र स्थापना भएपछि पनि उहाँले आफूलाई मौन नै राख्नुभयो। निष्ठा र त्यागका पर्यायवाची भट्टराई २०४७ सालमा प्रधानमन्त्री भएर, सबै काम सम्पन्न गरेर बालुवाटारबाट निस्कँदा हातमा छाता, एउटा पुरानो बाक्सा मात्रै लिएर निस्कँदा देशभरका जनता भावविह्वल भएर अभिनन्दन गरेका थिए। गान्धीवादी सन्त नेता मानिने भट्टराई दृढ अठोट र संकल्पका धनी व्यक्तित्व हुनुहुन्थ्यो। उहाँलाई स्पष्ट वक्ता र सिद्धान्तनिष्ठ नेताका रूपमा सबैले मान्छन्। हरदम हसिलो रहने उहाँको सेन्स अफ ह्युमर उच्च रहेको थियो। गम्भीर समस्यालाई हल्कारूपमा लिन सक्ने क्षमता उहाँमा थियो। पदमा बस्दा कुनै व्यक्तिगत लान्छनामा नमुछिनुभएका भट्टराईलाई स्वच्छ छवि भएको नेताका रूपमा सबैले मानिरहेका छन्। नेपालको लोकतान्त्रिक आन्दोलनका अथक योद्धा भट्टराईको जीवनी सबैका लागि अनुकरणीय रहेको छ।"
जीवनको सार्थकता र व्यर्थता कसरी थाहा पाउने ?,"बुरा जो देखन मैं चला, बुरा न मिलिया कोय, जो दिल खोजा आपना, मुझसे बुरा न कोय। सन्त कविर धेरैले भनेको सुनिन्छ जीवन व्यर्थतामै बित्यो। व्यर्थता अर्थात् अनावश्यकरूपमा जीवन बितिरहेको छ। काम, सम्बन्ध, तर्क, व्यापार, राजनीतिलगायत जुन पनि क्षेत्रमा आवश्यकरूपमा, सम्यकताका साथ समय दिन र कर्म गर्न नसक्नुले व्यर्थताको अर्थ राख्छ। जीवनमा चाहेको काम, इच्छा पूरा हुनु र सकारात्मक रूपमा सफलता मिल्नुलाई सार्थकताको अर्थ दिइन्छ। व्यक्तिले आफूले चाहेर सफल र सकारात्मक हुने हो या जीवनले व्यक्तिलाई व्यर्थताका काममा प्रेरित गर्ने हो ? यसलाई गहनतम् रूपमा सोच्नुपर्ने हुन्छ। मानिसलाई अस्तित्वले मस्तिष्क र हृदय दुवै दिएको छ र पनि उसले मस्तिष्कलाई नै बढी प्रयोग गरिरहेको हुन्छ। मस्तिष्कको काम नै सोचविचार, हिसाबकिताब, नाफाघाटा, के, किन यस्तैमा केन्द्रित हुनु हो। हृदयले यसको विपरीतमा सहजता र प्रेमपूर्ण रूपले किन र के, नाफाघाटा नभनी गर्नुपर्छ त्यसैले गर्ने, फैलिन थाल्छ अकारण प्रेम र सहयोगमा। मसँग हृदय पनि छ, हृदयको झंकार र यसले मलाई गरेको निर्देशन मैले पालना गर्न सक्छु भन्ने एहसाससम्म मानिसमा हुँदैन। बेहोसीको एउटा पराकाष्ठा बनेर जीवन बाँचेको हुन्छ। ज्ञान र सकारात्मक सोच तरकारी बेच्न मस्त एउटा व्यापारीको बोलीचाली देखेर अचम्म लाग्छ। भाइ काउली छ भनेर सोध्यो छ प्रभुजी भन्ने जवाफ दिन्छ। काँक्रो कति रुपैयाँ किलो ? ५० प्रभुजी। अर्को ग्राहक आइपुग्छ प्रभुजी, बन्दा छ ? छ प्रभुजी। आश्चर्य लाग्यो। सोधें किन भाइ तिम्रो नाम छैन ? अनि अरूले पनि तिमीलाई प्रभु नै भनेर बोलाउँछन्। जुन वस्तुलाई पनि तिमी प्रभु जोडेर उच्चारण गर्छौ के हो यसको अर्थ ? मुस्कुराउँदै भाइले जवाफ दिए मेरो नाम छ नि हजुर, दयालाल हो। केको के अर्थ त मलाई केही ज्ञान छैन हजुर, पढेलेखेको छैन। एक दिन बिहान घरनजिकै एउटा ध्यान केन्द्रमा सत्संग चलिरहेको ठाउँमा उपस्थित भएको थिए। त्यहा गुरुले धेरै कुरा बताउँदै हुनुहुन्थ्यो। गहन शब्द र कुरा सुनें। आनन्द लाग्यो। सबै शब्द मैले बुझ्न सकिनँ। त्यति बोध गर्न पनि सकिनँ। अज्ञानी मान्छे हजुर। तर उहाँले भनेका एउटा कुरा भने याद गरें सबैमा प्रभु छ, सबैलाई प्रभुको नजरले हेर्ने र देख्ने गर, यसमै तिम्रो कल्याण छ। त्यसपछि स्वतः मेरो मुखबाट प्रभु, प्रभु निस्कन थाल्यो। म गरिबलाई धोका दिने, मलाई अत्यावश्यक पर्दा सहयोग नगर्ने मित्रलाई समेत मेरो मुखबाट प्रभुकै शब्द निस्क्यो। मैले उसलाई प्रभु नै देख्न थालें। त्यसपछि थाहै नपाई एउटा मजदुरबाट आज व्यवसायी बनेको छु हजुर। मलाई ज्ञान केही छैन अझै पनि। तर जीवनमा थाहै नपाई सन्तुष्टि थपिँदै गएको छ। विनाकारण खुसी लाग्छ, जसलाई पनि सहयोग गरौं झैं लाग्छ। ती तरकारी व्यापारी भाइका कुरा सुन्दा अचानक एउटा मौनता र जागृति उत्पन्न हुन्छ आखिर हामीलाई खुसी हुनका लागि ज्ञान चाहिने हो या खुसी हुन जान्नु नै ज्ञान हो ? व्यक्ति र परिस्थिति सकारात्मक भएर हाम्रोसामु प्रस्तुत हुनुपर्ने हो या जस्तोसुकै परिस्थितिलाई सकारात्मक भएर सोच्न सक्ने कला विकास गर्नु हो ? प्रेमभाव, सरलता, सहजताविना जीवन कसरी सार्थक होला ? मानसिक सक्रियता धीरेधीरे रे मना, धीरे सब कुछ होय, माली सींचे सौ घडा, ऋतु आए फल होय। मनमा धैर्य र संयमता कायम रहे मात्र चाहेको चिज सबै प्राप्त हुन्छ। एकजना मालीले बिरुवामा दिनमा १० पटक पानी राखे पनि फल लाग्ने त उसको समय आएपछि नै हो। अस्तित्वले मानिसलाई मस्तिष्कसँगै हृदय पनि दिएको छ तर मानिस हृदयको तलमा बाँच्नै भ्याउँदैन। हरपल मस्तिष्क सक्रिय छ, हिसाबकिताबमा उल्झेको छ आफूलाई स्वतन्त्र हुन र परम स्वतन्त्रताको अनुभूतिमा रहने त अवसर नै मिल्दैन। जब प्रेम, करुणा, सद्भाव, सहयोग र साथको समय आवश्यक हुन्छ तब मानिस भन्ने गर्छ समय नै छैन। आवश्यक र महŒवपूर्ण काम छुट्ट्याउन नसक्नुको परिणाम हो समय नहुनु। विचार गरौं त वृद्घ आमाबाउलाई दिने समय छैन। परिवारसँग छुट्टी मनाउने समय छैन। प्रेमीप्रेमिकासग खुसी साट्ने समय छैन। वर्षौं छुटेका साथीभाइसँग बसेर कफी पिउने समय छैन। आफन्तजनले भेट्न चाहन्छन् तर आफू जाने र उनीहरूलाई घरमा बोलाउने समय छैन। ध्यान, योग र स्वास्थ्यलाई समय दिनुपर्ने त हो तर समय नै छैन। बिहानबेलुका बालख छोराछोरीसँग खेल्ने, सप्ताहमा एकपटक घुमफिर त जानुपर्ने तर समय छैन। सोचौं, केका लागि यिनले समय पाएका छैनन् र के गर्दा हामीलाई समय मिल्छ ? कहिले मिल्छ ? अहिले जहाँ व्यस्त मात्र होइन, अस्तव्यस्त भएर समय खर्चिरहेका छौं। त्यसको परिणाम भविष्यमा सुखद आउने अपेक्षा हो या वर्तमानमा अस्तव्यस्त यता न उता भएर बाँच्ने हो ? अति सक्रिय, विद्वान् र विद्वतापूर्ण कर्म गर्दागर्दै पनि भित्रबाट खुसी र आनन्द किन मिलिरहेको छैन ? खुसी कहाँ हराएको छ या कहाँ भण्डारण गरेर राखेका छौं ? त्यसको उपयोग गर्ने कहिले हो ? हृदयलाई विराट्रूपमा फैलिन दिने कहिले ? प्रेमभाव, सरलता, सहजताविना जीवन कसरी सार्थक होला ? आवश्यक कुरा र विधायकता जीवनबाट छुट्नु नै जीवन व्यर्थ लाग्नु हो। जीवनको लक्ष्य बोध जीवन सार्थक छ या व्यर्थ लागिरहेको छ थाहा पाउने तरिका हो सपना देखेरै जीवन गुज्रेको छ या भविष्यको कल्पना र विगतका कथाव्यथामा ? वास्तवमा के हो र कता जाँदैछ जीवन मार्ग धेरैलाई अन्योल हुन्छ। किनकि, परिभाषा र अनुसन्धानमा मात्र जीवनको लक्ष्य बोध सम्भव छैन। आफूभित्रको प्रेम, आफ्नो अहंकार र स्वबोधलाई जान्न सक्नु जीवनको लक्ष्य बोध हो अन्यथा यो गीतले बोले झैं जीवनको उद्देश्य खोज्न बाध्य हुनुपर्छ। न कोई जादा न कोई मञ्जिल न रोशनीका सुराग भटक रही है खलाओं में जिन्दगी मेरी न कोई रास्ता, न कोई मञ्जिल, रोशनी का सुराग भी नहीं कोई एक किरण भी नहीं। और पुरी जिन्दगी अँधेरी घाटियों में, शून्य में भटक रही है भटक रही है खलाओं में जिंदगी मेरी !!"
बढ्दैछ गर्भावस्थाको मधुमेह,"डायबेटिज (मधुमेह) एक किसिमको दीर्घरोग हो, यस अवस्थामा रगतमा चिनी (ग्लुकोज) को मात्रामा सन्तुलन कायम रहन सकेको हुँदैन र चिनीको मात्रा बढी हुन्छ। रगतमा चिनीको मात्रा कम गर्ने हर्मोन इन्सुलिनको उत्पादनमा कमी आएर वा प्रभावकारिता कम भएर वा दुवै कारणले मधुमेह हुन सक्छ। समान्यतयाः एकपटक मधुमेह देखिएपछि यसलाई नियन्त्रण गर्न सकिन्छ तर पूर्णरूपले निको बनाउन सकिँदैन। तर गर्भावस्थामा देखिने विशेष किसिमको मधुमेह बच्चाको जन्मसँगै निको हुने हुन्छ, जसलाई जेस्टेसनल डायबेटिज भनिन्छ। तर एकपटक जेस्टेसनल डायबेटिज भएका महिलामा पुनः मधुमेह हुने सम्भावना उच्च रहेको पाइन्छ। गर्भावस्थामा मधुमेहको चर्चापरिचर्चा कहिलेदेखि थालेको भन्नेबारेमा ठूलो मतान्तर देखिए पनि सन् १८२३ मा बेरलिन विश्वविद्यालयका एचजी बेनेविचले आफ्नो शोधपत्रमा उल्लेख गरेको एक २२ वर्षीया महिलाले गर्भावस्थामा मधुमेहको लक्षण देखाएकोलाई नै पहिलो मानिएको छ। सो महिलाले गर्भावस्थामा धेरै तिर्खा लाग्ने, पिसाब लाग्ने तथा धेरै भोक लाग्ने लक्षण देखाएको थियो र उनले १२ पाउन्डको मृत बच्चाको जन्म दिएकी थिइन्। त्यसबेला रगतमा ग्लुकोजको परीक्षण सम्भव नभए पनि पिसाबमा चिनी मापन गर्ने गरेर मधुमेह भएको ठहर गरिएको थियो। सन् १८२३ देखि सन् १९७९ सम्ममा विभिन्न अनुसन्धान, शोधखोज भए पनि सन् १९७९ अक्टोबर, सिकागोको पहिलो अन्तर्राष्ट्रिय सम्मेलनमा गर्भावस्थामा देखिने यो विशेष किसिमको मधुमेहलाई जेस्टेसनल डायबेटिजको नाम दिइयो। सो सम्मेलनमा डा नोरर्बट भिरेन्कलले अमेरिकन डायबेटिक एसोसियनको र डा जोन जोसिमोविचले अमेरिकन कलेज अफ अब्सट्रेटिसियन एन्ड गाइनोकोलोजिस्टको प्रतिनिधित्व गरेको थियो। गर्भावस्थामा गर्न मिल्ने र गर्भलाई असर नगर्ने हल्का किसिमका शारीरिक व्यायाम नियमित गर्नुपर्छ। व्यायामले इन्सुलिनको प्रभावकारिता बढाउनुका साथसाथै रगतमा ग्लुकोजको मात्रामा सन्तुलन ल्याउँछ। विश्व स्वास्थ्य संघ (डब्लूएचओ) को तथ्यांकअनुसार सन् २००० मा विश्वमा १७ करोड जनसंख्या मधुमेहले प्रभावित थिए र सन् २०३० सम्ममा यो संख्या ३६ करोड पुग्ने अनुमान रहेको छ। सोही तथ्यांकअनुसार सन् २००० मा नेपालमा यसका रोगीको संख्या चार लाख ३६ हजार थियो भने २०३० सम्ममा यो संख्या १३ लाख २८ हजार पुग्ने अनुमान छ। मधुमेहका रोगीहरूको संख्या बढेजस्तै जेस्टेसनल डायबेटिज हुनेको संख्या पनि बढ्दो छ। अमेरिकामा मात्र १ देखि १४ प्रतिशत गर्भवतीमा जेस्टेसनल डायबेटिज देखिने गरेको छ। भारतका विभिन्न अस्पतालमा गरिएका अध्ययनले दुईदेखि १२७ प्रतिशत गर्भवतीमा जेस्टेसनल डायबेटिज हुने गरेको देखाएको छ। सन् २००५ जुलाईदेखि २००७ जुनसम्म पाटन अस्पतालमा डा पवनकुमार शर्मा र डा आशिष श्रेष्ठले गरेको अध्ययनले सो अस्पतालमा १३ हजार ३ सय ८२ गर्भवतीमध्ये मात्र ५३ जना (०४ प्रतिशत) गर्भवतीमा मात्र जेस्टेसनल डायबेटिज पाइएको थियो। तर २०१६१७ मा नेपाल मेडिकल कलेज, अत्तरखेलमा डा बिलोनी श्रेष्ठ र डा ए श्रेष्ठले ६ सय गर्भवतीमा २७ जना अर्थात् ४५ प्रतिशतमा जेस्टेसनल डायबेटिज देखिएको पाइयो। यी दुवै अध्ययनमा ३५ वर्ष पार गरेको गर्भवतीमा जेस्टेसलन डायजेटिज हुने सम्भावना बढी रहने गरेको देखाएको छ। गर्भवती महिलाका उमेर ३० वर्षभन्दा बढी हुनु, शरीरको तौल बढी हुनु वा गर्भावस्थामा धेरै मोटाउनु, धेरै चिल्लो वा बोसो सेवन गर्नु, धेरै बच्चा पाउनु, पहिलेको बच्चाको तौल बढी हुनुजस्ता साना कुराले पनि जेस्टेसनल डायबेटिजको कारण हुन सक्छ। आमाबाउमा मधुमेह हुनु तथा गर्भवती महिलामा पोलिसिस्टिक ओभरियन सिन्ड्रोम देखिनेहरूमा जेस्टेसनल डायबेटिजको सम्भावना बढिरहेको हुन्छ। धेरै तिर्खा लाग्ने तथा पानी पिउने भोक लाग्ने, तौल घट्दै जाने, कमजोरी महसुस गर्ने, निद्रा नलाग्ने, हातखुट्टा झमझम गर्ने, घाउ निको नहुने, पिसाब तथा अन्य संक्रमण भइरहनेजस्ता मधुमेहका लक्षण जेस्टेसनल डायबेटिजमा नदेखिन पनि सक्छ। यस्ता गर्भवती तौल आवश्यकभन्दा बढी बढ्ने, पेट बढी ठूलो हुने, अल्ट्रासाउन्ड गर्दा पानीको मात्रा बढी देखिन सक्छ। तर यसैका आधारमा जेस्टेसनल डायबेटिज भएको ठहर गर्न सकिँदैन। त्यसैले यसको सम्भावना रहेको गर्भवतीलाई रगतमा चिनीको मात्रा परीक्षण गर्नुपर्छ। यस्ता गर्भवतीलाई सामान्य ग्लुकोजको परीक्षण मात्र नगरेर ८१४ घन्टासम्म केही नखाएर (खाली पेट भएको अवस्थामा) अनि सय ग्राम ग्लुकोज खाएर एक घन्टा, दुई घन्टा र तीन घन्टामा गरी चारपटक रगतमा चिनीको मात्राको परीक्षण पनि गर्नुपर्ने हुन्छ। रगतको यस किसिमको परीक्षणलाई ओरल ग्लुकोज टोलरेन्स टेस्ट (ओजीटीटी) भनिन्छ। यो ७५ ग्राम ग्लुकोज खाएर पनि गर्न सकिन्छ। यसै परीक्षण (ओजीटीटी) का आधारमा जेस्टेसनल डायबेटिज भएको प्रमाणित गरिन्छ र उपचार सुरु गर्नुपर्ने हुन्छ। जेस्टेसनल डायबेटिज भएका गर्भवतीमा गर्भको बच्चाको तौल बढी (चार किलोग्रामभन्दा बढी) हुने र त्यसैले गर्दा जन्माउन समस्या हुने, जन्मिनेबित्तिकै चिनी र महŒवपूर्ण तत्वको कमी हुने जस्ता खतरा हुन्छन्। यस्ता बच्चा खेर जाने सम्भावना पनि बढी रहेको हुन्छ। त्यस्तै गर्भवती महिलाको पनि रक्तचाप बढ्ने, शल्यक्रिया गर्नुपर्ने तथा अन्य मधुमेहका असर हुने भएकाले जेस्टेसनल डायबेटिज् भएको पत्ता लाग्नेबित्तिकै उपचार सुरु गर्नुपर्छ। जेस्टेसनल डायबेटिज उपचारका लागि खानेकुरा तथा दैनिक गतिविधिमा अन्य अवस्था जस्तो धेरै नियन्त्रण गर्न मिल्दैन। धेरै ग्लुकोज भएका खानेकुरा जस्तै चिनी हालेका परिकार, अन्न (भात, रोटी, आलु तथा तरुल र अन्य गुलियो खानेकुरा) मा कम सेवन गर्न सकिन्छ। यस्ता व्यक्तिले हरिया सागपात धेरै खानुपर्छ। यसले भिटामिन र मिनरलको कमी हुन नदिनुका साथै ग्लुकोजको शोषणमा पनि ल्याउँछ। त्यस्तै गर्भावस्थामा गर्न मिल्ने र गर्भलाई असर नगर्ने हल्का किसिमका शारीरिक व्यायाम नियमित गर्नुपर्छ। व्यायामले इन्सुलिनको प्रभावकारिता बढाउनुका साथसाथै रगतमा ग्लुकोजको मात्रामा सन्तुलन ल्याउँछ। मधुमेहका रोगीका लागि विभन्न किसिमका खाने औषधि भए पनि जेस्टेसनल डायबेटिजका लागि खाने औषधिहरू प्रयोग गर्न नमिल्ने तथा कम प्रभावकारी भएको देखिन्छ। यस अवस्थामा रगतमा चिनीका मात्रा निकै चाँडो र प्रभावकारी रूपमा नियन्त्रण गर्नुपर्ने भएकाले इन्सुलिन नै लिनुपर्ने आवश्यकता देखिन सक्छ। रगतमा चिनीको मात्राको मापन गरेर सोहीअनुसार इन्सुलिनको इन्जेक्सन आफैंले लिन सिक्नुपर्छ। गर्भको बच्चा जन्मिनासाथ इन्सुलिन लिनु नपर्ने हुन सक्छ। जेस्टेसनल डायबेटिज भएकामध्ये ३५ देखि ५० प्रतिशत महिलालाई कालान्तरमा मधुमेह हुन सक्ने भएकाले नियमित स्वास्थ्य परीक्षण, स्वस्थ्य खानपान र नियमित व्यायाममा ध्यान पुर्याउनुपर्छ। साह प्रसूति तथा स्त्रीरोग विशेषज्फ् हुन्।"
लुम्बिनी र प्रदेश २ भिड्ने,"काठमाडौं : प्रधानमन्त्री कप महिला राष्ट्रिय क्रिकेट प्रतियोगिताको उद्घाटन खेलमा लुम्बिनी र प्रदेश नम्बर २ भिड्ने भएका छन्। नेपाल क्रिकेट संघ (क्यान) को आयोजनामा पुस ११ देखि १९ सम्म सञ्चालन हुने प्रतियोगितामा आठ टोलीको सहभागिता रहनेछ। दाङको लमहीमा हुने प्रतियोगिताको पहिलो दिनकै अर्को खेलमा विभागीय टोली एपीएफ क्लब र कर्णाली प्रदेशबीच प्रतिस्पर्धा हुनेछ। क्यानले राष्ट्रिय खेलकुद परिषद् (राखेप) को आर्थिक सहयोगमा प्रतियोगिता आयोजना गर्न लागेको हो। टीट्वेन्टी विधामा खेलाइने प्रतियोगितामा सहभागी टोलीलाई दुई समूहमा विभाजन गरिएको छ। समूह एमा एपीएफ, कर्णाली प्रदेश, प्रदेश २ र लुम्बिनी प्रदेश छन्। समूह बीमा सुदूरपश्चिम प्रदेश, बागमती प्रदेश, गण्डकी प्रदेश र प्रदेश नम्बर १ छन्। प्रतियोगितामा प्रत्येक दिन दुई खेल खेलाइने क्यानले जनाएको छ। समूहका शीर्ष दुई टोली सेमिफाइनलमा प्रवेश गर्नेछन्। फाइनल खेल पुस १९ गते हुनेछ।"
गण्डकी प्रदेशस्तरीय क्रिकेट छनोट प्रतियोगिता : कास्की प्रदेश च्याम्पियन,"पोखरा : पोखरामा सम्पन्न गण्डकी प्रदेशस्तरीय क्रिकेट छनोट प्रतियोगितामा कास्की जिल्ला प्रदेश च्याम्पियन बनेको छ। लिग अन्तर्गतका तीनवटै खेलमा जित निकाल्दै ६ अंकका साथ कास्की च्याम्पियन बनेको हो। पोखरा क्रिकेट मैदानमा बुधबार भएको अन्तिम खेलमा कास्कीले नवलपुरमाथि ८६ रनको सानदार जित निकालेको छ। टस हारेर ब्याटिङ गर्ने अवसर पाएको कास्कीले ५० ओभर खेल्दै ७ विकेटको क्षतिमा २ सय १ रन बनाएको थियो। कास्कीका अर्जुन कुमालले ७७ रन बनाए। १ सय २७ बलको सामना गरेका उनले १० चौका प्रहार गरे। सुवास भण्डारीले ३४ रनको योगदान दिए। नवरपुरका विशाल पौडेलले २ विकेट लिए। विज्ञान गौतम, लक्की सापकोटा र कमल परियारले एक एक विकेट लिए। जितका लागि २ सय २ रतको लक्ष्य पछ्याएको नवलपुर १ सय १५ रनमा सम्पूर्ण विकेट गुमाएको थियो। राहुल शर्माले ३२ रन बनाए। सन्देश बस्नेतले अभिजित २९ रन बनाए। कास्कीको बलिङ्गमा विपिन खत्री र दिपेश खत्रीले ३३ विकेट लिए। सुवास भण्डारीले २ विकेट लिदा अमृत गुरुङ र देव शाहले ११ विकेट लिए। प्रतियोगितामा तीन खेलमा ८ विकेट र ५३ रन बनाएका कास्कीका सुवास भण्डारी वेष्ट बलर साथै म्यान अफ द सिरिजको उपाधी पाए। तीन खेलमा कुल १ सय ४२ रन जोडेका कास्कीकै अर्जुन कुमाल उत्कृष्ट व्याट्सम्यान बने। विजयी खेलाडीहरुलाई राष्ट्रिय खेलकुद परिषदका सदस्य राजेश गुरुङ, कास्की जिल्ला क्रिकेट संघका अध्यक्ष सञ्जयकान्त सिग्देल लगायतले पुरस्कार वितरण गरेका थिए। प्रतियोगितामा वेष्ट व्याट्स्म्यान घोषित अर्जुन कुमाललाई राखेप सदस्य गुरुङले नगद १० हजार उपलब्ध गराए।"
आर्मीलाई एएफसी लाइसेन्स,"काठमाडौं : विभागीय टोली त्रिभुवन आर्मी क्लबले एसियाली फुटबल महासंघ (एएफसी) को क्लब लाइसेन्स पाएको छ। आर्मीले लाइसेन्सका लागि आवश्यक मापदण्ड पूरा गरेको भन्दै एएफसीले आर्मीलाई लाइसेन्स दिएको हो। यसअघि अखिल नेपाल फुटबल संघ (एन्फा) ले लाइसेन्सका लागि प्रस्ताव गरेका १३ वटा ए डिभिजन क्लबलाई एएफसीले अयोग्य घोषित गरेको थियो। तर, आर्मीले क्लब लाइसेन्सका लागि प्रशंसाायोग्य काम गरेको भन्दै एएफसीले आर्मीलाई लाइसेन्स दिएको हो। एएफसीको निर्देशनबमोजिम आर्मीले क्लब लाइसेन्सका लागि छुट्टै फुटबल क्लबसमेत दर्ता गरेको छ। आर्मी एएफसीको क्लब लाइसेन्स प्राप्त गर्ने पहिलो नेपाली क्लबसमेत बनेको छ। आर्मीसँगै विभागीय टोली एपीएफ र नेपाल पुलिस क्लब पनि एएफसी क्लब लाइसेन्स लिने अभियानमा छन्। लाइसेन्स प्राप्तिका लागि क्लबको छुट्टै मैदान, एकेडेमी, खेलाडी अनुबन्ध, मिडिया म्यानेजरलगायत विभिन्न १८ वटा मापदण्ड पूरा गर्नुपर्ने प्रावधान छ। क्लब लाइसेन्स प्राप्त गरेसँगै आर्मीले एएफसीले आयोजना गर्ने प्रतियोगिताहरू खेल्न पाउनेछ।"
प्रधानमन्त्री कप महिला क्रिकेट शनिबारदेखि,"दाङ : प्रधानमन्त्री कप महिला राष्ट्रिय क्रिकेट प्रतियोगिता शनिबारदेखि शुरु हुने भएको छ। दाङको लमहीमा सञ्चालन हुने उक्त प्रतियोगिताको उद्घाटन खेलमा लुम्बिनी प्रदेश र प्रदेश नं २ भिड्ने छन्। राष्ट्रिय खेलकूद परिषद् (राखेप) को आर्थिक सहयोग तथा नेपाल क्रिकेट सङ्घ (क्यान) को आयोजनामा हुन लागेको उक्त प्रतियोगितामा देशभरका आठ टोली सहभागी हुनेछन्। सहभागी टोलीलाई दुई समूहमा विभाजन गरिएको क्यानका अध्यक्ष चतुरबहादुर चन्दले जानकारी दिए। समूह ए मा सशस्त्र प्रहरी बलको एपीएफ क्लब, प्रदेश नं २, कर्णाली प्रदेश र लुम्बिनी प्रदेश छन् भने समूह बी मा सुदूरपश्चिम प्रदेश, वाग्मती प्रदेश, गण्डकी प्रदेश र प्रदेश नं १ छन्। प्रतियोगिताका सबै खेल २० ओभर खेलाइने छन्। उद्घाटनको दिन दोस्रो खेल एपीएफ क्लब र कर्णाली प्रदेशबीच हुने क्यानले जनाएको छ। दुवै समूहको शीर्ष दुईदुई टोली सेमिफाइनलमा प्रवेश गर्नेछन्। प्रतियोगिताको फाइनल खेल पुस १९ गते खेलाइनेछ।"
फागुनमा बी डिभिजन लिग फुटबल हुने,"काठमाडौं : अखिल नेपाल फुटबल सङ्घ (एन्फा) ले कोरोना भाइरसको महामारीका कारण रोकिएको शहीद स्मारक बी डिभिजन लिग दुई महिनापछि पुनःसञ्चालन गर्ने भएको छ। एन्फाले बी डिभिजन लिग आगामी फागुन ११ गतेदेखि सञ्चालन गर्ने निर्णय गरेको हो। नौ महिनाअघि बीचमै रोकिएको लिगलाई एन्फाको लिग कमिटीले पुनःसञ्चालन गर्ने निर्णय गरेको एन्फा अध्यक्ष कर्माछिरिङ शेर्पाले जानकारी दिए। कोरोनाको असर केही कम भएकाले क्लबसितको छलफलपछि लिग पुनःसञ्चालन गर्ने निर्णय गरेका हौँ, उनले भने। लिग सञ्चालनका क्रममा स्वास्थ्य मापदण्डको पालना गरिने शेर्पाले उल्लेख गरे। एन्फा महासचिव इन्द्रमान तुलाधरले बी डिभिजनमा रहेका क्लबलाई प्रतिक्लब रु दुई लाखका दरले सहयोग उपलब्ध गराइने जानकारी दिए। लिगअघि सबै खेलाडीको कोरोना परीक्षण गरिनेछ। कोरोनाका कारण बी डिभिजन लिग गत वर्ष चैत ५ गते स्थगन गरिएको थियो। आजको छलफलमा एन्फा उपाध्यक्ष उपेन्द्रमान सिंह, कोषाध्यक्ष रवीन्द्र जोशी, लिग कमिटीका संयोजक विज्ञानराज शर्मा, लिग निर्देशक सञ्जीव मिश्रलगायत सहभागी थिए। रासस"
