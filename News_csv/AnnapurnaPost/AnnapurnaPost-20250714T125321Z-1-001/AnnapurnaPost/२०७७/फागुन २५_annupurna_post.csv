शीर्षक,विवरण
मानसिक स्वास्थ्यको सही मार्ग,"सन् २०१८ को तथ्यांकअनुसार विश्वका करिब ९७ करोड मानिस (अहिले यो संख्या १ अर्ब नाघिसकेको छ) मानसिक समस्याबाट पीडित छन्। जसमध्ये सबैभन्दा बढी २८ करोड ४० लाख मानिस दुश्चिन्ताको समस्याको (एनजाइटी डिसअर्डर) चुंगलमा परेका छन् भने २६ करोड ४० लाख मानिस डिप्रेसनको सिकार भएका छन्। त्यस्तै मध्यपानको समस्याबाट १० करोड ७० लाख, लागुपदार्थको लतको समस्याबाट सात करोड १० लाख, बाइपोलर डिसअर्डरबाट चार करोड ६० लाख, जटिल मानसिक समस्या सजोफ्रेनियाबाट दुई करोड मानिस पीडित छन्। हरेक वर्ष विश्वका ८० लाख मानिस मानसिक समस्याका कारण मर्ने गर्छन्। पुरुषको तुलनामा महिलामा मानसिक समस्या बढी छ। विश्वका करिब ११९ प्रतिशत महिला तथा ९३ प्रतिशत पुरुष मानसिक समस्याको चपेटामा छन्। मानसिक समस्यामा परेका सिर्फ ५० प्रतिशत मानिस मात्र मानसिक स्वास्थ्यको पहुँचमा छन्। नेपालजस्ता अविकसित देशहरूमा त यो संख्या निकै बढी छ। विगतका तथ्यांक हेर्दा मानसिक स्वास्थ्यका नाममा विश्वले गलत ठाउँमा गलत तरिकाले ठूलो धनराशि खर्च गर्दै आएको देखिन्छ। अमेरिकाले मात्र सन् २०१३ मा मानसिक स्वास्थ्यका लागि १९ करोड ३२ लाख अमेरिकी डलर अर्थात् २२ अर्ब ९० करोड रुपैयँँ खर्च गर्यो भने विश्वव्यापी रूपमा १० खर्ब अमेरिकी डलर अर्थात् ११८५ खर्ब ६४ अर्ब ७७ करोड खर्च भयो। तर यसरी मानसिक स्वास्थ्यका नाममा गरिएको लगानीले मानसिक स्वास्थ्यमा सुधार ल्याउनुभन्दा पनि ठूला फार्मा कम्पनी तथा मेडिकल माफियालाई पोस्ने काम गर्यो र गरिरहेको छ। मानसिक समस्याको उपचारका नाममा साइकाइट्रिक मेडिसिनको बढ्दो प्रयोगले मानसिक स्वास्थ्यस्थिति झनै जटिल र दयनीय बन्दै गएको छ। मानसिक स्वास्थ्य जटिल होइन, जटिल बनाइएको हो। जति धेरै जटिलता, उति धेरै व्यापार। पछिल्लो अध्ययनअनुसार अहिले साइकाइट्रिक मेडिसिनको वार्षिक व्यापार ३३० बिलियन डलर अर्थात् ३६७ खर्ब ५२ अर्ब १० करोडभन्दा माथि पुगेको छ। तर मानिसको मानसिक समस्या भने झनै बढेर पहाड भएको छ भने अन्य रोगसमेत निम्तिएको छ। प्राडा पिटर गट्स्चेले आफ्नो एक अध्ययनमा भनेका छन् अमेरिका र युरोपमा मात्र हरेक वर्ष ६५ वर्षमाथिका पाँच लाख मानिस साइकाइट्रिक औषधिका कारण मर्ने गरेका छन्। हृदय रोग तथा क्यान्सरपछि मृत्युको तेस्रो कारण साइकाइट्रिक औषधि हो। यसका अतिरिक्त साइकाइट्रिक औषधिका कारण हरेक वर्ष १० लाख मानिस विकलांग हुने गरेका छन्। एन्टिडिप्रेसेन्टजस्ता साइक्याएट्रिक मेडिसिनले अल्जाइमरजस्ता निको नहुने रोग जन्माउँछ। यौन दौर्वल्य तथा आत्महत्या बढाउँछ। शरीरको संरचना अस्तव्यस्त भएपछि मस्तिष्क रसायन डोपामिन, सेरोटोनिन तथा नोरोपिनेफ्रेन आदि तथा हर्मोन पनि असन्तुलन हुन्छन्, जसका कारण मानसिक रोग हुने सम्भावना हुन्छ। विश्व मानसिक स्वास्थ्य बजारबाट निर्देशित भएका कारण नै यसरी गलत बाटोमा अगाडि बढेको हो र यो कहालिलाग्दो स्थिति देखा परेको हो। त्यसैले सबैका लागि मानसिक स्वास्थ्य प्रदान गर्न विश्व स्वास्थ्य क्षेत्रले छिटोभन्दा छिटो सही मार्ग अवलम्बन गर्न जरुरी छ। मानसिक स्वास्थ्यको सही मार्ग भनेकै मानसिक समस्यालाई रोगका रूपमा होइन कि मनोवैज्ञानिक समस्याका रूपमा हेर्नुपर्छ। समस्याको समाधान पनि मनोवैज्ञानिक तरिकाले खोज्नुपर्छ। त्यो किनभने मानसिक समस्याको जड भनेको तनाव हो। तनावका कारण नै मस्तिष्क रसायन असन्तुलन हुन्छन्। तनावले सबैभन्दा पहिला शरीरको स्नायु प्रणालीलाई प्रभाव पार्छ अनि असन्तुलित स्नायु प्रणालीले पाचन प्रणाली, रक्तसञ्चार प्रणाली तथा श्वासप्रश्वासलगायतका प्रणालीलाई विकृत बनाउँछ। अनि शरीरको प्रतिरोधक क्षमता पनि कजोर हुन्छ। यसरी शरीरको संरचना अस्तव्यस्त भएपछि मस्तिष्क रसायन डोपामिन, सेरोटोनिन तथा नोरोपिनेफ्रेन आदि तथा हर्मोन पनि असन्तुलन हुन्छन्, जसका कारण मानसिक रोग हुने सम्भावना हुन्छ। जस्तो कि डिप्रेसनमा सेरोटोनिन मात्रा कम हुन्छ। तर यहाँ अर्को तथ्य के भने पेटको समस्याका कारण पनि डिप्रेसनजस्ता मानसिक समस्या पैदा हुन सक्छन्। त्यो किनभने ८० प्रतिशत सेरोटोनिन पेटमै बन्छ। तनावले नै पाचन क्रिया बिगार्छ। वास्तवमा अधिकांश मानसिक समस्या मानसिक आघात, हीन भावना, नकारात्मकता, आपसी मनमुटाव, पारिवारिक झैझडा, सामाजिक तथा आर्थिक दबाब, हृदयविदारक घटना, व्यापारव्यावसायमा हानिनोक्सानी, आत्मसम्मानमा ठेस, गलाकाट प्रतिस्पर्धा आदि मनोवैज्ञानिक तथा सामाजिक कारणले पैदा हुन्छन्। मनोसामाजिक कारण स्वयं मानसिक समस्याको एक कारण मात्र नभएर यसले आनुवाशिंक तथा जैविक कारणलाई जमिन प्रदान गर्ने तथा मलजल हाल्ने कार्यसमेत गर्छ। सुक्खा जमिनमा जतिसुकै पोटिलो बीउ पनि उम्रिँदैन। तर पानी परेर जमिन चिसो भयो भने बीउ टुसाउँछ। मनोवैज्ञानिक उपचारमा मानसिक समस्याका कारण पत्ता लगाई मनोवैज्ञानिक तरिकाबाट कारण हटाउने प्रयास गरिन्छ। मनोवैज्ञानिक चिकित्सा पद्धति (साइकोथेरापी) मानसिक विकार (मेन्टल डिसअर्डर) तथा व्यथाहरू (डिस्टेस) को मूल कारण प्रतिकूल वा नकारात्मक भावना (नेगेटिभ फिलिङ्स) हो भन्ने मान्यतामा आधारित छ। अर्को शब्दमा भन्ने हो भने मानिसको सोच, संज्ञान (कग्निसन), चिन्तन तथा घटना र परिस्थिति हेर्ने दृष्टिकोणले नै मानसिक समस्या पैदा गर्छ। त्यसैले मानसिक रोग ठीक गर्नका लागि रोगीका मनमा रहेका प्रतिकूल तथा नकारात्मक भावना तथा दृष्टिकोण परिवर्तन गर्न आवश्यक पर्छ। साइकोथेरापीमा विभिन्न कग्निटिभ तथा बिहाभियर टेक्निकहरूको सहायताबाट रोगीको संज्ञानात्मक पुनर्संरचना गर्ने कार्य गरिन्छ। जसले गर्दा रोगीका मनमा गडेर बसेका गलत चिन्तन तथा विश्वास हटेर शुभचिन्तन तथा विश्वास विकसित भइ व्यवहार समायोजित हुन पुग्छ। तसर्थ मानसिक समस्या समाधानका लागि मनोवैज्ञानिक उपचारका साथै योग, ध्यान, प्राकृतिक जीवन शैलीलाई जोड दिनुपर्छ र लक्षणहरू कम गर्न प्रतिप्रभाव नगर्ने जडीबुटी प्रयोगमा ल्याउनु उत्तम हुन्छ। कतिपय जडीबुटीले मानसिक समस्यामा साइड इफेक्टबिना एन्टीडिप्रेसेन्टजस्ता साइक्याएट्रिक मेडिसिनले भन्दा पनि प्रभावकारी असर देखाउन कुरा अनेक अध्ययनले देखाएको छ। एक यस्तै जडीबुटी हो केशर। मानसिक स्वास्थ्यमा केशरको प्रभावबारे अनेक अध्ययन भएका छन्। ती अध्ययनले केशर एन्टिडिप्रेसेन्सभन्दा पनि प्रभावकारी भएको जनाएको छ, जुन अध्ययन सन् २०१५ को जर्नल अफ फिटोमेडिसिनमा प्रकाशित स्याफ्रोन इज वन्डर ड्रग फर डिप्रेसन एन्ड स्टेसमा प्रकाशित छ। यस अध्ययनमा केशर एन्टिकन्भल्सेन्ट इफेक्ट्स (ऐंठन विरोधी प्रभाव), एन्टिअल्जिमाइर तथा एन्टिपार्किन्सन प्रभाव, स्नायु चोट र एपोप्टोसिस कम गर्ने, स्नायु सुजन कम गर्ने तथा मस्तिष्क रसायन जस्तै सेरोटोनिन वृद्धि गर्ने गुणयुक्त भएको उल्लेख छ। केशर र प्रमुख डिप्रेसन डिसअर्डर (एमडीडी) का सम्बन्धमा गरिएको एक अर्को क्लिनिकल ट्रायलले केशरले वयस्क मानिसमा एमडीडी लक्षणमा सुधार ल्याएको देखायो। त्यस्तै अन्य थुप्रै अध्ययनले समेत केशरले बिनाप्रतिप्रभाव इनजाइटी तथा डिप्रेसनमा प्रभावकारी असर देखाउने उल्लेख गरेको छन्। केशरका अन्य थुप्रै स्वास्थ्य फाइदा पनि छन्। केशर गर्म प्रकृतिको हर्व भएकाले मौसमलाई ध्यानमा राखेर यसको उचित प्रयोग गर्ने हो भने कुनै साइड इफेक्ट छैन। केशरको साइड इफेक्ट भनेको एन्टिडिप्रेसेन्सको सेवनबाट यौन दौर्वल्यको सिकार भएका महिलापुरुषमा यौन शक्ति बढाउनु हो। यो त सुनमा सुगन्ध छरेजस्तो भयो नि।"
समाजवादमा मर्यादाका कुरा,"समानतामा विश्वास गर्ने हाम्रो समाजवादउन्मुख व्यवस्थाले मर्यादालाई आलंकारिक अर्थमा बुझ्नुपर्छ इज्जत र मानसम्मान दोहोरो हुन्छ यो हामी नेपालीबीच लामो समयदेखि रहेको लोकमान्यता हो। जंगबहादुर राणाले सार्वभौम राज्य नेपालको प्रतिनिधिका रूपमा आफूलाई १९ तोपको सलामी दिइने पक्का भएपछि मात्र बेलायत भ्रमणको निम्तो स्वीकार गरेको उदाहरण हामी अहिले पनि सगर्व उठाउने गर्छौं। बाहिरी विश्वसित व्यवहार गर्दा अहिले पनि समानतामा आधारित शिष्टता र सम्मानको यस्तो प्राविधिक पक्ष हामीलाई स्वीकार्य छ र हुनुपर्छ। आज विवेचना गर्न खोजिएको नेपालीबीच गरिनुपर्ने आपसी शिष्टता र मर्यादाको कुरा हो। को सानो को ठूलो ? समाजवादमा कायम हुने मर्यादाक्रमलाई इंगित गर्दै महात्मा गान्धी भन्छन्, मेरो बुझाइमा समाजवादमा समाजका सबै सदस्य बराबर हुन्छन्। कोही सानो हुँदैन। कोही ठूलो हुँदैन। जसरी शरीरमा अवस्थिति माथि हुँदैमा टाउको ठूलो हुँदैन र भुईं छुनाले पैताला सानो हुँदैन। त्यसैगरी समाजका सदस्य पनि समान हुन्छन्। प्रभुनारायण बस्नेतका अनुसार जर्ज वासिंटनले समाजवादको नाम नलिईकनै समानताको उदाहरण यसरी दिएका थिए ः बाटोमा एक किसानले आफ्ना राष्ट्रपतिलाई चिनेर परम्पराअनुसार टोपी झिकेर अभिवादन गरे। प्रत्युत्तरमा राष्ट्रपतिले पनि टोपी झिकेर किसानलाई अभिवादन गरे। जर्जले भने, एउटा खेतमा काम गर्ने किसानले त्यसरी शिष्टतापूर्वक अभिवादन गरेको छ भने देशको राष्ट्रपतिले अशिष्ट हुन मिल्छ ? उसले देखाएको शिष्टताको प्रत्युत्तर त्यसभन्दा शिष्ट ढंगले दिइनुपर्छ। नत्र राष्ट्रपति अशिष्ट ठहरिन्छ। समाजवादी नेताले पनि त्यति सोच राख्नैपर्छ। निर्णायक भूमिकामा रहेका व्यक्तिको दोस्रो पुस्ताले परोक्ष फाइदा पाउने सम्भावना बाँकी रहे पनि निजी सम्पत्तिको अस्तित्व नस्विकारे व्यवस्थापकीय भूमिकामा रहेको विभेदबाट उब्जिने असमानता धेरै हदसम्म सीमित हुन्थ्यो। पुँजी विकासको ऐतिहासिक आवश्यकताले अहिल्यै हामी निजी सम्पत्तिको अस्तित्व अस्वीकार गर्न सक्ने अवस्थामा छैनौं। यसर्थ हामी वैकल्पिक बाटोबाट समानतातर्फ अघि बढ्नुपर्ने हुन्छ। जति सम्पन्न भए पनि र जत्रो पदमा पुगे पनि सबैले पालना गर्नुपर्ने सादा जीवनशैली र एकापसमा देखाउनुपर्ने सम्मानको अनिवार्यताले हामीलाई फजुल खर्च गर्नबाट र आफूलाई मात्र महान् सम्झिने विचलनबाट जोगाउँछ। मानमर्यादाको सबाल किन ? माक्र्स र एंगेल्सले परिकल्पना गरेजस्तो मानव सभ्यता राज्यविहीनता, वर्गविहीनताको आधुनिक साम्यवादमा नपुगेसम्म अनुशासित समाज निर्माणका लागि कतिपय बाध्यकारी नियमकानुन, मर्यादा कायम गराउने शक्ति, स्थापित सामाजिक र कानुनी मान्यताविपरीत गतिविधि गर्नेलाई सुधार र सजायको व्यवस्था आवश्यक हुन्छ। खासगरी उन्नाइसौं शताब्दीको इङल्यान्डमा विकास भएको पुँजीवादको अनुभवमा आधारित रहेर माक्र्सएंगेल्सले सर्वहारा वर्गको नेतृत्वमा त्यस्तो रूपान्तरण हुने कुरा बताएका थिए। माक्र्सवादी सिद्धान्त पछ्याउँदै धेरै देशमा समाजवादी प्रकृतिका क्रान्ति भएका छन्, उनको भविष्यवाणी पूरा हुन नपाओस् भनेर नर्वे र डेनमार्कजस्ता पुँजीवादी देशले सामाजिक न्यायलाई प्राथमिकता दिँदै अर्थनीति परिमार्जन गरेका छन्। कतिले उत्तर कोरियामा जस्तो मजदुर किसानका नाममा आफ्नै जहानियाँ शासन पद्धतिको सपना पनि देखेका छन्। हामी चाहन्छौं नेपाल समानतामा आधारित समाजवादतर्फ लम्कोस्। हामीलाई थाहा छ देशभित्रैको कुरा गर्दा यस्तो प्रयासमा सबैभन्दा ठूलो अवरोध अब आफ्नो हैसियत आम नागरिकको भन्दा उच्च पाउने नेतृत्व तहबाट आउनेछ। माक्र्सको समयपछि धेरै परिवर्तन आएका छन्। विगतमा समाजवादी मुलुकमा निजी सम्पत्ति धेरै हदसम्म नियन्त्रित रहेको समयको उदाहरणबाट हामीले देखेका छौं, पुँजी राज्यसत्ता नियन्त्रण र भोगविलासको एक माध्यम मात्र हो, पुँजीवाद सोका लागि आवश्यक विचारधारा। माक्र्सले देख्न र व्याख्या गर्न नभ्याएका तर हामीले समाधान गर्नैपर्ने सबाल हो, सत्तामा गैरपुँजीय नियन्त्रणबाट जन्मिन सक्ने समस्या। जब सेना, प्रहरी र प्रशासनको सहारामा शासक वर्ग आफूअनुकूल विधिविधान, प्रक्रियाद्वारा राज्यका सम्पूर्ण नागरिकका गतिविधि निर्देशित र नियन्त्रित गर्छन्; त्यहाँ सिर्जनशीलता र मानवअधिकारका कुरा पिल्सिइन्छन्। नाम समाजवादकै रहन्छ, काममा व्यक्तिवाद हावी हुन्छ। शासक वर्ग मर्यादाका कुरा आम नागरिकका अगाडि आफ्नो महत्ता दर्शाउन, फरक सोच राख्नेलाई तर्साउन र आफूलाई निर्विकल्प शासकका रूपमा पेस गर्नका लागि उठाउँछ। जहाँ देशको मुख्य कार्यकारी नेतृत्वले जनताको विश्वासअनुसार काम गर्न नपाएको महसुस गर्छ, त्यस्तो अवस्थामा उसलाई जनमत संग्रहमार्फत मुद्दा टुंग्याउने अधिकार सुरक्षित राखिनुपर्छ। विस्तारै विभिन्न दबाबद्वारा जनतालाई हीनताबोधको मानसिकतामा धकेल्ने, आफूलाई देवत्वकरण र विरोधीलाई राक्षसीकरण गर्ने कोसिस हुन्छ। यसैले राज्यको आँखामा सबै नागरिकप्रति नेपालको हकमा उमेर सुहाउँदो मानसम्मान र मर्यादाको नयाँ पद्धति आवश्यक छ। जहाँसम्म घरभित्र र नाताकुटुम्बबीच मानसम्मानको सबाल छ, लैंगिक विभेद हटाए पुग्ने देखिन्छ। अरू विभेद त स्वस्थ समाजलाई आवश्यक परेर नै बनेका देखिन्छन्। राजाकालमा राज्यको मर्यादाक्रम हेर्यो भने राजा, रानी र राजपरिवारका अन्य सदस्य हुँदै बल्ल प्रधानमन्त्री आदिको मर्यादा सुरु हुन्थ्यो; सरकारनियन्त्रित सञ्चारले समाचार दिने क्रम पनि त्यही। अब देशलाई एकताबद्ध, मर्यादित र शिष्ट राख्न आवश्यक पर्ने खालको समानता झल्किने मर्यादा निर्धारण गरिनुपर्छ; देश र समाजप्रति रहने भूमिकाका आधारमा समाचार दिइनुपर्छ। तोपको सलामी राष्ट्रिय झन्डालाई र अवस्थाअनुसार अन्तर्राष्ट्रिय प्रतियोगिता र पुरस्कार जित्ने खेलाडी, वैज्ञानिक, साहित्यकार, कलाकार, सर्जक, अभियन्ता, अर्थशास्त्री, उद्योगीलाई, देशको सीमा र इज्जत राख्न आफ्नो जीवनको पर्वाह नगर्ने देशभक्तलाई, आफूलाई बिर्सेर अरूका हितमा रातोदिन खट्ने समाजसेवीलाई दिइनुपर्छ। मानपदवी, अलंकार र अन्य पुरस्कार वितरणमा पनि यही नियम लागू हुन्छ। विधागत पुरस्कार विधागत श्रेष्ठताका आधारमा दिइएन भने त्यसबाट राष्ट्रको गरिमा बढ्न सक्दैन। राज्यसंयन्त्रको अमूक कार्यभार जिम्मा लिएका व्यक्तिले आफ्नो काम सम्पादन गर्दा कुनै वस्तु वा सेवा बक्सिस दिएको हुँदैन, गणतन्त्र स्थापनासँगै बक्सियोस् जस्ता शब्द हराएका छन्, यो राम्रो संकेत हो। तर गणतन्त्रको यति छोटो अवधिमा अरू नागरिकलाई सरह भाषा प्रयोग गर्दा सम्मान पुगेन भनेर सञ्चारमाध्यम र आम नागरिकसित रिसाउने नेतृत्व पनि देखा परिसकेको छ। द्वितीय पुरुषलाई सम्बोधन गर्दा प्रयोग हुने भाषाप्रति शिष्टता माग गरिनु स्वाभाविक होला। तेस्रो पुरुषलाई सम्बोधन गर्दा कुन तहको शिष्टता प्रयोग गर्ने भन्ने कुरा वक्ता वा लेखकको निजप्रति रहेको श्रद्धाभाव र समाजमा प्रचलित भाषिक लहरमा भर पर्ने कुरा हो; कसैले मागेर पाइने कुरा होइन। राष्ट्रपतिदेखि सामान्य नागरिकसम्मले राज्यबाट उचित सम्मान र सुरक्षा पाउनुपर्छ। कोही अराजकताको सिकार हुनु हुँदैन। त्यसैका लागि त सरकार रहेको हुन्छ। तर आवश्यकताभन्दा बढी सुरक्षा शक्ति खर्च गरेर सम्मानको खातिर सम्मान प्रदर्शन गर्ने प्रथा रोकिन आवश्यक छ। ठूलाबडाको सवारीका क्रममा बाटो बन्द गर्ने चलनमा कमी आएको छ, निर्मूल भएको छैन। तुलनात्मक रूपमा नेपाली जनता शान्त छन्। आम नागरिक र नेतालाई सहरी क्षेत्रको बाटोमा खासै सुरक्षा चुनौती छैन। यस्तो अवस्थामा दातृ राष्ट्रका बहालवाला प्रधानमन्त्री सुत्केरी हुन साइकल चढेर अस्पताल जाँदा हाम्रा नेता राष्ट्रको खर्चमा साइरन बजाउँदै सुरक्षा घेरामा ओहोरदोहोर गर्नुले शोभा दिँदैन। मर्यादाक्रम र निर्णय प्रक्रिया फरक कुरा हुन् अन्तर्राष्ट्रिय परिवेश र प्रचलनलाई समेत ध्यानमा राखेर मर्यादाक्रम हामीले पनि राख्नुपर्छ। समानतामा विश्वास गर्ने हाम्रो समाजवादउन्मुख व्यवस्थाले त्यस्तो मर्यादालाई आलंकारिक अर्थमा बुझ्न आवश्यक छ। त्यस्तो मर्यादाक्रमले कुनै पनि निर्णय प्रक्रिया र कार्यान्वयनमा, पदीय मर्यादा प्राप्त व्यक्तिले गरेको व्यक्तिगत अपराधउपर मिल्ने सजायमा र निजको देश र समाजप्रति रहने दायित्वमा कुनै प्रभाव पार्नु हुँदैन। विद्यमान नियमविनियमले यस्तो समानता र उत्तरदायित्वको कार्यान्वयनमा वाधा पुर्याउँछन् भने तिनलाई सच्याइनुपर्छ। यस्तो गरिएन भने उच्च पदमा रहेका व्यक्तिले देवत्वकरणमार्फत सत्तामा नियन्त्रण गरिराख्ने र नाजायज फाइदा उठाइराख्ने सम्भावना रहन्छ। समाजवादी नेतृत्व साँच्चै सामूहिक रूपमा चल्न आवश्यक छ। आवधिक निर्वाचन वा जनअनुमोदित सम्झौताद्वारा विशेष मुद्दाका आधारमा नेतृत्वमा छानिएर आएको अवस्थामा सो अवधिभर स्वतन्त्र रूपमा काम गर्न पाउने अधिकारबाहेक कुनै पनि नेताले सम्बन्धित कार्यसमितिको विश्वास प्राप्त गरिरहनुपर्ने व्यवस्था आवश्यक छ। जहाँ देशको मुख्य कार्यकारी नेतृत्वले जनताको विश्वासअनुसार काम गर्न नपाएको महसुस गर्छ, त्यस्तो अवस्थामा उसलाई जनमत संग्रहमार्फत मुद्दा टुंग्याउने अधिकार सुरक्षित राखिनुपर्छ; जनताभन्दा माथि कोही हुन हुँदैन। राष्ट्रपतिबाट कसैको सजाय कम र खारेज गर्नेजस्ता काम पनि भएको देखिन्छ। हाम्रोजस्तो दलगत दृष्टिकोणमा चल्ने जनप्रतिनिधि र सरकार रहने देशमा राष्ट्रपतिबाट प्रयोग हुने यस्तो अधिकारले कतिपय अवस्थामा विकृति निम्त्याउन सक्ने हुनाले सम्बन्धित कानुनी र संवैधानिक निकायको सहमतिमा मात्र राष्ट्रपतिको त्यस्तो माफी लागू हुन सक्ने कानुनी व्यवस्था आवश्यक छ।"
कोभिडको पुनः संक्रमण,"कोभिड १९ संक्रमणपछि निको भएर घर फर्केका पेप्सीकोला, काठमाडौं, रौतहट र दिल्लीनिवासी बीरगन्जमा एकपछि अर्काे गर्दै पीसीआर रिपोर्ट पोजेटिभ देखिनुले उपचारमा संलग्नहरूलाई चुनौती थपिँदै छ। त्यसो त, दक्षिण कोरिया, चीनलगायतका देशमा पुनः संक्रमणका घटना छन्। हालै खोपको पहिलो मात्रा लगाइसकेकामा पनि संक्रमण फाट्टफुट्ट देखिँदै छ। चीनमा १० प्रतिशतसम्म परीक्षणका क्रममा कोरोना नेगेटिभ देखिएकामा पुनः संक्रमण देखिएको थियो। संसारभर फैलिइरहेको कोरोना कहिल्यै नजाने हो कि चिन्ता बढेको छ। प्रतिरोधात्मक क्षमता विकास भए पनि पुनः संक्रमण भइरहँदा रुघाखोकी जस्तै विश्वभर रहिरहने डर छ। कोभिड १९ संक्रमितहरूको संख्या दिनानुदिन बढिरहेका बेला निको हुनेको संख्या पनि बढिरहेको छ। निको भइसकेकालाई संक्रमण हुनसक्छ कि सक्दैन भन्नेमा यथेष्ट प्रमाण नभेटिएको भन्दै गर्दा नेपालमा एकपछि अर्काे पुनः संक्रमण देखिइरहेको छ। सरकारी तथा आधिकारिक निकाय नेपाल अनुसन्धान परिषद् अध्ययनबारे सोच नै नभएको भन्छ। पुनः संक्रमण संक्रमित निको भएको तीन महिनासम्म पीसीआर परीक्षण गर्दा पुनः कोभिड १९ पोजेटिभ आउने सम्भावना रहने सीडीसीले जनाएको छ। तथापि दोस्रोपटकको पाजेटिभ पहिलाको जस्तो खतरनाक र अन्यलाई रोग सार्ने हुँदैन। सीडीसीले संक्रमण र सार्न सक्ने हिसाबले सामान्य लक्षण देखिएकामा पीसीआर परीक्षण भएको १० दिन र गम्भीर लक्षण देखिएकामा भने पोजेटिभ देखिएको २० दिनपछि आइसोलेसनबाट बाहिर आउनसक्ने बताएको छ। हङकङमा एक ३३ वर्षीय पुरुषलाई चार महिनापछि अगस्ट १५ मा स्पेनबाट बेलायत हुँदै हङकङ पुग्दा दोहोरिएर कोरोना संक्रमण भएको थियो। भारतको ब्याङलोरमा एक निजी अस्पतालले जुलाईमा पहिलोपटक संक्रमण देखिएको २६ वर्षीया महिलामा दोस्रोपटक अगस्ट २४ मा यापिड एन्टिजेन र पीसीआर दुवै जाँचमा कोरोना संक्रमण भएका व्यक्ति फेला परेको बीबीसीले जनाएको छ। जापानको ओसाकामा एक हेल्थ केएर सेन्टरमा फेब्रुअरीको अन्त्यमा एक ४० वर्षीया महिलामा कोरोनाको उपचार गराएर घर फर्किएको १० दिनमा फेरि पोजेटिभ पाइएको थियो। त्यस्तै जियाग्सु प्रान्तका एक चिनियाँ व्यक्ति पनि निको भएर घर फर्किएको तीन दिनपछि फेरि संक्रमण देखिएर भर्ना भएका थिए। युरोपियन सेन्टर फर डिजिज प्रिभेन्सन एन्ड कन्ट्रोलको अध्ययनमा हङकङ, अमेरिका, बेल्जियम, इक्वेडर, भारतलगायतका देशमा पुनः संक्रमणका केस मात्र भेटिएको बताएको थियो। प्रायः शरीरमा एन्टिबडी बने तीन महिना धान्ने हो तर कसैकसैको एन्टिबडी नै नबन्न सक्छ। भाइरल संक्रमणमा ५ देखि १० प्रतिशतमा एन्डिबडी नै आउँदैन। त्यस्तोमा पुनः संक्रमण हुन सक्छ। जेनेटिक सिक्वेन्सिङ नेपालमा नभएकाले लक्षण र पीसीआर रिपोर्टकै भरमा पुनः संक्रमण भएनभएको भन्न नेपालमा गाह्रो छ। खोप लगाएकामा पनि संक्रमण निजामती अस्पताल, काठमाडौंमा माघ ३० गते पहिलो मात्रा खोप लगाएको १६ दिनपछि अर्थात् फागुन १४ गते कोरोनाको जस्तै लक्षण देखिएपछि ५६ वर्षीय पत्रकार दामोदरप्रसाद दवाडीलाई संक्रमण भएको पीसीआरबाट पुष्टि भएको छ। तथापि पहिलो डोज लगाएको २२ दिनपछि मात्र एन्टिबडी बन्छ, त्यसमा पनि सयमा ७१ जनामा। तसर्थ संक्रमणको सम्भावना रहने भएकाले सुरक्षा सावधानी निको भएका तथा खोप लगाएका सबैलाई जरुरत छ। कारण पुनः संक्रमण देखिनुमा शरीरमा केही मात्रामा भाइरस छुटेको हुनुपर्छ वा रोग प्रतिरक्षा प्रणालीमा समस्या भई सही एन्टिबडीको निर्माण नहुने वा प्रयोगशाला तथा परीक्षणको विश्वसनीयतामा कमी हुन सक्छ। संक्रमितको स्वास्थ्य र उमेरले पनि निर्धारण गर्छ। स्पेनका भाइरोलोजिस्ट लुई इन्वानेसका अनुसार कम्तीमा १४ प्रतिशत बिरामीमा कोरोनाको पुनः संक्रमण देखा परेको छ तर यो पुनः संक्रमण नभई पुरानै भाइरस फेरि बल्झिएको हो ? अर्थात् रोगप्रतिरोधी क्षमता घट्दा शरीरमा रहेका भाइरस बल्झिन सक्छ। एन्टिबडी नबनेका व्यक्तिमा पुनः संक्रमणको सम्भावना बढी रहन्छ। श्वासप्रश्वास, पाचन, मिर्गौला, अन्डकोषलगायतमा रहेका एस२ रिसेप्टर भएका कोषमा लुकेर बसेकामा भाइरस पुनः सक्रिय हुने सम्भावना छ तर पर्याप्त मात्रामा एन्टिबडी बनेको भए भाइरस नष्ट हुन्छ। कोभिड १९ बाट निको भएका बिरामीलाई संकलित स्वाबको पीसीआर परीक्षणमा नेगेटिभ देखिनुबाहेक अन्य परीक्षणसमेत एन्टिबडी जाँच, रगत र दिसामा भाइरसको जाँच गर्न आवश्यक छ। पुनः संक्रमण गम्भीर काठमाडौंका ४२ वर्षीय पुरुषमा कोरोना पुष्टि भए पनि सामान्य घाँटीमा खसखस मात्र भएपछि होम आइसोलेसनमा बसी १४ दिनपछि रिपोर्ट नेगेटिभ आएपछि काममा फर्किए। तर एक हप्तापछि उनलाई ज्वरो, रुघाखोकी, जीउ दुख्ने हुन थालेपछि फ्लु होला भनेर चुप बसे तर लक्षणमा कमी नभएपछि पीसीआर गर्दा कोरोना पुष्टि भई अस्पतालमा उपचार गराए। यस्तै धुलिखेलका ५० वर्षीय पुरुषसहित धुलिखेल अस्पतालमा तीनजनामा पुनः कोभिडका बिरामी आएको बताइन्छ। तथापि पुनः संक्रमण हो कि होइन भन्नेमा नेपालमा भन्न गाह्रो छ। हङकङमा सबैभन्दा पहिले दोस्रोपटक संक्रमण पुष्टि भएकामा सिटी २६ र कुनै लक्षण थिएन। नेदरल्यान्डकी ८९ वर्षीया महिलाको मृत्युसमेत भयो, जुन पुनः संक्रमणबाट पहिलो मृत्यु थियो। अमेरिकाका नभाडामा २५ वर्षीय पुरुष एकजनालाई कोरोना भाइरसको संक्रमण साढे एक महिनामै सिटी भ्यालु ३६ सहित दोहोरिएको थियो; जुन धेरै डरलाग्दो थियो। दुवै फोक्सोमा अक्सिजन नभरिएपछि उनलाई अस्पतालमा भर्ना गरिएको थियो। यसअघि हङकङ, बेल्जियम र नेदरल्यान्डमा संक्रमण दोहोरिए पनि यति डरलाग्दो थिएन। तथापि इक्वेडरमा ४६ वर्षीय पुरुषमा एक महिनापछि पुनः देखिएमा भने अमेरिकामा जस्तै बिरामीमा गम्भीर समस्या भए पनि अस्पताल भर्ना गर्नुपरेको थिएन। पहिलो संक्रमण सामान्य भएकोमा दोस्रो कडा हुन सक्ने र भिन्न जिन बोकेका भाइरसहरू जहाँ घुमिरहेका हुन्छन्, त्यहाँ एउटै व्यक्ति एकभन्दा बढी संक्रमित हुनसक्ने देखिन्छ। नेपालमा कति प्रकारका जिन बोकेका कोरोना भाइरस छन् भन्ने थाहै छैन। तर संक्रमण देखिएको १४ महिना भइसक्दा कोरोनाको जिनमा परिवर्तन आइरहेको हुन सक्छ। त्यसो रहेछ भने नेपाल पुनः संक्रमणको जोखिम पनि नकार्न सकिँदैन। निको भएपछि कहिलेसम्म रोग लाग्दैन ? अमेरिकामा गरिएको पछिल्लो एक खोजमा एकपटक संक्रमण भएर निको भएपछि शरीरमा अर्काे चार महिनासम्म भाइरसले फेरि संक्रमण गर्न नसक्ने गरी आईजीजी एन्टिबडी विकास हुने देखिएको हावर्ड विश्वविद्यालयको अस्पतालमा भर्ना भएका गम्भीर ३४३ जनाको खोजमा छ। राष्ट्रपति ट्रम्पले आफू निको भएपछि जीवनभरका लागि एन्टिबडी बनेको दाबी पनि गलत भनिदिएको छ। भारतस्थित आईसीएमआरले एकपटक निको भएपछि पनि लापरबाही गरेमा फेरि कोरोना संक्रमण हुन सक्ने चेतावनी दिँदै अहिलेसम्म प्राप्त विवरणअनुसार संक्रमण निको भएको तीनदेखि पाँच महिनासम्म शरीरमा कोरोनाविरुद्ध लड्ने एन्टिबडी हुन्छ। त्यसपछि विस्तारै संख्या घट्दै जान्छ र फेरि संक्रमण हुन सक्छ। निको भएको ९० दिनभित्र फेरि मानिस संक्रमित भयो भने त्यसलाई पुनः संक्रमण मानेको छ। तसर्थ निको भएका तथा खोप लगाएकाले पनि कोरोना रोकथामका लागि एसएमएस विधि अपनाउन जरुरी छ। नेपाल सरकारका आँखा, नाक, कान, घाँटी तथा मुख स्वास्थ्य प्रमुख डा बुढाथोकी नेपाल चिकित्सक संघका केन्द्रीय कोषाध्यक्ष हुन्।"
किन बढ्यो इन्धनको मूल्य,"इन्धनको मूल्यवृद्धिले गरिबको भान्सामा प्रभाव पार्छ भन्ने जान्दाजान्दै किन यसको वैकल्पिक उपाय खोजिँदैन ? इन्धनमा करको बोझका कारण उपभोक्ता चर्को मूल्य तिर्न बाध्य छन्। इन्धनको मूल्यकै हाराहारी विभिन्न शीर्षकमा सरकारले राजस्व लिने गरेको छ। तर त्यसरी उठाइने राजस्वको सदुपयोग भने भएको देखिँदैन। आयल कर्पोरेसन अफ इन्डिया (आईओसी) बाट इन्धन खरिद गरी कारोबार गर्दै आएको छ। आईओसीले अन्तर्राष्ट्रिय मूल्य घटबढका आधारमा निगमलाई महिनाको १ तारिख र १६ तारिखमा नयाँ मूल्यसूची पठाउने गर्छ। त्यही मूल्यका आधारमा निगमले नयाँ मूल्य निर्धारण गरी उपभोक्ताको हकमा खुद्रा मूल्य तोक्ने गर्छ। आईओसीले फागुन १७ मा पठाएको मूल्य सूचीअनुसार पेट्रोलको परल खरिद मूल्य ५८ रुपैयाँ १७ पैसा परेको छ। यो मूल्यमा विभिन्न शीर्षकमा करबापत ५५ रुपैयाँ २३ पैसा जोडेर उपभोक्तासँग सरकारले रकम असुल गरेको छ। पेट्रोलको परल मूल्यमा ढुवानी भाडा चार रुपैयाँ ६७ पैसा, सरकारी राजस्व तथा मूल्य अभिवृद्धि कर (भ्याट) ५५ रुपैयाँ २३ पैसा, डिलरलाई कमिसन चार रुपैयाँ ५७ पैसा, निगमको सम्पूर्ण खर्च एक रुपैयाँ ७८ पैसा गरी प्रतिलिटर पेट्रोलको मूल्य एक सय २४ रुपैयाँ ४२ पैसा पर्न आउँछ। मूल्य समायोजनपश्चात् पनि निगमले प्रतिलिटर आठ रुपैयाँ ४२ पैसा घाटा खाएर उपभोक्ता बिक्री मूल्य एक सय १६ रुपैयाँ तोकेको छ। मूल्य वृद्धि नहुने गरी वैकल्पिक उपाय किन नखोजेको ? भनी वरिष्ठ अर्थविद्, योजना आयोगका पूर्वसदस्य डा अधिकारीले १० उपाय र टिप्स दिएका छन् ः डिजलको भाउ बढेपछि समग्र ढुवानी भाडा बढ्छ अनि सबै क्षेत्रको लागत र मूल्य बढ्छ। पेट्रोलबाट चल्ने साधनका कुरा पनि दैनिक जीवनका अभिन्न विषय बनेका छन्। यसको पनि आर्थिक क्रियाकलापमा प्रभाव छ। ग्यास प्रत्येक घरको भान्सासँग जोडिएको छ। यसले गरिबको भान्सामा प्रभाव पार्छ। मूल्य वृद्धिका वैकल्पिक उपाय किन नखोजेको ? खपत बढेपछि प्रतिलिटर व्यवस्थापन खर्च घट्नुपर्ने हो, आयल निगम के गर्छ ? मूल्य समायेजन वा स्थिरीकरण कोषको के काम ? त्यसको उपयोग किन नगरेको ? सहज समयमा सरकारले लगाएको कर यस्तो अफ्ठेरो समयमा घटाउनु पर्दैन ? लागत मूल्यभन्दा बढी कर किन लिने ? पूर्वाधार कर अहिले हटाए हुन्छ , त्यो पैसा उपयोग भएको छैन। अन्तर्राष्ट्रिय बजारमा भएको मूल्य वृद्धिका कारण मुलुकको तेलको मूल्य स्वतः समायोजन गरिएको र पछिल्लो समयमा आएर आयल निगमले वित्तीय घाटा व्यहोर्नुपरेको स्थिति छैन। विगतमा नेपाल आयल निगम सरकारद्वारा इन्धनको बिक्री वितरण गर्न एकाधिकार प्राप्त संस्था हो। राष्ट्रिय अर्थतन्त्रमा उल्लेखनीय योगदान दिइरहेको यस क्षेत्रले वार्षिक उल्लेखनीय राजस्व बुझाउने गरेको देखिन्छ। अर्थशास्त्रको सामान्य सिद्धान्तअनुसार पनि महँगोमा सामान किनेको वस्तु सस्तोमा बिक्री गर्ने कुन संस्थाले आफ्नो आर्थिक अवस्था सन्तोषजनक वा नाफामूलक राख्न सक्छ र नेपाल आयल निगमले राख्न सकोस् भनी केही व्यक्तिको मत रहेको छ भने अर्कातर्फ हालको देशको विषम आर्थिक अवस्थामा सरकारका पनि केही सामाजिक दायित्व हुन्छन्। सरकारले आफ्नो स्टेट टेडिङ अर्गनाइजेसनद्वारा व्यापार गर्ने कार्यमा समेत क्रमिक रूपमा उदारीकरण गरी सो कार्य निजी क्षेत्रलाई समेत दिनुपर्छ भन्ने धारणा राख्नेहरू पनि छन्। भूमण्डलीकरणका सन्दर्भमा सरकारको काम व्यापार गर्ने होइन। यसबाट प्रतिस्पर्धात्मक मूल्यमा इन्धनको आपूर्ति हुन सक्ने सम्भावनालाई नकार्न सकिँदैन। तेलको क्षेत्रमा जनतालाई विश्वास दिलाउनु र मूल्यमा परिवर्तन गरिनुपर्ने वास्तविकतालाई विश्वस्त पार्नु कठिनतम कार्य हो। मूल्य वृद्धिले सम्पूर्णमा असर पर्ने र यसबाट देशको बजेटमा, भुक्तानी सन्तुलनको अवस्थामा समेत असर पर्ने निश्चित छ। हाल देशमा विद्यमान राजनीतिक अस्थिरता असहज परिस्थितिका कारण नेपाली जनताले त्यसै त दुःख पाइरहेको स्थितिमा निमुखा जनतालाई सबैको साटो खा बूढी आटो भनेझैं फेरि आर्थिक भार गरिब जनतामाथि थोपरिएको छ। इन्धनको मूल्य क्रमिक वृद्धि गर्नुभन्दा नेपाल सरकारले विभिन्न ऊर्जा बचत वा वैकल्पिक उपाय अवलम्बन गरी कूल उपभोग कम गर्न सक्थ्यो। जस्तो सिंगापुरमा एउटै गाडीमा चारजना वा गाडीको पूर्ण प्रयोग गरेमा करका दरमा कमी, एउटै गन्तव्यमा खाली गाडी जानुको साटो गाडीको पूर्णतः प्रयोगमा जोड र सुरक्षा व्यवस्थाको अवलम्बन आदि। नेपालमा लिफ्ट लिने दिने संस्कारको विकास एवं सुरक्षाको प्रत्याभूति भएमा समेत कूल खपत केही मात्रामा भए पनि घट्न सक्थ्यो। हुन त कोभिड १९ को कारण यो कठिन छ। अनावश्यक गाडीको ओहोरदोहोरमा हुने खर्चमा कटौती गर्न सकिन्थ्यो कि त्यसतर्फ किन सोचिएन ? सस्तो मूल्यको इन्धनसँग महँगो इन्धनमा मिसावट गरी छिटो धनी हुन चाहने यस व्यवसायमा संलग्न व्यवसायी व्यापक रहेकाले गुणस्तरीय पेट्रोलको वितरणमा ध्यान दिन आवश्यक छ। धेरैजसो विकासोन्मुख मुलुकमा इन्धनको मूल्य राजनीतिक दृष्टिकोणबाट निर्धारण गरिन्छ र त्यो भयानक हुन्छ। राजनीतिको सूत्रबाट आर्थिक कारोबारलाई प्रभाव पार्ने प्रयास गरियो भने त्यसले आर्थिक दृष्टिबाट असफलता मात्र हात पार्न सक्छ। राजनीतिज्ञहरू सत्तामा पुगेपछि सस्तो लोकप्रियता बचाउन खोज्ने हुन्छन्। यो यथार्थ सत्य हो, तर राष्ट्रिय अर्थतन्त्रमा प्रतिकूल असर पर्ने गरी लोकप्रियता जोगाउने काम गर्नु हुँदैन। नेपाल पनि अन्य विकासोन्मुख मुलुक झैं राजनीतिबाट अछुतो रहन सकेन। तर केही मुलुकमा राष्ट्रिय तेल कम्पनीहरूलाई एकाधिकार दिइएको हुन्छ। केही मुलुकमा त स्टेटद्वारा सञ्चालित एकाधिकार प्राप्त कम्पनीहरूको भूमिका न्यूनतम भए पनि मूल्यको अधिकांश हिस्सा आफ्नो भागमा लिने गर्छन्। धेरैजसो खुद्रा मूल्यले आयात लागत मूल्य ढाक्न सक्तैन। त्यसो भएकाले त्यस्तो अवस्थामा सहुलियत र छुटको सहुलियत अर्थात् सप्सिडी र क्रस सप्सिडीको व्यवस्था गरिएको हुन्छ। नेपालकै सन्दर्भमा भन्ने हो भने पनि यहाँ इन्धनहरूको खपत क्षेत्रलाई हेरेर समाजमा आर्थिक सन्तुलन कायम राख्न पेट्रोल र हवाई इन्धनको मूल्य बढी राखी सोबाट प्राप्त हुने मुनाफालाई मट्टीतेलको घाटासँग समायोजन गर्ने नीति विगतमा रहेको कारणले पनि यी पदार्थको बिक्री मूल्यबीच धेरै अन्तर रहन गएको हो कि ? स्मरण रहोस्, मट्टीतेल सबभन्दा महँगो र हवाई इन्धन सबभन्दा सस्तो हो तर सामाजिक न्यायका दृष्टिले मूल्य निर्धारण गर्दा यसको ठीक उल्टो हुन्छ। हाल स्वचालित मूल्य निर्धारणको तौरतरिका रहेको जसबाट अधिकतम र न्यूनतम मूल्यका आधारमा मूल्य निर्धारण हुने, नेपाल सरकारले स्वतन्त्र नियमन गर्न सम्बन्धित ऐनकानुनअन्तर्गत इन्धनलाई डिरेगुलेट गर्नुपर्ने, नेपाल आयल निगमलाई निजीकरणको प्रक्रियामा लैजानुपर्ने आदि सुझाव छन्। अथवा आयात खुला गरी इन्धनको वितरण र बजारीकरण गर्न निजी क्षेत्रले पनि समानरूपमा अवसर पाउनुपर्ने, नियमित गर्ने संस्थाले मूल्यमा सीमा तोकिदिनुपर्ने जसबाट मूल्यमा निकै बढी वा कमी नहोस् खासगरी कम प्रतिस्पर्धा भएको बजारमा यस्ता कदम चाल्नुपर्ने देखिन्छ। विगतमा सरकारले इन्धनको मूल्य वृद्धि गर्दा चर्को स्वरमा विरोध हुने र सो विरोध अर्को मूल्य वृद्धि नहुँदासम्म त्यसै साम्य भएर जानेजस्तो परम्परा नै भइसकेको मा स्वचालित मूल्य प्रणालीपछि त्यो हटेको छ। पेट्रोल, डिजेल र मट्टीतेलको बीचमा अन्तर्राष्ट्रिय मूल्यमा ज्यादा भिन्नता नपाइए पनि नेपालमा यी पदार्थको बीचमा धेरै मूल्य अन्तर पाइनुमा नेपाल सरकारले तोकेका करका दर, छड्के सहुलियतको नीति र राजनीतिक कारण प्रमुख छन्। इन्धन देशका शतप्रतिशत जस्तै नेपालीलाई सरोकारको विषय भएकाले यसमा भएगरेका कामकारबाहीका बारेमा पारदर्शिता हुनु र जनसमक्ष जानकारी दिनु जरुरी छ। हुन त निगमले विदेशबाट खरिद गर्दाको मूल्य, भन्सार, ढुवानी, डिलर कमिसन र निगमको शिरोभार खर्चबारेमा जनसमक्ष जानकारी राखे पनि चुहावटबारेमा अझ पारदर्शिताको आवश्यकता र अनिवार्यता छ। भारतीय बजारमा तेलको मूल्य वृद्धि, भारतनेपाल खुला सीमा भएकाले चोरी नियन्त्रणका लागि अनुगमनलाई जति प्रभावकारी बनाए पनि भारततर्फ तेल चोरीनिकासी हुनु अस्वाभाविक होइन। साथै सस्तो मूल्यको इन्धनसँग महँगो मूल्यको इन्धनमा मिसावट गरी छिटो धनी हुन चाहने यस व्यवसायमा संलग्न व्यवसायीमा व्यापक रहेकाले नेपालमा गुणस्तरीय पेट्रोलको वितरणमा समेत त्यत्तिकै ध्यान दिन आवश्यक छ।"
रत्न र नवीनको जोडीलाई उपाधि,"काठमाडौं : रत्नजित तामाङ र नविन श्रेष्ठको जोडीले प्रदेश १ स्तरीय मेयर कप ब्याडमिन्टन प्रतियोगिताको उपाधि जितेका छन्। भोजपुरमा सोमबार भएको फाइनलमा रत्न र नवीनले संखुवासभाका पविन लिनथेप र सोलुखुम्बुका पेम्बा शेर्पाको जोडीलाई २११८, २१८ ले हरायो। उपाधिसँगै रत्न र नवीनले ५० हजार रुपैयाँ पुरस्कार पाए। उपविजेता जोडीले ३० हजार रुपैयाँमा चित्त बुझाए। पुरुष एकलतर्फ पाँचथरका दिवस शंकर पहिलो भए। फाइनलमा उनले एसिया जवेगुलाई २२२०, १९२१, २२२० ले हराए। उपाधिसँगै दिवसले २५ हजार र उपविजेता एसियाले १५ हजार रुपैयाँ हात पारे। महिलातर्फको उपाधि भोजपुरकी नङशल तामाङले जितिन्। फाइनलमा उनले सुनसरी ब्याडमिन्टन एकेडेमीकी सिमा राजवंशी लाई २११८, १८२१, १५२ ले हराईन्। उपाधिसँगै नङशलले २० हजार र उपविजेता सिमाले १० हजार रुपैयाँ प्राप्त गरे। छात्र यू१७ तर्फ भोजबहादुर गुरुङ र छात्रामा रोज पाण्डे पहिलो भए। यू१३ छात्रमा मिबुङ राई र छात्रामा निमा तामाङले बाजी मारे। विजेतालाई भोजपुर नगरपालिकाका मेयर कैलाशकुमार आले, नेपाल ब्याडमिन्टन संघका अध्यक्ष रामजीबहादुर श्रेष्ठ लगायतले पुरस्कार प्रदान गरेका थिए।"
"पुलिससामु आर्मी निरीह, ८७ रनमै भयो अलआउट",काठमाडौं : जारी काठमाडौं मेयर कप अन्तर्गत आफ्नो तेस्रो खेलमा विभागीय टोली त्रिभुवन आर्मी क्लब अर्को विभागीय टोली पुलिससामु निरीह देखिएको छ । मुलपानी क्रिकेट मैदानमा भइरहेको खेलमा टस जितेर पहिले ब्याटिङ रोजेको आर्मीले ३०१ ओभरमा अलआउट भएर मात्र ८७ रन बनाएको हो । आर्मीका लोकेश बमको बाहेक ब्याट चल्न सकेन । नवौँ क्रममा आएका उनले ३ छक्का र २ चौकाको मद्दतमा सर्वाधिक ३२ रन बनाए । त्यस्तै बिक्रम सोबले १४ तथा रोहितकुमार पौडेलले १३ रन जोडे । सोमबार काठमाडौं मेयर ११ का विरुद्ध आक्रामक ब्याटिङ गरेका सोमपाल कामी आज पनि ओपन गर्न आएका थिए । आज भने उनी ५ रनमै पेभिलियन फर्किन बाध्य भए । उनले ४ बलको सामना गर्दै १ चौका हिर्काए । यसैगरी कप्तान विनोद भण्डारी ३ रनमै आउट भए भने राजेश पुलामीले ६ रन जोडे । पुलिसका लागि सागर ढकालले धारिलो बलिङ गर्दै ५ विकेट दिलाए । १० ओभर बलिङ गरेका उनले २ मेडन राख्दै ४० रन खर्चिए । त्यस्तै समान ओभर बलिङ गरेका पवन सर्राफले ५ मेडन राख्दै १६ रन खर्चिएर ३ विकेट हात पारे । अब केही बेरमा पुलिसले जवाफी ब्याटिङ गर्नेछ । यसैबीच आजै भइरहेको अर्को खेलमा वागमती प्रदेशले सशस्त्र प्रहरी बलका विरुद्ध राम्रो सुरुवात गरेको छ । टस हारेर ब्याटिङको निम्ता पाएको उसले ३३ ओभरको समाप्तीमा ४ विकेट गुमाएर १३० रन बनाएको छ ।
