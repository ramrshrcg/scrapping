शीर्षक,विवरण
संसद् विघटनले निम्त्याएका तीन परिदृश्य,"प्रजातन्त्रको हत्या निर्वाचित प्रतिनिधिबाटै ! शीर्षकमा गएको फागुन सात गते यसै दैनिकमा पंक्तिकारको एउटा लेख छापिएको थियो। लेखको सार थियो, अब प्रजातन्त्रको हत्या फौजी आक्रमण वा निरंकुश राजतन्त्रबाट नभई जननिर्वाचित प्रतिनिधिबाटै हुनेछ। राजनीतिक दलका शीर्षनेताले व्यक्तिगत हित र उन्नतिलाई मात्र प्रजातन्त्र सम्झेका छन्, नागरिक हित र उनीहरूप्रतिको दायित्वलाई पूरै तिरस्कार। खोल त प्रजातन्त्रकै ओडिरहेका छन्। प्रधानमन्त्रीले झन्डै दुईतिहाइ बहुमत रहेको प्रतिनिधिसभा विघटन गरेर त्यसलाई सत्य साबित गरिदिएका छन्। निर्वाचित संस्थामाथि कुहिरो मडारिएको छ। प्रजातन्त्र उपभोग गरेवापत आफैंले विश्वास गरेर निर्वाचित गरेका प्रतिनिधिबाटै नागरिकले नियन्त्रणमा बस्नुपर्ने कस्तो राजनीतिक अभ्यास गरिरहेका छौं हामीले ? यसको पछाडि बाहिर शक्ति छ कि आन्तरिक कारण मात्र हो ? अझै प्रधानमन्त्रीले दाबी गरिरहेका छन्, नागरिक हितमा काम गर्नकै लागि संसद् विघटन गरेर ताजा जनादेशमा जाने निर्णय गरिएको हो। नेकपाभित्रका प्रतिपक्षीको रिस सिंगो मुलुक र प्रजातन्त्रका मूल्यमान्यतामा असर पुर्याउने गरी आठ वर्ष लगाएर बनाइएको संविधानको जग भत्काइदिएर पोख्नु कुनै पनि मानेमा क्षम्य हुन सक्दैन। भोलि लेखिने इतिहासले यो कदमलाई ऐतिहासिक भूल भएको प्रमाणित गर्ने नै छ। हिजो संविधान बनाउने बेला कार्यकारी राष्ट्रपति कि निर्वाचित प्रधानमन्त्री (?) भन्ने प्रश्न उठ्दा संसद्बाट निर्वाचित प्रधानमन्त्री उचित हुने निष्कर्षमा पुग्ने दलहरू आज मध्यावधिको सामना गर्न किन तयार भएनन् ? पाँचबर्से राष्ट्रपतिप्रधानमन्त्री निरंकुश हुन्छ भनेर व्याख्या गर्नेहरू संसद्बाट निर्वाचित प्रधानमन्त्रीकै अधिनायकवादी शैलीको विरोधमा चिसो सडकमा बस्न विवश छन्। योभन्दा विडम्बना के हुन सक्छ ? हिजो संविधान बनाउने बेला कार्यकारी राष्ट्रपति कि निर्वाचित प्रधानमन्त्री (?) भन्ने प्रश्न उठ्दा संसद्बाट निर्वाचित प्रधानमन्त्री उचित हुने निष्कर्षमा पुग्ने दलहरू आज मध्यावधिको सामना गर्न किन तयार भएनन् ? जारी भएको मितिदेखि लागूअभ्यास गरिने भनेर संविधानमा लेखिएका विषय उल्लंघन गर्ने सिलसिला २०५१ को मध्यावधि निर्वाचन घोषणाबाटै सुरु भएको हो। कार्यपालिकालाई व्यवस्थापिका त्यतिबेलैदेखि घाँडो हुँदै आएको हो। कार्यपालिकाले व्यवस्थापिकालाई कहिल्यै सकारात्मक नजरले हेर्न सकेन। ०५१ पछि ६ पटक गरिएको प्रतिनिधिसभा विघटनमा गिरिजाप्रसाद कोइराला, मनमोहन अधिकारी, शेरबहादुर देउवा र पछिल्लोपटक केपी ओलीले आफू असफल हुनुको दोष व्यवस्थापिकालाई बलि दिएर प्रमाणित गर्ने प्रयत्न गरे। सूर्यबहादुर थापाको सिफारिसलाई राजाले माने पनि स्वीकृत भने गरेनन्। बाबुराम भट्टराईले भने संसद् (संविधानसभा) को आयु गुजारेर आफैं मर्न दिए, ब्युँताउने कोसिस गरेनन्। व्यवस्थापिका मास्ने परम्पराले प्रजातन्त्रमाथि कुठाराघात त भयो नै; मुलुक नै अस्थिरताको चक्रव्युहमा फस्दै आयो। पछिल्लोपटक सरकारको स्थायित्व नहुँदाको पीर नेपाली नेतृत्वलाई भन्दा दुई ठूला छिमेकीलाई बढी पर्न थालेको सतहमै देखियो। भारत त सात सालदेखि खेल्दै खेलाउँदै आएको हो, ०६२ ६३ पछि चीनसमेत हस्तक्षेपकारी शैलीमा देखिन थालेको छ। यो नेतृत्व नालायक हुनुको परिणाम त हुँदै हो; तर उनीहरूकै कारण नेपाल विदेशीको खेलमैदान बन्ने अवस्थामा पुग्नु सुखद् सन्देश होइन। नेतृत्वले सहमतिमा स्थापित गर्न खोजेको भन्दा सामाजले मान्यता दिएका विषयको मूल्य प्रधान हुँदै आएको छ। सामाजिक मूल्यमान्यताको औपचारिक अभिव्यक्तिलाई नै कानुनमा लिपिबद्ध गर्न छाडेर हामीले बाहिरी अभ्यास र शक्तिका आडमा कानुन बनाउने धृष्टता गर्यौं। नेपाली समाजको प्रधानतालाई स्वीकार गर्न सकेनौं। कानुन (संविधान) बनाउँदा समाजमा चलिआएका परम्परालाई नै औपचारिकता दिनुपथ्र्यो। चोरी गर्नु अपराध हो भन्ने कुरा समाजले स्थापित गरेको होइन र ? मुलुकी ऐनमा त पछि मात्र त्यसलाई राखिएको हो। सामाजिक मूल्यमान्यता स्थापित नगरी कानुन लागू हुन सक्दो रहेनछ भन्ने पाठ हामीलाई लामो राजनीतिक अस्थिरताले सिकाएको छ। संविधान असफल हुनुको प्रमुख कारण समाजलाई मान्यता नदिएर रहेछ भन्ने कुरा अब पनि नेतृत्वले बुझेन भने जतिवटा संविधान बनाए पनि मुलुकमा स्थिरता आउन सक्दैन। कार्यपालिकालाई उत्तरदायी बनाउने काम व्यवस्थापिकाको हो। ओलीबाट भएको संसद् विघटनको निर्णयबाट आश्चर्य हुनुपर्ने कुनै कारण छैन। मूल कारण राजनीतिको जरामै पुगेर खोज्नुपर्छ। नेतृत्वमा राजनीतिक संस्कारको विकास नै नभएपछि कसरी अपेक्षा गर्न सकिन्छ संविधानको रक्षा, सुशासन र स्थिरताको ? समाजमा स्थापित मूल्यमान्यता कानुनले नभई संस्कारले स्थापना गर्ने हो। राजनीतिशास्त्रले सिकाएको पाठ नै यही हो। आफू असफल भएपछि घरमै आगो लगाउने शैलीबाट हामीले के अपेक्षा गर्न सक्छौं र ? गिरिजादेखि ओलीसम्म ६ जनैले संसद् विघटन गर्दा बेग्लाबेग्लै कारण देखाए तर राजनीतिको जरोमा पुग्ने हो भने एउटै कारण देखिन्छ राजनीतिक संस्कारकै अभाव। ओलीलाई मात्र गाली गर्नुको कुनै तुक छैन; यो त निरन्तरताको उपज मात्र हो। संसद् विघटन हुनुमा आधारभूत र तात्कालीन गरी दुइटा कारण देखिएका छन्। आधारभूत कारण भनेको कार्यपालिकाद्वारा सधैं व्यवस्थापिकाको मान्यता अस्वीकार र तात्कालीन कारण माधवकुमार नेपालको भूमिका। यहाँ ओली र प्रचण्डको भूमिका भनेको प्रयोग हुनु मात्र हो। शासकका वरिपरिका मानिसको हैसियत हेरेर शासकको बृद्धि र क्षमता आकलन गर्न सकिन्छ भनेजस्तै ओलीको सचिवालय उनको पदलाई दुरुपयोग गराउन बढी जिम्मेवार छ। प्रचण्ड पद नपाएको झोकभन्दा पनि माधव नेपालबाट प्रयोग भएको देखिन्छ यसपटक। ओली र नेपाल कहिल्यै मिल्न सकेनन्। ओलीको कमजोरीको मौका हेरेर खुट्टा तान्ने ध्याउन्नमा रहेका माधव उनको शासकीय क्षमता पूर्ण असफल भएपछि प्रचण्ड तुरुप प्रयोग गर्न सफल भए। दुई पार्टी एक भए पनि एउटा समूह मात्र हावी भएको भन्दै माधवले तपाईंको औचित्य पुष्टि हुन सकेन, तपाईंको पछाडि हामी छौं, अघि बढ्नुहोस् भनेर प्रचण्डलाई उचाल्ने काम गरे, जसको प्रतिफल अठा्रबुँदे आरोप पत्र पार्टीमा दर्ता गरियो। जसको परिणाम आफ्नै पार्टीको सुविधाजनक बहुमत रहेको संसद् विघटनसम्म पुग्यो। नेपालप्रचण्डको अभियोगले पार्टी मात्र विभाजित हुने अवस्था उत्पन्न भएको थियो तर ओलीको कदम मुलुकलाई नै अस्थिरतामा धकेल्न जिम्मेवार बन्ने सम्भावना बढ्दो छ। पार्टीभित्रको आन्तरिक कलह र सत्तालिप्साको खेलको फैसला गर्ने जिम्मेवारी सर्वोच्च अदालतको काँधमा पुगेको छ। हरेक राजनीतिक निर्णयको छिनोफानो गर्ने जिम्मेवारी अदालतमा पुग्नु राजनीतिक नेतृत्व असफल हुनुको प्रमाण हो; जसको अभ्यास यसअघि खिलराज रेग्मीलाई प्रयोग गरेर भइसक्दा पनि नेतृत्वले नचेत्नु मुलुककै लागि विडम्बना हो। जबसम्म जनप्रतिनिधिमूलक थलो व्यवस्थापिकाको भूमिकालाई कार्यपालिकाले बुझ्दैन त्यतिबेलासम्म यस्तो समस्या आइरहन्छ। राजनीतिक संस्कारको विकास नभएसम्म जननिर्वाचित संस्थालाई कुहिरोले छाड्ने छैन। यो राजनीतिक पुस्ता रहुञ्जेल त्यो सम्भव पनि देखिँदैन। अब के होला त ? प्रतिनिधिसभा विघटनको मुद्दा अदालतमा प्रवेश गरेकाले सबैको ध्यान त्यतैतिर केन्द्रित छ। अब के होला त ? संसद् पुनस्र्थापनाको विकल्प छैन भन्नेहरूको बाहुल्य देखिएको छ, सडकदेखि सबैजसो पार्टी कार्यालयसम्म। अबका परिदृश्यलाई तीनवटा कोणबाट हेर्नुपर्ने हुन्छ। पहिलो परिदृश्य : न्यायालयबाट विघटित प्रतिनिधिसभाको पुनस्र्थापना। संसद् पुनस्र्थापना भयो भने प्रधानमन्त्रीले नैतिकताका आधारमा तत्काल राजीनामा दिनुपर्छ। नयाँ सरकार गठन हुन्छ। संसद् बैठक सुरु हुनेबित्तिकै राष्ट्रपतिविरुद्ध महाभियोगको प्रस्ताव दर्ता हुन्छ। प्रस्ताव पारित भएपछि झलनाथ खनाल नयाँ राष्ट्रपति चुनिने सम्भावना देखिन्छ। प्रधानमन्त्री को हुन्छ भन्ने कुरा नेकपा विभाजनपछिको परिदृश्य र समीकरणले निर्धारण गर्छ; जसको नेतृत्वमा सरकार बनेपनि दुई वर्ष जेनतेन चलाउने काम हुन्छ। त्यसपछि नयाँ निर्वाचनको वातावरण बन्ने छ। ससर्ति हेर्दा यो उचित विकल्पमध्येमा पर्छ। दोस्रो परिदृश्य : विघटनको मुद्दालाई अदालतले विलम्ब गरिदिने सम्भावना। ढिलो न्याय दिनु भनेको न्याय नदिनुसरह हो भन्ने मान्यताले ठाउँ पायो भने त्यो न्याय माग्न जानेलाई घात भए पनि प्रधानमन्त्रीलाई भने खेल्ने ठाउँ दिनेछ। निर्वाचन अनिश्चित बनाइदिने। अदालतले विलम्ब गरिदियो भने तोकिएको वैशाखमा निर्वाचन सम्भव हुँदैन। सबै प्रक्रिया पूरा भएपछि निर्वाचन आयोगले एक सय २० दिनको समय माग्छ; त्यो सम्भव हुँदैन। चुनावको मिति मंसिरमा सार्नुपर्ने हुन सक्छ। यस्तो परिस्थिति उत्पन्न भयो भने नागरिक आक्रोशित भई सडकमा आउनेछन्। यस्तो संकट सिर्जना भयो भने सरकारले संकटकाल लागू गर्छ। संकटकालमा चुनावको सम्भावना झनै टरेर जान्छ। यसले मुलुकलाई झनै अस्थिरतातिर लैजान्छ। तेस्रो परिदृश्य : न्यायालय पर्ख र हेरको स्थितिमा जान पनि सक्छ। सडकको आक्रोशलाई मत्थर पार्न जेठमा गर्ने भनी चुनावको मिति सार्ने काम भए पनि असम्भव हुन्छ। त्यस्तो परिस्थितिमा संकटकाल लागू नहुन सक्छ। चुनाव मिति मंसिरमा सर्छ। यो भनेको सरकारको आयु थप्ने काम मात्र हो, ओलीले चुनाव जित्ने सम्भावना नहुने भएपछि टालटुले नीति अपनाएर मंसिरसम्म धानिने काम हुन सक्छ। चुनाव भएछ भने कसैको पनि बहुमत आउने अवस्था छैन। हङ पार्लियामेन्ट बन्छ, फेरि राजनीतिक अस्थिरता बढ्न सक्छ। सर्वोच्च अदालत कानुनको अन्तिम व्याख्या गर्ने अख्तियारप्राप्त संस्था मानिन्छ। पछिल्लोपटक रञ्जन कोइरालाको मुद्दामा अदालतप्रति आलोचना भयो। त्यसो त एउटा जुवा मुद्दामा पनि तासजस्तो खेलमा बुद्धिको आवश्यकता पर्छ भनेर सहानुभूति दिइँदा अदालतप्रति आलोचना नभएको होइन। तैपनि अदालतप्रति विश्वास मरेको छैन। ओलीसँग प्रधानन्यायाधीशको पनि मिलेमतो भएको आरोप नलागेको होइन। इमानदार छवि भएका ईश्वर खतिवडा र आनन्दमोहन भट्टराई विघटनको बहस मुद्दामा समावेश नगरिनुले शंकाको सुविधा दिएको छ। ओलीको विघटन मुद्दा सदर हुने सम्भावना निकै कम देखिएको छ। किनकि ओलीले धेरैलाई दिने गरेका आश्वासन कमजोर धरातलमा उभिएको इतिहास भएकाले सबैतिरबाट कमजोर बन्दै गएकाले प्रतिनिधिसभा विघटनको मुद्दालाई ठीक भनी परिभाषित गर्न निकै कठिन छ। ओली कदमलाई सदर भनेर फैसला गरियो भने पनि त्यसपछिको परिस्थिति सम्हाल्न ठूलो सकस पर्ने छ। त्यसले संविधानको अपव्याख्या मात्र हुँदैन; अदालतलाई हेर्ने दृष्टिकोण पनि नकारात्मक हुनेछ। भरपर्दो संस्थामाथि प्रश्न उठ्यो भने त्यसले मुलुकको स्वाभिमानमा चोट पुग्न सक्छ। यतिबेलाको कार्यभार भनेको व्यक्तिगत व्यापार चम्काउने प्रजातन्त्र होइन; संविधानको रक्षा पहिलो दायित्व हो। त्यसका लागि नागरिक निगरानी अति आवश्यक छ किनकि नेतृत्वले त विश्वास गुमाइसकेको छ।"
युवा पुस्तालाई नेतृत्व हस्तान्तरण गरौं !,"युरोपको पुनर्जागरण कालमा चर्चहरूले बहुसंख्यक जनतामाथि शासन गर्नुको सट्टा मुठीभर वर्गको मात्रै नेतृत्व लिएको भन्दै पुन: राजतन्त्रलाई शासन अधिकार सुम्पनुपर्ने नारा अगाडि सार्छन्। त्यसअनुसार राजतन्त्रका हातमा शासन त आउँछ, तर करिब तीन सय वर्षपछि उस्तै नियति राजतन्त्रको पनि हुन्छ। अथवा राजतन्त्र पनि बहुसंख्यकको शासन अधिकारबाट उदाएर मुठीभरका आसेपासेहरूको शासनमा परिणत हुन्छ। फ्रान्सेली राज्यक्रान्तिभन्दा अगाडि फ्रान्सको अवस्थाबारेमा इन्साइक्लोपेडिया मा लेखिएको छ, नब्बे प्रतिशत जनता एक मुठी खान नपाएर मरिरहेका थिए भने १० प्रतिशत मानिसचाहिँ धेरै खाएका कारण अजीर्ण भई मर्ने गर्थे। यो असमानता सन् १७८९ मा फ्रान्सेली राज्यक्रान्तिका रूपमा विस्फोट हुन्छ, त्यसपछि बनेको संसद्ले लुई सोह्रौंलाई संसद्मै जिलेटिनले काट्ने निर्णय गर्छ। बाह्रौं शताब्दीबाट बेलायतमा विकसित हुँदै गएको डेमोक्रेसी फ्रान्सेली राज्यक्रान्तिपछि उत्कर्षमा पुग्छ। अब्राहम लिंकनका अनुसार डेमोक्रेसी भनेको जनताद्वारा जनताका लागि जनताको शासन व्यवस्था हो। त्यस्तै प्रोफेसर फ्रान्सिस फुकुयामाका अनुसार डेमोक्रेसी आमजनता अथवा बहुसंख्यकका लागि प्रतिनिधित्व गर्ने व्यवस्था हो। नेपालको संविधान २०७२ ले प्रतिनिधिमूलक डेमोक्रेसीका मूलभूत मान्यता अंगीकार गरेको छ। त्यसअनुसार नेपालको कुल जनसंख्याको बहुसंख्यक क्षेत्रमा योगदान गरेको युवा पुस्ता नै यो व्यवस्थाको नेतृत्वमा हुनुपर्ने हो। कूल जनसंख्याको ४० प्रतिशतभन्दा माथि १८४० वर्षका युवाहरूको समूह रहेको छ। आज हामीले विकसित मानेका मुलुकले यस्तो उमेर समूहलाई आफ्नो समयमा देश विकासको मेरुदण्डका रूपमा प्रयोग गरेका थिए। नेपालको परिवर्तनको मुख्य लडाकु समूहका रूपमा रहेको युवा समूह राजनीतिको मूल प्रवाहबाट बाहिर फलिएको छ। अल्पसंख्यक वृद्धहरूले आफू युवा छँदा देशलाई लगाएको साँवामा ब्याजको पनि स्याज खाएर सत्तालाई होल्ड गरिरहेका छन्। युवा समूह त्यसको साक्षी मात्र हुन बाध्य छ। मैले यो उमेर समूहलाई नै किन महत्त्व दिएर भनिरहेको छु भने आज देशका तमाम समस्या यही उमेर समूहका युवाले ल्याएका परिवर्तनका छालहरूसँग वृद्ध नेतृत्वहरू डराएका कारण भइरहेका छन्। आजका राजनीतिक संकटमाथि समाधान पनि नदिने र दोस्रो पुस्तालाई हस्तान्तरण पनि नगर्ने हो भने त्यसबाट सिर्जित हुने विद्रोहले इतिहासमा पछिल्लो पुस्ताले गरेका सम्पूर्ण संघर्ष लोप हुने वा युवा पुस्ताले आफ्नो अधिकार खोसेर लिने कुरा कसैले रोकेर रोकिने छैन। ग्रिसका दार्शनिक जेनोफोनका अनुसार घोडालाई भगवान्को चित्र बनाउन दिने हो भने उसले आफ्नो जस्तै रूपको भगवान् बनाउने छ। दार्शनिक जेनोफोनको यो भनाइलाई मान्ने हो भने डेमोक्रेसीमा बहुसंख्यक युवाहरूको प्रतिनिधित्व अल्पसंख्यक वृद्धहरूले गर्न सक्दैनन्। अथवा युवाहरूसँगै आएका आधुनिक युगका मुद्दाहरूको नेतृत्व अहिलेको राजनीतिक नेतृत्वले गर्न नसकेका कारण पटकपटक देशले युगीन संकटसँग जुध्नु परिरहेको छ। दार्शनिक कार्ल माक्र्सको भनाइमा एउटा समाज कस्तो छ भन्ने बुझ्न त्यसको राजनीति अथवा संस्कृति हेर्नुभन्दा त्यसको अर्थशास्त्र हेर्नुपर्छ। विगत दुई शताब्दीदेखि नेपालको अर्थतन्त्रको मेजर हिस्सा रेमिट्यान्स रहँदै आएको छ। त्यसैगरी रेमिट्यान्सको मेजर हिस्सा युवा पुस्ता नै हो भन्ने कसैले छिपाएर छिप्दैन। सरकारको आधिकारिक तथ्यांकमा ४० लाख युवा विदेशमा रहेको देखिए पनि अनधिकृत रूपमा विदेशमा रहेर रेमिट्यान्स पठाउने युवाहरू पनि हाराहारी २० लाख रहेको अनुमान गरिएको छ। देशले तत्काल भोगेका ठूला समस्या भूकम्प, नाकाबन्दी र कोभिड १९ को महामन्दीमा पनि युवा समुदायले आफ्नो दायित्व भुलेको छैन, लगातार पैसा देशमा पठाइरहेकै छ। २०५१ सालको एमालेको अल्पमतको सरकारका प्रधानमन्त्री मनमोहन अधिकारीले आफ्नो बुढ्यौली व्यथा बुझे र सय रूपैयाँ भत्ताको प्रावधान सुरु गरे। हामीले माथि नै भन्यौं कि संसारका मुख्य परिवर्तनमा युवा समुदायले निर्णायक भूमिका खेलेको इतिहास साक्षी छ। अल्बर्ट आइन्स्टाइनले सन् १९९५ मा विशेष सापेक्षताको सिद्धान्त प्रतिपादन गर्दा मात्रै २६ वर्षका थिए। उनले जिन्दगीका मुख्य आविष्कारहरूलाई करिब ४५ वर्ष रहँदासम्म लम्ब्याएका थिए, त्यसपछि उनले ती आविष्कारहरूको व्याख्यामा मात्रै बाँकी जीवन व्यतीत गरे। कम्युनिस्टका गुरु कार्ल माक्र्स र फ्रेडरिक एंगेल्सले कम्युनिस्ट घोषणापत्र लेख्दा क्रमश: ३० र २८ वर्षका थिए। प्राचीन कालमा बुद्धले बुद्धत्व प्राप्त गर्दा उनी ३५ वर्षका थिए। नेपालमै पनि पृथ्वीनारायण शाहले २० वर्षको उमेरमा एकीकरण अभियान थालेका थिए। बीपी कोइराला राणाशासन ढाल्ने अभियानमा ३१ वर्षको उमेरमा नेपाली कांग्रेस गठन गर्दै लामबद्ध भएका थिए। नेकपाका गुरु मदन भण्डारीले २०५० सालमा ४१ वर्षको उमेरमा दासढुंगा हत्याकाण्डअघि चिनियाँ क्रान्तिको धङधङीमा रहेको तत्कालीन नेकपा मालेलाई जनताको बहुदलीय जनवादको सिद्धान्त प्रतिपादन गर्दै शान्तिपूर्ण राजनीतिमा अवतरण गराएका थिए। प्रचण्ड र बाबुरामले २०५२ सालमा दीर्घकालीन जनयुद्ध सुरु गर्दा उनीहरू पनि यही उमेर समूहका युवाभित्र पर्दथे। आजका प्रधानमन्त्री केपी शर्मा ओली, नेता माधवकुमार नेपाल, झलनाथ खनालहरूले पनि यही उमेर समूहभित्र पञ्चायतविरुद्ध निर्णायक संघर्ष गरेका थिए। तर २०४६ को त्यो परिवर्तनलाई संस्थागत गर्न नसकेर यही नेतृत्वले पुन: दरबारमा बुझाएपछि ०६२०६३ मा अर्को पुस्ताको निर्णायक संघर्षको परिणामस्वरूप पुन: सार्वभौमसत्ता जनतामा त आयो तर मूल नेतृत्वमा त्यो परिवर्तनको निर्णायक शक्ति युवा पुस्ता नपुगेकाले त्यो परिवर्तनका मुद्दा (गणतन्त्र, धर्मनिरपेक्षता र संघीयता) आज धरापमा पर्दै गइरहेका छन्। त्यसकारण ०६२०६३ को परिवर्तनको निर्णायक शक्ति युवा पुस्तालाई राजनीतिको मूल नेतृत्वमा स्थापित गर्नुपर्छ। प्रसिद्ध वैज्ञानिक टमस हेनरी हक्सलेको भनाइमा कुनै समयको क्रान्तिकारी सिद्धान्त एउटा निश्चित समयपछि अन्धविश्वासमा परिवर्तन हुने गर्छ। जिसस क्राइस्ट आफ्नो समयका क्रान्तिकारी योद्धा थिए। तर पछि उनै क्राइस्टद्वारा प्रवर्तित इशाई धर्म मध्ययुगमा अन्धविश्वासमा परिणत भयो। पन्ध्रांै शताब्दीमा धर्मसुधार आन्दोलनमार्फत क्रिस्चियन धर्मलाई सच्याउने क्रममा आधुनिक प्रोटेस्टेन्ट समुदायको जन्म भएको थियो। अहिले मूल नेतृत्वमा भएका हाम्रा अधिकांश नेताहरूले पञ्चायत कालमा भूमिगत अवस्थामा अध्ययन तथा अनुसन्धान गरेका पुराना ठेलीका सूत्रहरूबाट वर्तमान युगका मुद्दाहरूको जबर्जस्त नेतृत्वको प्रयास नै संकटको मूल कारण हो। यो पुस्ताले पञ्चायत कालभन्दा पछाडि कुनै ठेली पढ्न भ्याएको छैन। पार्टीभित्रको गुटउपगुट तथा संसदीय जोडघटाउले यो पुस्ताका नेताहरूको पूरा दिन बित्ने गर्छ। अझ राजकीय पोस्ट होल्ड गरेका नेताहरूको त ससाना सामुदायिक र प्राइभेट कार्यक्रममा दीप प्रज्ज्वलन तथा रिबन काट्दैमा दिन व्यतीत हुने गर्छ। तर पनि उहाँहरूलाई लाग्छ आफूले नजानेको केही पनि छैन। सल्लाहकारमा त विद्वान् होइन, राजकीय कोषबाट तलब निकासा गर्नका लागि कार्यकर्ता अथवा भाइभतिज, सालासाली (आफन्तभित्रैबाट) भर्ती गर्ने गरिन्छ। गएको २० वर्षमा संसारभरि विज्ञानप्रविधि समाज परिवर्तनको उत्तोलकका रूपमा आएको छ। प्रविधिले समाजको गतिलाई सामान्य गतिभन्दा पचासौं गुना गतिशील बनाएको छ। अथवा विगतमा भएका सय वर्षका परिवर्तन अब मानवले २० वर्षमा गर्न सम्भव भएको छ। भोक, रोग, अशिक्षा र गरिबीका तमाम समस्यासँग प्रविधि एक्लै लडिरहेको छ। मानव जीवनको हरेक क्षेत्रको केन्द्रमा आएर प्रविधि खडा भएको छ। अब वर्गीय असमानता र द्वन्द्वको विभाजन छ भने त्यो प्रविधिमा पहुँच भएको र नभएको वर्गबीच देखिँदै छ। मानिसका शारीरिक श्रममाथि प्रविधिले लगातार हस्तक्षेप गरिरहेको छ। र, मानिस समन्वयकारी भूमिकामा मात्रै खुम्चिँदै गइरहेको छ। पछिल्लो समयमा ग्लोबलाइजेसनले ल्याएका छालहरूको कुनै पनि अवयवले पञ्चायतकालीन चेतनाका नेताहरूलाई छोएको छैन। बरु यो नेतृत्व अयोध्याकालीन राममन्दिरको पुरातनपन्थी चेतनाको भुमरीभित्र रुमल्लिएको छ। त्यसकारण यो नेतृत्वको प्रतिस्थापन अपरिहार्य भइसकेको छ। युवा पुस्तालाई स्थापित गर्ने मोडालिटी आजको नेतृत्वले आफूले युवा हुँदा ठूलो त्याग र संघर्ष गरेको, १४ वर्ष जेलजीवन बिताएको जस्ता दाबी बेलाबेलामा प्रस्तुत गर्ने गर्छन्। तर जनयुद्ध र ०६२०६३ को आन्दोलनमा उस्तै खालको संघर्ष र बलिदानी गरेको युवा पुस्तालाई भने उनीहरूले मात्रै एस म्यान को रूपमा भूमिका दिएका छन्। यो पुस्ताले पनि पञ्चायतसँग विनम्रतापूर्वक प्रजातन्त्रको माग नगरेको होइन। बीपी र पुष्पलाल पञ्चायतसँग प्रजातन्त्र माग्दामाग्दै मृत्युवरण गर्छन्। तर ०४६ को जनआन्दोलनको मुठभेड, ०५२ को जनयद्ध र ६२०६३ को आन्दोलनको बलबाट मात्र यो पुस्ताले राजकीय नेतृत्व हत्याएको थियो। इतिहासमा मागेर राजकीय अधिकार पाएको बिरलै पढ्न पाइन्छ। ९० को दशकमा चिनियाँ कम्युनिस्ट पार्टीको मूल नेतृत्वमा सन् १९४९ को जनवादी क्रान्तिभन्दा अगाडि दृढतापूर्वक लडेको तर ७० वर्ष पार गरेको बूढापुस्ताको भीडभाड बढेपछि देङ स्याओपिङले तेस्रो पुस्तामा नेतृत्व हस्तान्तरणको प्रस्तावमार्फत युवा पुस्तामा नेतृत्व हस्तान्तरण गरेका थिए। देङले यो सुझबुझपूर्ण कदम नउठाएका भए सन् १९४९ पछि जन्मिएका आजका राष्ट्रपति सी जिनपिङ राष्ट्रप्रमुख हुने थिएनन्। युवा पुस्तामा उत्पात मच्चाएको आजको बूढा पुस्ताले आज ४० नकाटेका युवाहरूमाथि आरोप लगाउने गर्छन् तपाईंहरू नेतृत्वका लागि ठीकठाक हुनुहुन्न। अथवा तपाईंहरूमा नेतृत्व विकास भएको छैन। एकपटक प्रधानमन्त्री केपी ओलीले क्रिकेटर सन्दिप लामिछानेको प्रशंसा गर्दै भनेका थिए, नेपाली युवाले अवसर मात्रै पाउनुपर्छ, गरेर देखाउँछ। अब उनलाई यो प्रश्न गर्न सकिन्छ के राजनीतिमा चाहिँ नेपाली युवाले अवसर पाउँदा गरेर देखाउँदैन ? पटकपटक परीक्षामा फेल भएको शिक्षकले नयाँ शिक्षकलाई परीक्षामा सामेल नै हुन नदिई ऊ परीक्षामा पास नै हुन सक्दैन भन्नु हास्यास्पद होइन र ? यिनै तथ्यबाट मात्रै युवा पुस्तामा नेतृत्व आउन सम्भव छ त ? एकपटक गीतामा पटकपटक युद्धबाट भाग्न खोजेका अर्जुनलाई सम्झाउँदै कृष्णले भनेका थिए अर्जुन, तिमी त यो युद्धको निमित्त कारण मात्रै हौ; तिमी युद्धमा सामेल भए पनि नभए पनि युद्ध हुनेवाला छ र कौरवहरू मारिने नै छन्। तर तिमी युद्धमा सामेल भयौ भने तिम्रो कर्तव्य पूरा हुन सक्छ। अथवा आजका राजनीतिक संकटमाथि समाधान पनि नदिने र दोस्रो पुस्तालाई हस्तान्तरण पनि नगर्ने हो भने त्यसबाट सिर्जित हुने विद्रोहले इतिहासमा पछिल्लो पुस्ताले गरेका सम्पूर्ण संघर्ष लोप हुने वा युवा पुस्ताले आफ्नो अधिकार खोसेर लिने कुरा कसैले रोकेर रोकिने छैन। लेनिनलाई एकपटक जेलमा सोधियो, तिमी संघर्षको गलत बाटो किन हिँड्छौ, तिम्रो अगाडि ठूलाठूला पर्खाल उभिएका छन् भन्ने तिमीलाई चेत छैन ? उत्तरमा लेनिन भन्छन्, अवश्य म जान्दछु मेरा अगाडि ठूलाठूला पर्खाल उभिएका छन्। तर ती पर्खाल यति मक्किएका छन्, जसलाई एक मुक्का प्रहार गर्नासाथ गल्र्यामगुर्लुम ढल्छन्। त्यसकारण पर्खाल नढल्दै युवा पुस्तालाई बन्दी जीवनबाट मुक्त गर्नुपर्छ, अन्यथा युवा पुस्ताको मुक्का प्रहार अवश्यम्भावी छ। आफ्नो अधिकार प्राप्तिका लागि त्यो नाजायज पनि हुँदैन।"
"यौन हिंसा, बलात्कार र हत्या","छोरी, महिला र किशोरीप्रति हेर्ने दृष्टिकोणमा परिवर्तन आवश्यक छ। महिला आमा हुन्, बहिनी हुन्, छोरी हुन् भनेर आदर गर्ने दृष्टिकोण बढाउनुपर्छ केही वर्ष अघिसम्म यौन हिंसा र बलात्कारजस्ता समस्या पश्चिमी देशमा बढी छ तर नेपालमा खासै छैन भन्ने सोचाइ थियो। नेपाली समाजमा प्राणी हत्या, चोरी, यौन व्यभिचार र मद्यपान तथा लागूपदार्थ सेवन नगर्र्ने र झूटो नबोल्ने भन्ने शिक्षा किशोरकिशोरीलाई दिइन्थ्यो; कर्मको फलबारे पढाइन्थ्यो; नराम्रो कर्मको फल नराम्रो हुन्छ र राम्रो कर्मको फल राम्रो हुन्छ भनेर। शदीयौंदेखि चल्दै आएको आस्था, विश्वास, संस्कृति बिर्संदै जानाले र टेलिभिजनमा रातदिन देखाइने नकारात्मक कथा र फेसबुकजस्ता सामाजिक मिडियामा जेजस्तो पनि हेर्न पाइने कारणले यौन शोषण, दुराचार, बलात्कार, हत्याजस्ता समस्या बढ्दै गएको छ। खास गरेर युट्युबमा सजिलै हेर्न सकिने अश्लील भिडियोहरू हेर्छन्; त्यस्तै इच्छा गर्छन्; सोका लागि अवसर खोजी गर्छन् र बलात्कारका घटना हुन्छन् भन्ने पश्चिमी देशका विशेषज्ञले भन्ने गरेका छन्। अपत्यारिलो लाग्ला यौन शोषण घरमै हुन सक्छ। अरू मानिस नभएको मौका पारी आफ्नै परिवारका सदस्य वा नातेदारले यौन शोषण गरेका घटना धेरै छन्। मिल्ने साथी वा साथीको साथीले गरेको हुन सक्छ। बलात्कार नचिनेको मानिस वा समूहले गर्न सक्छ भने पटकपटकको यौन शोषण प्राय: चिनेकै व्यक्तिबाट भएको र त्यसकै कारण पीडितमा विभिन्न मानसिक स्वास्थ्य समस्या आएको भेटिन्छ। जो आफ्नै परिवारबाट यौन शोषणमा परेका हुन्छन्, उनीहरू पीडा दबाएर बसेका हुन्छन्। सामाजिक मान्यता, प्रहरीसमक्ष उजुरी गर्दा हुने प्रतिकूल प्रभाव र परिवारकै सदस्यहरूको दबाबले लुकाएर राख्ने समस्या छ। कुनै किशोरी घरमै बलात्कारमा परिन् र आफ्नै बाबु, काका वा दाजुबाट यस्तो घटना भयो भने सबभन्दा पहिले किशोरीले गुहार्ने आमालाई हो। जबसम्म आमाले छोरी बचाउन प्रयास गर्दिनन्, पीडकलाई सजाय दिलाउन अघि सर्दिनन्, छोरी बारम्बार बलात्कृत भइरहन्छिन्। मेडिकोलिगल केश हुने भएकाले औषधोपचार गर्न र काउन्सेलिङका लागि आउन पनि चाहँदैनन्। यौन शोषण र बलात्कार डरलाग्दो र हृदयविदारक घटना भएकाले पीडितहरू जीवनभर पीडा सहेर बस्न बाध्य हुन्छन्। सन् २०१९ मार्च १५ या १६ को पत्रिका रिपब्लिकाअनुसार ८० प्रतिशत यौन बलात्कार चिनेजानेका व्यक्तिबाट भएको छ। प्रहरीको तथ्यांकअनुसार गत वर्ष १४६४ यौन बलात्कारका घटना भएका थिए; जसमध्ये १२९० जना चिनेजानेकाबाटै भएका थियो। यौन अपराध किन हुन्छ भन्ने जिज्ञासा धेरैको हुन्छ। झट्ट सोच्दा यौनेच्छा पूरा गर्न या अतृप्त यौनेच्छाले सताएका व्यक्ति वा जतिबेला पनि यस्तै विचार आइरहने व्यक्ति वा पटकपटक यौन अपराध गरेर यसलाई गोप्य राख्न सफल भएका व्यक्तिबाट हुन्छ भन्ने लाग्छ। पश्चिमी देशका विशेषज्ञले पटकपटक बलात्कार र हत्या गरेर समातिएका व्यक्ति र बच्चा अपहरण गरेर बलात्कार र हत्या गरेका व्यक्तिले किन यस्तो जघन्य अपराध गर्छन् भनेर खोजी गर्ने प्रयास गरेका छन्। उनीहरू भन्छन् यस्ता व्यक्तिहरू अपराध गर्छन्; अपराध गर्न सकेकोमा आनन्द लिन्छन्; यातना दिँदा र हत्या गर्दासमेत उनीहरूलाई पश्चात्ताप हुँदैन; गल्ती गरे भन्ने हुँदैन। यस्ता अपराध गर्ने व्यक्तिहरूको बाल्यकाल पीडादायक हुने गरेको छ। उनीहरू शारीरिक यातना, भावनात्मक पीडा र यौन दुराचारबाट पीडित हुन्छन् र आफू ठूलो भएपछि शक्ति प्रदर्शन गर्न र आफूले भोगेका पीडा कम गर्न यस्ता अपराध गर्छन् भन्ने भनाइ छ। तर यस्तो पीडा भोग्ने केहीले मात्र यस्तो आपराधिक बाटो समात्छन्, सबैले गर्दैनन् भन्ने छ। अत्यधिक मद्यपान गर्ने र घरमा कुटपिट भइराख्ने परिवारका किशोरकिशोरीमा भावनात्मक पीडा त हुने नै भयो; किशोरी बलात्कारमा पर्ने जोखिम पनि बढ्दो रहेछ। मानसिक स्वास्थ्य समस्यामध्ये एउटा साइकोप्याथिक पर्सनालिटी वा एन्टिसोसल पर्सनालिटी भन्ने हुन्छ। यिनीहरूमा केही जन्मजातका कारण र केही घरको वातावरणका कारण समस्या देखिन्छ। यस्ता किशोर भनेको नमान्ने, सानैदेखि चोर्ने, झगडा गर्ने, लागूपदार्थ लिने, यिनै कारणले घरमा वा बाहिर कुटाइ खाने गर्छन्। ठूलो भएपछि त यी समस्या भन् बढ्छन्। आफ्नो कारणले अरूलाई केकस्तो असर पर्छ भन्ने अनुभव गर्न सक्दैन र अरूलाई दु:ख, पीडा हुँदा पनि मतलब राख्नैनन्। पश्चात्ताप लाग्दैन र सजाय भोग्नुपरे पनि चेत्दैनन्। मस्तिष्कमा भावनाको अनुभव गर्ने भागमा र कुन कुरा ठीक हो वा होइन भन्ने भागमा केही समस्या हुन्छ भन्ने अनुमान छ। यिनीहरू आफ्नो रिस नियन्त्रण गर्न नसक्ने हुन्छन्। निर्दयी स्वभावका यी व्यक्तिले जनावरलाई दिएको यातना वा कुनै व्यक्तिलाई कुटपिट गरेको देखेर अन्य व्यक्ति सतर्क हुनुपर्छ। यो समस्या अप्ठ्यारो र औषधोपचार गरेर पनि ठीक गर्न समस्या छ। युट्युबमा भएका अश्लील यौनसम्बन्धी भिडियो हेर्ने र यस्तोमा धेरै समय बिताउने व्यक्तिले, आफूले पनि यस्तै क्रियाकलाप गर्ने कल्पना गर्छन्; योजना बनाउँछन् र अवसरको खोजीमा हुन्छन्। यौनजन्य अपराध बढेको एउटा कारण यो पनि हो भन्ने भनाइ छ। यौन अपराधपछि किशोरी वा युवतीको हत्या हुने गरेको आफ्नो अपराध लुकाउनका लागि नै प्राय: हुने गर्छ। यौन बलात्कार त यौनजन्य अपराध हो, जुन प्राय: आवेशमा आएर महिलासँग बदला लिनका लागि; यस्तो गर्न सक्छु भन्ने देखाउन र आफ्नो शक्ति प्रदर्शनका लागि वा महिलाको जीवन बर्बाद पार्नका लागि र जीवनभर हीन भावना लिएर बाँच्न बाध्य पार्न गरिएका हुन्छन्। बलात्कार प्राय: यौन सन्तुष्टिका लागि नभएर आफ्नो रिस र फ्रस्टेसन व्यक्त गर्ने तरिका हो। रिस र फ्रस्टेसनपीडित महिलामाथि मात्र नभएर अर्कै ठाउँको पनि हुन सक्छ। यौन बलात्कार गर्ने व्यक्ति वा समूह बन्दुक, खुकुरी, चक्कु आदि देखाई ज्यान मार्ने धम्की दिएर बलात्कार गरेको हुन सक्छ। घटनाबारे कसैलाई भनिस् भने आमाबाबु, छोराछोरी वा लोग्नेलाई मार्दिन्छु भनेर धम्क्याउनेहरू पनि हुँदा रहेछन्। सायद जेजस्तो कुनै फिल्म वा सिरियलमा देखाइएको हुन्छ, त्यस्तै घटना हुन सक्छ। यौन बलात्कारमा परेका महिला आफ्ना दु:ख सुनाउँदा आफ्नो जीवनमा आइपरेका दुर्भाग्यपूर्ण अनुभव भएको र यसले शारीरिक, भावनात्मक र आध्यात्मिक रूपले क्षत्विक्षत् पारेको कुरा बताउँछन्। यौन बलात्कारमा परेका महिला पूर्णरूपमा पहिलेको अवस्थामा आउन आफूभित्रबाट बलियो हुन र आफूलाई माया गर्न आवश्यक हुन्छ। इतिहास हेर्दा युद्ध हुँदा जित्ने पक्षका सैनिकले क्रूरतापूर्वक बलात्कार गर्ने, यातना दिने र मारेर आफ्नो रिस फेर्ने घटना पनि भएका छन्। यौन शोषण र बलात्कारका कारण मनमा पर्ने चोट वा पीडा त छँदै छ; साथसाथै शारीरिक चोटपटक, गुप्तांगमा चोटपटक, सर्ने खालका विभिन्न यौन रोग र गर्भ बस्ने सम्भावना हुन्छन्। मानसिक पीडाले गर्दा विभिन्न मानसिक स्वास्थ्य समस्या, भावनात्मक पीडा, यौन सम्बन्ध राख्न असमर्थ हुने वा ठूलै समस्या हुने, लागूपदार्थ सेवन तथा दुव्र्यसन र आत्महत्या गर्ने खतरा हुन्छ। पोस्ट ट्रामाटिक स्ट्रेस डिसअर्डर (पीटीएसडी) र यौन बलात्कार यौन बलात्कारमा परेका महिला तथा किशोरीमा घटनापछि पीटीएसडी हुने सम्भावना बढी छ। पहिले भएको घटना फेरि भयो भन्ने लागेर तर्सिने, घटना भएको स्थानमा वा त्यसतर्फ जान डराउने, आत्तिने, कुनै ठाउँ पनि सुरक्षित छैन जस्तो लाग्ने, जहिले पनि आफूले गल्ती गरेको र आफ्नो शरीर काम नलाग्ने भएको जस्ता विचार र भावना हुन्छन्। डिप्रेसन हुने र आत्महत्या गर्ने सम्भावना पनि बढ्छ। पुरुषप्रति डर र घृणा र भविष्यमा पनि त्यस्तै घटना फेरि हुन्छ भन्ने डर रहिरहन्छ। चिन्ता र डर लाग्ने धेरै वर्षसम्म वा जीवनभर पनि रहन सक्छ। यिनै कारणले आत्मविश्वास नहुने र सामाजिक क्रियाकलापमा भाग लिनसमेत कठिन हुन्छ। छोरी, महिला र किशोरीप्रति हेर्ने दृष्टिकोणमा परिवर्तन आवश्यक छ। महिला आमा हुन्, बहिनी हुन्, छोरी हुन् भनेर आदर गर्ने दृष्टिकोण बढाउनुपर्छ। आमा, बाबु र पति नै आफ्ना छोरी, बुहारी र पत्नीलाई बचाउन सतर्क हुनुपर्छ। यौन शोषण गर्ने व्यक्ति आफ्नै घरको, आफूले चिनेका, आफ्नै साथी, आफ्नै दाइ, आफ्नै पतिका साथी आदि जोकोही पनि हुन सक्ने हुनाले सतर्क रहनुपर्छ। परिवारका सबै पुरुष र आफ्नो सबै नातेदार पुरुषलाई शंका गर्ने भन्न खोजेको त होइन तर विनाकाम, विनामतलब आइराख्ने, सँगै बाहिर लैजान खोज्ने, राति अबेर घर फर्कने र पहिलेदेखि नै संदिग्ध चालचलन छ भने होसियार हुने भन्न खोजिएको मात्र हो। किशोरी, युवती र विवाहिताले याद राख्नैपर्ने लैंगिक हिंसा घर, अफिस, काम गर्ने ठाउँ जहाँ पनि हुन सक्छ। यस्तो भएमा तुरुन्तै महिलाले कडा रूपमा विरोध गर्नुपर्छ। चुप लाग्ने हो र विरोध नगर्ने हो भने यो क्रम बढ्दै जान्छ। ह्यारेस्मेन्ट हो कि हैन भनेर छुट्ट्याउनुपर्छ। अरूले गरेका व्यवहार ठीक हो या होइन भन्ने शरीरले छुट्ट्याउन सक्छ। बाहिर जाँदा राम्रो चिनेको, विश्वासिलो साथी वा आफ्नै परिवारसँग जाने र फर्किंदा सँगै फर्किने। अरूले दिएको पेय पदार्थ लिँदा होस पुर्याउने। डान्स पार्टीमा पेय पदार्थमा नसालु केही मिसावट हुन सक्छ। झुक्याएर पेय पदार्थमा नसा लाग्ने कुरा मिलाउने सम्भावना हुन सक्छ। एक्लै कसैको मोटरसाइकलगाडीमा लिफ्ट नलिने। आफ्नो वरिपरि कस्ता मानिस छन्, केकस्तो वातावरण छ सर्तक रहने। हुन सक्छ कुनै पुरुषले आफ्नो पूर्वयोजना बनाएर कुनै पार्टी वा जमघटमा आएको होस् र कुनै युवतीलाई फसाउने प्रयास गरिरहेको होस्। आफूलाई कुनै व्यक्तिले घुरेर हेरिराखेको छ कि ? घर फर्कन लाग्दा पछ्याइराखेको छ कि ? वा अनेक बहाना बनाएर आफ्नो नजिक आउने, कुरा गर्ने प्रयास गरिराखेको छ कि ? सतर्क हुनुपर्छ। कसैको अनुहार हेरेर थाहा पाउन सकिँदैन। यौन शोषण तथा बलात्कारमा परेकी महिलासँग परिवारले कस्तो व्यवहार गर्ने घटनाबारे बेलाबेलामा सोध्ने नगर्ने। त्यसो गर्दा भावनात्मक चोट झन् बढ्छ। मेडिकल उपचार आवश्यक छ भने लिने। मनोविद्, मनोपरामर्शकर्ता वा मनोचिकित्सकसँग काउन्सेलिङ लिन सकिन्छ। यौन शोषण वा बलात्कारबाट पीडित किशोेरी, युवती वा विवाहितालाई उनकै गल्ती हो भन्ने, दोष लगाउने, बाबुआमा वा परिवारको इज्जत फाली भन्ने चलन समाजमा छ। पीडितले कुमारीत्व गुमेको, सतीत्व गएको, अपवित्र भएको आदि सोच राखेर आत्महत्या प्रयास गर्ने, आत्महत्या गर्ने वा घटनालाई सकेसम्म लुकाउने चलन छ। पीडितलाई दोष लगाउनुको बदला उनले कसरी समाजमा आत्मसम्मानका साथ बाँच्न सक्छिन्; सार्थकपूर्ण जीवन बिताउन सक्छिन् र हीन भावनाबाट माथि उठ्छिन् भन्नेतर्फ ध्यान दिन आवश्यक छ। पीडित महिलालाई कस्ता स्वास्थ्य समस्या हुन सक्छन् ? डिप्रेसन, आत्महत्या गर्ने विचार र मद्यपान तथा लागूपदार्थ दुव्र्यसनजस्ता मानसिक स्वास्थ्य समस्या हुन सक्छन्। त्यस्तै शारीरिक स्वास्थ्य समस्यामा तल्लो पेट बरोबर दुख्ने, यौनांगमा पीडा, यौन रोग तथा गर्भ रहने सम्भावना हुन्छन्। आधुनिक शिक्षा कुनै राम्रो पोस्टमा काम गर्न र पैसा कमाउनमा केन्द्रित छ। कस्ता खालका व्यक्ति बन्ने ? यो शिक्षाले सिकाउँदैन। केटाकेटी अवस्थादेखि किशोरकिशोरी अवस्थासम्म नैतिक शिक्षा र सामाजिक शिक्षामा जोड दिनु जरुरी भइसकेको छ। कसरी गर्न सकिन्छ यौन शोषण र बलात्कार नियन्त्रण कडा कानुन बनाएर तथा यौन अपराधमा संलग्न व्यक्तिलाई हदैसम्मको सजाय दिएर अपराध नियन्त्रण गर्न सकिन्छ कि भन्ने एउटा दृष्टिकोण हो। यस्तो कानुन र सजाय दुवै आवश्यक छन् तर यिनले मात्र आशातीत सुधार सायद हुँदैन। किनकि यौन अपराध गर्ने विचार मनमा आउने हो; यौन उत्तेजना मनमा पहिले आउँछ; अपराध गर्ने योजना मनले बनाउँछ; अपराध गर्नु ठीक हो वा ठीक होइन भन्ने निर्णय मनले गर्ने हो। त्यसैले यौन अपराधलगायत सबैखाले अपराध नियन्त्रण गर्न मनमा परिवर्तन ल्याउन आवश्यक छ। यसैले त संसारका कतिपय जेलमा व्यक्तित्व सुधारका कतिपय कार्यक्रम चलाइन्छन्। यौनइच्छा वा सेक्स इनर्जी ज्यादै शक्तिशाली हो। जल्दोबल्दो उमेरमा यसलाई नियन्त्रण गर्न कठिन छ। सेक्स हार्मोनका कारण पनि उत्तेजना बढी हुन्छ। उत्तेजना नियन्त्रण गर्न नसक्ने व्यक्तिहरू पनि हुन्छन्। पुरुष र महिला दुवैमा हिजोआज विवाह हुने उमेर ढिलो हुँदै गएका कारण, बेरोजगार, मद्यपान, लागूपदार्थ, दुव्र्यसन, त्यस्तै साथीहरूको संगत, युट्युबमा हेर्न सकिने यौन उत्तेजना बढाउने दृश्य, गर्लफ्रेन्ड बनाउने र रमाइलो गर्ने जीवनशैली, विवाहपूर्व यौन सम्बन्ध राख्दा के फरक पर्छ र भन्ने विचार आदि सबैले यौन हिंसालाई बढाएको हुन सक्छ। यौनेच्छा बलियो हुने उमेरका युवायुवती खेलकुद, कला, संगीत, रोजगार, योगा, ध्यान आदिमा लाग्ने, व्यस्त हुने गर्दा आफ्नो ऊर्जा यी काममा खर्च हुन्छ र काम इच्छा नियन्त्रण गर्न सजिलो हुन्छ। उपाध्याय वरिष्ठ मनोचिकित्सक हुन्।"
यसरी हुन्छ भ्रष्टाचार नियन्त्रण,"मुलुकमा व्याप्त भ्रष्टाचार नियन्त्रण गरी सुशासनको अनुभूति गराउने मुख्य जिम्मेवारी राजनीतिक नेतृत्वकै हो भ्रष्टाचार नियन्त्रण गरी सुशासनको प्रवद्र्धन गर्ने प्रतिबद्धताका साथ शासनको जिम्मेवारीमा रहेका राजनीतिक नेतृत्वले समाजका सबै संयन्त्रलाई सक्रिय गराई भ्रष्टाचार नियन्त्रण अभियानलाई गतिशील गराउनु अपरिहार्य हुन्छ। सरकारले सुशासन प्रवद्र्धनका लागि विभिन्न कानुनी एवं संस्थागत व्यवस्थालाई मजबुत गराउँदै भ्रष्टाचार नियन्त्रणको कार्यलाई प्राथमिकतामा राखेको भए पनि यस कार्यमा सरोकारवालाको सहकार्य प्रभावकारी हुन सकेको छैन। सामाजिक न्याय, मानव अधिकार, मानव विकास सूचकांक र समग्र सुशासनको वृद्धिका लागि मुलुकमा व्याप्त भएको भ्रष्टाचार नियन्त्रण अपरिहार्य छ। नेपालको संविधानमा मुलुकको भ्रष्टाचार नियन्त्रण गरी सुशासन प्रवद्र्धन गर्न राज्यको सुशासनसम्बन्धी नीति सरकारले अनुसरण गर्नुपर्ने तथ्य स्पष्ट गरिएको छ। संविधानले देशको शासनसँग सम्बन्धित नीतिमा सार्वजनिक प्रशासनलाई स्वच्छ, सक्षम, निष्पक्ष, पारदर्शी, भ्रष्टाचारमुक्त, जनउत्तरदायी र सहभागितामूलक बनाउँदै राज्यबाट प्राप्त हुने सेवा सुविधामा जनताको समान र सहज पहुँच सुनिश्चित गरी सुशासनको प्रत्याभूति गर्ने कार्यको सुनिश्चितता गरेको छ। संविधानको भावनासमेतलाई आधार बनाई भ्रष्टाचार निवारण ऐन एवं अख्तियार दुरूपयोग अनुसन्धान आयोग ऐनलगायतका कानुनी व्यवस्थाबाट मुलुकको भ्रष्टाचार नियन्त्रणका लागि प्रयास हुँदै आएको छ। साथै संयुक्त राष्ट्संघीय भ्रष्टाचारविरुद्धको महासन्धि कार्यान्वयनसम्बन्धी कार्ययोजनाका साथै अख्तियार दुरूपयोग अनुसन्धान आयोगको संस्थागत रणनीतिसमेत कार्यान्वयनमा रहेका छन्। अख्तियार दुरूपयोग अनसन्धान आयोग, राष्ट्रिय सतर्कता केन्द्र, विशेष अदालत, सर्वोच्च अदालत, संसदीय समितिहरू, अख्तियार दुरूपयोग अनुसन्धान आयोगका फोकल प्वाइन्ट, राजस्व न्यायाधिकरण, राजस्व अनुसन्धान विभाग, न्याय परिषद्लगायतका संस्थाबाट भ्रष्टाचारविरुद्धका कारबाहीका साथै नियन्त्रणका अन्य प्रयाससमेत हुँदै आएका छन्। विगत लामो समयदेखिका यस्ता कानुनी एव संस्थागत प्रयास हुँदै आएको भए पनि भ्रष्टाचार नियन्त्रणका क्षेत्रमा अपेक्षित सफलता हासिल हुन सकेको छैन। यसबाट मुलुकको समग्र विकास गतिशील हुन नसकेको अवस्था एकातर्फ छ भने अर्कातर्फ सरकारप्रतिको जनविश्वास मजबुत हुन सकेको छैन। यस सन्दर्भमा भ्रष्टाचारविरुद्धका परम्परागत विधि, प्रक्रिया, संरचना एवं कार्य संस्कारमा परिवर्तन गरी नयाँ सोच कार्यतर्फ अग्रसर हुन जरुरी छ। भ्रष्टाचारजन्य कार्यले सार्वजनिक सम्पत्तिको हानिनोक्सानी, सदाचार र सद्भावको क्षयीकरण, विकृति, वितृष्णा र दरिद्रताको पृष्ठपोषण तथा सार्वजनिक सेवा प्रवाहको अवमूल्यन गरेको छ। मुलुकमा व्याप्त भ्रष्टाचार नियन्त्रण गरी सुशासनको अनुभूति गराउने मुख्य जिम्मेवारी राजनीतिक नेतृत्वकै हो। सत्तामा रहेका वा नरहेका राजनीतिक नेतृत्वले समाजका सबै संयन्त्रलाई सक्रिय गराई भ्रष्टाचार नियन्त्रण अभियानलाई गतिशील गराउनु अपरिहार्य छ। भ्रष्टाचारका लागि घर, परिवार र समाजबाट उत्प्रेरणा प्राप्त भइरहेकाले यसको नियन्त्रण गर्ने कार्यमा व्यक्ति, परिवार, समाज नै सक्रिय हुन आवश्यक छ। सरकारको प्रतिनिधिमूलक सीमित कानुनी कारबाहीले मात्र स्थानीय तहसम्मको भ्रष्टाचार नियन्त्रण गर्न नसकिने तथ्य स्पष्ट छ। भ्रष्टाचारविरुद्धको एकोहोरो उपचारात्मक विधि, प्रक्रिया एवं संरचनालाई संगठित स्वरूपमा विकास हुँदै गएको भ्रष्टाचार सञ्जालले सहजै आकलन गर्ने गरेको छ। भ्रष्टाचार गर्नेगराउने व्यक्ति एवं समूहको जमात ठूलो भएको साथै यसमा सार्वजनिक जिम्मेवारीमा रहेका पदाधिकारीलगायत बिचौलिया, राजनीतिक कार्यकर्ता, विकास निर्माणमा सहभागी व्यक्तिसमेतको सहकार्य हुने गरेको छ। पछिल्लो समयमा मूलत: मिलिभगत शैलीमा भ्रष्टाचार छद्मभेषी स्वरूपबाट संगठित रूपमा सार्वजनिक स्रोतसाधन व्यक्ति वा समूहको गर्नेगराउने प्रवृत्ति विस्तार हुँदै गएको छ। यस प्रवृत्तिका कारण मुलुकको मौजुदा दण्डात्मक प्रयास अपेक्षित रूपमा प्रभावकारी हुन नसकेको महसुस गरिएको छ। भ्रष्टाचार समाजका सबै क्षेत्रमा व्याप्त भएको छ र यसबाट समाजका हरेक क्षेत्रले हानिनोक्सानीका साथै पीडा बेहोर्नु परेको छ। भ्रष्टाचारजन्य कार्यले सार्वजनिक सम्पत्तिको हानिनोक्सानी, सदाचार र सद्भावको क्षयीकरण, विकृति, वितृष्णा र दरिद्रताको पृष्ठपोषण तथा सार्वजनिक सेवा प्रवाहको अवमूल्यन गर्ने गरेको छ। यस सन्दर्भमा भ्रष्टाचार नियन्त्रणका लागि राज्यका सबै संयन्त्र मूलत: स्थानीय तहका सामाजिक संघसंस्था, सञ्चारकर्मी, उपभोक्ता समिति, नागरिक समाजलगायतका राज्यप्रति जिम्मेवारी भएका सम्पूर्ण नागरिकको क्रियाशीलता जरुरी छ। भ्रष्टाचारजन्य कार्यलाई उत्साह प्रदान गर्ने वा नियन्त्रण गर्ने मुख्य भूमिका समाजमै रहेका कारण भ्रष्टाचारको मुख्य जड कमजोर गराउन समाजबाटै अग्रसरता हुनु जरुरी छ। भ्रष्टाचार हुने स्थानबाटै भ्रष्टाचारजन्य कार्य रोक्नु अपरिहार्य भएकाले यस्ता क्षेत्रको पहिचान एवं कारण खोजी नियन्त्रणमा लाग्नुपर्ने भएको छ। यस सन्दर्भमा सबै सार्वजनिक निकायमा राष्ट्रिय सदाचारको विकास गर्न राष्ट्रिय नैतिकता र निष्ठासम्बन्धी कानुन निर्माण गरी कार्यान्वयनमा ल्याउने, भ्रष्टाचार हुने जोखिमपूर्ण क्षेत्रहरूको पहिचान गरी प्रचारप्रसार गर्ने, सार्वजनिक निकायहरूले आफ्नो आन्तरिक आचरण एवं अनियमितता नियन्त्रण प्रणाली तर्जुमा वा पुनरावलोकन गरी कार्यान्वयनमा ल्याउने, अख्तियार दुरूपयोग अनुसन्धान आयोगलगायतका संस्थाहरूको भ्रष्टाचारविरुद्धका रणनीतिसमेतलाई अनुसरण गरी कार्ययोजना बनाई लागू गर्नेजस्ता निरोधात्मक उपाय अवलम्बन गर्न सकिने हुन्छ। यसका अतिरिक्त हरेक सार्वजनिक निकायमा सदाचार युनिट गठन गरी एकजना सदाचार अधिकृत तोक्ने, सार्वजनिक खरिद एकाइ गठन एवं उक्त एकाइको कार्यको निगरानी गर्ने, भ्रष्टाचारको उच्च सम्भावना भएका निकायहरूको कामको नियमित निगरानीका लागि भ्रष्टाचार नियन्त्रणको जिम्मेवारी भएका निकाय सक्रिय हुने, जनसम्पर्क बढी हुने निकायहरूको सेवा तथा सेवा प्रवाहको प्रक्रियाबारेमा विद्युतीय पहुँचयोग्य नागरिक बडापत्र, डिस्प्लेलगायतका माध्यमबाट जानकारी गराउने कार्यलाई प्राथमिकता दिइनुपर्छ। भ्रष्टाचारको उच्च सम्भावना भएका क्षेत्रको पहिचान वा जानकारी स्थानीय तहका सेवाग्राही वा सरोकारवालालाई हुने भएकाले यस्ता क्षेत्रमा नागरिक निगरानी बढाउन अत्यावश्यक छ। स्थानीय तहका राजनीतिक नेतृत्व वा नागरिक समाजको नेतृत्वमा सञ्चारकर्मी, उपभोक्ता समितिलगायतको संयुक्त निगरानी संस्था विकास गरी यस कार्यलाई प्रभावकारी गराउन सकिने हुन्छ। उपचारात्मक कार्यढाँचामा केन्द्रित भएको मुलुकको भ्रष्टाचार नियन्त्रणको प्रयासबाट अपेक्षित उपलब्धि हासिल हुन नसकेको तथ्य सर्वस्वीकार्य छ। ट्रान्सपरेन्सीे इन्टरनेसनल नेपालले सार्वजनिक गरेको सुशासनसम्बन्धी आवधिक प्रतिवेदनले नेपाल सन् २०१७ मा १२२ औं स्थानमा रहेकोमा सन् २०१९ मा १२४ औं स्थानमा रहेको देखाउनुले मुलुकमा सुशासनको अवस्था कमजोरै रहेको स्पष्ट गरेको छ। व्यवस्थापिकासंसद्, संसदीय समितिका पदाधिकारी, प्रदेशसभाका सांसद एव पदाधिकारी भ्रष्टाचारविरुद्धका कानुन निर्माण एवं नियन्त्रण कार्यक्रममा सचेत र सक्रिय हुनुपर्ने, प्रधानमन्त्री एवं मन्त्रिपरिषद्को कार्यालयलगायत वडास्तरसम्मका सबै सार्वजनिक निकायले कार्य सञ्चालनका सन्दर्भमा पालना गर्नुपर्ने आचरणलगायतका कानुनी प्रावधानको निर्माण वा पुनरावलोकन गरी प्रभावकारी रूपमा कार्यान्वयनमा ल्याउनुपर्ने जरुरी भएको छ। साथै स्थानीय तहका सार्वजनिक जिम्मेवारीमा रहेका राजनीति वा प्रशासनिक पदाधिकारीले स्थानीय तहका सार्वजनिक सेवा प्रवाह वा सार्वजनिक विकास निर्माणको निगरानी, कामको परिमाण एवं गुणस्तर, भुक्तानी प्रक्रियालगायतका कार्यको नियमित जानकारी, निगरानी र आवश्यकताअनुसार नियन्त्रण गर्ने कार्यलाई संस्थागत गराउन आवश्यक छ। यसबाट सामाजिक स्तरमै रहेको भ्रष्टाचारको जड क्रमश: कमजोर हुँदै जाने तथ्यमा विश्वस्त हुन सकिन्छ। भ्रष्टाचारविरुद्धका मौजुदा कानुनी प्रक्रिया वा संरचनागत क्रियाशीलताका विरुद्धमा सहज जित निकाल्दै आएका भ्रष्टाचारी छोटो समयमा राज्यको स्रोत साधनमा हालिमुहाली गर्न सफल भएका छन्। भ्रष्टाचारीविरुद्धमा समाजको मौनताले समेत यसमा थप टेवा दिएको छ। यस सन्दर्भमा भ्रष्टाचारविरुद्धका निरोधात्मक कार्यलाई पनि सँगसँगै सामान्तर रूपमा प्रभावकारी गराउन आवश्यक छ। यसका लागि मूलत: स्थानीय स्तरसम्मका सार्वजनिक निकायहरूले आफूअन्तर्गत वार्षिक कार्यक्रम तर्जुमा गर्दा सुशासन प्रवद्र्धनका कार्यक्रम समावेश गर्नुपर्ने, हरेक निकायमा अनिवार्य रूपमा सदाचार सम्पर्क विन्दु तयार गर्ने, निकाय प्रमुखको संयोजकत्वमा आफ्नो कार्यक्षेत्रमा हुने सार्वजनिक खरिद एवं विकास निर्माणको निगरानी गर्ने र प्रतिवेदनसहित समीक्षा गर्ने संस्थागत प्रणाली विकास गर्ने कार्यलाई प्राथमिकता दिन आवश्यक छ। साथै अख्तियार दुरूपयोग अनुसन्धान आयोगलगायत सुशासन प्रवद्र्धन क्षेत्रमा कार्य गर्ने सरकारी, गैरसरकारी एवं सामाजिक संघसंस्थासँग भ्रष्टाचारविरुद्धका कार्यक्रम, छलफल, चियोचर्चो र आवाज चर्काउने कार्यमा सहकार्य गर्नु जरुरी छ। भ्रष्टचारजन्य कार्यको सूचना संकलन, भ्रष्टाचारबाट कमाएको सम्पत्तिको सामाजिक परीक्षण एवं त्यसको सूचना नजिकका सञ्चारकर्मी एवं निगरानी गर्ने निकायमा पुर्याउने कार्यलाई प्रभावकारी गराउनुपर्छ। यसका लागि भ्रष्टाचार नियन्त्रण गर्ने जिम्मेवार निकायहरूको अग्रसरता एवं सहकार्यमा राज्यका स्थानीय संयन्त्र बढी क्रियाशील हुन आवश्यक छ। भ्रष्टाचारविरुद्धको उपचारात्मक प्रयासबाट मात्र भ्रष्टाचार नियन्त्रण गर्न नसकिने तथ्य यथार्थ हो। मुलुकमा भ्रष्टाचारीलाई गरिने सजाय कमजोर भएको साथै अकूत सम्पत्ति कमाई समाजमा रवाफी जीवन निर्वाह गर्ने प्रवृत्ति बढेको सन्दर्भमा भ्रष्टाचार नियन्त्रण गर्ने रणनीतिमा सामयिक सुधार गर्नु जरुरी छ। विकास निर्माण कार्यमा आयोजना प्रमुख, निर्माण व्यवसायी, प्राविधिक कर्मचारीसमेतको मिलेमतोमा कमिसनलगायतका भ्रष्टाचारजन्य कार्य वृद्धि हुँदै गएका छन्। साथै पेसा, व्यवसायका माध्यमबाट सेवा केन्द्रमा बिचौलियाको अस्वाभाविक संलग्नता बढी घुस लिनेदिने कार्य सहज र संगठित हुँदै गएको छ। यस सन्दर्भमा भ्रष्टाचारविरुद्धका मौजुदा कानुनी एवं संस्थागत प्रयास अपर्याप्त भएको महसुस गरिएको छ। भ्रष्टाचारका समस्या साझा समस्या भएको साथै यसको असर मुलुकको हरेक क्षेत्र र सामान्य नागरिकसम्म पुग्ने भएकाले वडा क्षेत्रसम्म भ्रष्टाचारविरुद्धको सरकारी एवं गैरसरकारी संस्थागत प्रयास प्रभावकारी हुन आवश्यक छ। वडा तहसम्मका प्रत्येक सार्वजनिक निकायले सदाचार एवं नैतिक अनुशासनका लागि आफूलाई सदाचार राख्ने साथै आफ्ना क्षेत्रका सरोकारवाला निकायसमेतलाई क्रियाशील गराउन कानुनी एवं संस्थागत प्रयास थाल्न अत्यावश्यक छ। यसका लागि स्थानीय राजनीतिक संस्थाहरूको इमानदार अग्रसरता जरुरी छ।"
सन्दीप लामिछाने पाकिस्तान सुपर लिगको ड्राफ्टमा,"काठमाडौं : नेपालका लेग स्पिनर सन्दीप लामिछाने पाकिस्तान सुपर लिग (पिएसएल) को ड्राफ्टमा पर्न सफल भएका छन् । यस वर्ष हुने छैटौँ संस्करणको प्रतियोगिताका लागि पिएसएलले मङ्गलबार लामिछानेसहित २५ विदेशी खेलाडीलाई प्लाटिनम श्रेणीमा राखेको छ । प्लाटिनम प्रतियोगिताकै महङ्गो श्रेणी हो । प्लाटिनम श्रेणीमा पर्ने खेलाडीको पारिश्रमिक न्यूनतम एक लाख ४७ हजार अमेरिकी डलर ९रु एक करोड ७२ लाख० देखि अधिकतम दुई लाख १८ हजार अमेरिकी डलर दुई करोड ५५ लाख तोकिएको छ । पिएसएलको ड्राफ्टको प्लाटिनम श्रेणीमा नेपालका लामिछानेसँगै रासिद खान, डेभिड मिल्लर, क्रिस गेल, लेन्डन सिमन्स, कार्लोस ब्रेथवेट, डेविड मलान, मुजिब उर रहमानलगायत विश्वकै चर्चित खेलाडी पर्नुभएको छ । एउटा टोलीले तीन खेलाडी प्लाटिनम श्रेणीबाट लिन पाउने व्यवस्था गरिएको छ । यस्तै डाइमण्ड श्रेणीबाट तीन, गोल्डनबाट तीन, सिल्भरबाट पाँच र इमर्जिङबाट दुई खेलाडी राख्न पाउने प्रावधान छ । पिएसएलका लागि खेलाडी छनोट यही पुस २६ गते गरिनेछ । ड्राफ्टमार्फत प्रतियोगितामा सहभागिता जनाउने छ टोलीले खेलाडीको चयन गर्नेछन् । यस वर्षको पिएसएल आगामी मार्चमा हुनेछ । लामिछानेले सन् २०१९ मा लाहोर टोलीमा अनुबन्ध भइ पिएसएल खेल्नुभएको थियो । उनी हाल बिगबास लिग खेल्ने क्रममा अष्ट्रेलियामा छन्।रासस"
प्रधानसेनापति ट्रफी खेलकूद प्रतियोगिता सुरु,"काठमाडौं : स्वास्थ्यका लागि खेलकूद, राष्ट्रका लागि खेलकूद नारासहित प्रधान सेनापति ट्रफी खेलकूद प्रतियोगिता, २०७७ बुधबारदेखि सुरु भएको छ। नेपाली सेनाको भद्रकालीस्थित मुख्यालय जङ्गी अड्डामा सुरु भएको उक्त प्रतियोगिताको नेपाली सेनाका प्रधानसेनापति पूर्णचन्द्र थापाले उद्घाटन गरे। उद्घाटनको दिन बुधबार पुरुष र महिलातर्फ १०० मिटर तथा आठ सय मिटरतर्फका खेल सम्पन्न भएका छन्। पुरुष १०० मिटर दौडमा मध्यपश्चिम पृतनाका प्यूठ धर्मेन्द्र सिंह पहिलो भए। उनले सो दौड १० दशमलव ७८ सेकेन्डमा पूरा गरे। सो स्पर्धामा मध्य पृतनाका सिपाही दिपक विश्वकर्मा दोस्रो तथा १४ नम्बर बाहिनी अड्डाका सिपाही दिवश विष्ट तेस्रो भए। विश्वकर्माले सो दौड १० दशमलव ८२ सेकेण्ड तथा विष्टले १० दशमलव ८२ सेकेण्डमा पूरा गरे। यस्तै महिला १०० मिटर दौडतर्फ १६ नम्बर बाहिनी अड्डाकी गनर करुणा लामिछाने पहिलो भइन। उनले सो दौड १३ दशमलव ४३ सेकेन्डमा पूरा गरिन्। सो स्पर्धामा पूर्वी पृतनाकी सिपाही मनिषा विक दोस्रो तथा मध्य पृतनाकी सिपाही विपना थारु तेस्रो भए। विकले उक्त दौड १३ दशमलव ५९ सेकेण्ड तथा थारुले १३ दशमलव ६७ सेकेण्डमा गरे। यसैगरी पुरुष आठ सय मिटर दौडमा उपत्यका पृतनाका सिपाही सुदीप शाह पहिलो भए। उनले सो दौड दुई मिनेट शून्य दशमलव ३३ सेकेण्डमा पूरा गरे। उक्त स्पर्धामा सुदूरपश्चिम पृतनाका सिपाही सुनिल सुनार दोस्रो तथा मध्य पृतनाका सिपाही बुद्धराम तामाङ तेस्रो भए। सुनारले सो दौड दुई मिनेट शून्य दशमलव ६२ सेकेण्ड तथा तामाङले दुई मिनेट एक दशमलव १४ सेकेण्डमा पूरा गरे। यस्तै महिला आठ सय मिटर दौडमा १६ नम्बर बाहिनी अड्डाकी गनर राधिका श्रेष्ठ पहिलो भइन्। उनले सो दौड दुई मिनेट २८ दशमलव १९ सकेण्डमा पूरा गरे। उक्त स्पर्धामा मध्य पश्चिम पृतनाकी सिपाही निर्मला केसी दोस्रो तथा उपत्यका पृतनाकी सिपाही गीता विक तेस्रो भइन्। उक्त दौड केसीले दुई मिनेट २८ दशमलव ७९ सेकेण्डमा तथा विकले दुई मिनेट २८ दशमलव ९८ सेकेण्डमा पूरा गरिन्। सो अवसरमा प्रदर्शनी खेलका रुपमा समावेश गरिएको आर्चरीतर्फ रोशन नगरकोटी उत्कृष्ट घोषित भइन्। उद्घाटन समारोहमा स्वागत मन्तव्य राख्दै नेपाली सेनाका उपरथी निरञ्जनकुमार श्रेष्ठले कोरोना महामारीका कारण गत भदौमा सञ्चालन हुनुपर्ने प्रतियोगिता ढिला भएको जानकारी दिए। आगामी माघ २ गतेसम्म सञ्चालन हुने सो प्रतियोगितामा ८ पृतना, ५ मद्दती बाहिनी, एक विशेष फौज बाहिनी तथा यान्त्रिक निर्देशनालय गरी कूल १५ टोलीको सहभागिता रहेको बताए। प्रतियोगितामा एथलेटिक्स, भलिबल, सुटिङ, बास्केटबल र फुटबल खेलमा महिला र पुरुष खेलाडीले आ आफ्ना खेलमा प्रतिस्पर्धा गर्नेछन्। सबै खेल सेनाको छाउनी, भद्रकाली र लगनखेल मैदानमा सञ्चालन हुनेछन्। सेनाले २०६५ सालदेखि प्रधान सेनापति ट्रफी खेलकूद प्रतियोगिता आयोजना गर्दै आएको छ। सेनाका खेलाडीले राष्ट्रिय र अन्तर्राष्ट्रिय प्रतियोगितामा उत्कृष्ट खेल प्रदर्शन गर्दै आएको जानकारी दिँदै उपरथी श्रेष्ठले त्रिभुवन आर्मी फुटबल क्लबले हालै एशियाली फुटबल महासङ्घ (एएफसी) को क्लब लाइसेन्स प्राप्त गर्न सफल भएको उल्लेख गर्नुभयो। उक्त लाइसेन्स प्राप्त गर्ने त्रिभुवन आर्मी नेपालको एउटा मात्र क्लब हो।"
विराटनगरमा फ्लड लाइट जडान अन्तिम चरणमा,"विराटनगर : प्रदेश १ सरकारको लगानीमा विराटनगरस्थित शहीद रंगशालामा फ्लड लाइट जडानको काम अन्तिम चरणमा पुगेको छ। खेलकुदका रात्रिकालीन प्रतियोगिता सञ्चालनका लागि गत वर्ष असोजबाट फ्लड लाइट जडान थालिएको थियो। जडानपछि प्रदेश राजधानी विराटनगर चलायमान भएर खेलकुद गतिविधी बढ्ने अपेक्षा गरिएको छ। अबको केही दिनभित्रमा जडान सम्पन्न गर्ने गरी काम तीव्र गतिमा अघि बढिरहेको प्रदेश १ को सामाजिक विकास मन्त्रालयका सूचना अधिकारी षडानन्द भट्टराईले जानकारी दिए। उनका अनुसार काम सम्पन्न गर्नुपर्ने निर्माण कम्पनीको अन्तिम म्याद पुस २८ गतेसम्मको मात्रै छ। जडान अन्तिम चरणमा पुगिसकेका कारण विराटनगरले बढीमा एक साताभित्र फ्लड लाइट पाउँछ। काम धेरै बाँकी छैन, उनले भने, निर्माण कम्पनीले सकेर हस्तान्तरण गर्छ। त्यसपछि खेलकुदका रात्रिकालिन प्रतियोगिताहरु सञ्चालन गर्न सहज हुने छ। भट्टराईका अनुसार फ्लड लाइट जडानका लागि २०७६ असोज १ गते मन्त्रालय र निर्माण कम्पनी कार्की बन्धु अमर जेभी कन्स्ट्रक्सनबीच पहिलो पटक सम्झौता भएको थियो। चार करोड २९ लाख रुपैयाँमा जडान गर्ने गरी भएको सम्झौतामा दुई सय १० दिनभित्र काम सम्पन्न गर्ने उल्लेख छ। तर कोरोनाका कारण जडान कार्य केही ढिला भएको कन्स्ट्रक्सनका सञ्चालक गणेश कार्कीले बताए। उनका अनुसार कोरोनाकै कारण काम ठप्प भएपछि निर्माणको समयअवधि दोस्रो पटक भदौमा थप गरियो। फ्लड लाइट जडानका लागि शहीद मैदानको चारै कुनामा एकएकवटा ३३ मिटर अग्ला मास्ट (पोल) राखिसकिएको छ। प्रत्येक मास्टमा एक हजार वाटका २७ वटा बल्व राखिने कार्कीले बताए। मास्टमा विद्युत प्रवाहका लागि तार विछ्याउने र पोलमा बल्व राख्ने काम तीव्र रुपमा भइरहेको उनको भनाइ छ। कार्कीका अनुसार फ्लड लाइट र आवश्यक सामग्रीहरु भारतको मुम्बईस्थित ट्रान्सरेल कम्पनीबाट झिकाइएको हो। यसको जडान गर्न भारतबाटै प्राविधिकहरु झिकाइएको उनले बताए। भारतको मुम्वई, कोलकाता, सिलगुढी तथा आसामबाट प्राविधिक र कालीगढ झिकाइएका हुन्। फ्लड लाइटका लागि तीन सय केभिएको ट्रान्सफर्मर जडान प्रक्रिया पनि सुरु भएको मन्त्रालयका सचिव गोविन्दबहादुर कार्कीले जानकारी दिए। उनका अनुसार लाइट जडान प्रदेश सरकार र विराटनगर महानगरको समन्यवमा अघि बढाउने योजना थियो। महानगरले एक करोड बजेट उपलब्ध गराउने र अरु रकम प्रदेश सरकारले बेहोर्ने एक खाले सहमति थियो। तर पछि दुवै निकायबीच समन्यव अभाव भएपछि प्रदेश सरकारले मात्रै फ्लड लाइट निर्माणको काम अघि बढाएको हो। यसैबीच प्रदेश १ का आन्तरिक मामिला तथा कानुन एवं सामाजिक विकास मन्त्री हिक्मतकुमार कार्कीले निर्माणाधिन अवस्थामा रहेको फ्लड लाइटको मंगलबार शहीद रंगशालामै पुगेर अनुगमन गरेका छन्। त्यस क्रममा कार्कीले रंगशालाको प्यारापिटको मर्मत र स्तरोन्नति प्रदेश सरकारले चाँडै थाल्ने जानकारी दिए। रंगशालालाई अत्याधुनिक बनाउन संरचना निर्माणमा जोड दिँदै प्रदेशमा भएका पुराना संरचना सुधार र मर्मत गरेर खेलकदुलाई चलायमान बनाउने काममा सरकार लागेको उनको भनाइ छ।"
