शीर्षक,विवरण
भागरथी र निर्मलाको नियति कहिलेसम्म ?,"दुई वर्षयता राजधानी काठमाडौंमा डेरामा बस्दै आएका प्लस टु पढाउने शिक्षकका दुई सन्तान र परिवार पनि सँगै थिए। कलेज पढाउने उनलाई वरपरका सबैले चिन्दथे। परिश्रम पनि उस्तै गर्थे। बिहानदेखि बेलुकासम्म उनको फुर्सद हुँदैनथ्यो। श्रमअनुसार कमाइ पनि राम्रै गर्थे। समाजमा मभन्दा जान्नेसुन्ने कोही छैनन् भन्ने उनमा घमन्ड पनि थियो। अरूलाई शिक्षा दिने शिक्षक त थिए तर महिलालाई होच्याउँथे। पत्नीको भूमिकालाई गौण ठान्थे। उनकी पत्नी गृहिणी त थिइन् नै, कामकाजी पनि थिइन्। बिहान उठेर कलेज पढाउन जाने पति र स्कुल जाने सन्तानका हितका लागि खट्थिन्। चार र ६ वर्षका बच्चालाई स्कुल पुर्याएर अफिस गर्न पनि भ्याउँथिन्। कमाइ राम्रो। छोराछोरीको पढाइ राम्रो। घर व्यवहार पनि राम्रो। उनको संघर्ष देखेर वल्लोपल्लो कोठामा बस्ने प्रभावित हुन्थें। सोच्थें संघर्षशील जीवन पो राम्रो रहेछ। आजको पुस्ता शब्दमा शंका लागे वा जिज्ञासा भए सोध्ने वा शब्दकोश पल्टाउने कष्ट पनि गर्न चाहँदैन। पल्लो कोठामा बस्ने उनीसँग म नजिकिँदै गएँ। सोध्थें तपाईंले धेरै संघर्ष गरेको देख्दा खुसी लाग्छ। घरको काम भ्याउनुहुन्छ। बच्चालाई स्कुल पुर्याएर अफिस पनि जानुहुन्छ। बिहानबेलुका फुर्सद निकालेर छोराछोरीलाई लेख्नपढ्न सिकाउनुहुन्छ। हँसिली स्वभावकी उनको जवाफ थियो मलाई यस्तै जीवन मन पर्छ। उनकी छोरी बुझ्ने भइसकेकी थिइन्। स्कुल छुट्टी भएका बेला उनी घरमा बस्थिन् तर उनका बाबाममी काममा जान्थे। त्यतिबेला उनी मकहाँ आउनेजाने गर्थिन्। मसँगै बस्ने, कुरा गर्ने र खेल्ने गर्थिन्। मैले एक दिन सोधें नानी, तिमीलाई कसले माया गर्नुहुन्छ बाबा कि ममीले ? तिमीलाई नयाँ कपडा कसले ल्याइदिनुहुन्छ ? कक्षा ५ मा पढ्ने उनी निसंकोच मैले सोधेका प्रश्नको जवाफ बताउँथिन्। उनका कुरा सुनेपछि मैले महसुस गरें उनको घरपरिवारको वास्तविकता बाहिर जे थियो भित्र अर्कै रहेछ। उनका बाबाममीबीच राम्रो सम्बन्ध रहेनछ। उनकी ममी बाबाको इसारामा नचल्ने स्वभावकी रहिछन्। किनभने उनका बाबा महिलालाई दबाउनुपर्छ भन्ने पितृसत्तात्मक सोच बोकेका व्यक्ति रहेछन्, जुन उनकी ममीलाई मन पर्दो रहेनछ। सुरुमा उनकी आमाको कमाइ थिएन। उनी बाबासँगै खर्च मागेर व्यवहार चलाउँथिन्। तर पैसा दिँदा उनका बाबाले ममीलाई विभिन्न आरोप र लाञ्छना लगाउँदा रहेछन्। छोराछोरीले गल्ती गर्दा पनि उनकी ममीलाई नै दोष दिँदा रहेछन्। जरुरी कामका लागि पैसा माग्दा पनि गाली खानुपर्ने भएपछि उनी कामकाजी भएकी रहिछन्। यो त एउटा उदाहरण मात्र हो। नेपाली समाजका अधिकांश परिवारका महिलाले यस्तैयस्तै समस्या भोग्दै आएका छन्। शिक्षित परिवारभित्र त यस्तो अवस्था छ भने ग्रामीण समाजका अशिक्षित परिवारका महिलाको अवस्था कस्तो होला ? एउटी महिला पति र छोराछोरीप्रति जति समर्पित हुन्छिन्, त्यसको १० प्रतिशतजति पनि पुरुषहरू जिम्मेवारी बोध गर्दैनन्। महिलालाई गर्ने पुरुषका घटिया व्यवहार र सोच हिजो पनि थियो र आज पनि छ। सहरका महलमा बस्ने महिलाले पनि पुरुषको हेपाहा खेप्नुपरेको छ। आमा भएपश्चात् भोग्नुपर्ने पीडा त छँदै छ; त्यसमाथि पुरुषका दुव्र्यवहार र अपमान पनि भोग्न महिला विवश छन्। आज पनि पुरुषहरू महिलालाई कमजोर पात्रका रूपमा हेर्छन् र हेपिरहन्छन्। यसैले पनि महिलामाथि हुँदै आएको थिचोमिचो र अन्यायअत्याचार उत्तिकै छ। गत माघ २१ गते बैतडीकी १७ वर्षीया किशोरी भागरथी भट्टको उनकै छिमेकी दाजुभाइ पर्ने किशोर दिनेश भट्टबाट बलात्कारपछि हत्या भएको थियो। त्यसैगरी कञ्चनपुरकी १३ वर्षीया बालिका निर्मला पन्तको पनि बलात्कारपछि हत्या भएको थियो। दुई वर्षअघि उखुबारीमा बलात्कारपछि हत्या गरिएकी उनको हत्यारा को हो भन्ने अझै पत्ता लाग्न सकेको छैन। यी घटनाले के स्पष्ट हुन्छ भने यो देशमा छोरीले स्वतन्त्रतापूर्वक बाँच्न पाउँदैनन्। मुलुकमा पटकपटक राजनीतिक आन्दोलन भए। सत्ता परिवर्तन भए। सत्ता नेतृत्वमा नयाँनयाँ नेता पुगे र उनीहरूले ठूलाठूला सपना देखाए। राज्यका विभिन्न तहमा महिलाको प्रतिनिधित्व पनि भए। विज्ञान र प्रविधिले नयाँनयाँ आविष्कार गरिरहेको छ। विश्वलाई पानीपधेंरोजस्तो नजिक बनाइदिएको छ। तर महिलामाथि हेर्ने हेयपूर्ण दृष्टिकोणमा अलिकति पनि कमी आएन। पुरुषका व्यवहारमा परिवर्तन आएको छैन। आधा आकाश ओगट्ने महिला एउटै सिक्काका अर्का पाटा हुन् र उनीहरूविना हाम्रो रथ चल्दै चल्दैन त्यसैले उनीहरूलाई समान रूपमा सम्मान गर्नुपर्छ भन्ने धारणा व्यवहार कार्यान्वयन नभएसम्म महिलाले भागरथी र निर्मलाको नियति भोगिरहनुपर्नेछ।"
संसद् पुनःस्थापनाको सन्देश,"सर्वोच्च अदालतको फैसलाले युवा राजनीतिज्ञलाई पनि स्थापित हुने अवसर दिएको छ सर्वोच्च अदालतले प्रतिनिधिसभा पुनस्र्थापना गरेको छ। यो फैसलासँगै नेपालमा मौलाउँदो अलोकतान्त्रिक प्रवृत्तिको पराजय भएको छ। यसले भीर र पाखा लागेको संविधानलाई फेरि बाटोमा फर्काएको छ। यसका लागि सर्वोच्च अदालत धन्यवादको पात्र भएको छ। यसका साथै सर्वोच्चको धमिलिएको छविको निर्मलीकरण पनि भएको छ। नेपालको न्याय क्षेत्रले धेरै प्रश्नचिन्हको सामना गर्नुपरेको थियो। किनभने ट्रान्सपेरेन्सी इन्टरनेसनलले नेपालमा भ्रष्टाचारको घेरामा रहेका संस्थामध्ये न्यायालयलाई पनि सूचीकृत गरेको छ। न्याय नपाए गोर्खा जानू भन्ने रामशाहको गौरवपूर्ण गाथा भएको देशमा न्यायालय भ्रष्टाचारमा मुछिनु दुर्भाग्यपूर्ण हो। तर अहिले सर्वोच्चको फैसलाले न्यायालयले संविधान तथा कानुनको अक्षरशः पालना गर्छ भन्ने प्रमाणित गरेको छ। एक प्रकारले भन्ने हो भने यसले नेपालको न्याय तथा शंकास्पद शीर्षस्थ न्यायमूर्तिहरूलाई पनि धोइपखाली गरिदिएको छ। वाल्मीकि पहिले डाँका थिए तर पछि उनी क्रषिमा रूपान्तरण भए। त्यसकारण न्यायलाई रूपान्तर हुने पनि अवसर यस फैसलाले दिएको छ। अहिलेको आवश्यकता भनेको सबै दलको समन्वयमा सर्वदलीय सरकार गठन गर्नु हो। त्यो सरकारको जिम्मेवारी सुशासनसहित अर्थतन्त्रलाई पुनर्जीवन दिई आगामी निर्वाचन गराउनु हुनेछ, जसले देशलाई नयाँ दिशा दिन सक्छ। यस फैसलाले न्यायालय मात्र होइन नेपालको राजनीतिलाई पनि सुध्रिने सुवर्ण अवसर प्रदान गरेको छ। राजनीतिक क्षेत्र नेपालमा अलोकतान्त्रिक र अनैतिकताको चरम विन्दुमा पुगिसकेको छ। संविधानको ख्यालै नगरी प्रतिनिधिसभाको विघटन यही मौलाएको अनैतिकताको परिचायक हो। यसमा संलग्न सबै अनैतिकताको घेरामा परेका छन्। संविधानमा प्रधानमन्त्रीलाई राजनीतिक निर्णय लिन सक्ने प्रावधान नहुँदानहुँदै पनि पूर्वसभामुख, कानुनमन्त्री तथा वरिष्ठ सांसदहरूले एक अंग्रेजी कथामा वर्णित नांगो राजालाई उनका हनुमानहरूले वस्त्रले झरझुट्ट भएको भनेजस्तै वक्तव्य दिए। यस्तो हुँदाहुँदै पनि प्रधानमन्त्रीले नैतिकताका आधारमा राजीनामा दिनुपर्नेमा अझै पनि विश्वासको मत लिने कुरो सञ्चारमाध्यममा आएको छ। यो राजनीतिक मूल्यमान्यताको विरुद्ध छ। बेलायतमा युरोपेली संघमा रहनेनरहने विषयमा जनमत भएको थियो। डेबिड केमरुन संघमा रहने पक्षमा थिए। तर उनले जनमतमा ४८ प्रतिशत मत मात्र प्राप्त गरे। उनले तुरुन्तै राजीनामा दिए। हाम्रा राजनीतिज्ञ एकातिर वेस्टमिनिस्टरको वकालत गर्छन् तर सोअनुरूप आचरण गर्र्दैनन्। विश्वासको मत लिने कुरा संविधानअनुरूप हो। तर प्रधानमन्त्रीको यो कदम एकपटक नांगिएपछि फेरि वस्त्र प्रतियोगितामा भाग लिएजस्तै हो भन्न सकिन्छ। अन्य विधामा जस्तै राजनीतिमा पनि नैतिकताको आवश्यकता हुन्छ। बुद्धका समकालीन पूर्व इशा सातौं शताब्दीका चीनका दार्शनिक लाओ ज्जेले आफूलाई नगरिने व्यवहार अरूलाई गरिनु हुँदैन भनेका छन्। यति मात्र अनुशासन कायम राखेको खण्डमा नैतिकताको पालना गर्न सकिन्छ। तर आफूलाई नगरिने व्यवहार अरूलाई गरेर नेपालमा अनैतिकताले राजनीतिमा प्रवेश गर्यो। यसको ज्वलन्त उदाहरण प्रधानमन्त्रीले अरूलाई देखाएको अनादरपूर्ण व्यवहार हो। उनी आफूलाई सबैले आदार गरून् भन्ने चाहन्छन् तर अरूलाई तिरस्कार गर्न पछि पर्दैनन्। भर्खरै केही दिगभ्रमित बुद्धिजीवीले बेरोजगार युवालाई अल्मलाएको उनले दोषारोपण गरेका थिए। यसले ग्रीसमा सुकरातलाई युवालाई भ्रष्ट बनाएको अभियोग लगाएर हेमलक विष पान गराएर मृत्युदण्ड दिएको स्मरण गराउँछ। प्रतिनिधिसभा विघटनले अस्थिरता ल्याउँछ भनेर स्यालले ब्वाँसो आएको हल्ला फिँजाएजस्तै अझै पनि हल्ला फैलाइँदै छ। हो, २०५६ सालको संसद् विघटनपछि देशमा अस्थिरता गाजिएको हो। तर यसमा त्यतिबेलाका राजनीतिज्ञको हात छ। राजनीतिज्ञहरू यति कलंकित भइसकेका थिए कि २०५९ सालको निर्वाचनमा गिरिजाप्रसाद कोइराला प्रधानमन्त्रीको उम्मेदवारका रूपमा आफूलाई खडासम्म पनि गर्न सकेनन्। अन्ततः कृष्णप्रसाद भट्टराईलाई प्रधानमन्त्रीको उम्मेदवार बनाएर कांग्रेसले निर्वाचनमा विजय हासिल गरेको थियो। त्यसकारण आउँदा दिनमा राजनीतिज्ञले यसबाट पाठ लिनुपर्छ। राजनीतिज्ञले स्वार्थलाई परित्याग गरे अस्थिरता सिर्जना हुँदैन। त्यसै भन्ने हो भने त फेरि निर्वाचन भएको भए पनि बहुमत नहुने सम्भावना जिउँदै थियो। त्यतिबेला पनि राजनीतिक दलले मिलेर सरकार बनाउनुपर्ने हुन जान्थ्यो। प्रतिनिधिसभाको पुनस्र्थापना हुँदा अस्थिरता हुने भए निर्वाचनपछि पनि अस्थिरता हुने नै थियो। त्यसकारण यो भनाइ सर्वथा अनुचित छ। यस फैसलाले युवा राजनीतिज्ञलाई पनि स्थापित हुने अवसर दिएको छ। विघटनको विरुद्धमा विभिन्न युवाले प्रदर्शन गरे। त्यसमध्ये रामकुमारी झाँक्री सबैतिर छाइन्। अब नया पुस्ताका युवायुवतीलाई बागडोर जिम्मा लगाउने समय आएको छ। सबै दलका ६० नाघेका नेताले यो कुरा सोच्नुपर्ने भएको छ। यसको अर्थ सबै ६० वर्ष कटेका नेता असामयिक हुन् भनेको होइन। नेपाली कांग्रेसका रामचन्द्र पौडेलले निःस्वार्थ अडान लिए। उनी प्रधानमन्त्री पनि हुने होइनन्। किनभने उनी अहिले सांसद छैनन्। मन्त्री हुने उनको समय गइसक्यो। तर पनि सभापति शेरबहादुर देउवाको गाली, खप्की खुलैरूपमा खाएर पनि उनले संविधान, देश र जनताका लागि आफ्नो विचार प्रकट गरिरहे। फेरि युवा हुँदैमा राजनीतिमा सुयोग्य पनि हुइँदैन। उदाहरणका लागि ओलीको समर्थनमा रहेका युवा राजनीतिज्ञलाई लिन सकिन्छ। संविधानमा हुँदै नभएको कुरालाई आधार बनाई जनतामा भ्रान्ति फैलाउने नेताको पछि लाग्ने युवालाई देश र जनताले स्वाभाविक रूपमा पत्याउँदैनन्। त्यसैगरी प्रचण्ड, नेपाल, खनाल, भट्टराईजस्ता नेतालाई पनि यो आन्दोलनले पुनर्जीवन दिएको छ। तर आगामी दिनमा उनीहरूको कस्तो रबैया हुन्छ, यो हेर्नै बाँकी छ। अहिलेसम्म अवमूल्यन भएका मूल्यमान्यतालाई नवीकरण गर्ने अबको समय हो। तर आधाआधा गरेर उत्तरदायित्वको गरिएको बाँडफाँटले पहिलेकै विकृतिको सम्झना दिलाउन खोजेको छ। आरम्भमा यसो गर्नु ठिकै होला तर यसपछि मानिसको सक्षमताका आधारमा जिम्मेवारी दिइनुपर्छ। त्यस्ता व्यक्ति दलभित्रको नहुन पनि सक्छन्। उदाहरणका लागि जवाहरलाल नेहरूले संविधान बनाउनका लागि आफ्नो दलमा नभएका अम्बेडकरलाई कार्यभार दिएका थिए। काम कस्तो हो र यसमा को योग्य हुन्छ त्यसअनुसार कार्य विभाजन हुनुपर्छ। यस क्रममा विभिन्न संघसंस्थाले सकारात्मक योगदान गरे। त्यसमध्ये नागरिक समाज पनि एक हो। यसले विगतमा पनि देश निर्णायक मोडमा पुगेका बेलामा सही दिशानिर्देश गरेको थियो। तर यसले आन्दोलनको लक्ष प्राप्त भएपछि कुम्भकर्णजस्तै सुषुप्त अवस्थामा रहने गरेको छ। तर नागरिक आन्दोलन निरन्तर चलिरहनुपर्छ। पलपलमा देशले बाटो हराएको बेला यसले मार्गनिर्देशन गर्नुपर्छ। आउँदा दिनमा यस दिशातर्फ उन्मुख नागरिक आन्दोलन भइदिए देश र जनता सबैलाई लाभदायक हुने थियो। अब के हुन्छ भन्नेबारे स्वाभाविक रूपमा जनताले चासो देखाइरहेका छन्। अब त्यही हुनुपर्छ, जो संविधान तथा कानुनमा लेखिएको छ। यसअनुसार सर्वोच्च अदालतले जस्तै निर्वाचन आयोगले पनि नेकपाका बारेमा निर्णय लिइसक्नुपर्ने थियो। त्यो भएको भए नेकपाका दुई गुटमध्येको आधिकारिताका बारेमा थाहा हुने थियो। धारा ७६ लाई भाषा तथा भाव दुवैमा पालना गरिनुपर्छ। सम्भवतः यसअनुसार नेकपाको एक घटकको नेतृत्वमै सरकार बन्छ होला। अहिले कांग्रेसको नेतृत्वमा सरकार बन्ने हल्ला पनि राजनीतिक नेपथ्यमा गुन्जिरहेको छ। देउवा फेरि प्रधानमन्त्री हुने र ज्योतिषीको भविष्यवाणी मिल्न आटेको लख पनि धेरैले काटेका छन्। किन्तु कांग्रेसले नेकपाका दुई घटकका सांसद बढी हुँदाहुँदै सरकारको नेतृत्व गर्नु भनेको २०५६ सालमा प्रतिनिधिसभाको पुनस्र्थापनापछि राप्रपाको नेतृत्वमा सरकार बनाएजस्तै हो। त्यसकारण कांग्रेसले सरकारको नेतृत्व गर्नुभन्दा अब बन्ने सरकारलाई सहयोग गर्नु उचित हुन जान्छ। हुन त अहिलेको आवश्यकता भनेको सबै दलको समन्वयमा सर्वदलीय सरकार बनाउनु हो। यस सरकारले आगामी दुई वर्षमा कोरोना खोप दिने तथा अर्थतन्त्रलाई पुनर्जीवन दिनेजस्ता आधारभूत समस्यालाई सम्बोधन गर्ने कार्यक्रम गर्ने र आगामी निर्वाचन गराउनेजस्ता सीमित तथा आवश्यक कार्य गर्नुपर्छ। यसले देशलाई नयाँ दिशा दिन सक्छ।"
१३ वर्षमुनिका खेलाडी छनोट गर्दै एन्फा,"काठमाडौं : अखिल नेपाल फुटबल सङ्घ (एन्फा) ले यही फागुन १८ र १९ गते वीरेन्द्रनगरमा ग्रासरुट फुटबल प्रशिक्षणका लागि १३ वर्ष मुनिका खेलाडीको छनोट गर्ने भएको छ। हाल एन्फामा आवद्ध कर्णालीका सुर्खेत र जुम्लाका जिल्ला फुटबल सङ्घअन्तर्गत सञ्चालित ग्रासरुट फुटबल प्रशिक्षणमा राष्ट्रियस्तरको प्रतिस्पर्धाका लागि खेलाडी छनोट गर्न लागिएको हो। जिल्लास्तरमा सम्पन्न प्रारम्भिक चरणको छनोटबाट सुर्खेतका २६ जना बाल खेलाडी दोस्रो चरणको छनोटमा पर्न सफल भएका छन्। कर्णाली प्रदेश फुटबल सङ्घका महासचिव गणेशकुमार कार्कीले एन्फाकै प्रशिक्षक तथा प्राविधिक टिमले २६ मध्येबाट राष्ट्रियस्तरका लागि खेलाडी छनोट गर्ने जानकारी दिए। उनका अनुसार आधारभूत तहदेखि नै फुटबलको विकास गर्न, सानै उमेरदेखि फुटबल प्रशिक्षण दिई युवा उमेर समूहको टिम बनाउने उद्देश्यले सुर्खेत र जुम्लाका खेलाडीको छनोट सुर्खेतको वीरेन्द्रनगरमा गर्न लागिएको हो। सुर्खेतमा यही फागुन १८ र १९ गते स्थानीय रङ्गशालामा खेलाडी छनोट चरण सञ्चालन हुनेछ। छनोटमा आउने खेलाडीले आफू २०६५ पुस १५ देखि २०६६ पुस १४ गतेसम्मको अवधिमा जन्मिएको जन्मदर्ताको प्रमाण पेश गर्नुपर्नेछ। जिल्ला र प्रादेशिक तह हुँदै राष्ट्रिय छनोट पार गर्ने खेलाडीलाई एन्फाले आफ्ना प्राविधिक केन्द्रमा आवासीय रुपमा राखेर पढाइ लेखाइसँगै फुटबल प्रशिक्षण दिनेछ। बालबालिकालाई आठ वर्षको उमेरदेखि नै फुटबलमा आकर्षित गर्न एन्फाको कार्यक्रम अनुसार सुर्खेत जिल्लामा पनि करीब तीन वर्षदेखि ग्रासरुट फुटबल प्रशिक्षण कार्यक्रम सञ्चालनमा छ। विभिन्न विद्यालयका उमेर समूहका खेलाडीबीच ग्रासरुट लिग पनि नियमित रुपमा सञ्चालन भइरहेको बताइएको छ।"
किसुनजी हाफ म्याराथन चैतमा,"काठमाडौ : नेपाल लोकतान्त्रिक खेलकुद संघ बागमती प्रदेशको आयोजनामा चैत २२ गते पूर्वप्रधानमन्त्री एवं नेपाली कांग्रेसका नेता स्व कृष्णप्रसाद भट्टराई (किसुनजी) को स्मृतिमा राष्ट्रिय खुला हाफ म्याराथन हुने भएको छ। संघले पहिलो पटक किसुनजीको स्मृतिमा खेलकुद प्रतियोगिता आयोजना गर्न लागेको बुधबार आयोजित पत्रकार सम्मेलनमा बागमती प्रदेशका संयोजक दीपक गुरुङले जानकारी दिए। नेपाली खेलकुदको क्षेत्रमा किसुनजीको योगदानलाई स्मरण गर्न प्रतियोगिता आयोजना गर्न लागिएको हो। आगामी दिनमा पनि यसलाई निरन्तरता दिनेछौं, गुरुङले भने। म्याराथनमा महिला र पुरुष दुवैतर्फका विजेताले जनही २५ हजार, उपविजेताले १५ हजार र तेस्रो हुनेले १० हजार रुपैयाँ पुरस्कार प्राप्त गर्नेछन्।"
