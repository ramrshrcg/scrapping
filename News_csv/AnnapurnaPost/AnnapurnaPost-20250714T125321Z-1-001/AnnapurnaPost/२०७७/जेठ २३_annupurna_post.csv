शीर्षक,विवरण
कोरोना कुचक्रको अर्थ राजनीति,"बेलायतस्थित क्याम्ब्रिज विश्वविद्यालयको जज विजनेस स्कुलले गत मे महिनाको दोस्रो हप्तातिर कोरोना महामारीको विश्वव्यापी आर्थिक असरहरूको बारेमा नयाँ आकडा प्रकाशित गर्यो। जसअनुसार आगामी पाँच वर्षमा कोभिड १९ को आर्थिक प्रभाव कम्तीमा ३३ खरब डलर (यदि सबै तत्तवहरू ठीकठाक चल्योे भने आशावादी) देखि ८२ खरब डलर (यदि अर्थतन्त्रका धेरै तत्व बिग्रियो भने निराशावादी दृश्य) हुन सक्ने आंकलन गरेका छन्। आशा गरौं कोभिड१९ को औषधि एड्सको जस्तो अर्ध नहोला। यता नेपालमा मे महिनामा तीनवटा सरकारी दस्ताबेज सरकारका नीति तथा कार्यक्रम, आर्थिक सर्वेक्षण र वार्षिक बजेट प्रस्तुत भयो। ती सबै सरकारी कागजपत्रमा कोभिड १९ को विषाणुलाई धेरैभन्दा धेरै दोष देखाएर सरकार आफू निकै चोखो प्रमाणित हुन खोज्यो। जबकि फागुनको अन्त्यसम्ममा कुनै पनि मन्त्रालयले आफ्नो वार्षिक विकासे बजेट अर्थात पुँजीगत खर्चको ५० प्रतिशत पनि खर्च गरेका थिएनन्। तर ती सबै सरकारी दस्ताबेजले कोरोना विषाणुबाट सिर्जित विविध कुचक्रहरूलाई खासै ध्यान दिएनन्। तीन महिनाभन्दा बढीको बन्दाबन्दी (लकडाउन) र आगामी दिन एवं वर्षहरूमा बालबच्चा, विपन्न परिवारलगायतका अन्य गरिब वर्ग एवं आमनागरिक कसरी गुजारा काटेका छन् वा काट्नेछन्, कम्युनिस्ट सरकारको दस्ताबेजहरूमा चिन्ताको विषय भएन। विप्रेषण कुचक्र नेपालको अर्थतन्त्रमा विप्रेषणको योगदान कम्तिमा २५ प्रतिशत देखिए पनि वास्तवमा त्योभन्दा बढी हुन सक्छ किनकि भारतबाट आउने अघोषित रकमदेखि हुण्डी व्यापारको रकमलाई कसरी समायोजन गरेको छ, त्यो स्पष्ट छैन। जे होस् गणतन्त्र घोषणा गरेको अर्को वर्षदेखि सन् २००८ मा विप्रेषणबाट करिब दुई अर्ब पचास करोड डलर आएकोमा त्यसको दस वर्षपछि २०१८ मा विप्रेषणको रकम करिब ८ अर्ब डलर हुनपुग्यो। वास्तवमा विप्रेषणको रकमले नेपाली अर्थतन्त्रको कुल आयतको दुईतिहाइ धानेको थियो र त्यो क्रम बढ्दै गएकोमा अहिले जब विप्रेषणका स्रोतहरूमा नै सुक्खा लाग्न थाल्यो तब विदेशस्थित नेपाली जमातले स्वदेश फर्कन खोज्नु नैसर्गिक अधिकार नै हो। विश्व अर्थतन्त्रमा मन्दी र मुद्रास्फितिको एउटै मार पर्यो भने दसौं लाख नेपाली स्वदेश फर्कनुपर्ने वाध्यता हुनेछ। अब विदेशस्थित नेपालीहरू स्वदेश फर्कन खोज्दा, संसद्मा प्रधानमन्त्री ओलीले प्रयोग गरेको भाषा ह्वारह्वार्ती ल्याउने वा आउन दिने हो ? भन्दै पड्किए। नेपाली नागरिक आफ्नो देश आउन खोज्दा देशका प्रधानमन्त्रीको भाषा अमर्यादित र खेदजनक त छँदैछ तर तिनै प्रधानमन्त्री हुन् जसले उनलाई तिमी भन्ने आशय प्रयोग गर्यो भनेर लामै लेक्चर दिने गर्दथे। अहिलेका नेपाली शासकहरू, खासगरी विगत १० वर्षमा तिनका रवैया र तौरतरिका उहिल्यैका अफ्रिकन हैकमवादी शासकहरूसँग मिल्दोजुल्दो देखिन्छ। उहिले जब कंगोमा राजतन्त्र थियो त्यतिखेर पोर्चुगलबाट केही पादरीहरू कंगो पुगे। अनि कंगोका किसानलाई हलोको प्रविधि प्रयोग गर्दै खेतीकिसानमा सहयोग गर्न खोजे। तर किसान हलो प्रयोग गर्न खास उत्सुक देखिएनन्। किनभने किसानले यदि हलो प्रयोग गरेर खेती उत्पादन बढाए भने पनि अन्ततोगत्वा उत्पादनमा राजाको नियन्त्रण हुने निश्चित थियो। यता कंगोमा राजाले पनि आफ्नो किसानको भलो हुने हलोप्रति खासै रुचि देखाएनन् किनभने ती राजालाई आफ्नो प्रजा युरोपतिर बेच्दा जति फाइदा हुन्थ्यो त्यति फाइदा हलोको प्रयोगबाट हुँदैनथ्यो। आजको गणतान्त्रिक कंगोमा सामाजिक तनाब छ, विद्धेष छ, भ्रष्टाचार छ, कानुनी राज्यको अभाव छ। जुन स्थिति नेपालसँगै समानान्तर पनि छ। जसरी कंगोली राजा आफ्ना प्रजा निर्यात गरेर आफ्नो आयआर्जन गर्दथे भने नेपाली राजनीतिले पनि विगत दस वर्षमा स्वदेशमा रोजगार सिर्जना गर्नुभन्दा विदेशमा दलालसँग सम्झौता गर्दै आफ्ना करिब ५० लाखभन्दा बढी नागरिकको श्रम बेच्न उद्यत हुन पुगे र आज त्यसैको कमाई खाएर रमाइरहेका छन्। जब सत्तावालहरू विपे्रषकभन्दा विपे्रषणको चिन्ता बढी गर्न थाल्छन् तब कंगोली राजाको नियत सम्झिनुपर्ने हुन्छ। विदेशमा नेपालीहरू मरुन् वा बाँचुन् सत्तावालालाई चिन्ताको विषय भएन, जबकि अधिकांश नागरिक आफ्नै खर्चमा स्वदेश फर्कन चाहन्छन्। विदेशबाट आउनेहरू सबैजना कोरोना ग्रसित हुँदैनन्। तिनीहरूको ज्ञान, सीप, प्रविधि र पुँजीको सकारात्मक प्रयोग गर्ने सरकारी नीति र कार्यक्रमको अभावलाई कसको कमजोरी ठान्ने ? देशका नेताहरू ऋण र दान थाप्न लाज माग्दैनन् तर आफ्नै नागरिकले भित्र्याउने रकमलाई सही प्रयोग गर्न नचाहने प्रवृत्तिले निम्ताएको कुचक्रलाई के भन्ने ? बजेटको संस्थागत दुश्चक्र गत वर्षभन्दा यो वर्ष हरेक नेपालीको वार्षिक आय ५१ डलरले बढेको अर्थमन्त्रीको बजेट भाषणले देखायो र त्यो ५१ मध्ये १५ डलरजति त सटही दरमा आएको उतारचढावले हुन सक्छ भने ७ डलर मुद्रास्फितिले वास्तविक क्षति पुर्यायो होला, तर त्यो कुरा पनि स्पष्ट छैन। जे होस्, वर्तमान अर्थमन्त्रीले संसद्मा पेस गरेको यो बजेट र विगतको समेत मिलाएर हेर्नुपर्दा पुराना अर्थविद् र मन्त्रीहरू जस्तै डा प्रकाशचन्द्र लोहनी, डा भेषबहादुर थापा, पशुपतिशम्शेर जबरा, डा रामशरण महत एवं डा बाबुराम भट्टराईले गर्ने टिप्पणी सायद अनौठो र फरक नहोला किनभने उहिल्यैदेखिको तौरतरिका विषयवस्तु र वितरण प्रक्रियामा सुका चाराआनामा यताउता भयो होला तर बजेटको चरित्र उस्तै हो। मनग्गे मात्रामा कनिका छरिदिने जहाँ जसले जे जति टिप्न सक्छन टिपुन्,नसक्नेहरूलाई अर्को वर्ष फेरि कनिका छरिदिने। त्यो परम्परागत निर्वाहबाट नेपालले जबसम्म मुक्ति पाउँदैन तबसम्म बजेटबाट सिर्जित कुचक्रहरू कहिल्यै पनि तोडिँदैन। सत्तावालाहरूको बजेट आफ्नै खातिर हो त्यसैले पँुजीगतको रकम बढ्नेभन्दा घट्दै जान्छ। अहिले संसारभर कोरोनाले गर्दा मानिसको व्यक्तिगतदेखि घर, पसल, व्यवसायजस्ता सुक्ष्म अर्थशास्त्र पक्ष (माइक्रो) हरू क्षतविक्षत् भइसकेका छन्। नेपालको हकमा विषाणुको चक्रव्युहमा ३६ प्रतिशत बालबच्चा कुपोषणले ग्रसित हुने भए भने तिनको मानसिक अवस्था के हुने ? त्यसरी नै ६२ प्रतिशत अनौपचारिक अर्थतन्त्रमा आ िश्रत मानिसहरू र २८ प्रतिशत गरिब घरपरिवार कोरोनाको कुचक्रबाट कसरी बचाउने भन्ने आशय बजेट भाषणमा देखिँदैन। त्यो बाहेक तथ्यांक विभागको अर्को सर्र्वेक्षणले देखाएको ११४ प्रतिशत बेरोजगारी (जुन ग्रामीण भेगमा ३३ प्रतिशतसम्म छ) लाई प्रधानमन्त्री रोजगार कार्यक्रमले समेटेको छ भन्ने हावादारी तर्क मात्र हो किनभने जब मुलुकमा अर्थतन्त्र टिकाउ राख्न विकासे बजेट अर्थात पुँजीगत खर्च घटाइन्छ अनि रोजगारी बढाउँछु भन्नुको तात्पर्य आआफ्ना कार्यकर्तालाई दलको रातो झण्डा बोकेवापत केही रकम निकासी गर्ने मात्र हो। यो वर्षमात्र पनि गत फागुनसम्म ( चैत्रबाट कोरोना बन्दाबन्दी हुनुभन्दा पहिले) मा कुनै पनि मन्त्रालयले आफ्नो मन्त्रालय अन्तर्गतका पुँजीगत खर्चको ५० प्रतिशत पनि काम गरेको रेकर्ड छैन भने विकासको चर्को नारा भाषण र रोजगार सिर्जना सबै फोस्रा गफ हुन्। सायद असारे भल पर्खेर बसेका थिए र छन् किनकि दसकांंैदेखि जेठअसारमा पुँजीगत खर्च लुट्ने बानी लागेका शासक र प्रशासक एकअर्काका परिपुरक हुने भइहाले। अब नेपाली अर्थतन्त्रको बृहत् पाटो (म्याक्रो ) का आयाम जस्तै (क) नेपालको अर्थतन्त्रको आधार (बनावट होइन) के हो ? (ख) देशमा खुद वा वास्तविक लगानी के छ ? (ग) मुलुकभर वार्षिक बेरोजगारको बनावट के कस्तो गतिमा छ ? यी विषयलाई न आर्थिक सर्वेक्षणले समेटेको हुन्छ, न बजेट भाषणले, न नीति तथा कार्यक्रमले न त योजनासम्बन्धी दस्ताबेजहरूले। मुलुकले १४ वटा पञ्चवर्षीय योजना खाइसकेको छ,अहिले भर्खर पन्ध्रौं योजानाको झ्याली पिटिँदैछ। परन्तु नेपाली अर्थतन्त्रको आधार के भनेर किटान गर्न सकिँदैन भने त्यस्तो योजनाको के महत्तव हुन्छ ? फेरि कोरोना विषाणुबाट समग्र अर्थतन्त्र तंग्रिने क्रममा कम्तिमा ३ ५ वर्ष लाग्ने निश्चित छ भने त्यो योजना अब सन्दर्भरहित भइसकेको वा तुहिसकेको छ। देशको अर्थमन्त्रीको अर्थतन्त्र बचाउनुपर्ने पहिलो कर्तव्य हो तर यो बजेटले नेपाली अर्थतन्त्र बचाउनेभन्दा पनि आर्थिक लाभ लिन (भाडा खान) पल्केकाहरूलाई फाइदा पुर्याउने स्पष्ट छ। यदाकदा वामपन्थीहरू भन्ने गर्दथे कि राष्ट्रिय पँुजी निर्माण गर्नुपर्छ , सायद अहिले देशमा कामरेडहरू राष्ट्रिय सम्पत्ति र स्रोत कब्जा गरेर आआफ्नो पुँजी वृद्धि गर्दै हुनुहुन्छ। ०४५ ४६ सालभन्दा अगाडि काठमाडौंको रत्नपार्क वरिपरि कुनै जस्ताको पातामा महेन्द्र शाहको भनाइ लेखिएको थियो पहिला आफू बनौं अनि देशलाई बनाऊँ अहिले नेपाली राजनीति खासगरी सत्तावालाहरू राज्यको शोषण गर्दै आफू बन्ने अभियानमा हुनुहुन्छ। तर पनि जनतामा समाजवाद आउँदैछ भन्न पनि भ्याउनु भएको छ। त्यसैले होला देशमा समाजवाद छर्न भनेर सांसदहरूलाई सालिन्दा करोडौं दिने अर्थमन्त्रीले मुलुकका किसान देखेनन्, जबकि लकडाउनमा पाँचखालदेखि पूर्वी तराई अनि चितवनदेखि नेपालगन्जका किसान आआफ्नो उपज खेतमा नै कुहाउन बाध्य भए भने भारतीय दाल तरकारी निर्वाध ढंगले काठमाडौं पुग्यो। अहिले कम्युनिस्टहरू झुर कृषिमा क्रान्ति गर्दैछन् तर ती उत्पादन बढाउने अथवा त्यसकोे निम्ति पूर्वाधार,बजार र आपूर्ति सञ्जालको संरचना सुरु वा विकास गरेर होइन कि अरूको जग्गा हड्पेर (बालुवाटार ? ), बिचौलिया वर्गको स्थापना गरेर र भारतीय खाद्यान्नमा निर्भर रहेर। यदि वास्तविक ढंगले खाद्यान्नमा आत्मनिर्भर हुन सकियो भने मात्र भारतीयसँग मजासँगै पङ्खे जुरेली खेल्न सकिन्छ, तर त्यसको निम्ति वर्तमानको योजना र त्यसको यावत् संयन्त्रको अन्त्य आवश्यक हुन्छ। भारतीय आलु र चिनियाँ प्याज खाएर न कृषिक्रान्ति हुन्छ न त समाजवाद नै आउँछ। तसर्थ कोरोना दुश्चक्रबाट बच्न नयाँ रणनीतिगत नीति तथा कार्यक्रम स्थानीय सरकारको तहमा आवश्यक हुन्छ जसले अर्थतन्त्रको आधार निर्माण गर्न सक्नेछन्। कोरोनापछिको स्वावलम्बी अर्थतन्त्र निर्माणमा आगामी पाँच वर्षभित्र सम्पूर्ण स्थानीय सरकारहरूलाई संस्थागत रूपमा कृषि र बनमा आधारित कृषितन्त्र (जसअन्तर्गत सिँचाइ, बन, पशुपक्षीको निम्ति यावत् बजार एवं आपूर्तिको राष्ट्रिय सञ्जाल) को थालनी विकास विकसित गर्ने अवसर थियो, तर कामरेडहरूले त्यसो गर्न चाहेनन्। भोको पेटले भाइरस र भाषण पचाएर समृद्धि आउने भए देशमा भोकमरी, हत्या र आत्महत्या किन बढ्दै गएको कामरेड महोदय ? अब के कृषिमन्त्रीले किसान क्रेडिट कार्ड आफ्नो मौलिक कार्यक्रम हो भनेर भन्न सक्छन ्? अर्थमन्त्रीसँग त सो कार्यक्रमको लागत र प्रतिफल होला, तर सार्वजनिक गरेनन्। माननीयज्यूहरूले सायद सक्कलबमोजिम् नक्कल बजेटतन्त्र कसको निम्ति कतिञ्जेल चल्छ भनेर सोध्ने हिम्मत पनि गर्दैनन् ? कृषिमा आत्मनिर्भर नभई कुनै देशले उन्नति गरेको छैन। अझै पनि समय छ त्यो बजेटलाई पूर्ण रूपान्तरण गर्दै कृषिका यावत् पक्ष समेटेर स्वावलम्बी अर्थतन्त्र निर्माण गर्ने। भलै सिंगापुरमा खेतीपाती नहोला, तर त्यहाँजति निजी सम्पत्तिको अधिकार, संस्थागत् सुरक्षा र क्षमतावान संस्थानहरू छन्, संरक्षित छ, अन्यत्र छैन, त्यसैले त्यो देश धनी छ। नेपाल सरकार र सञ्चार जगत्ले कोरोनाका अवश्यंभावी दृश्य परिणामका बारेमा जे जसरी अवमूल्यन गर्दैछन् त्यो नेपालको निम्ति हितकारी छैन। संसारलाई चपेटेको भाइरसलाई लिएर प्रधानमन्त्रीले चिनियाँ भाइरस राम्रा,तर भारतीय भाइरस नराम्रा जस्ता अशोभनीय भाषा प्रयोग गर्नु उनको आफ्नो हैसियतअनुसारको बोली होला तर संसद्चाहिँ त्यसको उपयुक्त थलो होइन। भोको पेटले भाइरस र भाषण पचाएर समृद्धि आउने भए देशमा भोकमरी, हत्या र आत्महत्या किन बढ्दै गएको कामरेड महोदय ? दस वर्ष लामो अवधि नहोला तर गणतान्त्रिक नेपालमा तन्त्र परिवर्तन भए पनि शासनशैलीमा जनताले कुनै भिन्नता अनुभव गरेको पाइँदैन। विगत १० वर्षमा कम्युनिस्टहरूले सात वर्ष र कांग्रेसले तीन वर्ष शासन गरे पनि विगत १५१६ वर्षदेखि कम्युनिस्टहरू अविछिन्न ढगंले सत्तामा छन्। त्यसअनुरूप देशमा गरिबी उन्मूलन भइसक्नुपर्ने थियो तर नेपालको गरिबी नेपालभित्रको उद्यमशीलताभन्दा पनि विदेशी जागिरमा निर्भर हुने गरेको छ र आज कंगोमा समेत नेपालीहरू पुगेकै छन्। तसर्थ, ती परम्परागत बजेट र योजनासिर्जित दुश्चक्रहरू निरन्तर चलिरहन्छन्। ओम्नीदेखि यती समूहहरूको दानापानी गरिबहरूको पेटमा पुगेको छ र तिनका निम्ति बजेट र योजना ल्याउने ?"
रुकुम नरसंहारले दिएको सन्देश,"प्रेम र जीवन एकअर्काबीच पर्यायवाची गठजोड हुन्। प्रेम नहुँदो हो त मानव जीवनको के अर्थ हुन्थ्यो ? प्रेमको अनुरागले नै सृष्टिको अस्तित्वलाई डोर्याइरहेको छ आजसम्म। नवराज र सुषमाले पनि प्रेम गरे। त्यति मात्र हैन, नेपाली समाजमा अहिलेसम्म कथित ठूला भनिएका दर्शन र पद ओगटेका व्यक्तिहरूका साहस र क्षमताभन्दा धेरै महान प्रेम गरे दुवैले। नवराजको अन्तर्जातीय प्रेमलाई सार्थक बनाउन पहिलो पंक्तिमा साथ दिँदै ज्यानको आहुती दिन आँट गर्ने लोकेन्द्र सुनार, सन्दिप बिक, टीकाराम सुनार, गोविन्द शाही, गणेश बुढाले समाजको कुहिसकेको जातीय व्यवस्थाविरुद्घ प्रतिरोध गरे। अर्कातिर शाही थरकी ती साहसी युवती जसले जातरूपी कुरूप मान्यताविरुद्घ प्रेमरूपी धावा बोल्ने आँट गरिन्। उनी सलामकी भागिदारी छिन्। यो जघन्य हत्याकाण्डमा जीवित भए पनि मरेतुल्य र जीवनभर आहत हुनेछन् उनी। जात व्यवस्थारूपी हिन्दु समाजमा रहेको कंलक प्रथाविरुद्घ जीवन उत्सर्ग गर्ने युवालाई जति सह्राना र सम्मान गरे पनि कम हुन्छ। अत्याचारमा साक्षी किनारा अहिले आम वृत्तमा एउटा प्रश्न उठेको छ गैरदलित प्रभावशाली युवा नेताहरू किन संसद्मा बोल्दैनन् ? दलित समुदायमाथि भएका हत्याहिंसामा दलित सांसद मात्रै बोल्ने ? ताली पनि दलित सांसद मात्रैले बजाउनुपर्ने ? झन् शीर्ष भनिएका नेताले त यस्ता झीनामसिना कुरामा बोल्नै भएन किनकि उनीहरू शीर्ष जो परे। उनीहरूका लागि जातीय र लैंगिक हिंसा र यसबाट सिर्जित हत्या पनि निम्नकोटीकै मुद्दा हुन्। अहिलेसम्म दलित समुदायका हत्या र हिंसामा कतिपटक संसद्को रोस्टम घेराउ भयो ? किन संकल्प प्रस्ताव बन्दैनन् ? जवाफ प्रस्ट छ। आम गैरदलित समुदायको नेताहरूलाई लाग्छ दलितमाथि हुने अत्याचार, विभेद र हिंसा स्वाभाविक र सामान्य हो। पार्टीहरूका लागि छुवाछूतका मुद्दा सामान्य सवाल हो। हैन भने अहिलेसम्म कतिवटा पार्टीले जातीय उत्पीडनका विषयमा देशव्यापी अभियान चलाए ? जनतालाई छुवाछूतविरुद्घ प्रशिक्षित गरे ? जवाफ आउँछ। भएको छैन। किनकि दलित समुदायका लागि बोल्दा न सत्तामा जाने ढोका खुल्छ, न कुनै मालदार कर्पोरेट निगमले आर्थिक सहयोग गर्छ, न कुनै राजनीतिक लाभ हुन्छ। अनि किन कसैले बित्थामा टन्टा बेहोर्छ। गत वैशाख १४ गते कास्कीका मोहन सुनारले मिडियामा भने, मलाई नस्वीकार्ने, संकटमा मेरो पक्षमा नबोल्ने समाज मलाई किन चाहियो ? प्रश्न गम्भीर छ। कास्की बाटुलेचौरमा आफ्नो भाइको मृत्युपछि महानगरपालिकाको लगानीमा बनेको किरियापुत्री भवनमा जातका कारण उनले किरिया बस्न नपाएका मात्रै हैनन्, उल्टै सो घटनामा उनलाई धम्क्याउने र आक्रमण गर्नेसम्मको काम भयो। त्यसपछि सुरु भएको प्रतिरोधको दौरान व्यक्त गरेको पीडायुक्त स्वर हो यो। कुरो सय आना ठीक छ। किनकि आफूलाई विपत् पर्दा साथ नदिने, न्यायका लागि नबोल्ने व्यक्तिलाई किन मैले सहृदयी वा आफन्त मान्नु ? त्यस्तै आफ्नो समुदायको मुद्दालाई सम्बोधन नगर्ने, न्यायका लागि अगुवाइ नगर्ने पार्टी र व्यक्तिलाई किन बोकी हिँड्नु ? वा त्यस्ता व्यक्तिलाई किन नेताका रूपमा स्वीकार गर्ने ? दुईतिहाइको दम्भमा आज उन्मत्त नेतृत्वलाई सत्तामा छेलोखेलो गर्न पाउनुमा दलित समुदायको योगदान छैन ? एघार सय दलित समुदायको बलि चढाएर माओवादीलाई कहिले प्रधानमन्त्री, कहिले पार्टी सत्तामा दाबी गर्ने मौका जुरेको हैन र ? आज कहाँ पुग्यो माओवादीले दलितका लागि उठाएका विशेषाधिकारको माग ? कुरो सीधा छ। जातीय हिंसाको पक्ष लिने, समानताविरुद्घ लाग्ने वा त्यस्ता मतियारको संरक्षण गर्ने नेता वा पार्टीलाई हामीले बोकेर हिँड्नुपर्ने बाध्यता छैन। त्यसैले उत्पीडित र दलितको समग्र मुक्तिका लागि नयाँ यात्रा र बहसको सुरुवात गर्ने बेला आयो। कुन पार्टी उत्पीडित मैत्री छ, कुन व्यक्ति न्याय र समानताका लागि बोल्छ, उनीहरूका साथ र सहयोग लिएर अगाडि बढ्ने हो। रुकुम नरसंहारको विरुद्धको संघर्ष र आन्दोलनले अब अजित मिजारसहितको शवले न्याय पाउने गरी मात्र विश्राम लिनुपर्छ। रुकुम घटनामा सामाजिक सञ्जालमा पक्ष र विपक्षमा तर्कवितर्कहरू छरपष्ट छन् भने कतिपय मौन बसेका छन्। हामीले के बुझ्नुपर्छ भने यस्तो बेला मौनता साँध्नु पनि अन्यायलाई साथ दिनु हो। आजका दिनमा एउटा प्रश्नले मथिंगल हल्लाइरहेको छ, रुकुम घटनाले कति गैरदलितलाई विचलित बनाएको छ ? युवा नेता जागृत रायमाझीको भनाइ छ। यो घटनाले कुनै गैरदलितलाई दुख्दैन, आक्रोशित बनाउँदैन भने हामीले बुझ्नुपर्छ उसको नशामा अझै जातीय व्यवस्था भरिएकोे छ। ढोँगी प्रगतिशीलताभित्र गढेको मनुवाद हरेक महिला वा दलितमाथि अत्याचारका घटनामा कुनै न पार्टी जोडिन्छ, अनि सुरु हुन्छ लेनदेनको खेलोमेलो। अनन्त पीडितका आँसु र पीडाका भेलमा न्याय हराउँछ। त्यो चाहे निर्मला बलात्कार हत्याकाण्ड होस् वा चार वर्षदेखि अस्पतालमा पल्टिरहेको अजित मिझारको शव। ०६८ पछि लगातार २३ जना दलितहरू अन्तर्जातीय विवाह, बलात्कार र छोएको निहुँमा मारिए। तथ्यहरूले भन्छ आर्थिक वर्ष ०७४७५ मा देशभरका सरकारी वकिलको कार्यालयमा दलितमाथि ज्यादतीका ४५ मुद्दा थिए। तर तीमध्ये २१ वटा मुद्दा मात्रै कसुर ठहरिए। बाँकीमा पीडकले सहजै सफाइ पाए। पछिल्लो समयमा दलित समुदायमाथि भएको जघन्य अपराधमा सत्ताधारी नेकपा पार्टीको कास्कीका जिल्ला अध्यक्ष र प्रदेशसभा सदस्य कृष्णबहादुर थापा र रुकुम चौरजहारीको ६ जनाको जातीय नरसंहारमा वडा नं ८ का अध्यक्ष डम्बर मल्लले नै अगुवाइ गरेको कुरा बाहिर आयो। सर्वहारा र दलित उत्पीडितको पार्टीको दाबी गर्ने नेकपाले यी दुवै नेताहरूको आपराधिक घटनामा संलग्नतालाई केन्द्रीय स्तरबाट कुनै माफिनामा वा छानबिनका कुरा अगाडि बढाएका छैनन्। अझ नेकपाकै वरिष्ठ नेता र पूर्वगृहमन्त्रीसमेत रहेका रुकुमका सांसद जनार्दन शर्माको संसद्मा दलितका कारण मुठभेट भएको अभिव्यक्ति जिब्रो चपाइचपाइ बोलेको शब्दावलीले प्रस्ट पारेको छ कि थप रुकुमको जातीय नरसंहारमा पनि दलित समुदायले न्याय पाउने कुरा सजिलो छैन। दलित अगुवाले आफ्नै आत्मसमीक्षा गर्न अबेर भइसक्यो रुकुम घटनापश्चात् ठूलो संख्यामा दलित समुदायले सामाजिक सञ्जालमा लेखेर, बोलेर आफ्ना पीडा साटासाट गरिरहेका छन्। बौद्घिकतामा अगाडि भएका, देशभित्र र बाहिरकाले पनि हप्तौं निदाउन नसकेको, विचलित भएको, भित्रभित्रै आक्रोशले भरिएको पीडा पोखेका छन्। सामान्य मानवीय संवेदना भएका जोकोहीलाई यस्ता निर्दौष मान्छेहरूको सामूहिक नरसंहारले उद्वेलित बनाउँछ नै, अझ दलित समुदायका व्यक्तिहरूले आफूलाई त्यही ठाउँमा राखेर हेर्ने र महसुस गर्ने हुनाले स्वाभाविक रूपमा गैरदलितलाई भन्दा उसलाई बढी पीडा हुन्छ। तर के तत्घटनामा संवेदनशील, भावुक र आक्रोशित हुँदैमा यस्ता घटना रोकिन्छ ? भावाकुल हुनु राम्रो कुरा हो तर त्यसभन्दा हजार गुणा महŒवपूर्ण छ आफ्नो दायित्व बहन गर्नु। अम्बेडकर जात व्यवस्थाविरुद्घ लड्ने ऐतिहासिक योद्घा व्यक्तित्व हुन्। तर उनी अमेरिका र बेलायतबाट विद्यावारिधि गरेर फर्केपछि आफ्नो सहज जीवन रोज्दै उच्च तहको जागिर र पद पैसाका लागि लागेनन्, बरु उनले भारत फर्केपछि दलित उत्पीडनविरुद्घ संगठन निर्माण गर्दै संघर्षको बाटो रोजे। र बाँचुञ्जेल दलित समुदायमाथिको अत्याचारविरुद्घ लडे। मुक्तिको यात्रा पक्कै सजिलो छैन। जो उत्पीडनमा छ, उसैले अगुवाइ गर्न र जोखिम लिन तयार नभए कसरी उत्पीडन अन्त्य हुन्छ। अन्य न्यायप्रेमीले त सघाउने हो। के यसका लागि दलित समुदायबाट विकसित भएका बौद्घिक र विवेक भएका मान्छेहरू अगाडि आउन तयार छन् ? हालसम्म पनि हिजोकै विष्ट बराजुको निगाहमा बाँच्ने र माग्ने समुदायको मानसिकताबाट बाहिर निस्कने आँट विकास गर्न ढिलाइ भइसक्यो। त्यस्ता जुझारु र विवेकी बौद्घिक दलित युवा जमात आजको दलित आन्दोलनले खोजिरहेको छ। विडम्बना कतिसम्म छ भने दलित समुदायकै लगानीमा जान्ने सुन्ने र समृद्घ भएपछि आफ्नो समुदायमाथिको उत्पीडनको शृखंला अन्त्यको दायित्व लिन पन्छिने कृतघ्न प्रवृत्ति बढ्दै गएको छ। आफूमाथि उठेपछि आफ्नो धरातल बिर्सनु कत्तिको न्यायिक हुन्छ ? पिँधमा रहेका दलित समुदायका व्यक्तिलाई उपेक्षा गर्दै आफ्नो समुदायलाई माथि उठाउन सिन्को नभाँच्ने प्रवृत्ति पनि हामीमध्ये ठूलो संख्यामा दलित समुदायले बोकी हिँडिरहेका छौं, जसको कठोर विश्लेषण हुन जरुरी छ। मनुवादले थोपरेको जातको भाइरसले छियाछिया पारेको दलित समुदायको सभ्यता र मर्यादाविरुद्घ हाम्रो चोटिलो प्रहार हुनैपर्छ तर जात व्यवस्थाविरुद्घ सशक्त प्रतिकारमा उत्रिराख्दा हामी सबै गैरदलितलाई घृणा गर्न सक्छौं र ? अवश्य सक्दैनौं यो मुक्तिको विकल्प पनि हुन सक्दैन। किनकि यो कुनै व्यक्तिविशेष जात र समुदायकेन्द्रित लडाइँ हैन। यो सिंगो जात व्यवस्थाले उत्पन्न गरेको संरचनागतविरुद्घको लडाइँ हो। अन्त्यमा रुकुम घटनालगत्तै न्यायका पक्षमा सचेत गैरदलित पत्रकार, लेखक, अनुसन्धानकर्तालगायतको १३१ जनाको अगुवाइमा विभेदविरुद्घ गैरदलित मौन नबसौं अभियान सशक्त रूपमा अगाडि आइरहेको छ। सयौं सचेत गैरदलित अगुवाहरू यो लाइनमा आउनु आफैंमा स्वागतयोग्य छ। गैरदलित बौद्घिक जमात देशभरिका गैरदलितलाई रुकुम घटनामा राज्यलाई दबाब उत्पन्न गर्नका लागि आह्वान गरिरहेका छन्। जात व्यवस्था हाम्रा स्वार्थी पुस्ताले थोपरेको मानव कलंक हो। कालान्तरमा यो आफैं एउटा शोषणको व्यवस्था बन्न पुग्यो। तसर्थ यसलाई हटाउन पनि न्यायप्रेमी पुस्ता सँगै नलडी सम्भव छैन। तसर्थ विभेदविरुद्घ सबै जुटौं। अबको आन्दोलन सिंगो जात व्यवस्थाविरुद्घ हुनुपर्छ। रुकुम नरसंहारको विरुद्घको संघर्ष र आन्दोलनले अब अजित मिजारसहितको शवले न्याय पाउने गरी मात्र वि श्रामलिनुपर्छ।"
नयाँ खेलाडी अनुबन्धबाट हच्कियो रियल,"म्याड्रिड : स्पेनिस महारथी रियल म्याड्रिड स्टार खेलाडी अनुबन्ध गर्ने होडमा बर्सेनि अगाडि रहने गर्दथ्यो। युरोपियन लिगमा चलेका खेलाडी किन्न माहिर रियल यस पटक हच्किएको छ। रियलले समर ट्रान्सफर विन्डोमा कुनै पनि नयाँ खेलाडी अनुबन्ध नगर्ने जनाएको छ। कोरोना भाइरसको महामारीले क्लबमा आइपरेको आर्थिक संकटका कारण रियल खेलाडी अनुबन्धमा हच्किएको हो। यसअघि रियलले इङ्लिस प्रिमियर लिग क्लबका पउल पोग्वा, फ्रान्स एवं पेरिस सेन्ट जर्मन (पीएसजी) का युवा स्टार केलियन एमबाप्पे, जर्मन क्लब बोरुसिया डर्टमन्डका अर्लिङ हालान्डलगायत खेलाडी अनुबन्ध गर्न लागेको चर्चा चलेको थियो। तर क्लबले आर्थिक समस्या निधान गर्न खेलाडी अनुबन्ध नगर्ने नयाँ निर्णय गरेको स्पेनिस समाचार माध्यमले जनाएका छन्। कोरोना भाइरसका कारण रियल आर्थिक समस्याबाट जुधिरहेको छ। रियलमा अझै धेरै स्टार खेलाडी छन्। सकभर रियल भएका खेलाडीलाई साटफेर वा बेच्न चाहन्छ। अनिमात्र आवश्यकताअनुसार नयाँ खेलाडी अनुबन्ध गर्ने सोचमा छ। रियलका एक दर्जनभन्दा बढी खेलाडी अहिले पनि युरोपका विभिन्न क्लबबाट ऋणमा खेलिरहेका छन्। उसको पहिलो प्राथमिकता तिनै खेलाडी बेच्नु हो। रियलले यही समर ट्रान्सफरमा गारेथ बेल, जेम्स रोड्रिग्वेज, लुकास भाजक्वेज, नाचो फर्नान्डेज, मारियानो डियाजलगायत खेलाडी बेच्न चाहिरहेको छ। कोरोनापछि रियलको आम्दानी पनि ह्वात्तै घटेको छ। रियलले अनुबन्धको सोच राखेका खेलाडीको मूल्य महँगो पर्ने हुनाले पनि तत्कालका लागि सम्भावना टरेको बताइएको छ। कोरोनाले निम्त्याएको आर्थिक संकट टार्न रियलले यसअघि नै आफ्ना खेलाडीको तलबमा १० देखि २० प्रतिशतसम्म कटौती गर्ने निर्णय गरेको थियो। रियलको मुख्य आम्दानीको स्रोत भनेको प्रायोजक र दर्शकको गेट मनी हो। ला लिगाका खेल बन्द (दर्शकबिना) रंगशालामा हुँदा रियलजस्ता क्लबलाई आर्थिक रूपले ठूलो क्षति पुग्नेछ। रियलले दर्शकसहितको रंगशालामा खेल्दा प्रतिखेल एक सय ५० मिलियन युरोसम्म कमाउने गर्दथ्यो। कोरोनाको संक्रमण रहेसम्म त्यो सम्भावना छैन। स्पेनिस ला लिगा जुन ११ तारिखबाट बन्द रंगशालामा सुचारु गरिने निर्णय भइसकेको छ। लिगमा अझै ११ खेल बाँकी छन्। २७ खेल सकिँदा रियल तालिकाको दोस्रो स्थानमा छ। रियलले ५६ अंक बनाएको छ। ला लिगाको नयाँ तालिकाअनुसार रियलले पहिलो खेल जुन १४ तारिख इवरसँग खेल्नेछ। शीर्ष स्थानमा रहेको बार्सिलोनाको ५८ अंक छ। साबिक विजेता बार्सिलोनाले जुन १३ तारिख मालोर्कासँग प्रतिस्पर्धा गर्नेछ।"
काभानीमाथि इन्टरको चासो,"मिलान : उरुग्वे राष्ट्रिय टोलीका प्रभावशाली स्ट्राइकर एडिन्सन काभानीलाई भित्याउन इटालियन सिरिए क्लब इन्टर मिलानले ठूलो चासो देखाएको छ। फ्रेन्च क्लब पेरिस सेन्ट जर्मन (पीएसजी) का काभानीलाई अनुबन्ध गर्न इन्टरले आकर्षक प्रस्तावसमेत गरेको छ। इन्टरले अहिले काभानीले पीएसजीमा प्रतिसिजन पाइरहेको रकममा थप साढे सात मिलियन युरो दिने प्रस्ताव गरेको हो। हाल काभानीले पीएसजीमा प्रतिसिजन १२ मिलियन युरो पाइरहेका छन्। ३३ वर्षीय काभानीलाई इन्टर मिलानले प्रस्ताव गरेको रकम इन्टरमा रोमेलु लुकाकु र क्रिस्टियन इरिक्सनले पाइरहेको रकम सरह हो। पीएसजीले हालै मात्र लोनमा खेलिरहेका इन्टरका माउरो इकार्डीसँग चारवर्षे स्थायी सम्झौता गरेपछि काभानीले पीएसजी छाड्ने इन्टरको विश्वास छ। पीएसजीले सन् २०१७ मा ब्राजिलियन स्टार नेमार र केलियन एमबाप्पेलाई अनुबन्ध गरेपछि काभानी छायाँमा पर्दै आएका थिए। गत सिजन इकार्डी लोनमा भित्रिएपछि काभानी पीएसजीको पहिलो रोजाइमै पर्न छाडेका थिए। पीएसजीले इकार्डीलाई स्थायी अनुबन्ध गरेपछि काभानीमाथि थप संकट पैदा भएको छ। सन् २०१३ मा इटालियन क्लब नापोलीबाट पीएसजीमा आबद्ध भएका काभानीको पीएसजीसँगको सम्झौता यही सिजन सकिँदै छ। यसअघि उनले गत जनवरीमै पीएसजी छाडेर स्पेनिस क्लब एट्लेटिको म्याड्रिड जान चाहेको चर्चा चलेको थियो। काभानीकी आमा बेर्टा गोमेजले पनि छोराको नयाँ गन्तव्य स्पेन हुने बताएकी थिइन्। उनीमाथि अहिले एट्लेटिको, प्रिमियर लिग क्लब म्यानचेस्टर युनाइटेड, न्युक्यासल युनाइटेडलगायत युरोप बाहिरका क्लबले पनि अनुबन्धको इच्छा देखाएका छन्। तर पनि काभानीलाई अनुबन्ध गर्ने होडमा इन्टर अगाडि देखिएको फ्रान्स र इटालीका दुवै देशका सञ्चारमाध्यमले जनाएका छन्। काभानीले पनि सन् २०२२ को विश्वकपसम्म युरोप छाडेर आफू अन्त नजाने बताउँदै आएका छन्। उनको अर्को इच्छा च्याम्पियन्स लिग खेल्ने क्लबमा मात्र जाने रहेको छ। इन्टरको प्रस्तावलाई काभानीले के गर्लान् भन्ने चासो अहिले बढेको छ। कीर्तिमानी गोलकर्ता काभानीको प्रदर्शन पीएसजीमा पनि दमदार छ। आठ सिजन पीएसजीमा खेलेका उनले पीएसजीका लागि तीन सय २१ खेल खेल्दै एक सय ९९ गोल गरेका छन्। सन् २००८ देखि उरुग्वे राष्ट्रिय टोलीका प्रमुख खेलाडी काभानीले देशका लागि एक सय १६ खेल खेल्दै ५० गोल गरेका छन्।"
