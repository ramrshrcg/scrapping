शीर्षक,विवरण
कता गइरहेको छ हाम्रो यात्रा ?,"विश्व परिस्थितिमा आमूल परिवर्तन भएको छ। शीतयुद्धको अन्त्यपछि संसार फरक शान्तिपूर्ण र राम्रो हुन्छ होला भन्ने ठानिएको थियो, जसरी पहिलो विश्वयुद्धपछि लिग अफ नेसन्सको महासन्धि र केलोग ब्रायान्ड सन्धिपछि तबउप्रान्त युद्धको त्रासदी समाप्त भएको ठानिएको थियो। तर पश्चिमी राष्ट्रहरूको लालच, साम्राज्यवादी नियत, लुटेरा प्रवृत्ति र हिंसाजन्य कूटनीतिका बीचबाट हिटलरको उदय भयो अन्तर्राष्ट्रिय शान्ति उल्लंघन गर्दै। हिटलरको भयानक जातिवाद र त्यसले सिर्जना गरेको मानवसंहार हत्या (जिनोसाइड) हिटलरको दिमागमा पलाएको रोगात्मक दृष्टिकोण थिएन, ऊ त ती विसंगतिको कार्यान्वयनकर्ता मात्र थियो। क्रिस्चियनलाई मात्र सभ्य ठान्ने दर्जनौं पादरी, युरोपेली सेता मानिस शुद्ध रगत भएका विकसित मानवीय नश्ल हुन् भनी दाबी गर्ने गोविन्युलगायतका युरोपियन मानवशास्त्रीहरू, योग्य मात्र बाँच्छ अयोग्य समाप्त हुन्छ, विकसित भएका युरोपेली मानिसले अरू असभ्य एसियाली र अफ्रिकालीलाई शासन गर्न हुने बताउने जीवशास्त्री स्पेन्सर, अमेरिका हामीले पत्ता लगाएको हो त्यसैले हाम्रो हो भन्ने कोलम्बस, अमेरिकी आदिवासीले प्रतिरोध गरे भने उनीहरूको हत्या गर्नु कानुनसंगत हुन्छ भन्ने राजनीतिक दार्शनिक जोहन लक, अमेरिकी गणतन्त्र गरिबबाट धनी योग्य मानिसलाई जोगाउने व्यवस्था हो, त्यसैले थोरै धनी मानिसले गरिबलाई नियन्त्रणमा राख्नुपर्छ भन्ने अमेरिकी संविधान लेखक मेडिसन, भारतीयहरू असभ्य भएकाले आफैं आफ्नो शासन गर्न योग्य छैनन् भन्ने जोहन स्टुवार्ट मिल र भारतीयहरू अनगिन्ती सन्तान जन्माउने खराया हुन् भन्ने चर्चिल र युरोपलाई मात्र सभ्य समाज भन्ने अधिकांश दार्शनिकले निर्माण गरेको राजनीतिक संस्कारको एउटा विकृत फल थियो हिटलरको नाजीवाद  बोट त युरोपमा मौलाएको जातिवाद नै थियो, जसले प्रथम विश्वयुद्धलाई दोस्रो विश्वयुद्धमा बदल्यो। सन् १९९२ मा जब सोभियत युनियन ढल्यो नवउदारवादले दिग्भ्रमित भएका फ्रान्सिस फुकुयामाले भने, इतिहासको अब अन्त्य भयो। शीतयुद्धपछाडि शान्ति र समृद्धिका पक्षमा मानव सभ्यताले नयाँ बाटो ग्रहण गर्ला भन्ने ठानिएको थियो, तर संसार एकल शक्तिको मातहतमा रहनुपर्छ भन्ने एक सर्वोच्च शक्तिको मागले ठाउँ लियो। बहुपक्षीय विश्व व्यवस्थाविरुद्ध अमेरिकीबेलायती नेतृत्व स्थापित गर्ने प्रयासको थालनी भयो। सिंगोपोरियन कूटनीतिज्ञ किशोर महाभुवानीका भनाइमा पश्चिमी जगत् एक्काईसौं शताब्दीको बहुपक्षीयताको यथार्थलाई बेवास्ता गर्दै परिवर्तनको बहाबमा आफूलाई समायोजन गर्न छाडेर, पश्चिमी सर्वोच्चताको अहंकारको बाटो हिँड्न थाल्यो। गोर्भाचोभसँग भएको पारमाणिक हतियार नष्ट गर्ने र नाटो शक्तिलाई पूर्वीयुरोपमा विस्तार नगर्ने सम्झौता उल्लंघन गर्दै रसियाका सीमासम्म नाटो विस्तार गर्ने काम भयो। पश्चिमी उदारवादकै फेर समात्ने र देशलाई काठमाडौंमा सीमित घरानिया अर्थशास्त्रीका गफमा देश चलाउने हो भने नेपालको स्वतन्त्रताको आयु छोटो भई हामीले अफगानिस्तानको नियति भोग्नुपर्ने छ। त्योभन्दा अझ अगाडि बढ्दै पश्चिमी रणनीति इराक र अफगानिस्तानमाथि आक्रमणमा परिणत भयो। संयुक्त राष्ट्रसंघको अपमान भयो। जर्ज बुस (दोस्रो) का संयुक्त राष्ट्रसंघका लागि राजदूतले त हाकाहाकी भने, अमेरिकाको चाहनाअनुसार चले मात्र राष्ट्रसंघको प्रभावकारिता कायम हुन्छ, नोम चोमस्कीले बताएका छन्। स्यामुल हन्टिङटनले अब सभ्यताबीचको लडाइँ सुरु हुन्छ र एसियाले पश्चिमी सभ्यतामाथि आक्रमण गर्छ भनी परिकल्पना अगाडि सारे। अहिलेसम्म आइपुग्दा विलियम स्र्टली, क्रुगमेन र स्टिगलिजले देखाएजस्तै अन्तर्राष्ट्रिय मुद्राकोष र विश्व बैंक का संरचना समायोजन नीतिबाट विश्वका अर्थव्यवस्था ध्वस्त पार्दै पश्चिमी पुँजीवाद बहुर्राष्ट्रिय निगमवाद (कर्पोरेटिजम) मा पुगेको मात्र होइन, ट्रम्पको राष्ट्रपतिकालमा आइपुग्दा पहिला अमेरिका को संकीर्ण दक्षिणपन्थी उग्रराष्ट्रवादमा परिणत भएको छ। यस्तै अवस्था हिटलरले १९३३३५ मा राहिनल्यान्ड कब्जा गरी अस्ट्रियामा दमन सुरु गर्दा निर्माण भएको थियो। सन् २०१७ मा ट्रम्प प्रशासनको राष्ट्रिय सुरक्षा नीति घोषणा भयो। त्यसबेला जर्ज बुस (दोस्रा) ले आफ्नो सुरक्षा नीतिमा आफूसँग आफ्नो चाहनाअनुसार शत्रुराज्यमा आक्रमण गर्ने अधिकार भएको दाबी गरेका थिए र थुप्रै अमेरिकी विद्वान्ले त्यसको आलोचना गरे। अहिले ट्रम्पले आफ्नो सुरक्षा रणनीतिमा भने जबजब अमेरिकाले आफ्नो शक्ति प्रयोग गर्यो, संसार उसको नेतृत्वमा चल्यो। जबजब अमेरिकाले आफ्ना स्वार्थमा सम्झौता गर्यो, उसका विरोधीले उसलाई हेपे। उनले भने, चीन र रसिया धोकेबाज शक्ति हुन् र अमेरिकालाई पछार्न लागिरहेका छन्। त्यसैले उब अमेरिकाले फेरि शक्तिको प्रयोग गर्नुपर्छ। पश्चिमी राष्ट्रहरूमा अरूको उदयलाई सहन नसक्ने प्रवृत्ति छ। जसरी जमातको बूढो साँढेले अरू बहरको हुकाईलाई सहँदैन। अहिलेको अन्तर्राष्ट्रिय व्यवस्थामा त्यही प्रवृत्ति मौलाएको छ। अमेरिकी अन्तर्राष्ट्रिय सम्बन्धका यथार्थवादी सिद्धान्तकार मोर्गेन्थाउले भनेजस्तै अमेरिका र उसका गठबन्धन मित्रहरू अपभ्रंसित यथार्थ (एब्युज्ड रियालिटी) लाई यथार्थ ठान्ने भ्रमबाट ग्रस्त छन्। एक्काईसौं शताब्दीमा थुप्रै राष्ट्रहरूको प्रभावकारी भूमिका उदय भएको छ। तर अमेरिकी प्रशासन त्यसको सकारात्मक प्रभाव मान्न तयार छैन। अमेरिकी लोकतन्त्रबाट आम जनमतको प्रभाव र सक्रियता समाप्त भएको छ। क्रिस्टोफोर हेज भन्छन्, दुवै राजनीतिक दल कर्पोरेसनका चन्दाको मातहतमा छन्। निर्वाचन विशेषज्ञ वर्नहाम भन्छन्, जनतहमा आम मानिसका विचारको प्रतिनिधित्व गर्ने जनपक्षीय राजनीतिक दलहरू छैनन्। सन् १९८० को दशकपछि त्रिपक्षीय आयोगले देखाएको कथित अति ज्यादा लोकतन्त्र को समस्यालाई सम्बोधन गर्ने बहानामा अमेरिकी प्रशासन सीमित विज्ञहरूका दिमागी खेल मा परिणत भएको छ, जसलाई त्यहाँका सीमित कर्पोरेसन र धनी मानिसले नियन्त्रण गर्छन्। उनीहरूको चाहना उदारवाद को संरक्षण हो र उनीहरू आफ्नो देशभित्र संरक्षणवाद चाहन्छन्। परिणामतः त चीनसँगको व्यापर नाकाबन्दीले देखाएको छ। अमेरिकी किसानहरू थला परेका छन्। के खुला बजार यही हो ? तर उनीहरू अरू देशका बजारमा भने निर्बाध स्वतन्त्रताको चाहना राख्छन्। त्यसैले सन् २०१७ मा सिंगापुरको सांग्रिला विमर्शमा तत्कालीन अमेरिकी रक्षा सचिव म्याटिसले भने हामी इन्डोप्यासिफिक क्षेत्रमा खुल्ला र स्वतन्त्र पारवहनको वकालत गर्छौं, यो क्षेत्र हाम्रो सुरक्षा मञ्च हो। भारतीय प्रधानमन्त्रीले त्यसलाई इनकार गर्दै जवाफ दिए, यो क्लब पनि होइन थियटर पनि होइन। तर इन्डोप्यासिफिक रणनीतिको बादल त लागिसकेको छ। यस्तै अवस्था १९३७ मा जर्मनीमा हिटलरको थियो। उनी भन्थे, जर्मन राज्य सभ्य मानिसहरूको राज्य हो। उनीहरूसँग, विज्ञान, दर्शनशास्त्र, कला र साहित्यको प्रचुरता छ। त्यसैले संसारलाई उनीहरूले शासन गर्नुपर्छ। त्यसभन्दा पहिला बेलायत, फ्रान्स, स्पेन, बेल्जियमलगायतका त्यसै भन्थे। अहिले ट्रम्प भन्छन्, अमेरिकालाई आफ्नो र समग्र विश्वको सुरक्षा गर्नुपर्ने दायित्व छ। अमेरिकासँग सात सय सैनिक अखडा छन्। ऊ संसारका हरेक कुनामा पुगेको छ। काउन्सिल अन फोरेन पोलिसका शोधकर्ता क्याक्स बुट ठान्छन्, विश्वको संरक्षण गर्नु अमेरिकाको दायित्व हो। सन् १९३९ मा हिटलरले चेकोस्लाभियामाथि आक्रमण गर्यो। तर नुरेम्बर्ग सहरमा लाखौं मानिसलाई उत्तेजित गर्दै उसले भन्यो, जर्मन मानिस शान्तिप्रेमी मानिस हुन्, उनीहरू शान्ति चाहन्छन्, उनीहरूको युद्ध गर्ने चाहना छैन। उसले फ्रान्स र बेलायत एवं रूससँग अनतिक्रमण को सम्झौता पनि गर्यो। सम्झौताको मसी सुकेकै थिएन, उसले चेकोस्लाभियामा फेरि आक्रमण गर्यो। छोटो समयमा बेल्जियम पुग्यो र दोस्रो विश्वयुद्ध सुरु भयो। आशा गरौं ट्रम्पको यात्रा युद्धतर्फ जाने छैन। तर दुर्भाग्य के छ भने अमेरिकाले चीनलाई औल्याउँदै नयाँ शीतयुद्धको थालनी गरेको देख्न सकिन्छ ? यो प्रश्न मेरो होइन, हजारौंहजार शान्तिप्रिय अमेरिकी जनताको हो। उनीहरू युद्ध चाहँदैनन्। उनीहरू शीतयुद्ध पनि चाहँदैनन्। उनीहरू शान्ति र समृद्धि चाहन्छन्। समस्या हामीमाथि खनिने छ। अल्पविकसित नेपाल यदि शीतयुद्धको सुरुवात भयो भने क्युबा, फिनल्यान्ड, पानामा र निकारागुवाको भूरणनीतिक अवस्थामा रूपान्तरण हुने खतरा छ। यो यथार्थ नेपाली नेताहरूमा धेरैजसोलाई चासोको विषय अहिले पनि बनेको छैन। तर त्योभन्दा विपरीत कतिपय नेतालाई एउटा भ्रमको सिर्जना भएको छ। त्यो हो चीन र भारतबीचको सम्बन्धमा समस्या हुँदा वा राम्रो हुँदा दुवै अवस्थामा नेपाललाई समस्या हुन्छ। त्यसैले नेपालले पश्चिमी शक्तिमाथि, खासगरी अमेरिकामाथि निर्भर गर्नुपर्छ। यो कपोलकल्पित मिथ्या वा भ्रमको सिकार भएका कतिपय नेपाली गोर्वाचोभबाट सबैभन्दा ठूलो मार नेपालका वामपन्थी र समाजवादीहरूले भोगिरहेका छन्। नेपाली कांग्रेसभित्र समाजवादी होलान् तर पार्टीमा समाजवाद समाप्त भएको छ। कांग्रेसभित्र विज्ञ र बुद्धिजीवीको नवउदारवादीकरण भएको छ। उनीहरूभित्र ठूलो संख्यामा पश्चिमी सस्थासँगको आबद्धता छ। वामपन्थी दलहरू धेरैमा गोर्वाचोभीकरण व्यापक भएको छ। विश्व व्यवस्थामा अन्तर्राष्ट्रिय सम्बन्धहरू अस्थिर हुन्छन्। घटनाहरूको ऐतिहासिक अवलोकनले के देखाउँछ भने जबजब शक्ति राष्ट्रहरूका बीचमा तनावको अवस्था सिर्जना हुन्छ, त्यस्ता राष्ट्रहरूका नजिकका देशमा अस्थिरता पैदा गर्ने गरिन्छ। जब अमेरिका र सोभियत युनियनका बीचमा तनाव बढ्यो, त्यसको मार क्युबा, पानामा र निकारागुवाले भोगे। फिनल्यान्डको समस्या कम जटिल थिएन। अमेरिकाको चीनको उदयलाई रोक्ने रबैया अझै बढ्ने हो भने नेपालमाथि बढ्ने हस्तक्षेप खतरनाक हुन सक्छ। त्यसबेला हामीसँग तीनवटा विकल्प मात्र हुनेछन्। पश्चिमी शक्तिको पोल्टामा गई चीन र भारतलाई बेवास्ता गर्नु, दुई छिमेकीसँग सन्तुलित सम्बन्ध राखी पश्चिमी शक्तिसँग राजनीतिक होइन, औपचारिक आर्थिक सहयोगमा सीमित रहनु र भारत वा चीनमध्ये एकसँग एकसँग आबद्ध हुनु। नेपालका राजनीतिक दलहरूमा यी चुनौतीका बारेमा कुनै बहस छैन। नेपालको सम्पूर्ण राजनीति लिम्पियाधुरा र एमसीसी परियोजनामा सीमित छ। देशको मनोविज्ञान विभाजित छ। सन् २०१६ मा नेपाल र चीनका बीचमा पारवहन र यातायात सन्धि भयो। त्यस सन्धिले सामुद्रिक कानुनसम्बन्धी महासन्धिले भूपरिवेष्टित राष्ट्रलाई दिएको अधिकारलाई मान्यता प्रदान गर्यो। सन् २०१७ मा बीआरआई संरचना सम्झौता पनि सम्पन्न भयो। तर ती दुई सन्धि कार्यान्वयनमा ल्याउने कार्यक्रम बनेनन्। भारतसँग जलयान सञ्चालनसम्बन्धी सम्झौता भयो। तर पानीजहाजको कथा पनि त्यत्तिकै हरायो। तर सन् २०१७ मा सम्पन्न भएको एमसीसी भने राजनीतिक अठोटका साथ अगाडि आयो। उता केरुङ सडक विस्तारमा त बजेट पनि परेन। के हाम्रो कूटनीतिक यात्राले पश्चिमी शक्तिसँगको सहकार्यलाई प्राथमिकता दिएको हो ? त्यो सम्बन्धलाई नकारात्मक नमानौं। तर त्यो प्राथमिकता चीन र भारतसँगको सम्बन्धको मूल्यमा हो भने त्यो एउटा त्रासदी हुनेछ, यसलाई हेक्का राख्नुपर्ने हुन्छ। किन भारतले कोभिड संक्रमणको समयमा लिम्पियाधुरापूर्वको जमिनमा भौतिक अतिक्रमणलाई उक्साहटपूर्ण शाब्दिक अतिक्रमणमा परिणत गर्यो ? किन भारतीय रक्षा मन्त्रालय र प्रधानसेनापति वाक्युद्धमा सक्रिय भए ? के चीनले उकासेको हो नेपाललाई ? पश्चिमा समर्थक भारतीय सञ्चारमाध्या नेपालका विरुद्ध किन वाक्युद्ध गरिरहेका छन् ? के चीनविरुद्ध शीतयुद्धको वातावरण निर्माण गर्ने प्रयोजनका लागि हो ? के नेपाललाई पश्चिमी शक्तिको नजिक ल्याउने परिपञ्चकै लागि पश्चिमी शक्तिले भारतलाई उचालेको हुन सक्छ ? नेपालमा पश्चिम समर्थक व्यवसायीहरू, विज्ञहरू, सञ्चारकर्मी र राजनीतिक मानिसहरू र युवाहरूमा व्यापक सक्रियता देखिन्छ। एमसीसी सम्झौताभित्रका कतिपय प्रावधानबारेमा समालोचक बनेका मानिसको तेजोबोध गर्ने होस् वा कोभिड महामारीमा माओको मुखमा मास्क लगाउने होस्, चीनविरोधी भावनाका पक्षधर एवं पश्चिम पक्षधर दुवैतर्फबाट किन एकै समयमा आक्रामक प्रवृत्ति प्रकट भइरहेको छ ? यी प्रश्नप्रति राजनीति मृतप्रायः छ। के चीनसँगको सम्बन्ध प्रभावित भइरहेको छैन ? यस प्रश्नको जवाफ अहिले दिन सकिन्न। तर केरुङ रेल परियोजनालगायतका अन्य प्रस्तावित परियोजनाको सक्रियता शून्य अवस्थामा झरेको यथार्थ हो ? के कोभिडका कारणले हो ? आशा गरौं त्यसै होस्। अन्यथा, नेपालले त्रासदी भोग्ुनपर्ने हुन्छ। हुन त नेपालमाथि नाजायजपूर्वक जवाहरलाल नेहरूले लागू गरेको नेपालको स्वतन्त्रतालाई गाइडेड संरचनामा राख्ने वा नेपालालाई तथ्यगत सुजरेन्टी (डि फ्याक्टो सुजरेन्टी) मान्ने नीतिले निर्माण गरेको नेपालीमाथिको अपमानित इतिहास को विषवृक्षमुनि बाँच्नुपर्ने बाध्यता पनि सकिएको छैन। तर पनि नेपालले छिमेकीसँगको सम्बन्धलाई कम प्राथमिकता दिन सक्तैन। राजा महेन्द्रलाई पनि एक समयमा लागेको थियो पश्चिमी शक्ति नेपालप्रति तटस्थ शक्ति हो। त्यस मान्यताले त्यसताका लियो रोजलाई नेपालमा प्रधान कार्यालय बनाएर हिमालय बोर्डर कन्ट्रिज परियोजना सञ्चालन गर्ने अनुमति दियो। तर नेपालले तिब्बतविरुद्ध खम्पा विद्रोहको सामना गर्नुपर्यो।। त्यसले प्रमाणित गर्यो पश्चिमी शक्ति तटस्थ शक्ति होइन। वर्तमान समयमा केही समय पहिला अमेरिकाले तिब्बत कानुन कांग्रेसमा पेस गरेको कुरा सरकारलाई अवगत नै हुनुपर्छ। एमसीसी परियोजना कार्यान्वयन गर्दा अमेरिकी उत्पादन प्रणालीलाई असर गर्न नहुने, अमेरिकी रोजगारलाई प्रभावित गर्न नहुने, परियोजनामा कर्मचारी नियुक्ति गर्दा नागरिकता हेर्नु नपर्ने, परियोजनाका लगानी अमेरिकी कानुन र नीतिप्रतिकूल हुन नहुने व्यवस्था राखिएका छन्। के तिब्बतसम्बन्धी कानुन र सन् २०१७ को राष्ट्रिय सुरक्षा नीति यी सर्तभित्र आकर्षित हुँदैनन् ? यसबारेमा सरकार र राजनीतिक पार्टीहरूलाई भन्दा केही व्यक्तिलाई सम्झौता पारित गराउने चासो देखिनुबाट केही अंशका पैदा हुन्छन्। अबः नेपालले आफ्नो परराष्ट्र नीतिलाई स्पष्ट र पारदर्शी बनाउनुपर्छ। सम्भावित शीतयुद्धमा अमेरिका र चीनबीच शक्तिको भतभेद मात्र होइन, जल्दोबल्दो स्वरूप समाजवाद र पुँजीवाद का बीचमा संघर्षको अवस्था निर्माण भएको छ। यस विवादलाई निराकरण गर्ने हाम्रो संविधानमा समाजवादउन्मुख भन्ने नीति घोषित रहेको छ। तर विद्युत् नियमावलीमा कानुन र नियमावलीमा उदारवाद नीति, निजीकरणका नीति र खुला बजार अर्थतन्त्रप्रति आस्था नहुनेले समितिको सदस्य हुन नपाउने व्यवस्था आएको छ। खासगरी नेपालको जनविद्युत् बजारलाई विवादमा ल्याउने र यस क्षेत्रलाई माफियातन्त्रको नियन्त्रणमा ल्याउने घनीभूत प्रयास भइरहेका देखिन्छन्। अनियन्त्रित र अनियमित ढंगबाट जंगलसमेत अतिक्रमण गरी जग्गा प्लटिङ गर्ने कार्य, सेनाले विकासका कार्यमा लाग्न नहुने प्रचार, कृषि अनुदान माफियाका हातमा पुगिरहेका घटना, सहकारीका भूमिकालाई निस्तेज गर्ने परिपञ्च हाम्रो अबको यात्रा नवउदारवादबाटै निर्देशित छ भन्ने लक्षण हुन् ?यो प्रश्नमा छलफल आवश्यक छ। यी सबै विषय राजनीतिक दलहरूले प्राथमिकताका साथ हेर्न सकेको पाइँदैन। हामीले हाम्रो सम्बन्धलाई उत्पादनमा नजोड्ने, आर्थिक समृद्धिलाई अभियान नबनाउने, कलंकित इतिहास नसच्याउने र शिक्षालाई व्यावसायिक नबनाउने हो र पश्चिमी उदारवादकै फेर समात्ने र देशलाई काठमाडौंमा सीमित घरानिया अर्थशास्त्रीका गफमा देश चलाउने हो भने नेपालको स्वतन्त्रताको आयु छोटो हुनेछ। हामीले अफगानिस्तानको नियति भोग्नुपर्ने छ।"
सुरक्षा नेतृत्वको 'कालापानी भ्रमण' : छिमेकीलाई सन्देश,"काठमाडौं : भारतबाट अतिक्रमित भूमि समेटिएको नयाँ नक्सासहितको संविधान संशोधन संसदबाट पारित हुँदै गर्दा प्रधानसेनापति पूर्णचन्द्र थापा र सशस्त्र प्रहरी बलका महानिरीक्षक शैलेन्द्र खनाल कालापानी पुगेर फर्केका छन्। राष्ट्रिय सुरक्षाको सर्वोच्च अंग नेपाली सेनाका प्रमुख र सीमा सुरक्षाको जिम्मेवारी पाएको सशस्त्रका प्रमुखको यो भ्रमणलाई एउटा नियमित सिलसिलाको रुपमा मात्र हेर्न मिल्दैन। यो आफैमा महत्वपूर्ण घट्नाक्रम हो। जुन परिवेशमा यो भ्रमण भएको छ, त्यसले कुटनीतिक तथा सामरिक दुवै तहमा एउटा सन्देश प्रवाह गरेको छ। यो विषयले मिडिया र सामाजिक संजाललाई पनि तरंगित गर्यो। भारतीय मिडियामा समेत यो भ्रमणको पर्याप्त चर्चा भयो भने उत्तरतिरबाट पनि यसमा चासो प्रकट भएको छ। सुरक्षा वृत्तमा पनि यसबारे विभिन्न कोणबाट बहस पनि भएको छ। सेनापति थापा र आइजीपी खनाल भ्रमण गरेको दार्चुलाको छाङरु र घाटीबगर त्यही क्षेत्र हो, जुन भारतले अतिक्रमण गरेर फौज राखेको नेपाली भूमि कालापानीबाट झन्डै १० किलोमिटरको दुरीमा पर्छ। छाङरुमा सशस्त्रले बोर्डर आउट पोस्ट (बीओपी) स्थापना गरेको छ। छाङरु नजिकै घाँटीबगरमा सेनाको अस्थायी क्याम्प बसेको छ। सेनापति र आइजीपीले यी दुवै बेसको निरीक्षण गर्दै त्यहाँ कार्यरत सुरक्षाकर्मीलाई उच्च मनोबलका साथ खटिन हौसला दिएका छन्। आफ्नो भूमि सुरक्षाका लागि संवेदनशिल हुन निर्देशन पनि दिएका छन्। 'ढुक्क भएर सीमा रक्षा गर्नुस्, केही परे सेनाले साथ दिन्छ' भनी सेनापतिले दिएको सन्देशले सुरक्षा फौजमा बेग्लै उर्जा पनि प्रवाह गरेको छ। सेनापति र आइजीपीसँगै सदूरपश्चिम प्रदेशका सबै सुरक्षा निकायका प्रमुख तथा अधिकारीहरु त्यहाँ पुगेका थिए। सुरक्षा कमान्डरहरूको यो निरीक्षण, निर्देशन अनि प्रतिवद्धताले आफ्नो भूगोलको सुरक्षाप्रति राज्यको संवेदनशीलता झल्किएको छ। नागरिकस्तरमा यसको स्वामित्व अनूभूति पनि भएको छ। खासगरी भारतले लिपुलेक, लिम्पियाधुरा र कालापानी क्षेत्रलाई समेटेर नयाँ नक्सा सार्वजनिक गरेपछि सामरिक रुपमा संवेदनशील मानिएको यो क्षेत्रमा सुरक्षा सतर्कता र सक्रियता बढाइएको हो। वैशाखको अन्तिम साता शसस्त्रको बीओपी स्थापना भयो भने जेठको पहिलो हप्ता सेनाको अस्थायी क्याम्प बस्यो। उसले ब्यास आउजाउ गर्ने सडक खनिरहेको छ।छाङरु आसपासका बासिन्दा ब्यासबाट सदरमुकाम आउन जान भारतको बाटो प्रयोग गर्नुपर्ने अवस्था छ। भारतीय भूमि टेकेर गाउँ पुग्नुपर्ने वाध्यतामा रहेका स्थानीयमा बन्दै गरेको यो बाटोले बेग्लै खुसी संचार भएको छ। दार्चुलाको खलंगामा रहेको सशस्त्रको गुल्मलाई छिटै गण बनाइने महानिरीक्षक खनानको प्रतिबद्धताले सीमा सुरक्षा कसिलो बन्दै जाने संकेत दिएको छ। सुरक्षा कमान्डरहरूको यो निरीक्षण, निर्देशन अनि प्रतिवद्धताले आफ्नो भूगोलको सुरक्षाप्रति राज्यको संवेदनशीलता झल्किएको छ। त्यहाँ कार्यरत सुरक्षा फौजको मनोबल बढेको छ। स्थानीयमा राज्यको उपस्थिति अनूभूत भएको छ। भारतीय फौजलाई नेपाली भूमिबाट हट्न एउटा मनोवैज्ञानिक दबाब पनि पुगेको छ। सुरक्षा उपस्थितिसँगै कालापानी क्षेत्रमा बेग्लै माहोल सुरु भएको छ। गाउँ छोडेका स्थानीय फर्केर खेतीपाती थालेका छन् । पहिले दैनिकजसो त्यहाँ भारतीय फौजको हेलिकोप्टरले गस्ती गरेर नेपाली भूमिका स्थानीयलाई मनोवैज्ञानिक त्रास दिने काम हुन्थ्यो। अहिले त्यो क्रम घटेको छ।यतिबेला सशस्त्रले दार्चुलामा भारतसँग सीमा जोडिएको १२५ किलोमिटर र चीनसँग जोडिएको २० किलोमिटर क्षेत्रमा सुरक्षा सतर्कता र निगरानी गरिरहेको छ। सामरिक तथा वैदेशिक मामिला विज्ञसमेत रहेका नेकपाका युवा नेता डा दीपक भट्ट यस्ता गतिबिधिले त्यो क्षेत्रका जनतामा राज्यप्रति एक खालको आसा र आत्मविश्वास बढाएको बताउँछन्। सांसद डा भट्ट भन्छन्, 'मन्त्री तथा सुरक्षा निकायका प्रमुखहरु त्यहाँ जानु र गतिविधि बढाउनु सकारात्मक हो। त्यसले हाम्रो भूगोलप्रति राज्यको संवेदनशिलता देखिन्छ। तर यसको निरन्तरता महत्वपूर्ण छ।' भारतीय फौज हटाउन मनोवैज्ञानिक दबाब सुरक्षा फौजको उपस्थिति र सुरक्षा प्रमुखहरुको भ्रमणले नक्सामा समेटिएको 'हाम्रो भूगोल हामी छोड्दैन' भन्ने स्पस्ट सन्देश गएको छ। सीमामा खटिएका सुरक्षाकर्मीहरुको मनोबल बढेको छ । त्यहाँका स्थानीय बासिन्दामा सुरक्षाको अनूभति पनि भएको छ। अहिलेसम्म सीमा सुरक्षा खासै प्राथमिकतामा थिएन। यसबाट सीमा सुरक्षाको संवेदनशिलता पनि राष्ट्रियस्तरमा महसुस भएको छ। भारतले हडपेर सुरक्षा बेस राखेको जमिन सामुन्ने नै हाम्रो सुरक्षा उपस्थितिले भारतीय फौजलाई नेपाली भूमिबाट हट्न एउटा मनोवैज्ञानिक दबाब पनि पुगेको छ। सीमामा अनेक अभाव र कष्ट सहेर पहरा दिइरहेको सशस्त्रलाई अधारभूत पूर्वाधार तथा स्रोत साधन जुटाउन सकारात्मक दबाब पनि पुगेको छ। सिमित साधन स्रोतका बाबाजूद पनि सशस्त्रले सीमा सुरक्षामा निर्वाह गरेको भूमिकाको सबैतिरबाट प्रशंसा भइरहेको छ। सीमा सुरक्षामा सकसका साथ सशस्त्र खटिएको तर सेनालाई सुविधा दिएर ब्यारेकमै राखिएको भन्ने एक खालको आक्षेप लागिरहेका बेला सेनापतिसँगै सशस्त्र प्रमुखको यो भ्रमणले दुवै निकायबीच समन्वय र सहकार्य कति सुदृढ र हार्दिक छ भन्ने स्पस्ट भएको छ। सीमामा खटिएको सशस्त्रलाई साथ दिन सेना सधै तयार छ भन्ने सन्देश पनि हो यो। नेपाली सेना परिचालनको आफ्नै संवैधानिक विधि छ। सबै ठाउँ र सबै अवस्थामा सेना नै मुभ हुनुपर्छ भन्ने छैन। राष्ट्रिय सुरक्षा र राष्ट्रिय अखण्डताको अन्तिम अस्त्रका रुपमा रहेको सेनाको नीति निर्देशनमा सुरक्षाका अरु निकायहरु पनि आवश्यकताअनुसार परिचालित हुनसक्छन्। सबै सुरक्षा निकायसँग हार्दिक सहकार्य र समन्वय गरेर राष्ट्रिय सुरक्षालाई सधै मजबूद बनाउने जिम्मेवारी सेनाको हो। राष्ट्रिय सुरक्षासँग जोडिएका मुद्दा र घटनाक्रममा सेनाले जुन खालको अभिभावकत्व ग्रहण गर्दै आएको थियो, सेनापतिको यो भ्रमणले यसपटक पनि त्यो अभिभावकत्व प्रस्तुत भएको छ। राष्ट्रिय प्रतिरक्षा विश्वविद्यालय (नेसनल डिफेन्स युनिभर्सिटी) का प्रमुख तथा नेपाली सेनाका पूर्वरथी बालानन्द शर्मा सुरक्षा फौजको उपस्थिति अनि सेनापति तथा आइजीपीको भ्रमणले संविधानमा संस्थागत गरिएको नयाँ नक्साको कार्यान्वयनका लागि एउटा सकारात्मक सन्देश गएको बताउँछन्। उनी भन्छन्, 'नेपाली भूमि अतिक्रमण गरेर राखिएको भारतीय फौज हटाउन पनि यसले एउटा मनोवैज्ञानिक दबाब सिर्जना गर्नेछ।' नक्साले निम्त्याएको तनाव कालापानी हिजोअस्तीको विवाद होइन। झण्डै ७० वर्षदेखि यो विवाद बल्झिँदै आएको छ।नोभेम्बर २ मा भारतले नयाँ नक्सा सार्वजनिक गर्यो। ययसमा उसले नेपालको भूभाग लिम्पियाधुरा र लिपुलेकलाई पनि आफ्नो भूभागका रूपमा नक्सामा समेटेको छ। त्रिदेशीय सीमा क्षेत्रका रूपमा रहेको नेपालको कालापानीमा सन् १९५० मा भारतले पहिलेपटक सुरक्षा पोस्ट राख्यो। पछि सन् १९६२ मा ठूलो संख्यामा सेनाको तैनाथ भयो, जुन अहिलेसम्म कायम छ। नक्सा सच्चाउनका लागि राजनीतिक र कुटनीतिक दुवै तहबाट भएको पहललाई भारतले निकालेको वास्ता नगरेपछि नेपाल सरकारले जेठ ५ गते भारतले अतिक्रमित भूमि समेटिएको नेपालको नयाँ राजनीतिक र प्रशासनिक नक्सा सार्वजनिक गर्यो । जेठ ७ गते सरकारले चुच्चे नक्सा सार्वजनिक पनि गर्यो र यसलाई राजपत्रमा प्रकाशित गरियो। नयाँ नक्सा संविधान संशोधनमार्फत निशान छापमा समेत समावेश भइसकेको छ। नयाँ नक्सासहित संविधान संशोधन संसदको दुवै सदनबाट पारित भएर असार ४ गते जारी भइसकेको छ। नयाँ नक्सा प्रकरणपछि दुई देशबीच उच्च तहमा हार्दिक सम्वाद हुन सकेको छैन। त्यसको प्रतिविम्ब नाकामा विस्तारै देखिन थालेको छ। लकडाउनको अवधिमा नाका खटिएका सुरक्षाकर्मीमाथि भारतीय पक्षबाट आक्रमण तथा हातपात गर्नेलगायतका थुप्रै अभद्र घटना भएका छन्। त्यसले पनि सीमा सुरक्षाको आगामी चुनौतीलाई संकेत गरेको छ। यसको विश्लेषण गरेर सुरक्षा निकायले सरकारलाई 'फिडब्याक' दिइरहेका छन्। अबको बाटो : कुटनीतिक कुशलता सुरक्षा मामिला विज्ञ गेजाशर्मा वाग्ले संसदबाट नक्सा पारित हुँदै गर्दा सेनापति र आइजीपी कालापानी क्षेत्रमा जानु र त्यहाँ कार्यरत फौजलाई हौसला प्रदान गर्नु सामरिक हिसाबले अर्थपूर्ण रहेको बताउँछन्। उनी भन्छन्, 'हाम्रो सुरक्षा उपस्थिति एउटा प्रतिकात्मक हो ।अब उच्च तहका कुटनीतिक सम्वाद गरेर नेपाली भूमिमा तैनाथ विदेशी फौजलाई फिर्ता पठाउनुपर्छ।' अतिक्रमित भूमि कालापानी, लिम्पियाधुरा र लिपुलेक समेटिएको नयाँ नक्सालाई संविधानमा संस्थागत गरेर एउटा साहसिक कदम हामीले सम्पन्न गरिसेका छौं।अतिक्रमित भूमि सामुन्नेमा सुरक्षा उपस्थिति देखाएर हामीले छिमेकलाई एउटा सन्देश दिइसकेका छौं। यो हाम्रो प्रतिकात्मक उपस्थिति हो, छिमेकीसँग कुनै सामरिक प्रतिस्पर्धा होइन।अहिलेलाई यो नै पर्याप्त छ। अब अतिक्रमित भूमि फिर्ता लिन कुटनीतिक संयम र राजनीतिक सुझबुझलाई कायम राख्दै तत्काल भारतसँग उच्च तहमा वार्ताका लागि पहल थाल्नुपर्छ। यो राजनीतिक तथा कूटनीतिक समस्या हो।यस्ता विषयमा फौजी समाधान खोज्नु र सोच्नु हुँदैन। प्रभावकारी कूटनीतिक पहलसँगै उच्च राजनीतिक तहमा निरन्तर संवाद गरेर यसलाई सम्बोधन गर्नेतिर लाग्नुपर्छ। त्यसका लागि हामीसँग प्रशस्त ऐतिहासिक आधार तथा दस्ताबेज छन्। सत्तरी वर्षदेखि गिजोलिएको यो विवादको रातारात समाधान खोज्न हतार गर्दा फेरि दुर्घटनाको खतरा पनि हुन्छ, त्यसैले संयम र सुझबुझसहितको कुटनीतिक कुशलता नै अबको बुद्धिमानी बाटो हो ।"
म्यानचेस्टर युनाइटेड र टोट्टनहाम बराबरी,"लन्डन : इङ्लिस प्रिमियर लिगमा म्यानचेस्टर युनाइटेड र टोट्टनहामले ११ गोलको बराबरी खेल्दै अंक बाँडेका छन्। घरेलु मैदानमा सुरुआती अग्रता लिएर पनि टोट्टनहाम अंक बाँड्न बाध्य बनेको हो। खेल सकिन नौ मिनेट बाँकी छँदा युनाइटेडका ब्रुनो फर्नान्डेजले पेनाल्टीमा गोल गर्दै टोलीलाई हारबाट जोगाएका थिए। यसअघि रोचक खेलमा टोट्टनहामले २७औं मिनेटमा सुरुआती गोल गरेको थियो। स्टेभन बर्गविजनले गोल गर्दै घरेलु टोलीको उत्साह जगाएका थिए। पहिलो हाफमा लयमा देखिएको टोट्टनहामले दोस्रो हाफमा भने लय गुमाएको थियो। टोट्टनहामले पहिलो हाफमा थप तीनवटा अवसर खेर फालेको थियो। यता पहिलो हाफमा कमजोर देखिएको युनाइटेडले दोस्रो हाफमा आक्रामक प्रदर्शन गरेको थियो। घरेलु टोलीलाई दबाब दिएको युनाइटेडले ८१औं मिनेटमा पेनाल्टीमार्फत बराबरी गोल फर्काएको हो। टोट्टनहामका गोलरक्षक एरिक डियरले डिबक्सभित्र पउल पोग्वालाई लडाएपछि युनाइटेडले पेनाल्टीको मौका पाएको थियो। उक्त पेनाल्टीलाई फर्नान्डेजले सही सदुपयोग गरेका थिए। त्यसपछि इन्जुरी समयमा युनाइटेडले अर्को मौका पाए पनि सदुपयोग गर्न सकेन। मासन ग्रिनउड पोस्ट नजिक चुक्दा युनाइटेड जितबाट टाढा रहेको थियो। बराबरीसँगै युनाइटेड पाँचौं स्थानमा उक्लिएको छ। युनाइटेडले ३० खेलबाट ४६ अंक बनाएको छ। समान खेलबाट ४२ अंक बनाएको टोट्टनहाम आठौं स्थानमा छ। यसैगरी शुक्रबार राति नै भएको अर्को खेलमा मध्यम टोली साउथह्याम्पटनले रेलिगेसनको चपेटामा रहेको नर्विच सिटीलाई ३० गोलले हरायो। एकपक्षीय खेलमा साउथह्याम्पटनले सबै गोल दोस्रो हाफमा गरेको थियो। साउथह्याम्पटनलाई जिताउन ड्यानी इङ्सले ४९औं, स्टुअर्ट आम्सट्रङले ५४औं र नाथन रेडमोन्डले ७९औं मिनेटमा गोल गरे। जितसँगै ३७ अंक बनाएको साउथह्याम्पटन १३औं स्थानमा छ। २१ अंक बटुलेको नर्विच सिटी तालिकाको अन्तिममा छ।"
सुदूरपश्चिम प्रदेश : खेलकुदलाई १० करोड,"धनगढी : सुदूरपश्चिम प्रदेश सरकारले खेलकुद क्षेत्रको विकासका लागि १० करोड रुपैयाँ बजेट विनियोजन गरेको छ। प्रदेश सरकारले असार १ गते प्रस्तुत गरेको बजेट वक्तव्यमा हरेक निर्वाचन क्षेत्रमा एक खेल मैदान निर्माणका लागि ६ करोड ४० लाख रुपैयाँ विनियोजन गरेको छ। सुदूरपश्चिम प्रदेशमा ३२ वटा निर्वाचन क्षेत्र छन्। प्रदेश सरकारले हरेक निर्वाचन क्षेत्रमा २० लाख रुपैयाँका दरले ६ करोड ४० लाख रुपैयाँ विनियोजन गरेको हो। धनगढी र महेन्द्रनगरको रंगशाला स्तरोन्नतिका लागि पनि एक करोड २५ लाख रुपैयाँ विनियोजन गरिएको छ। धनगढी रंगशालामा संघीय सरकारले पनि प्यारापिट र बहुउद्देश्यीय कभर्ड हल निर्माण गरिरहेको छ। प्रदेश सरकारले मुख्यमन्त्री खेलकुद र अन्य खेलकुद प्रतियोगिताका लागि एक करोड २५ लाख रुपैयाँ विनियोजन गरेको छ। प्रदेश खेलकुद परिषद् सञ्चालन, जिल्ला खेलकुद विकास समिति सञ्चालन र प्रदेश गौरवको योजनाका रूपमा अगाडि बढाइएको फाप्ला क्रिकेट मैदानका लागि पनि एक करोड २५ लाख रुपैयाँ विनियोजन गरिएको छ। यसैगरी संघीय सरकार मातहत भएको निकायमा पनि प्रदेश सरकारले १० करोड रुपैयाँ विनियोजन गरेपछि खेलप्रेमी र खेलाडीहरू खुसी भएका छन्। उसुका पूर्वखेलाडी राजीव गुप्ता भन्छन्, प्रदेश सरकारले प्रदेश गौरवको योजना फाप्ला क्रिकेट मैदानलाई छिटो निर्माणको चरणमा लैजानुपर्छ। उनले फाप्ला क्रिकेट मैदानका लागि सरकारले छुट्ट्याएको बजेट कम भएको बताए। जिल्ला खेलकुद विकास समितिका पूर्वअध्यक्ष दीपक सिंह भने संघीय सरकारले बजेट दिने निकायमा प्रदेश सरकारले विनियोजन गरेको बजेट सन्तोषनक रहेको बताउँछन्।"
बार्सिलोनालाई झट्का,म्याड्रिड : स्पेनिस पावर हाउस बार्सिलोनालाई सेभिल्लाको नमीठो झट्का लागेको छ। ला लिगाअन्तर्गत शुक्रबार राति भएको खेलमा शीर्ष स्थानको टोली बार्सिलोना सेभिल्लासँग गोलरहित बराबरीमा रोकिएको हो। यस बराबरीले उपाधि दौडमा रहेको रियल म्याड्रिडलाई थप फाइदा पुगेको छ। घरेलु मैदानमा सानदार प्रदर्शन गरेको सेभिल्लाले बार्सिलोनालाई बलियो टक्कर दिएको थियो। बार्सिलोनाको लगातार प्रयासमा सेभिल्लाको रक्षापंक्ति बाधक बनेको थियो। कप्तान लियोनल मेसीले उत्कृष्ट अवसर पाए पनि गोल गर्न सकेनन्। मेसीलाई अब खेल जीवनको सात सयौं गोल पूरा गर्न अर्को खेल कुर्नुपर्ने भएको छ। प्रतिस्पर्धात्मक खेलमा सेभिल्लाले पनि राम्रो मौका गुमाएको थियो। १२औं मिनेटमा जुलेस कोउन्डेको प्रहार बाहिरिएपछि घरेलु टोलीले अग्रता लिन सकेन। २१औं मिनेटमा मेसीको फ्रिकिक प्रहारलाई सेभिल्लाका रक्षकले विफल पारिदिएका थिए। लगत्तै इभान राकिटिकको प्रहार पोस्टमाथिबाट बाहिरिएपछि पहिलो हाफमा दुवै टोली गोलरहित बराबरीमा रोकिएका थिए। दोस्रो हाफमा पनि दुवै टोलीले गोल गर्ने उत्कृष्ट अवसर खेर फालेका थिए। ६०औं मिनेटमा सेभिल्लाका लुकास ओकाम्पस पोस्ट नजिक चुकेका थिए। ७२औं मिनेटमा कप्तान मेसीको करिब २५ यार्ड लामो फ्रिकिक प्रहारलाई सेभिल्लाका गोलरक्षकले सजिलै बचाएका थिए। ८८औं मिनेटमा लुइस स्वारेजको पोस्ट नजिकको सशक्त प्रहार बाहिरिएपछि बार्सिलोना अंक बाँड्न बाध्य बन्यो। इन्जुरी समयमा सेभिल्लाका सर्जियो रेगुइलोनले पोस्ट नजिक पाएको वान भर्सेस वानको मौका गुमाएका थिए। बराबरीसँगै ३० खेल सकेको बार्सिलोनाले ६५ अंक बनाएको छ। साविक विजेता बार्सिलोना एक खेल कम खेलेको रियल म्याड्रिडभन्दा तीन अंकले अगाडि छ। दोस्रो स्थानमा रहेको रियलको ६२ अंक छ। बार्सिलोनासँग अंक खोसेको सेभिल्ला ५२ अंकसहित तेस्रो स्थानमा छ। यसैगरी शुक्रबार राति नै भएको अर्को खेलमा भिल्ला रियलले ग्रानाडालाई उसैको मैदानमा १० गोलले हरायो। भिल्ला रियलको जितमा जेराड मोरेनो नायक बने। जेराडले ११औं मिनेटमा गरेको गोल नै पाहुना टोलीको जितमा पर्याप्त बन्यो। जितसँगै ३० खेलबाट ४७ अंक बनाएको भिल्ला रियल सातौं स्थानमा छ। समान खेलबाट ४२ अंक बनाएको ग्रानाडा नवौं स्थानमा छ। अर्को खेलमा रेलिगेसनको मारमा रहेका लेगानेस र मालोर्काले ११ गोलको बराबरी खेल्दै अंक बाँडेका छन्।
कर्णाली प्रदेश : १० औं राष्ट्रिय खेलकुदको पूर्वाधारमा केन्द्रित,"सुर्खेत : कर्णालीमा प्रदेश सरकारले खेलकुद क्षेत्रका लागि अघिल्लो वर्षभन्दा धेरै बजेट विनियोजन गरेको छ। सोमबार सार्वजनिक गरिएको बजेटमा खेलकुदको पूर्वाधार विकासमा केन्द्रित रहेर बजेट विनियोजन गरिएको हो। यद्यपि यो बजेट पर्याप्त नभएको खेलकर्मीको गुनासो छ। प्रदेश सरकारले कर्णालीमा बृहत् १०औं राष्ट्रिय खेलकुद प्रतियोगिता आयोजना गर्ने तयारी गरेको छ। खेल पूर्वाधारको अभावमा हालसम्म कर्णालीमा बृहत् राष्ट्रिय खेलकुद प्रतियोगिता आयोजना हुन सकेको छैन। तर, आवश्यक पूर्वाधार तयार गरेर कर्णालीमा १०औं राष्ट्रिय खेलकुद प्रतियोगिता आयोजना गर्न प्रदेश सरकारले आवश्यक तयारी अगाडि बढाएको छ। त्यसैको पूर्वतयारीस्वरूप यसपटक खेलकुदको पूर्वाधार निर्माणमा मात्र १५ करोड ४० लाख रुपैयाँ बजेट विनियोजन गरिएको छ। विनियोजन भएको बजेटबाट सुर्खेतमा प्रदेशस्तरीय रंगशाला निर्माण गरिनेछ। यो रंगशाला निर्माणमा केन्द्र सरकारको पनि बजेट परेको छ। यसैमा प्रदेश सरकारले पनि बजेट विनियोजन गरेको सामाजिक विकास मन्त्रालयले जनाएको छ। कर्णाली प्रदेशमा हाल एउटा पनि गतिलो रंगशाला छैन। प्रदेश र जिल्ला स्तरका प्रतियोगिता पनि धुले मैदानमै आयोजना हुने गरेका छन्। खेलाडीहरूले पनि खुला चौर र धुलोमै अभ्यास गर्नुपर्ने बाध्यता छ। यही समस्या समाधान गर्न र १०औं राष्ट्रिय खेलकुद आयोजन गर्न पूर्वाधार निर्माणमा बजेट केन्द्रित रहेको प्रदेश सरकारले जनाएको छ। कोरोना महामारीमा पनि खेलकुद पूर्वाधार निर्माण गर्न बजेट विनियोजन भएको सामाजिक विकासमन्त्री दल रावलले बताए। हामी १०औं राष्ट्रिय खेलकुद प्रतियोगिता आयोजनाको तयारीमा छौं, मन्त्री रावलले भने, त्यसका लागि धेरै पूर्वाधार चाहिन्छ। बजेट पनि त्यसैमा खर्च हुनेछ। कोरोना महामारीका कारण खेलकुदमा बजेट पर्याप्त नभएको उनको भनाइ छ। यद्यपि विगतभन्दा यसपालि धेरै नै भएको उनले बताए। यो बजेटबाट सुर्खेतमा प्रदेश स्तरको रंगशाला, हुम्लामा हाई अल्टिच्युड रंगशाला, जुम्लामा हाई अल्टिच्युड तालिम केन्द्र र प्रदेशका सबै जिल्लामा सम्भावनाअनुसार आवश्यक पूर्वाधार निर्माण गरिने मन्त्री रावलले जानकारी दिए। उनले यस पटक बजेटमा खेलकुदका अन्य संरचना निर्माण गर्न र नियमित प्रतियोगिता सञ्चालनका लागि पनि दुई करोड रुपैयाँ छुट्ट्याइएको बताए। आगामी आर्थिक वर्षभित्रै प्रदेश खेलकुद परिषद् र जिल्ला खेलकुद परिषद् गठन गरिने जानकारी उनले दिए। प्रदेश सरकारले खेलकुदमा विनियोजन गरेको बजेटमा खेलाडी, प्रशिक्षक र खेलप्रेमी भने सन्तुष्ट छैनन्। सुर्खेत जिल्ला फुटबल संघका महासचिव गणेशकुमार कार्कीले भने, प्रदेश सरकारले विनियोजन गरेको बजेट पर्याप्त छैन। त्यो बजेटले एउटा रंगशाला पनि निर्माण हुँदैन। राष्ट्रिय खेलकुद प्रतियोगिता आयोजना गर्न हामीले सबै पूर्वाधार बनाउनु पर्छ, तर यसपालिको बजेट कनिका छरेजस्तो दखियो। उसु खेलका प्रशिक्षक प्रदीप राईले पनि चालू आर्थिक वर्षको तुलनामा बजेट धेरै विनियोजन भए पनि पूर्वाधार निर्माणमा कम रहेको बताए। उनले भने, आजको दिनमा पनि हामीले धुलोमा खेल्नुपर्ने अवस्था छ। राष्ट्रिय प्रतियोगिताका लागि निकै पूर्वाधार चाहिन्छ। त्यसैले अहिलेबाटै पर्याप्त बजेट छुट्ट्याउनु पर्छ। अब स्थानीय तहले पनि खेल पूर्वाधारमा बजेट विनियोजन गर्नुपर्यो।"
