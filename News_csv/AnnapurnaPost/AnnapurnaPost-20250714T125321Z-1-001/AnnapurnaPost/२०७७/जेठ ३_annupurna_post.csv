शीर्षक,विवरण
पहिलोपटक अनलाइन काता प्रतियोगिता : धनगढीका जगत र खोटाङकी रोस्मा पहिलो,"भक्तपुर : देश कोरोना भाइरस संक्रमण नियन्त्रण तथा व्यवस्थापन गर्न लकडाउनमा छ । लकडाउनको कारण खेलाडी तथा प्रशिक्षक एवं निर्णायकहरु पनि घरभित्रै छन् । जसले गर्दा कुनै पनि खेलको प्रतियोगिता तथा बन्द प्रशिक्षण ठप्प रहेका छन् । खेलाडीहरुले आआफ्नो घरमा व्यक्तिगत ढंगले अभ्यास गरिरहे पनि प्रतियोगिता हुन सकेको छैन । देश लकडाउनमा रहेकै बेला सितेरियो करातेतर्फ काताको अनलाइन प्रतियोगिता शुक्रबार आयोजना गरिएको छ । नेपालको खेल इतिहासमा अनलाइनबाट प्रतियोगिता गरिएको यो नै पहिलो भएको दावी गरिएको छ । काठमाडौंस्थित शंखडोल डोजोले प्रथम शंखडोल खुला अनलाइन काता प्रतियोगिता गरिएको हो । जसमा पुरुषतर्फ २२ र महिलातर्फ ११ जना खेलाडीले अनलाइन भाग लिएको डोजोका प्रमुख प्रशिक्षक भीमराज कारञ्जितले जानकारी दिए । उनका अनुसार प्रतियोगितामा पुरुषतर्फ कैलालीको धनगढी कराते डोजोका जगतसिंह धानुक प्रथम भए । काठमाडौंको बालाजु डोजोका धीरेश श्रेष्ठ दोस्रो र नरहरि डोजोका स्वर्णिम मानान्धर तेस्रो भए । त्यस्तै महिलातर्फ खोटाङ डोजोका रोस्मा राई प्रथम, धनगढी कराते एकेडेमीका वर्षा साउद दोस्रो र सरिता श्रेष्ठ तेस्रो भए । प्रतियोगितामा पहिलो, दोस्रो र तेस्रो हुनेलाई क्रमशः १२ हजार पाँचसय, ६ हजार पाँचसय र चार हजार नगद पुरस्कार प्रदान गरिएको मुख्य प्रशिक्षक कारञ्जितले जानकारी दिए । उनका अनुसार प्रतियोगितामा लैनचौर डोजोका रेहान जावेद उदीयमान खेलाडी र सुर्खेतका प्रदीप राई भेट्रान खेलाडी घोषित भएका थिए । प्रतियोगिताको निर्णय पनि अनलाइनमार्फत नै गरिएको कार्यक्रम संयोजक सितेरियो करातेका राष्ट्रिय खेलाडी विजय लामाले जानकारी दिए । उनका अनुसार आठौं साफका स्वर्णपदक विजेता गंगाराम महर्जन र १३ औं साफका दोहोरो स्वर्ण पदक विजेता मन्डेकाजी श्रेष्ठ सँगसँगै डोजोका प्रमुख प्रशिक्षक कारञ्जित र कार्यक्रम संयोजक लामाले अनलाइनमार्फत निर्णायकको भूमिका खेलेका थिए । प्रतियोगिता सञ्चालन गर्न आठौं साफका स्वर्ण पदक विजेता नेपाल राष्ट्रिय तथा अन्तर्राष्ट्रिय खेलाडी संघका अध्यक्ष दीपक श्रेष्ठले विशेष सहयोग गरेको कार्यक्रम संयोजक लामाले बताए ।"
राहत वितरणमा सक्रिय कुँवर,"काठमाडौं : कोरोना भाइरस नियन्त्रण र रोकथाम गर्न लागू गरिएको लकडाउनका कारण प्रत्यक्ष मारमा परेकाहरूको सहयोगमा राष्ट्रिय खेलकुद परिषद्का सदस्य एकेन्द्र कुँवर सक्रिय रूपमा लागेका छन्। लकडाउन लागू भएपछि नै दैनिक ज्यालादारी गरी गुजारा चलाउँदै आएका मजदुर, विपन्न तथा गरिब परिवारलाई कुँवरले आफ्नै निजी खर्चमा राहत वितरण गर्दै आएका छन्। बिहीबार मात्र कुँवरले काठमाडौं उपत्यकाका विभिन्न स्थानका एक सय १० परिवारलाई राहत वितरण गरेका थिए। उनले आगामी दिनमा पनि सहयोगलाई निरन्तरता दिने प्रतिबद्धता जनाए। विश्वव्यापी यो असहज स्थितिको चाँडै अन्त्य होस् भन्ने कामना गर्न चाहन्छु। कसैले पनि यस्तो स्थितिको सामना गर्नु नपरोस्। तर, परिआएको खण्डमा सक्दो सहयोग गर्न पछि हट्दिनँ सदस्य कुँवरले भने। उनले यसअघि कीर्तिपुरका दृष्टिविहीन, काठमाडौंका विभिन्न मठ मन्दिरका साधु सन्त, बिरामी कुरुवा, मजदुर, अपांग, सरसफाइमा खटिएका कर्मचारी, भारतीय मजदुर र विपन्न परिवारलाई खाद्यान्न सहयोग गरेका थिए। अध्ययनका लागि काठमाडौंमा रहेका सुदूरपश्चिम प्रदेशका कैयौं विद्यार्थीलाई उनले राहत उपलब्ध गराएका थिए। कुँवर सुदूरपश्चिमको अछाम जिल्ला निवासी हुन्। गत चैत १२ गते सुदूरपश्चिममा पहिलो कोरोना भाइरस संक्रमित भेटिएपछि संकलन गरिएको अन्य सम्भावित ७० जनाभन्दा बढीको स्वाब जोखिम मोलेर आफ्नै गाडीमा परीक्षणका लागि काठमाडौं ल्याएका थिए। राहत सामग्री वितरण गर्दा धेरै भीडभाड नहोस् भन्ने उद्देश्यले लक्षित वर्ग बस्ने घरमै गएर कुँवरले राहत वितरण गर्दै आएका छन्। उनले गृह जिल्ला अछामको बयलपाटास्थित न्याय हेल्थ नेपाललाई स्वास्थ्य मन्त्रालयको सहकार्यमा स्वास्थ्य सामग्री वितरणकोे तयारी पनि गरिरहेका छन्। उनले १० थान थर्मल गन, एक सय थान केएन ९५ मास्क, एक सय थान पीपीई सेट, १० हजार थान सर्जिकल मास्क, १० हजार थान पन्जा र दुई सय लिटर सेनिटाइजर न्याय हेल्थ नेपाललाई उपलब्ध गराउन लागेका छन्। यी सामग्री पनि कुँवरले आफ्नै खर्चमा उपलब्ध गराउन लागेका हुन्।"
