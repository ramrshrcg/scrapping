शीर्षक,विवरण
महिला र आर्थिक दायित्व,"हाम्रो समाज कति एकलकाँटे र अमानवीय छ भन्ने जान्न धेरै टाढा जानै पर्दैन। आफ्नै घरपरिवार र छिमेक, नाता, कुटुम्बसम्म पुग्दा नै काफी हुन्छ। वैवाहिक सम्बन्धका आडमा जिउँदाजाग्दा अवस्था खेपेको छ नारी समाजले। तराईका अधिकांश महिलाले साडी ब्लाउज लगाउँछन्। अझ साडीको आँचल टाउकाबाट तल झर्नै हुँदैन। कान्छी नन्दलाई लोग्नेले नितम्बमा चुरोटले पोलिदिए। कारण बच्चाले चुसेको नितम्ब घोप्टिएर काम गर्दा ब्लाउजबाट देखियो। उनको विवाह मेरोभन्दा करिब चार वर्षअघि भएको थियो। मधेसी समुदायमा प्राय छोरीको विवाह चाँडै गरिदिने कुपरम्परा छ। उनी विवाह गरेर आफ्नो घर गएपछि एउटा सन्तान जन्मेपछिको घटना हो, यो। तर पनि लोग्नेलाई परमेश्वर मान्दै खुसी साथ बसेको, बाँचेको नक्कल गरिरहन्छिन् वरा। मेरो विवाहपछि मसँग त्यो कुरा खोलिन तर कसैलाई पनि नभन्ने सम्झौतामा। सुनिसकेपछि त मनमा सहन शक्तिको बाँध फुट्यो। भनिदिएँ तिनलाई पनि अगुल्टाले हान्नु पर्थेन। तातो पानीले खन्याउनु नी ! छि, म भएको भए त त्यति नै बेला जबाफी कारबाही गर्ने थिएँ। कस्तो काँतर कान्छी तपाइँ त भने। मन एकतमासले रोई रह्यो। मनमा अट्टाहस भएर आयो। निक्कै समयसम्म अधमरो बाँचे। तर उनको बाचाले गर्दा कुरा कसैसँग गर्नै सकिनँ। माइतबाट घर गइनँ, समय बित्दै गयो, उनको आउने जानेक्रम चलिरह्यो। तर मेरो मनमा परेको नारीले भोगेको त्यो अपमान झन् आगो हुँदै गयो। जबसम्म आर्थिक रूपमा महिला पूर्णरूपले सक्षम हुँदैनन् तबसम्म यो पुलिंगीय सत्ता र तिनका साझेदारहरूले महिलालाई भोग्य वस्तुभन्दा माथि उठ्न दिँदैनन् र पृथक बाँच्न पनि। एकजना बहिनी थिइन्, उसले पनि लोग्नेलाई परमेश्वर नै मान्थिन् वरा। तिनका लोग्नेले अर्की हाल्दा पनि लोग्नेविना बाँच्नै नसक्ने तिनी। रक्सीको नसामा मात्तिएर मुखभरि पान र रजनी गन्धाले दङ्दङ गन्हाएको लोग्ने देख्नेबित्तिकै संसारका सवैभन्दा सुन्दर चिज टप्केजस्तै गरी कुथ्थिन, लोग्ने भएतिर। जता लोग्ने जान्छ उतै थक थुकेको थाप्न बाल्टी, कप अथवा कुनै भाँडा बोकेर दौडिन्थिन्। लोग्नेले समागमको सोंच राखेमा दिनमा, रातमा, बिहान, बेलुका जति नै बेला पनि आपूलाई सुम्पिन्थिन्। यावत कुरा सुनेर म त डराएँ, पहिले त। अचम्म छ वा ! त्यतिसम्म समर्पित हुँदाहुँदै अर्की ल्याउने लोग्नेको नाउमा कैयांैपल्ट तिनले तीजको व्रत बसिन्। सन्तोषी माताको व्रत बसिन्। तर पनि पति परमेश्वरले थाहै पाएन स्वास्नीको समर्पण, त्याग, प्रेम,। समागमको क्रममा लोग्नेले टोकेका निल र चिमोटेका डाम कसरी सहजै सहन र लुकाउन सकेकी विचरीले। यावत सहेर पनि पति परमेश्वरले छाडेर भागे अर्कीलाई काखी च्यापेर। अहिले दुई बच्चासँग बाँच्न विवश छिन्। यस्ता महिलाको संख्या गनिसाध्य छैन तराईमा। अधिकांश पति परमेश्वरले महिलालाई वस्तु सम्झेको छ। वस्तुको प्रयोग उनीहरू आआफ्नै तवरले गर्न चाहन्छन्। तिनका लागि महिलाको आदर्श, विचार, इच्छा, नैसर्गिक हक, अधिकार, आत्मसम्मान कुनै कुराले पनि छुँदैन। महिला सिर्फ वस्तु हो। हाम्रो मुताविक प्रयोग गर्छौं भन्ने भ्रममा अधिकांश पुरुष बाँचेको तीतो यथार्थ छ। अपाच्य र अमानवीय हर्कतले प्रताडित नभएको कुनै प्रेमिका वा श्रीमती सायदै होलान्। पतिलाई परमेश्वर मान्नेहरू विरोध गर्नै सक्दैनन्। जति मन नपरे पनि जति असहज भए पनि। भन्दैनन् गलतलाई गलत हो भनेर। कतिपय शिक्षित महिला पनि पतिको प्रताडनाको भागिदार बनेका छन्। यो कस्तो मानसिकता हो। त्यो संस्कार छिचोलेर बोल्नै नसक्ने, आफ्नो कुरा राख्नै नसक्ने। अत्याचार खेपेर पनि बाँच्न विवश हुनैपर्ने। यो कस्तो एकाधिकार पुलिंगीय संस्कार हो, यो कस्तो परमेश्वरप्रतिको आस्था र समर्पण हो, ऐया भन्न नपाउने। समागम कसैको जबर्जस्ती वा एकतर्प हुँदैन, हुनु पनि हुँदैन। प्रेमरहित समागम अथवा सेक्स भयो भने अथवा दुवैको इच्छा र समर्पणविना त्यस्तो कृया भयो भने त्यो बलात्कार हुन जान्छ। सेक्स भनेको प्रेमिल जोडीको समर्पण हो। अथवा दुवैको शरीरको स्वतःस्पूर्त आएको एक अर्काबीचको आकर्षण हो। जब त्यो आकर्षणमा प्रेम हुँदैन अथवा प्रेमपूर्वक आकर्षण र समागम हुन सक्दैन तब ती सम्बन्ध अमानवीय हुन्छन्। प्रेमरहित सेक्स मानवीय सम्बन्धभित्र पर्दैन। महिलाले विरोध नगर्नुका कारण हाम्रो समाज पितृसत्ताले ओतप्रोत छ। हाम्रो देशमा पुरुषको एकाधिकार कलमले लेखिएको धर्मग्रन्थ, उपनिषद् र तिनका नियमपालनका डरलाग्दा कुसंस्कारको सबैभन्दा ठूला वर्चश्व छ। क नपढेका पाठशाला जाँदै नगएका पनि रामायण पढ्छन्, लय हालेर श्लोक गाउँछन्। नारीलाई पढे बोक्सी हुन्छ भन्ने परम्पराबाट पनि स्वास्थानी व्रत कथा पढ्ने र पतिलाई परमेश्वर मनाउने पुरुष सत्ता कम सिपालु थिएन महिलाको स्वतन्त्रता खोस्नमा। जुनबेला महिला बोल्नै सक्षम थिएन, अझ भनौं पुरुषले थिचेमिचेका थिए, त्यस्तो समयमा कसरी शिवसँग प्रेमलाप सुरु गरिन् होला पार्वतीले ? शिवलाई पति पाउँ भनेर कसरी उत्साह भरिन् होला ? क्रान्तिकारी पार्वती फेरि शिवलाई पति पाइसकेपछि कसरी त्यति धेरै कमजोर भएर पतिको गोडा मोल्ने, गोडा धुने भइन् होला ? यो प्रश्न गर्ने हिम्मत कुनै शिक्षित महिलाले गर्न सकेनन्। महिला पढेलेखेका हुन्थे भने यी धर्मका ग्रन्थ महिलाले नै लेख्थे र शिवको ठाउँमा पार्वतीको गोडा धोइन्थ्यो। शिवले पार्वतीको गोडा धुन्थे। गोडाको पानी खान्थेलगायतको स्वस्थानी कथा बन्थ्यो होला। त्यो विषय पनि उठान गर्ने हिम्मत कुनै शिक्षाले दिएन र शिक्षित महिला पनि चुपचाप जमेर मरिरहे हरदम। अशिक्षित महिला धार्मिक भएर प्रताडना सहे र सहँदै आएका छन् अझसम्म। शिक्षितलाई लाली र साडीले भुलायो। दोस्रा कारण पैत्रिक सम्पत्तिमा अंशाधिकार नहुनु कानुनमा जे लेखे पनि हाम्रा पुलिंगीय वर्चश्व कायम राख्ने पिता छोरीलाई अंश दिँदैनन्। पचास हजार मूल्यबराबरको अंशवापत छोरीलाई जमिन अथवा कुनै अचल सम्पत्ति दिनु भन्दा ५० लाखसम्म दाइजो दिनमा उद्यत देखिन्छन् असंख्य पिताहरू। महिला कमभन्दा कम संख्यामा स्वरोजगार छन्। आफ्नो नाममा अचल सम्पत्ति एकबित्ता नभएका र चल्ती सम्पत्तिको नाममा बैंकमा खातासम्म नखोलिएका अधिकांश नारी पतिको प्रताडनाको विरोध कसरी गर्न सक्छन्। जबसम्म आर्थिक रूपमा महिला पूर्णरूपले सक्षम हुँदैनन् तबसम्म यो पुलिंगीय सत्ता र तिनका साझेदारहरूले महिलालाई भोग्य वस्तुभन्दा माथि उठ्न दिँदैनन् र पृथक बाँच्न पनि।"
समृद्धिको यात्रामा फलाम उत्खनन,"महाभारत पर्वत अर्थात् लेसर हिमालयमा पाइने फलाम नेपालको प्रमुख धातुजन्य खनिज हो। नेपालमा प्राचीन कालदेखि नै घरेलु र कृषि कामका लागि फलामको प्रयोग हुँदै आएको पाइन्छ। धौवादी फलाम खानीसँगसँगै नेपालका मुख्य फलाम खानीहरूमा करिब एक करोड टन भण्डार भएका फुल्चोकी फलाम खानी (ललितपुर) र ठोसे फलाम खानी (रामेछाप), त्यस्तै १० लाख टन भण्डार भएका लब्दीखोला फलाम खानी (तनहंु) र जेल्वाङ फलाम खानी (रोल्पा) आदि हुन्। खानी उद्योग उद्योगहरूको विकास गर्ने र त्यस्ता उद्योग सार्वजनिक र निजी क्षेत्रको सझेदारीमा अगाडि बढाउने नीतिअनुरूप नेपाल सरकारले नवलपरासीपूर्वको फलाम खानीबाट फलाम र स्टिल उत्पादन गर्ने उद्देश्यका साथ धौवादी फलाम कम्पनी लिमिटेडको २०७६ सालमा स्थापना गरेको छ। महेन्द्र राजमार्गबाट करिब २० किलोमिटर उत्तरमा अवस्थित उक्त खानीलाई खानी तथा भूगर्भ विभागले आर्थिक वर्ष २०६६६७, ०६७६८, ०६८६९, ०७२७३, ०७३७४ र ०७४७५ मा विभिन्न चरणमा खोजअनुसन्धान गरेको छ। उक्त खानी क्षेत्रको सतहमुनिको अध्ययन र जानकारीनिम्ति ड्रिलिङसँगसँगै भूभौतिक अध्ययन पनि जारी राखेको छ। सार्वजनिकनिजी क्षेत्रको साझेदारी (पीपीपी मोडल) मा उक्त कम्पनीमा सरकारको ५५ प्रतिशत र निजी क्षेत्रको ४५ प्रतिशत लगानी रहने व्यवस्था गरिएको छ। खानी तथा भूगर्भ विभागले आव ०७३७४ मा उक्त क्षेत्रमा दुई स्थानमा १०५ मिटर गहिराइसम्म डायमन्ड ड्रिलिंङ गरेको छ। साथै पाँचवटा होल ड्रिलिङ गरी १३ सय मिटर कोर ड्रिलिङ गरी उक्त खनिजको भौतिक तथा रासायनिक अध्ययन गरेको छ। रासायनिक प्रतिक्रिया भई खनिज निर्माण हुने भौगर्भिक प्रक्रियाको अध्ययनमार्फत हेमाटाइट, जुन फलाम खनिजको मुख्य स्रोत हो, उक्त खनिजको विभिन्न नमुनाको परीक्षणमार्फत पुष्टि गरिएको छ। नवलपरासीको धौवादी क्षेत्रमा रहेको करिब १० किमि लम्बाइ र औसत २५ मि मोटाइको फलामको धाउको अध्ययनबाट २४ देखि ५८ प्रतिशत फलाम खनिज रहेको करिब दुई करोड टन फलाम खनिजको खानी छ। उक्त खानीबाट प्रतिदिन झन्डै ८ सय टन फलाम उत्पादन गर्दा ३० वर्षसम्म फलाम उत्पादन गर्न सकिने देखिएको छ। मुख्यतः ६०६७ प्रतिशत फलाम रहेका खानीलाई उच्च गुणस्तरका फलाम खानी मानिन्छ। संसारका धेरै हेमाटाइट फलाम खानीहरू पृथ्वीको उत्पत्तिदेखि करिब ५४०० लाख वर्षसम्मका (पृक्यामब्रियन काल) र करिब १४०० देखि २६ लाख वर्ष पुरानो (क्रेटासियसटर्सरी काल) का खानी पाइन्छन्। धौवादीको फलाम खानी करिव ७००३०० लाख वर्ष (टर्सरी काल) मा सम्भवतः सामुद्रिक किनारको वातावरणमा बनेको मानिएको छ। उक्त पुरानो खनिजमा दोस्रो चरणको सेडिमेन्टरी परिवर्तनमा गोलाकारका उलाइट संरचना बनेका छन् र हाल केही मेटामोर्फोसिस पनि भएको छ। त्यसैले धौवादीको फलाम खानी ठोसे र फुलचोकीको फलाम खानीभन्दा फरक छ। यस प्रकारको उलाइटिक हेमाटाइटको प्रशोधन प्रक्रिया केही भिन्न र जटिल पनि छ। कुनै समय उलाइटिक हेमाटाइट पश्चिम युरोप र उत्तर अमेरिकाको फलाम र स्टिल उद्योगका मुख्य आधार थिए तर हाल यसमा चीनले नयाँ प्रविधिका साथ सफल काम गरेको पाइन्छ। गएको दशकमा अन्तर्राष्ट्रिय बजारमा फलामको मूल्यमा भारी गिरावट आए पनि उत्पादनमा भने वृद्धि भएको छ। चीनलाई विश्वकै ठूलो फलाम उत्पादक भनिए पनि उत्पादनको मापन प्रक्रिया भिन्न रहेको र अस्ट्रेलिया फलाम खनिजमा सर्वाधिक धनी भएकाले सन् २०१९ मा करिब ३९० मिलियन मेट्रिक टन फलाम उत्पादन गरेको अस्ट्रेलियालाई ठूलो उत्पादक भनिन्छ। विश्व बजारको करिब ६९ प्रतिशत फलाम आयात गर्ने चीन सबैभन्दा ठूलो फलाम खनिज आयातकर्तासँगै सबैभन्दा धेरै स्टिल उत्पादक राष्ट्र पनि हो। सन् २०१९ मा चीनपछिको ठूलो स्टिल उत्पादक राष्ट्र भारत हो। हेमाटाइट र म्याग्नेसाइटसहित करिब २७ बिलियन टन फलाम खनिजको भण्डार रहेको भारतले राष्ट्रिय स्टिल (इस्पात) नीति २००५ मार्फत स्टिल र फलामको उत्पादनमा गुणात्मक वृद्धि गरी हाल २०१९२० मा सय मिलियन मेट्रिक टनभन्दा धेरै स्टिल र फलाम उत्पादन गरेको छ। चीन, दक्षिण कोरियासँगैै भारतमा पनि फलाम खनिज उत्पादन र प्रयोगलाई वार्षिक वृद्धिदर र कूल ग्राहस्थ्य उत्पादनसँग समानान्तर र एकअर्काको परिपूरकका रूपमा विश्लेषण गरिन्छ। भारतले पनि फलाम खनिज व्यापारमा मुख्यतः खनिजको गुणस्तरमा नियमन गरेको छ। ६४ प्रतिशतभन्दा कम फलाम खनिज रहेको खानीहरू युरोप, जापान, दक्षिण केरिया र ताइवानमा निर्यात गर्छ भने उक्तभन्दा राम्रो गुणस्तरका फलामको निर्यातमा राष्ट्रिय आवश्यकतालाई ध्यान दिने नीति लिएको छ। नेपालले भारतबाट सन् २०१८ मा करिब १२ सय मिलियन अमेरिकी डलरको स्टिल आयात गरेकोमा २०१९ मा भने करिब ९४०९७ मिलियन अमेरिकी डलरको स्टिल आयात गरेको संयुक्त राष्ट्रसंघको अन्तर्राष्ट्रिय व्यापार प्रतिवेदनमा उल्लेख छ। अप्रिल २०१८ देखि मार्च २०१९ सम्म भारतको कुल स्टिल उत्पादनको १३२ प्रतिशत आयात गर्ने नेपाल भारतको सर्वाधिक स्टिल आयातकर्ता हो। तसर्थ नेपालमा विकास हुँदै गरेको फलाम खानीको काममा र फलाम वा स्टिलको उत्पादन र व्यापारमा हाम्रो र भारतको स्वाभाविक चासो रहन सक्ने तथ्यांकले बताउँछ। दोलखाको खरीढुंगा खानी र गणेश हिमाल सिसा खानीमा भएका प्राविधिक र प्रशासनिक कमजोरी पनि हामीले सिक्नुपर्ने महत्वपूर्ण पाठ हुन्। ब्राजिलको करजास राष्ट्रिय वनको तीन प्रतिशत क्षेत्रमा मात्रै सञ्चालित संसारकै ठूलो ओपेन पिट (सुरुङ नबनाई खुला स्थानमा सञ्चालित खानी) फलाम खानी हो। उक्त खानीबाट हामीले धेरै सिक्न सकिन्छ। थोरै क्षेत्रफलमा सबैभन्दा ठूलो खानीमा अधिकांश स्वचालित मेसिन र उपकरण प्रयोग गरिएका छन्। टउसुरुइ बाँधबाट विद्युत् उत्पादन गरी सञ्चालित उक्त खानी कम्पनीमा ८५ प्रतिशत भटमास, ११ प्रतिशत जनावरको बोसो र चार प्रतिशत कपासको तेल प्रयोग गरी बायोडिजेल प्लान्टमार्फत ऊर्जा विकास गरिएको जैविक प्रविधि हामीकहाँ पनि अनुसरणीय छ। खानी सञ्चालन र विकास गर्दा खोज, अनुसन्धान र गुणस्तर नियमनसँगसँगै गर्नुपर्ने मुख्य कम हुन्। तसर्थ खानी सञ्चालनमा उपलब्ध साधनस्रोतको वैज्ञानिक उपयोग, दक्ष जनशक्ति, नवीन प्रविधि, वजेट व्यवस्थापन र उत्पादन बजारजस्ता कुरामा मुख्य ध्यान दिनुपर्छ। विश्व बैंक समूहले प्रकाशित गरेको डुइङ बिजनेस प्रतिवेदनअनुसार नेपाल व्यवसाय सञ्चालनको सहजता सूचकमा सन् २०१९ को ११०औं स्थानबाट ६३२ अंकसहित अहिले हालसम्मकै उच्च ९४औं स्थानमा रहेको छ, जसलाई उक्त काममा वैदेशिक सफल कम्पनीको पनि सहभागिता हुन सक्ने सकारात्मक सूचकका रूपमा लिन सकिन्छ। अध्ययनकै क्रममा रहेकाले कति क्षमताको उद्योग तथा प्लान्ट बनाउने भन्ने यकिन भएको छैन। विभाग र कम्पनीले सम्भाव्यता अध्ययनका साथै वातावरणीय अध्ययन र ड्रिलिङको काम गर्दै आएको छ। फलामको औद्योगिक परीक्षण चीनको साउथवेस्ट मेटालार्गिकल एन्ड जीओलोजीकल टेस्टिङ सेन्टरमा भइरहेको छ। उक्त फलाम खानी सञ्चालनमा यसको प्रारम्भिक अध्ययन संवेदनशील रहन्छ। सम्भाव्य अध्ययन, खनिजको नमुना संकलन, प्रयोगशाला परीक्षण, प्रविधि र उपकरणको छनोट, बजारका साथै खानीबाट उत्पादित फलामबाहेक अन्य खनिजको व्यवस्थापन आज र भोलिका प्रमुख चुनौती हुन्। दोलखाको खरीढुंगा खानी र गणेश हिमाल सिसा खानीमा भएका प्राविधिक र प्रशासनिक कमजोरी पनि हामीले सिक्नुपर्ने महत्वपूर्ण पाठ हुन्।"
संरक्षित हुँदैन अहंकारी शक्ति,"इतिहासको सँघारमा उभिएर तमासे र रमिते बन्ने छुट कसैलाई पनि हुँदैन। घुम्दैफिर्दै रुम्जाटार। बालुवाटार, खुमलटार, कोटेश्वर, सिंहदरबार, धुमबाराहीबाट सुर्खेत यात्रा गर्दै नेपाली राजनीति फेरि काठमान्डु फर्किसक्यो। खेलका खेलाडीभन्दा पनि बुख्याचा फिस्स। नेपाली सत्ता राजनीतिको कार्य, कारण र परिणामबारे विश्लेषण गर्नु स्वयं लाजमर्दो विषय बन्यो। अहिले न राजनीतिक ज्योतिषका धुलौटो काम गर्छ न गुगल ब्वाय आदित्य दाहालले नै भविष्यवाणी गर्न सके। लोकतान्त्रिक गणतन्त्र अहिले बनाना रिप्लबिकमा फेरिँदै जाँदा ओ हेनरीको झझल्को नेपालमा हुँदैछ। त्यसको चरित्र र अवस्थाबारे अमेरिकी लेखक ओ हेनरीको सन् १९०४ मा क्याबेज र किस पुस्तकको काल्पनिक राज्य अंकुरियामा सुन्दर प्रस्तुति गरे। बनना रिपब्लिकमा धेरै कुराको निर्णय युनाइटेड फ्रुट कम्पनी र स्ट्यान्डर्ड फुड कम्पनीले गर्थ्यो, स्थानीय नेतृत्व त उनका कारिन्दा मात्र बन्थे। मध्यअमेरिकाको होन्डुरस, ग्वाटेमालाको अवस्था चित्रण गरे पनि यो कमजोर, अस्थिर र सामरिक रूपमा संवेदनशील देशहरूमा विभिन्न आवरणमा विदेशी शक्ति नियन्त्रित सरकारको थियो र हो। शक्तिको टसल, राजनीतिज्ञहरूका व्यवहार, अहंकारको भिडन्तले एउटा लोकतान्त्रिक गणतन्त्र पत्तै नपाई बनना रिपब्लिकमा फेरिने गर्छन्। महामारीमा पनि समीक्षित र भल छोप्नेहरू कोरोना महामारीले विश्व एउटै बहस, चिन्ता, आतंक र प्रतिरोधमा कतिपय पहिलाका मान्यता, विश्वास र अभ्यास भत्किए, फेरिए। कतिको सोच र भूमिकाले क्रमभंग गर्यो वा बिर्सियो ! कतिपयले यस संकटलाई स्वार्थ र अवसरका रूपमा लिए भने अहंकारी शासकलाई भने कर्तुत लुकाउने शीर्षक पनि बन्यो। तर संवेदनशील मान्छे मृत्युको सँघारबाट फर्केपछि जीवनकै गम्भीर आत्मसमीक्षा पनि गर्दोरहेछ। बनना रिपब्लिकको एउटा अंग बनेको न्यायकर्मीको हैसियतमा लामो समय बीबी सिंहले पुलिसको मुद्दाफाँटमा सत्ता चरित्रको नांगो अनुभूति गर्दै बिरक्तिएर साँचो अर्थको न्यायकर्मी बन्न वकालत व्यवसाय अँगाले। त्यो त झन् अपराधको ड्राइकिल्नर्स र सिन्डिकेट न्याय पो रहेछ। देखे भोगेपछि छक्क मात्रै परेनन्, स्वयं पेसाप्रति बिरक्तिए पनि। कोरोनाकालमा मृत्यु हुने ६ सय ६३ जनामध्ये उनीसँगै एउटै वार्डका ६ जना पनि थिए। सो वार्डको बच्नेमा उनी मात्रै। सरकारी अभिभावकत्व, जीवनको विश्वास दिलाउन र आशा जगाउन सकेको भए चैतदेखि पाँच हजार सात सय ८७ जना निराश भएर आत्महत्या गर्र्दैनथे। हुन त १,१५,३५८ बिरामीमा ७८,७९० सिंहजस्तै कोरोनामुक्त भए पनि सँगैका ६ जनाको मृत्यु, सकसपूर्ण दुई हप्ता, त्यसले पारेको असरले सिंहलाई भने जीवन र मृत्यु, आफ्ना सुकर्म र आदेशमा भएका कुकर्मको निर्मम स्वसमीक्षा गर्न प्रोत्साहित गरायो। सरकारी पार्टीका बौद्धिक सिंहले सरकार, समाज र सत्ताचरित्रलाई अस्पतालको बेडबाट अझ नांगो देखे, भोगे र विश्वासमा बज्र प्रहार भयो। तब नवजिन्दगीमा नयाँ परिभाषा खोज्दै नयाँ दायित्व खोजीमा रन्थनाएको एउटा यो दृष्टान्त मात्रै हो। तर सिंहजस्तै के सबै स्वसमीक्षित हुन वा मर्नपर्छ, दायित्व निर्वाह गर्नुपर्छ भन्ने शासक, प्रशासक, सामाजिक अगुवा र प्रजा बन्न अस्वीकार गर्ने नागरिकले सोच्न थाले त ! अथवा नसोच्नु बनना रिपब्लिकको सहज चेतले पैदा गरेको भय, लालसा, स्वार्थ, अहंकारले गर्दा हो ! वा इतिहासको निर्ममता नबुझ्नाका कारण। नत्र कोरनाले ६ सय ६३ को ज्यान जाँदा देशमा ७ सय १८ बलात्कारका घटना हुँदैनथ्यो। सरकारी अभिभावकत्व र जीवनको विश्वास दिलाउन र आशा जगाउन सकेको भए चैतदेखि पाँच हजार सात सय ८७ जना निराश भएर आत्महत्या गर्र्दैनथे। संकटलाई अवसर सोच्ने बनना रिपब्लिकमा अभ्यस्त भएकाले म यहाँ वैधानिक र सिन्डिकेट भ्रष्टतन्त्रबारे थप केही भनिरहँदिनँ। छेके पनि छर्लंग। मौनताको दशक यो शताब्दीको हरेक दशक नयाँ सोचसहित आन्दोलित हुन्थ्यो। राजनीतिक उथुलपुथलका घटना हुन्थे। समयको समीक्षासहित राजनीतिक हस्तक्षेपले सामाजिक तरंग छाउँथ्यो। सत्ताचरित्रै फेर्ने आशाका यस दुईदशक भने समय र समाज मौन छ। यो मौनतालाई सत्ता र सरकार या बुझ्दैन या आपूप्रति जनसमर्थन सोच्छ, तर ज्वालामुखीको क्रेटरमा सुनसान हैन हलचल छ। अग्रगमनभन्दा पतनमार्गमा बढिरहेको अवस्था भुमरी पहिलाको शान्त परिवेश मात्र हो। लोकतान्त्रिक गणतन्त्र बनना रिपब्लिकमा फेरिँदा शिक्षित र राजनीतिकर्मी त बढे तर चेतना र अभियान भने चिसियो, ध्वस्तखेलमा फेरियो। कसैले दायित्व उठाउनु नपर्ने र संकटको भेल छोप्नेका मैमत्तता क्लेप्टोक्रेसीकोे पहिलो आक्रमण संवेदना, स्वत्व र दायित्वमाथि गर्छ भने बौद्धिक तप्कालाई हिजडा बनाएर आसे समाजमा फेरिदिन्छ। त्यसको पहिलो सिकार क्रान्तिका सन्तान खलपात्र बन्छन्। हरेक माकुराका बच्चाले आफ्नै आमा पहिला चपाउँछ भने सर्पले आफ्नै सन्तान हसुर्छ। इतिहासले भने कबुल बिर्सने नायकलाई नै खलनायक बनाएर हिसाबकिताब असुली गर्छ। जब असंगत र विकृति सहज र सामान्य मानिन थालिन्छ तब बुझे हुन्छ उपलब्धिको रक्षा र विकास त हुनै सकेन बरु अवस्था पतनमार्ग पछ्याउँदै छ भन्ने कुरा। यस्तो बेला संकेत र संवेदनाको अर्थ हराउनु स्वाभाविकै बन्छ। कल्कल बग्ने नदीभित्रै झ्याउ पनि उम्रिन्छन्। गुराँस र चिमालोका रूख एउटैजस्तो देखिन्छ, फुल्दा मात्र चिनिन्छ चिमालो सेतो र गुरास रातो। चिमालो विष हो भने गुराँस सुन्दर र औषधि। हैसियतवालाका औकात देखिने भनेको संकटकै बेला हो। आदर्श नै ध्वस्त भएपछि नांगो देखिन कसैलाई पनि लाज र घिन हुँदैन। सोसल मिडिया वास्तवमै भौतिक समाजको छायाँ हुन्छ। यो दशकका सबै वर्ग, समुदाय, सोच, भूमिका र सपना त्यहाँ देखिन्छन् तर आँखा भएका अहंकारी धृतराष्ट न त्यो देख्न सक्छ न उसका वरिपरी सञ्जय र विदुर नै हुने गर्छन्। मौनताको दशकले दिएको शिक्षा भनेको मान्छे आफ्नो दुःखले जति दुःखी हुँदैन, त्योभन्दा पनि दुःखी अर्काको सुख देख्दा हुँदोरहेछ। त्यही सुख हरण नित्यकर्ममा फेरिँदो रहेछ। सत्ताचरित्र पिरामिडजस्तो छ। सिस्टमकै ध्वस्तता नै पिरामिड व्यवस्थाको चरित्र हो। हीनताबोध उच्चताबोधमा फेरिएपछि अहंकारको व्यवस्थापन बदलाभावमा हुने गर्छन् भने कोषमा दाह्रा पलाउँछ। अहंकारको मौलिक चरित्र नै सिर्जना हैन, ध्वस्त हो। टुट्न सक्ने झुक्न नसक्ने। ज्ञानेन्द्रमा संसदीय दलसँग झुक्न सक्ने लचकता भएको भए नेपाली इतिहास कस्तो हुन्थ्यो होला ? हिटलर पार्टीले नै जिताएर सत्ताको चुचुरोमा पुर्याएको हो। सामूहिक चिन्तनको ठाउँमा सन् १९३३ मा सर्वोच्चतालाई निजीकरण बनाउँदा नाजीवाद, फाँसीवादको अभ्यास मात्रै भएन, आखिरमा गएर उनले प्रियसीसँगै आत्महत्या गर्नुपर्यो। इतिहासले धेरै कुरा सिकायो तर मौनताको यो दशकले कति सिक्यो ? कति सिक्यौ ? गलत प्रतिकार किन आवश्यक छ ? बीबी सिंहले निर्मम आत्मसमीक्षा गरे। सँघारमा उभिएको मृत्युको दायित्वबोधले लल्कार्यो। त्यसका लागि उच्च आत्मबोध र चरम इच्छाशक्ति आवश्यक हुन्छ। त्यसैले मात्र सहमतिमा हिम्मत र विमतिमा दायित्व सोच्न लल्कार्छ, हौस्याउँछ। गलत छ भन्ने बुझ्दाबुझ्दै प्रतिकार गरिएन भने गलत पक्षमाथि पनि अन्याय हुन जान्छ। (१) आलोचनात्मक चेत भएन भने जनताको हैसियत गिरेर रैतीको भूमिकामा पुग्छ। त्यसले शासकलाई जनअभिभावकभन्दा फासिष्ट बन्न हौस्याउँछ। (२) शासकलाई आफूले सोचेभन्दा बाहिर अरू पनि सत्य र संसार छ भन्ने सोच्नै दिँदैन, भ्रममा रहन्छन्। (३) आफूलाई सर्वज्ञानी, महाशुरवीर, महासुन्दर, महाकूटनीतिज्ञ, महाआदर्शवादी र सर्वज्ञ सोच्न पुग्छन्। त्यसले अरूलाई कमजोर र आफ्नै आश्रयका आसे सोचिरहन्छन्। (४) आफूले जे गरें त्यो ठीक गरें भनेर सदा प्रोत्साहित हुन्छन्। त्यो सोचले आलोचनात्मक चेतभन्दा शासकलाई नै बढी घाटा हुन्छ। दुस्मनी बढ््दै गएपछि अर्को पक्षको राम्रा तथा सुझाव पनि षड्यन्त्र जस्तै देखिन्छन्। अन्त्यमा इतिहासको सँघारमा उभिएर तमासे र रमिते बन्ने छुट कसैलाई पनि हुँदैन। तटस्थताको सुखभोग गर्न मिल्दैन। बलिको बोको बनाइँदैछ भन्ने जानेपछि आँसु झार्नु व्यर्थ हुन्छ। आँसु झार्ने, गुनासो गर्ने आसले लतारिने लाक्षीका परिचय हुन्। प्रतिकारको बाढी फुटेपछि कस्तै शक्तिशाली शासक पनि बबुरा हुन्छन्, सम्हाल्न सक्दैनन। तर कसाहीले खसीको मासु मात्रै हैन, आँसुको समेत व्यापार गर्छ ! समयको महत्व त्यस व्यक्तिलाई हुन्छ, जो आचीले च्यापेर शौचालय बाहिरबाट ढोका ढक्ढक्याएको होस्, भित्र आउँ र कब्जियतले सताइएको रोगी कनिरहेको होस्। अहिले अहंकार मैमत्त छ। ऊ घाउ चिर्ने, रगड्ने, नुनचुक मात्रै हैन, तेजाब नै छर्कंदै छ। इतिहासको अन्त्य भन्दै इस् गर्दै छ। उसको अहंकारले बरु सबै ध्वस्त होस् तर जोडीदारलाई कुनै हालतमा निर्वस्त्र पार्न खोज्दै छ। शक्ति इतिहास पढ्दैन्, हिटलर, मुसोलिन, नेपोलियनले पढेनन्। फ्रान्सेली राज्यक्रान्तिका नायक राब्स पियरले पनि नपढेर गिलेटनमा काटिनुपर्यो भने विपक्षी शक्तिको व्यवस्थापनमा चुकेका भीमसेन थापा रेटिनुपर्यो।"
संविधानसँगै उब्जिएको प्रश्न,"के संविधान राजनीति दलदलमा भसिन लागेको दस्ताबेज मात्र हो ? सामान्यतः संविधान भन्नाले मुलुकको मूल कानुन हो भनेर बुझ्ने गरिन्छ। देशको भविष्य कुन मार्गतर्फ लैजाने हो त्यो संविधानले नै निर्धारण गर्छ। अर्थात् प्रत्यक्ष वा परोक्षरूपमा जनताको दैनिकीमा संविधानले असर गरिरहेको हुन्छ। मुलुकमा राजनीतिक स्थिरतासँगै आर्थिक विकास गर्न, शान्तिसुरक्षा कायम गर्न वा मुलुकमा सुशासन कायम गर्न संविधान राष्ट्रको मेरुदण्डकै रूपमा रहेको हुन्छ। यही कुरालाई आत्मसात गर्दै नेपालमा पटकपटक संविधान जारी गरियो। नेपालमा संविधान लेखनको इतिहास हेर्दा २००४ सालमा जारी गरिएको नेपाल सरकार वैधानिक कानुनदेखि सुरु भएको हामी पाउन सक्छौं। २००४ सालदेखि २०७२ सालसम्मको अवधि गणना गर्दा छोटो भए पनि यही अवधिभित्र नेपाली जनताले सातवटा संविधान पाए। यस मानेमा हामी भाग्यमानी छौं भन्दा फरक नपर्ला तर विडम्बना हाम्रो भाग्यमा खोट भएर हो वा मुलुकको सत्ता सञ्चालन गर्न भनी आसीन गरेका शासक वर्गले संविधान जारीसँगै आम जनमानसको मगजमा उब्जिएका प्रश्नको प्रहार थेग्न नसकेर हो विगतका दिनमा जारी गरिएका ६ वटा संविधानले मूर्तरूप लिन सकेन। त्यसैको नतिजाले ६ वर्षको अन्तरालमा करिबकरिब ६ सय अर्ब खर्चेर मुलुकले २०७२ साल असोज ३ मा सातौं संविधानका रूपमा नेपालको संविधान, २०७२ पायो। विगतमा झैं यसपटक पनि नेपालमा संविधान जारी हुँदा नेपाली जनता धेरै हर्षित भए। यतिसम्म हर्षित भए कि संविधान जारी भएको दिनलाई संविधान दिवसका रूपमा मनाउनसमेत पछाडि हटेका छैनन्। हर्षित हुनु स्वाभाविक पनि थियो किनकि शासक वर्गले भनेका थिए यस संविधानले नेपाललाई अब संघीय लोकतान्त्रिक गणतन्त्रात्मक राज्यमा लानेछ, धर्मनिरपेक्ष गराउनेछ, मौलिक अधिकार, मानव अधिकार र बालिग मताधिकारको सुनिश्चित्त गर्नेछ आदि। यसका अलावा अनेक कारण छन्, जो जनताको हितका लागि छ भनेर भनेका थिए। यी यावत् कुरातिर मध्यनजर गर्दा संविधान जारी भएसँगै विशेष रूपमा संवैधानिक केही प्रावधानमाथि प्रश्न उब्जिएको छ। सर्वप्रथम कुरा गरौं संघीयताबाट। नेपालका लागि संघीयता अपनाउनु विल्कुलै नौलो राज्य सञ्चालन प्रक्रिया थियो तर संविधानले यसैलाई आफ्नो मूल मन्त्रका रूपमा वाचन गरेको छ। संघीयताको सवालमा नेपालमा जति बहस हुनुपर्ने थियो त्यति भएन वा भनौं जति भएको थियो, त्यसलाई प्रत्यक्ष रूपमा देखाउन सकिएन। त्यसको एक ज्वलन्त उदाहरण ९ जनवरी २००८ मा ब्रिटिस राजदूत एन्ड्रयु हलले भनेका थिए, विकासोन्मुख देशमा संघीयता असजिलो हुन्छ, जनताले दुःख पाउँछन्। यस कुरालाई सकेसम्म छिपाउने कार्य गरियो। संघीयता आएपछि सिंहदरबारको अधिकार घरघरमा पुग्नेछ भनियो, विकासको मुल फुट्छ भनियो तर भनाइ र गरामा आकाशजमिनको फरक पाइरहेका छन् नेपाली जनताले। संघीयताले विकासभन्दा धेरै विनाश गराइरहेको छ। सिंहदरबारभित्र आसीन भ्रष्टाचारको मुहान घरघरमा पुर्याइरहेकै छ। भलै संविधानको मर्म यो होइन तर शासक वर्गले यसलाई आफ्नो स्वार्थपूर्तिका लागि मात्र प्रयोग गरे। नेपालको वार्षिक आर्थिक बजेट सामान्यतः १४ देखि १५ खर्बको हाराहारीमा आउने गर्छ। त्यति बजेटमा संविधानले उल्लेख गरेको यो व्यवस्थालाई अवलम्बन गर्दा संघ र प्रदेशसभाका पदाधिकारीहरू (८८४ जना) र प्रदेश प्रमुखलाई मात्र (विपक्षी दलको नेता, सत्ता पक्षको मुख्य सचेतक, विपक्षी दलको प्रमुख सचेतक, दलको नेता, दलको प्रमुख सचेतक र सभापतिबाहेक) वार्षिक पारिश्रमिक (अन्य सेवा र सुविधाबाहेक) दिँदा लगभग ५४ करोड खर्च हुने गर्छ। अब हामी आफैं आकलन गरौं संघीयताले मुलुकलाई कुन दिशातर्फ लाँदै छ ? संविधान जारी भएको दिनदेखि आजसम्म हेर्दा लोकतन्त्रका नाममा केवल सत्तामा आसीन भलाद्मी पदाधिकारीले आफ्नो सत्ता जोगाउने खेलभन्दा पर गएर जनताका दुःखमा मलम लगाउने काम कदापि गरेको देखिँदैन। लोकतान्त्रिक गणतन्त्रामक मुलुक त भनिएको छ तर संविधान जारी भएको दिनदेखि आजसम्म हेर्दा लोकतन्त्रका नाममा केवल सत्तामा आसीन भलाद्मी पदाधिकारीले आफ्नो सत्ता जोगाउने खेलभन्दा पर गएर जनताका दुःखमा मलम लगाउने काम कदापि गरेको देखिँदैन। यसको ज्वलन्त उदाहरण लकडाउनको अवस्थामा नेपाली जनताले आआफ्नो गन्तव्यसम्म पुग्न हप्तौं हिँडेको कुरा, मल नपाएर किसान कोरोना कहरका बीचमा पनि मल लिन सडकमा लामबद्ध भएर बस्नुपरेको अवस्था, वर्तमान अवस्थामा सरकारले आमनेपाली जनताको स्वास्थ्यप्रति देखाएको दृष्टि, कोरोना कहरको बीचमा पर्खालभित्र सत्ता चलाउने सारथिहरूले धुमधामका साथ विमानबाट पुष्प वृष्टि गर्दै संविधान दिवस मनाइरहँदा पर्खालबाहिर सयौं भोका पेटहरूको छटपटी आदि कुरा यो आख्यानकारको मगजमा अझै पनि ताजै छ। मौलिक अधिकारको सुनिश्चित गर्ने सवालमा सम्भवतः नेपालको संविधान विश्व जगत्कै अग्रपंक्तिमा आउन सक्छ। जनताको हितको निमित्त भनेर संसारका अन्य मुलुकमा समेत उल्लेख नभएका सम्पूर्ण अधिकारहरू समेटेर मौलिक हकका रूपमा सुनिश्चित गरेको छ। विडम्बना वर्तमान अवस्थामा नेपाली जनता उचित स्वास्थ्य सेवा, शिक्षा सेवा, स्वच्छ वातावरणको हक, स्वतन्त्रताको हक, श्रमको हक, रोजगारको हक आदिबाट वञ्चित छन्। विदुरको जस्तो नीति बनाउन त सकेनन् हाम्रा शासक वर्गले विडम्बना विदुरजस्तै बन्न खोज्दा धेरै राज्यका नीतिहरूमा चिप्लिएका छन्। उदाहरणस्वरूप श्रम र रोजगारसम्बन्धी नीति लिन सक्छौं। साथै कार्यान्वयन नै गर्न नसकिने राज्यको नीति बनाई त्यस नीतिमाथि जनताले प्रश्न गर्लान् भन्ने त्रासले गर्दा हुन सक्छ, शासक वर्गले सो राज्यको नीति कार्यान्वयन भएको छ वा छैन भन्ने सन्दर्भमा कुनै पनि अदालतमा प्रश्न उठाउन सकिने छैन भनी प्रावधानको नै व्यवस्था गरेका छन्। यसका साथै धर्म निरपेक्षताको कुरा गरिरहँदा विसं २०६८ सालको जनगणनाअनुसार नेपालको कुल जनसंख्याको ८१३५ जनताले हिन्दु धर्म अवलम्बन गरेको सतहमा देखिन आएको छ। धर्म नै नेपाली समाजको एकताको दरिलो खम्बाका रूपमा रहिआएको छ। विगतदेखि हालसम्म पनि धर्मले नै नेपाली समाजको पहिचान जोगाइराखेको अवस्था छ। बेलायती दार्शनिक जर्मी बेन्थमले भनेजस्तो अधिकतम व्यक्तिहरूको खुसीलाई ध्यानमा राखेर कानुन बनाउनुपर्छ भन्ने सिद्धान्त पछ्याउँदै धर्म निरिपेक्षताको प्रावधान राखिएको यस संविधानमा आम जनमानसको मगजमा प्रश्न उब्जिएको छ कतै यसै संविधानमार्फत नेपालको पहिचान त गुम्ने होइन ? संविधानले नै नेपालमा १३ वटा संवैधानिक निकायहरूको व्यवस्था गरेको अवस्था छ। संविधान जारी भएको पनि पाँच वर्ष बितिसकेको छ। पाँच वर्षको अवधिमा पनि लोकसेवा आयोग र राष्ट्रिय मानव अधिकार आयोगबाहेक अन्य संवैधानिक आयोगले अझै पनि पूर्णता पाउन सकेका छैनन्। अझ राष्ट्रिय महिला आयोग, राष्ट्रिय दलित आयोग, राष्ट्रिय समावेशी आयोगहरूमा त अझैसम्म कुनै पदाधिकारीहरू नियुक्ति गरिएको छैन। साथै संवैधानिक निकायहरूमा नियुक्ति प्रक्रिया हेर्दा पनि लाग्छ, यस निकायहरूका प्रमुख आयुक्त, आयुक्त, अध्यक्ष र सदस्यहरू हुन सरकारी सेवामा रहेर सचिवको हैसियतबाट सेवानिवृत्त हुनु पर्दछ। भलै संविधानको मर्म यस्तो होइन तर झट्ट हेर्दा लाग्छ, संविधानले नै नयाँ पदाधिकारी नियुक्तिका लागि सरकारी सेवाबाट सेवानिवृत्त मागेको छ। यस कुराले संविधानमाथि नै प्रश्न तेर्साएको छ के संविधान राजनीति दलदलमा भसिन लागेको दस्ताबेज मात्र हो ? सामान्य बुझाइमा संविधानले मुलुकको सम्पूर्ण जनतालाई एक ढिक्कामा बाँध्ने काम गरेको हुन्छ तर हाम्रो मुलकको संविधानमा समाजलाई नै विभाजन गरेको अनुभूति हामी गर्न सक्छौं। संविधान केवल राजनीतिक पदाधिकारीहरूको विभाजन गर र शासन गर भन्ने सिद्धान्तमा आधारित एक कौशल अस्त्रका रूपमा प्रयोग भएको स्पष्टरूपमा देख्न सक्छौं। यसको एक दृष्टान्त समावेशिता नाममा दलिल, महिला, आदिवासी जनजाति, खस आर्य आदि नामले सामाजिक विभाजन गरी आगामी दिनमा आरक्षणका नाममा समाजमा अराजकता पैदा गराउने ध्येय त कतै भइरहेको छैन भन्ने प्रश्न उठेको छ। यदि लोकतान्त्रिक देशभित्र कुनै पनि जातजाति, समुदाय र वर्गलाई कसैले कृपा र निगाह गरेर मान्यता, सुविधा र पहुँच दिनुपर्ने अवस्था सिर्जना भयो भने त्यो कुनै कथित लोकतान्त्रिक मुलुक हुनै सक्दैन, बरु त्यो त रैतीतन्त्र, करियातन्त्र वा हिन्दुस्तानी प्रजातन्त्र बन्न पुग्छ। अन्त्यमा, अमेरिकी महाकवि वाल्ट ह्रीटम्यानले भनेजस्तो लोकतन्त्र मात्र निर्वाचनहेतु हो, केवल दलका लागि हो भन्ने भनाइ त युक्तिसंगत हुँदैन नेपालको सन्दर्भमा। संविधान लेखनमा लागेको खर्च, संघीयता आएसँगै पदाधिकारीहरूको वार्षिक पारिश्रमिक दिइँदाको खर्च, मौलिक अधिकारहरूको सुनिश्चितता, संवैधानिक निकायहरूमा पदाधिकारीको अझैसम्म नियुक्ति नहुनु, धर्मनिरपेक्षता गरिनु आदि कुराले यस संविधान जारी भएसँगै प्रश्नहरू उब्जाइदिएको छ। यस कुरामा अझ धेरै शंका पैदा गराइदिएको छ। केही समयअगाडि प्रदेश प्रमुखहरूको हेरफेरका साथै निर्वाचनमा पराजित कमरेडहरूलाई राष्ट्रियसभामा लगिने आदि कुराले पनि संविधानअगाडि गम्भीर प्रश्नचिह्न खडा गरिदिएको छ। ट्वान्टी वान लेसन फर ट्वान्टी फस्ट सेन्चुरी पुस्तकका लेखकले भनेजस्तो तिमीहरूलाई स्वतन्त्रता त दिइन्छ तर त्यहीं स्वतन्त्रताभित्र रहेर शासकवर्गले तिमीलाई लुटेको वा भनौं शोषण गरेको थाहा हँुदैन भन्ने कथन नेपालको सन्दर्भमा कतै यसै संविधानमार्फत त लागू भएको छैन भन्ने प्रश्न उब्जाइदिएको छ। संविधानको संरक्षक सरकारले नै संवैधानिक प्रावधानको पंगु उडाइरहेको अवस्थामा प्रतिपक्ष दल पनि मूकदर्शक बनिदिँदा नेपाली जनताका मगजमा झनै जटिल प्रश्नले घेराउ गरेको छ। आखिर के संविधान दलहरूको कमाइखाने भाँडो मात्र हो ? के संविधानभन्दा सरकार नै बलवान् हो त ?"
अधिनायकमैत्री बाटो !,"नेपाली कांग्रेसभित्र रूपान्तरणको बहस चलिरहेको छ। गतिशीलता भएन भने त्यो पार्टीको समयसापेक्ष रूपान्तरण हुन सक्दैन। देशका बहुमत जनता भूतमुखी होइन कि भविष्यमुखी हुने गर्छन्। समस्या सबै पार्टीभित्र हुन्छन् तर कांग्रेसमा भने ठूलो रूपान्तरण आवश्यक छ। कांग्रेसमा लोकतान्त्रिक अभ्यासको कमी छ। सधैं पार्टी गुटबन्दीको घेराभित्रै रुमलियो यो कुरा आमकार्यकर्तादेखि आमजनतालाई प्रस्ट थाहै छ। गुट गर्ने अनि भागको बार्गेनिङ गरेर फाइदा खान पल्केकाहरूकै कारण पार्टीलाई पछाडि पारिएको छ। अब आउने महाधिवेशनबाट गुट सधैंका लागि अन्त्य गर्न आम कार्यकर्ताबाट सामूहिक दबाब सिर्जना गर्न आवश्यक छ। फरक विचार भएनन् भने विचार विचार रहँदैनन्। मेरो विचार अकाट्य, सत्य र बाँकी निषेध भन्ने हुँदैन राजनीति देश र समाजको हितनिम्ति गरिएको हो भने। विचारसँग असहमतलाई लाठीमुंग्री चलाउन खोज्न लोकतन्त्रको उपहास हो। नीतिदेखि संगठनसम्म, नेतृत्वदेखि नेतृत्वपंक्तिप्रतिको जनताको आकर्षणसम्म, जीवन्त पार्टीमा हुनुपर्ने गतिशीलतादेखि देश र जनताको भविष्यप्रति जगाउनुपर्ने आशा भरोसासम्म, सदाचारको पालनदेखि सुशासन र भ्रष्टाचारप्रतिको प्रतिबद्धतासम्म, चारैतिरका समस्याले कांग्रेस जकडिएको देखिन्छ। इतिहासमा कांग्रेसको पोल्टामा चारवटा महत्वपूर्ण कुरा लेखिए पनि, तर उपयोग कांग्रेसले गर्न सकेको छैन। पहिलो, गणतन्त्र स्थापनामा गिरिजाप्रसाद कोइरालाको भूमिका, दोस्रो, संविधान निर्माणमा सुशील कोइरालाको भूमिका र उनले केपी ओलीलाई संविधानको सर्तमा राखेको प्रधानमन्त्रीको प्रस्ताव, तेस्रो ओलीसँग वाक्युद्धमा रहेका मधेसवादी दलसँगको सार्थक वार्ता र चौथो संविधान कार्यान्वयनका लागि तीनवटा महत्वपूर्ण निर्वाचनको समापन। तर वाम गठबन्धनलाई जनताले करिब दुईतिहाइले अनुमोदन गरेको र कांग्रेसको पराजय भएको सत्य हो। यस अवधिमा विगतमा भएका गल्तीको मूल्यांकन र भविष्यका लागि सैद्धान्तिक बाटो निर्धारण गर्नुपर्ने हुन्छ। किनकि देशलाई नेतृत्व दिनसक्ने नेतृत्व तयार गर्नुपर्ने खाँचो छ। नेपालमा सच्चा कम्युनिस्ट आजका मितिसम्म देखिएका छैनन्। कम्युनिस्टका खोल ओडेका दल भने छन्। यथार्थमा कम्युनिस्ट यस्ता हुँदैनन्। यी त राजनीतिक शास्त्रको पवित्र ग्रन्थलाई अपवित्र बनाई व्यापारिक चिन्तन र सोच भएका राजनीतिका व्यक्ति र समूहका एउटा हिस्सा मात्र हुन्। विश्वव्यापी रूपमा चलेका कम्युनिस्टकै झन्डा पार्टीको झन्डा बनाउने, आदर्श नेताका रूपमा लेनिन, माक्र्स, स्टालिन, फिडेल क्यास्ट्रो आदिलाई नै मान्ने, पार्टीको नामबाट कम्युनिस्ट शब्द हटाउन नसक्ने अनि आफ्नो दल लोकतान्त्रिक दल हो भनेर भाषण गर्दै हिँड्ने गर्नाले पनि वामपन्थी दलहरूबाट जनताका आँखामा भ्रमको खेती चलेकै छ। गणतन्त्र आधुनिक लोकतन्त्रको अति उच्चतम प्रयोग भए पनि आजको विश्व राजनीतिमा यसको उचित प्रयोग नभएको र जनताले छानेका नेता र प्रतिनिधि बढी अधिनायकवादी, व्यक्तिवादी, भोगवादी प्रवृत्तिमा लिप्त भएकाले हुँदा लोकतन्त्रको अभ्यासमा ह्रास आउन थालेको चिन्ता सबैतिर व्याप्त छ। राजनीतिक वृत्तमा नीतिप्रधान होइन, नेताप्रधान हुने व्यवहार हावी भइरहेको पाइन्छ। नीति र विधिभन्दा व्यक्तिलाई महत्व दिने, व्यक्तिलाई धुरी मानेर चल्ने, व्यक्तिको अन्धभक्त हुने र व्यक्तिको भूमिकालाई नीति, विधि र संस्थालाई भन्दा बढी महत्व दिनेजस्ता व्यवहार भइरहेको पाइन्छ। नेताहरूबाट मात्र होइन, कार्यकर्ता र आम जनताबाट समेत त्यस्तै खालको व्यवहार भएको पाइनु लोकतन्त्रका आम मूल्यमान्यताविपरीत हो। यस्तो व्यवहार लोकतन्त्रका निम्ति घातक हुनसक्छ। लोकतन्त्र हरेक व्यक्ति नीति र विधिअनुरूप चल्नुपर्छ भन्ने सिद्धान्त अवलम्बन गरिने व्यवस्था पनि हो। त्यसैले भनिन्छ, लोकतन्त्र नेताप्रधान हुने होइन, नीतिप्रधान हुने व्यवस्था हो। डा महाथिरले भनेजस्तै यो देशको व्यवस्थासँगै अवस्था पनि परिवर्तन होस्, देशले मुहार फेरोस् भन्ने नारा सुन्दासुन्दा जनता आजित छन्, प्रताडित छन्। जनताका लागि गरिने राजनीतिले जनतालाई के दियो भन्ने सोच्नुपर्छ तर नेपालमा त्यो देखिएन। लामो समयको द्वन्द्व र अस्थिरताबाट त्राण पाउँदै संघीय लोकतान्त्रिक गणतन्त्र कार्यान्वयनको यात्रामा होमिएको छ। नेपालको संविधानले परिकल्पना गरेको दिगो शान्ति, सुशासन, विकास र समृद्धिको आकांक्षालाई नागरिकको वास्तविक जीवनमा अनुवाद गर्न योजना र विकासका रणनीतिप्रति लक्षित छन्। राजनीतिक उद्दण्डता, अराजकता र जातीय र क्षेत्रीय घृणा, द्वेष र कुण्ठाको खेती गरेर राष्ट्र र राज्यलाई भाँच्न र भत्काउन त सकियो तर राज्य र राष्ट्रको एकता र सद्भाव बोक्ने संस्था र संरचना निर्माण गर्न सकिएन। जबजब देशमा समस्या आउँछ, नेपालको राजनीतिमा दोषजति अरूका टाउकोमा थुपार्ने प्रवृत्ति छ। राजनीतिमा जस मात्र हैन अपजस पनि लिन सक्नुपर्छ। जब राजनीतिमा जस मात्र खोज्न थालिन्छ त्यतिबेला राजनीतिक नेतृत्व असफल हुँदै जान्छ। नेपालको राजनीतिमा यो घातक पक्ष हो। नेपाल यतिबेला रनभुल्लको अवस्थामा गुिज्रएको छ। राजनीति प्रस्ट भएन भने जनतामा अन्योल छाउँछ। वर्तमान राजनीतिक नेतृत्वले गति दिन सकेको छैन। जनतामा अन्योल छ, नेताहरू प्रस्ट छैनन्। यस्तो अवस्थामा राष्ट्र कता जान्छ, मुलुकले कस्तो दिशा लिन्छ, सबैले चनाखो भएर हेरेका छन्। हामीले बनाएको सिस्टम नै यस्तो छ कहिल्यै कोही रिटार्ड हुनु नपर्ने, कहिल्यै कोही असफल हुनु नपर्ने। देश असफल हुने, पार्टी असफल हुने तर नेताहरू असफल नहुने। नेताचाहिँ सफल हुने, तर पार्टी असफल हुने, पार्टीको सिद्धान्त असफल हुने, तर नेताचाहिँ कहिल्यै पनि असफल नहुने। यस्तो सोच, यस्तो चिन्तन भएको देशमा, देश एउटा विधिविधानबाट चल्छ। एउटा प्रक्रियाबाट चल्छ र मूल्यमान्यता, पद्धति स्थापित हुन्छन् भन्ने कुराको आश सास रहुञ्जेल रहनेछ। नेल्सल मन्डेलाले भनेका छन्, सबैभन्दा पहिले तिमी इमानदार बन। किनकि तिमी जबसम्म आफू इमानदार बन्दैनौ, तबसम्म तिमी समाज परिवर्तन गर्न सक्दैनौ। अब संवैधानिक व्यवस्था यस्तो छ कि राम्रो इमानदार मानिस त्यो कार्यकारी पदमा पुग्नै सक्दैन। पूरै जन्जिरले घेरिएको अवस्था छ। पार्टी एकै व्यक्ति फरक कारिन्दा फरक स्वार्थ फरक छ। नेपालका प्रमुख राजनीतिक दलले राजा, यहाँको धर्म, संस्कृति, परम्परा र सामाजिक पद्धतिलाई रणनीतिक लक्ष्यमा बाधक देखे। त्यसैले राजसंस्था हटाइयो र भविष्यमा राजसंस्थाको सम्भावित पुनरागमन रोक्ने र छेक्ने उद्देश्यले राजसंस्थाका सामाजिक र सांस्कृतिक आधार भत्काइयो। राज्यको एकात्मक चरित्र पनि त्यस्ता राजनीतिक र रणनीतिक लक्षहरूमा बाधक देखिएकाले त्यसलाई पनि भाँच्ने उद्देश्यले उद्दण्ड र अराजक जातीय राज्य दर्शन, धर्म निरपेक्षता र संघीयता ल्याइयो। राजनीतिक उद्दण्डता, अराजकता र जातीय र क्षेत्रीय घृणा, द्वेष र कुण्ठाको खेती गरेर राष्ट्र र राज्यलाई भाँच्न र भत्काउन त सकियो तर राज्य र राष्ट्रको एकता र सद्भाव बोक्ने संस्था र संरचना निर्माण गर्न सकिएन। त्यसरी उत्पन्न अराजकता र अव्यवस्थालाई सामान्य संसदीय राजनीतिले सम्बोधन गर्न नसकिरहेको अवस्थामा जनमत र मुलुक राज्य संयन्त्र क्रमशः अधिनायकवादमैत्री बन्दै गएको देखिन्छ।"
आईपीएल : राजस्थानलाई १३ रनले हराउँदै दिल्ली शीर्ष स्थानमा उक्लियो,"काठमाडौं : सन्दीप लामिछाने आबद्ध दिल्ली क्यापिटल्स जारी इन्डियन प्रिमियर लिग (आईपीएल) क्रिकेटको शीर्ष स्थानमा उक्लिएको छ। बुधबार राति दुबईमा भएको खेलमा दिल्ली क्यापिटल्सले राजस्थान रोयल्सलाई १३ रनले हराउँदै शीर्ष स्थानमा उक्लिएको हो। दिल्लीले निर्धारित २० ओभरमा १६२ रनको लक्ष्य दिएको थियो। जवाफी ब्याटिङ गरेको राजस्थानले २० ओभरमा ८ विकेट गुमाएर १४८ रन मात्र बनाउन सक्यो। राजस्थानका लागि बेन स्टोक्सले ४१ रन, रोबिन उथप्पाले ३२ रन, सन्जु सामसनले २५ तथा जोस बट्लरले २२ रन बनाए। राहुल टेवाटिया १४ रनमा अविजित रहे। दिल्लीका लागि एन्रीच नोर्ट्जे र टुसार देशपाण्डेले २२ विकेट लिए। यस्तै कागिसो राबडा, अक्षर पटेल र रविचन्द्र आश्विनले ११ विकेट लिए। यसअघि टस जितेर पहिले ब्याटिङ गरेको दिल्लीले २० ओभरमा ७ विकेट गुमाएर १६१ रन बनाएको थियो। दिल्लीका लागि शिखर धवनले ५७ रन र कप्तान श्रेयस आयरले ५३ रन, मार्कुस स्टोनिसले १८ रन, एलेक्स केरीले १४ रन बनाए। पृथ्वी श सुन्य रनमा आउट भए भने अजिंका रहानेले २ रन बनाएका थिए। राजस्थानका जोफ्रा आर्चरले ३ विकेट, जयदेव उनाकडले २ विकेट, श्रेयस गोपाल र कार्तिक त्यागीले ११ विकेट लिए। तेस्रो पटक आईपीएल खेलिरहेका सन्दीप लगातार आठौं खेलमा प्लेईङ सेटमा पनि पर्न सफल भएनन्। जितसँगै शीर्ष स्थानमा उक्लिएको दिल्लीको यो छैटौं जित हो।"
