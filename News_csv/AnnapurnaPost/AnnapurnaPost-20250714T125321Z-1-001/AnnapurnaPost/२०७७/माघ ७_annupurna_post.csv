शीर्षक,विवरण
मधेसमा माघे क्रान्ति,"सत्ताका लागि सधैं लालायित कांग्रेस र कम्युनिस्टको वैकल्पिक धार निर्माण गर्न जसपा सफल भएको छ नेपाली क्यालेन्डर पल्टाएर हेर्ने हो भने प्रत्येक महिनामा कुनै न कुनै ऐतिहासिक घटना भएको पाइन्छ। १९९३ साल जेठ २० गते स्थापना भएको पहिलो राजनीतिक दल नेपाल प्रजा परिषद् को गतिविधिलाई केलाएर हेर्ने हो भने माघ महिना नेपालीको लागि महत्त्वपूर्ण तिथिका रूपमा भेटिन्छ। राणाशासन उखेल्ने उद्येश्यले स्थापित प्रजापरिषद्मा लागेकै कारण १९९७ साल माघ १० गते विशेष अदालतले १४ जनालाई कठोर सजाय सुनाएको थियो। कसैलाई मृत्युदण्ड त कसैलाई आजन्म काराबास, कसैलाई सर्वस्वहरणसहित मृत्युदण्डजस्ता फैसला गरेको देखिन्छ। माघ १६ गते हाम्रा लागि कति महत्त्वपूर्ण तिथि हो भन्ने कुरा यहाँ दोहोर्याइ रहनु पर्दैन। यसै दिन हाम्रा वीर सपूतले आफ्नो ज्यानको कुनै पर्वाह नगरी देश र जनताका लागि प्राणको आहुति दिएका थिए। त्यसैले यो दिनलाई हामी सहिद दिवसका रूपमा मनाउँछौं। यस्ता कैयन् घटना माघमा भएका छन्, जो सबैलाई यहाँ उल्लेख गर्न सम्भव छैन। त्यसैले म एकैपटक २०६३ सालको माघको कठ्यांग्रिदो जाडोतिर पाठकलाई डोर्याउँछु, जतिबेला नेपालमा स्वतस्फूर्त रूपमा कसैले नसोचेको, कतिसम्म भने आयोजकलाई समेत थाहा नभएको एउटा यस्तो विद्रोहको ज्वारभाटा फुटेको थियो, जसलाई शान्त पार्न तत्कालीन प्रधानमन्त्री गिरिजाप्रसाद कोइरालालाई एकपछि अर्को दुईदुईपटक जनताका नाममा सम्बोधन गर्नुपरेको इतिहास छ। संघीय शासन प्रणाली त्यसै विद्रोहको देन हो भन्नुपर्दा कुनै अतिशयोक्ति नहोला। नेपालको कूल जनसंख्याको आधा हिस्सा बोकेको मुलुकको १७ प्रतिशत भूभागबाट प्रज्ज्वलित यो आन्दोलनको प्रारम्भ सिरहा जिल्लाको लहानबाट भएको थियो, जहाँ माघ ५ गते उपेन्द्र यादवको नेतृत्वमा रहेको मधेसी जनअधिकार फोरमका कार्यकर्ता रमेशकुमार महतोको हत्या गरिएको दिनलाई सिंगो मधेसी समुदायले बलिदानी दिवसका रूपमा मनाउँछन्। हालै प्रदेश २ को सरकारले लहानमा आयोजित कार्यक्रममा मधेस आन्दोलनमा सहादत प्राप्त गरेकाका सन्ततिको संरक्षण तथा संवद्र्धनका लागि सहिद स्मृति प्रतिष्ठान गठन गर्ने घाषणा गरी थोरै ढिलै भए पनि मलमपट्टी लगाउने प्रयास गरेका छन्। सातदशकको सेरोफेरो नेपाली राजनीतिमा पहिचानको प्रश्नले संस्थागत रूप धारण गरेको वर्ष हो २००८ साल। तत्कालीन सप्तरी हाल सिरहा जिल्लाको कल्याणपुर नपाको महादेव मन्दिरको प्रांगणमा सोही जिल्लाको देउरीपट्टी गाउँका कुलानन्द झा (वेदानन्द झाका दाजु) को अध्यक्षतामा नेपाल तराई कांग्रेसको स्थापना भएको थियो। अर्थात् २००३ सालमा नेपाली कांग्रेस र २००६ सालमा नेपाल कम्युनिस्ट पार्टीको स्थापनासँगसँगै मधेसी समुदायले आफ्नो पहिचानको प्रश्नलाई उठाउन थालेको देखिन्छ। त्यसैले वर्तमानमा जनता समाजवादी पार्टी, जो तत्कालीन नेपाल तराई कांग्रेस, तत्पश्चात् नेपाल सद्भावना पार्टी, मधेसी जनअधिकार फोरम र तराईमधेस लोकतान्त्रिक पार्टीको विरासतको राजनीतिक बोकेको देखिन्छ, उमेरको हिसाबले जेठो राजनीतिक विचारधारामध्ये एक हो। उसको सैद्धान्तिक तथा वैचारिक प्रस्थान विन्दुलाई अन्वेषणात्मक रूपमा कोट्याउने हो भने त्योभन्दा पनि अझ पुरानो छ, जतिबेला अंग्रेज भारतमा अमूक जात र समुदायलाई पढ्ने, लेख्ने र कथित ठूलो जातको अगाडि हिँडडुल गर्ने अधिकारसमेत थिएन। यस प्रकारका दुष्प्रयासको अभ्यास राणाहरूले पनि वर्षौंवर्षसम्म नेपालमा गरे र मधेसी समाजलाई हरप्रकारले राज्यसत्ताबाट विमुख पारी पहिचानविहीन बनाए। तिनै पहिचानविहीनको आवाजलाई भारतमा संगठित गर्दै बाबा सहेब भीमराव अम्बेडकर, समाजवादी नेता डा राममनोहर लेहिया हुँदै कर्पुरी ठाकुर, काशीराम र अहिले लालुप्रसाद र मायावतीसम्म आइपुगेको हो भने नेपालमा कुलानन्द झा, वेदानन्द झा, बाबा रामजन्म तिवारी, बलदेवदास यादव, रघुनाथ ठाकुर मधेसी, गजेन्द्रनारायण सिंह, उपेन्द्र यादव, महन्थ ठाकुर हुँदै राजेन्द्र महतोलगायतसम्म आइपुगेको हो। नेपालमा भर्खरै वामे सर्न लागेका संघीयताको मूल थलो प्रदेशलाई बेवारिसे बनाएर प्रमुख नेतृत्वपंत्तिा जसरी संघीय संसद्तिर लागे त्यसले पनि प्रदेशलाई कमजोर बनायो। तर उदेकलाग्दो कुरा के छ भने जसपामाथि जतिसुकै भारतवेष्ठितको आरोप लागे पनि उसको जन्मको कथा कांग्रेस र कम्युनिस्टभन्दा भिन्न छ। कांग्रेस र कम्युनिस्टको स्थापना भारतमा भएको थियो भने तराई कांग्रेस नेपाली भूमिको उत्पादन हो। अहिले पनि कांग्रेस र कम्युनिस्टको संस्थापन पक्षले जसरी भारतीय इशारामा मदारीको ताल झैं आफ्नो रंगरूप फेर्दै निर्वाचनका लागि अहर्निस ढोल पिटिरहेका छन्। त्यसको ठीक विपरीत जसपाले संसद् पुनस्र्थापना तथा निर्वाचनको विरोधमा सडक संघर्षको अगुवा बनेका छन्। सोचनीय विषय के हो भने जुन संविधानमा उसको स्वामित्व नै छैन; त्यसको संरक्षकको भूमिका निर्वाह गरिरहेका छन्। किनकि भारतको नेपाल नीति सधैं द्वैध रहँदै आएको छ भन्ने २००७ सालको असमान सन्धिदेखि वर्तमान संविधानको कार्यान्वयनसम्मलाई हेर्ने उसको वक्रदृष्टिबाट पनि प्रस्ट झल्किन्छ। तर तराईमधेसको उत्पादन संघीयता र संघीय शासन प्रणालीप्रति जसपाको प्रतिबद्धता यति बेजोड छ कि यसको मूलधारलाई कुनै पनि देशी तथा विदेशी तत्वले हल्लाउन सक्दैन। यही नै उसको विशेषता हो। सत्ताका लागि सधैं लालायित कांग्रेस र कम्युनिस्टको वैकल्पिक धार निर्माण गर्न जसपा सफल भएको छ। आज माघ ७ गते सकिन लागेको उसको दोस्रो चरणको आन्दोलनको उभारलाई व्याख्या र विश्लेषण गर्ने हो भने जनता समाजवादी पार्टीको संघीय लोकतान्त्रिक गणतन्त्रप्रतिको प्रतिबद्धता कांग्रेस र कम्युनिस्टभन्दा उम्दा छ। एक्लो बृहस्पति माघे क्रान्तिबाट स्थापित संघीय शासन प्रणालीलाई भने संविधानसभाले संविधान निर्माण गरी संस्थागत गरिसकेको छ। तर जसको सोचअनुसार संघीयताले मूर्तरूप धारण गरेको छ, त्यो समुदाय वर्तमान संविधानको अक्षरशः भावनाबाट सनतुष्ट छैन। त्यसैले मधेसी समाज संविधान संशोधनका पक्षमा संघर्ष गरिरहेका छन्। यसको तात्पर्य यो कदापि होइन कि उनीहरू यो संविधानको विरोधी हुन्। सायद त्यसैले होला वर्तमान प्रधानमन्त्रीले गैरसंवैधानिक ढंगबाट संसद् विघटन गर्दा सडक संघर्षको अगुवाका रूपमा मधेसी समाजको प्रतिनिधित्व गर्ने जनता समाजवादी पार्टी सबैभन्दा अघिल्लो पंक्तिमा देखिन्छ। किनकि यही संविधानको धाराउपधाराको शपथ खाएर प्रदेश २ मा शासनप्रशासन हाँकिरहेका छन्। संसद् बनेका छन्। तर जतिसुकै सत्ता प्राप्त गरे पनि मधेसी समाज वर्तमान शासन सत्तासँग असन्तुष्ट छ किनभने जुन संघीयताको बलमा उसले आफ्नो मुलुकमा पहिचान स्थापित गरेको छ, त्यसको खुलेआम विरोध संस्थापन पक्षबाटै भइरहेका छन्। स्वयं प्रधानमन्त्री केपी शर्मा ओलीको बेलाकुबेलाका मन्तव्यमा संघीय शासन प्रणालीमाथि प्रश्नचिह्न खडा गरेको भेटिन्छ। यसबाट के बुझिन्छ भने सात प्रदेशमध्ये ६ वटामा कम्युनिस्ट र एउटामा जनता समाजवादी पार्टीको सरकार भए पनि उसले संघीय शासन प्रणालीअनुसार गर्न खोजेको काम पनि एक्लो वृहस्पति झूटोजस्तै प्रदेश २ माथि जथाभावी आक्रामक भएको पाइन्छ। यद्यपि प्रदेश २ ले वर्तमान अधकल्चो संविधानबाट जेजति अधिकार पाएका छन्; त्यसलाई भरपूर सदुपयोग गर्दै माघे क्रान्तिको भावनानुकूल संघीय शासन व्यवस्थालाई मोडलका रूपमा प्रस्तुत गर्न खोज्दाखोज्दै पनि संघीय सरकारको असहयोगका कारण गर्न सकेको देखिन्न। तर पनि यस कार्यमा उसलाई आंशिक सफलता भने अवश्य प्राप्त भएका छन्। मधेसले मागेको नेतृत्व संविधान निर्माणमा स्वामित्व नपाएपछि त्यसमा संशोधन अपरिहार्य छ भनेर मधेसी नेतृत्वको पहिलो पंक्ति संघीय संसद्तिर लागे। यसले गर्दा प्रदेश २ मा दोस्रो दर्जाका नेताहरूले वर्चस्व स्थापित गर्यो। परिपक्व नेतृत्वको अभावमा प्रदेश २ ले जति प्रभावकारी ढंगबाट सत्ता सञ्चालन गर्न सक्थ्यो; त्यसमा सर्वथा अभाव देखियो। भारतीय स्वतन्त्रता संग्रामपश्चात् मात्र होइन; श्रीमती इन्दिरा गान्धीले लादेको आपात्कालपछि पनि जब विहारमा मुख्यमन्त्रीको आवश्यकताको बोध भयो, कर्पुरी ठाकुरजस्ता केन्द्रस्तरको परिपक्व नेतालाई संसद्बाट राजीनामा गर्न लगाई विहारको मुख्यमन्त्री बनायो। तर नेपालमा भर्खरै वामे सर्न लागेका संघीयताको मूल थलो प्रदेशलाई बेवारिसे बनाएर प्रमुख नेतृत्वपंक्ति जसरी संघीय संसद्तिर लागे त्यसले पनि प्रदेशलाई कमजोर बनायो। अपरिपक्व नेतृत्वको हातमा परेपछि संघीयता बाँदरका हातमा नरिवल भयो। भारत र नेपालको संघीयतामा अवश्य केही तात्विक अन्तर पाइन्छ तर अहिलेको प्रदेश २ मा खारिएको, परिपक्व तथा अनुभवी नेतालाई मुख्यमन्त्री बनाएको भए त्यसले पक्कै पनि सिंगो मुलुकको ध्यान केन्द्रित गथ्र्यो। उपेन्द्र यादव, महन्थ ठाकुर, राजेन्द्र महतोमध्ये एकजना पनि प्रदेशमा भएको भए त्यसले अर्कै प्रकारको उभार ल्याउँथ्यो। संघीय शासन व्यवस्थाप्रति गरिएको विश्वासघात सन्दर्भमा विश्व सम्मेलन गरेर संघीय सरकारको भण्डाफोर गर्न सक्थ्यो। नभएको अधिकारलाई पनि आफ्नो व्यक्तित्वको प्रभावबाट प्रयोग र उपयोग गरेर संघीयतालाई लिकमा ल्याउन सकिन्थ्यो। जिल्ला प्रशासनलाई आफ्नो व्यक्तित्वको प्रभावमा पारेर संघीय शासन व्यवस्था के हो भन्ने कुराको चक्षु ज्ञान तिनीहरूलाई दिन सकिन्थ्यो। भारतमा पनि अहिले राज्यले जेजति अधिकार सदुपयोग गरिरहेका छन्; ती सबै एकैपटक आएका होइनन्। जतिबेला कृष्ण नारायण सिन्हा विहारका मुख्यमन्त्री भएका थिए; त्यतिबेला कांग्रेसको केन्द्रमा थियो र उनी पनि कांग्रेसी नै थिए तर अधिकारको सबालमा प्रधानमन्त्री नेहरूसँंग खटपट हुँदा दुवै आफ्नो बौद्धिकताको भरपूर सदुपयोग गर्थे। अहिलेको प्रधानमन्त्रीले प्रदेश २ को मुख्यमन्त्रीलाई टेरपुच्छर नलगाउनुको एउटा प्रमुख कारण उमेर पनि हो। त्यही ठाउँमा महन्थ ठाकुर भएको भए प्रधानमन्त्रीले वरिष्ठता तथा परिपक्वताको हिसाबले पनि धेरै कुरा सुन्न बाध्य हुन्थे। त्यसैले माघे क्रान्तिको सोचमा खोट नदेखिए पनि नेताहरूले नेतृत्व चयनमा देखिएको कमीकमजोरीका कारण आज प्रदेश २ ले चाहेको संघीयतालाई संविधानबमोजिम पनि अभ्यास गर्न कठिनाइ उत्पन्न भएको हो। अन्त्यमा, मधेसमा मात्र होइन; मुलुकमै माघे क्रान्तिको महत्त्व अपूर्व छ। किनकि मुलुकको केही मात्र जाति वा समुदायबाहेक ७० प्रतिशत जनतालाई संघीयता चाहिएको छ। आदिवासी जनजाति, मधेसी, दलित तथा कर्णाली अञ्चलका खसलगायतको जनसंख्या जोड्ने हो भने ७० प्रतिशत हुन आउँछ, जसलाई अढाई सय वर्षको एकात्मक शासनले शोषण, दमन र उत्पीडनबाहेक केही दिएनन्। विश्वशक्ति अमेरिकाभन्दा पहिले मुलुकको आकार ग्रहण गरेको नेपाल आज निर्धनतम् राष्ट्रको सूचीमा पर्नुको कारण के हो र यसलाई कसले यो दुर्गतिमा पुर्याएको छ भन्ने समुचित जानकारी दिइँदैन तबसम्म संघीयताको मर्म बुझिँदैन। यही मर्म बुझाउन मधेसीहरूले २०६३ सालको कठ्यांग्रिदो जाडोमा मधेस विद्रोहको सूत्रपात गरेका थिए।"
छेपारे सोच,"हाम्रा घरआँगन, करेसाबारी र यत्रतत्र पाहिने सरीसृप जीव हो छेपारो। यसको टाउकामा लुर्कन अर्थात् सिउर हुन्छ भने घाँटीमा माल हुन्छ। छेपारोका थुप्रै विशेषता छन्। यसको पहिलो विशेषता यो हो कि यसले छिनछिनमा रातो, पहेंलो, खैरो आदि रङ बदल्छ। त्यसैले अनुहारभित्र अनेकौं चेहरा भएका नेताहरूलाई छेपारे नेता भन्ने गरिन्छ। छेपारोको अर्को विशेषता पनि छ छेपाराको घर हुँदैन। त्यसैले छेपारो बर्खामा ठुटोमा रुझिरहेको हुन्छ भने घमाइलो दिनमा घाममा अल्स्याइँ परिरहेको हुन्छ। त्यसैले छेपाराको यो विशेषतामा एउटा कहावत नै छ, बर्खाको पानीमा रुझेर थर्थरी काम्दा छेपाराले परिकल्पना गर्छ रे पानी बन्द हुनेबित्तिकै म नौतले घर बनाउँछु। आरामले त्यही घरमा बस्छु। जब पानी बन्द हुन्छ, घाम लाग्छ अनि ऊ सबै कुरा भुसुक्कै बिर्सिएर घाममा अल्स्याइँ परेर निदाउँछ रे ? यो नै छेपारे सोच हो। यस्तो सोचलाई खेतमा सामा रोपेर धानको आशा गर्ने कोरा कल्पना पनि भन्न सकिन्छ। तर तपाईंहामीलाई थाहा नै छ, खेतमा जुन बाली रोपिन्छ, त्यही बाली नै भित्र्याउन सकिन्छ। खेतमा धानको बीउ रोप्यौं भने धान नै फल्छ, गहुँ फल्न सक्दैन। त्यसैले धान फलाउन धानै रोप्नुपर्छ, गहुँ फलाउन गहुँ होइन त ? प्रकृतिको यो सार्वलौकिक नियम ठीक यसै प्रकारले मानवीय जीवनमा पनि लागू हुन्छ। वास्तवमा मानिसको मनमस्तिष्क पनि एक किसिमको खेत नै हो। जहाँ जस्तो विचारको खेती गरिन्छ, उत्पादन त्यस्तै हुने गर्छ। मनमस्तिष्कको खेतमा विफलताको विचार रोपिन्छ भने विफलताको मनोवृत्ति नै उम्रिन्छ, हुर्किन्छ, फुल्छ र फल्छ। तर विफलताको विचार रोपेर कदापि सफलता उत्पादन हुन सक्दैन। त्यसैले विफलताको विचारबाट सफलताको आशा गर्नु भनेको खेतमा सामा रोपेर धान फल्ने आशा गर्नुजस्तै हो। के यो सम्भव छ ? कुनै हालतमा पनि सम्भव छैन। तर हाम्रा देशका अधिकांश सानाठूला नेताले यस्तै असम्भव र आधारहीन कुरा गर्दै छन्। घरको नक्सा बनेको छैन, जग खनेको छैन, गारो उठेको छैन, तर नेताहरू छतको ढलान गर्न खोज्दै छन्। त्यही माथि राजनीतिक दलहरूको मनमुख एक छैन। सबै दलहरू आआफ्नै किसिमको छिर्के दाउमा छन्। आफ्नो दलगत स्वार्थका लागि नेपाली जनतालाई भुलाउँदै र झुक्याउँदै छन्। सबैका मुखमा राम राम त छ, तर बगलीमा भने छुरा छ। कसैको बगलीमा सानो छुरा होला त कसैको बगली ठूलो छुरा, यो कुरो अलग हो। तर सबैको बगलीमा छुरा अवश्य नै छ। यसमा कुनै शंका छैन। राष्ट्र निर्माणका नाउँमा यस्तै छेपारे सोच हाबी हुँदै गए र समर्थ नेतृत्व अगाडि आएर समस्याको दूरदर्शी समाधान निकाल्न सकेन भने राष्ट्र नै तहसनहस हुन बेर छैन। एकपटक श्रीकृष्णले दुर्योधनलाई असल र खराब मान्छेहरूको सूची बनाएर ल्याउन अह्राएछन्। तर केही दिनपछि दुर्योधन खाली कागज लिएर फर्किएछन्। भनेछन्, संसारमा एउटा असल मान्छे पनि भेटिएनन्। तर खराब मान्छे यति भेटिएकी उनीहरूको सूची बनाउन कागज नै पुग्दैन। श्रीकृष्णले यही काम युधिष्ठिरलाई सुम्पिएछन्। युधिष्ठिर पनि खाली कागज नै लिएर फर्किए। त्यो देखेर श्रीकृष्णले मुस्कुराउँदै युधिष्ठिरलाई सोधे, ठुल्दाइ, तपाईं पनि खाली कागज नै लिएर फर्किनुभयो ? युधिष्ठिरले भने, के गर्नु कृष्ण, संसारमा असल मान्छेहरू यति भेटिएकी जसको सूची बनाउन कागजै पुग्दैन। एउटा मात्र खराब मान्छे भेटियो, त्यो म हुँ। युधिष्ठिर आफ्नो खराब प्रवृत्ति हटाउन चाहन्थे। त्यसैले उनले आफूलाई संसारको सबैभन्दा खराब मानिस ठाने। दलहरूले दलगत राजनीतिबाट माथि उठेर राष्ट्र निर्माणमा अर्जुनदृष्टि साँधेर साहसी पाइलाका साथ परिवर्तनका लागि ठूलो छलाङ लगाउन जरुरी हुन्छ। तर नेपालको कथा भने अर्कै छ। यहाँ त भ्रष्टाचारीले आफूलाई असल ठान्छन्। सत्तालोलुपहरूले नि:स्वार्थको कुरा गर्छन्। रगतमा डुबेकाहरूले आफैंलाई जनमुक्तिका मसीहा मान्छन्। आफूलाई परिवर्तन गर्न नसक्नेहरूले मुलुककै कायापलटको हुँकार गर्छन्। त्यसैले नै नेपालको यो दुर्दशा भएको हो। नेता एक, चेहरा अनेक भएकाले नै राष्ट्र निर्माणको पाइलापाइलामा अवरोध आएको हो। यस्ता छेपारेहरूलाई नै पटकपटक सत्तामा पुर्याउनुमा आम नागरिकको पनि दोष छ। त्यसैले राष्ट्र निर्माणका लागि आम नागरिकले पनि आफ्नो सोच परिवर्तन गर्न जरुरी छ। सोच अर्थात् विचारको उद्गमस्थल मस्तिष्क हो। विचारको प्रभाव पनि सबैभन्दा बढी मस्तिष्कमा नै पर्छ अनि मस्तिष्कमार्फत सम्पूर्ण शरीरमा पर्छ। वैज्ञानिकरूपमा नै प्रमाणित भएको छ कि जब मानिसका मनमा विचार उत्पन्न हुन्छ, तब मस्तिष्कमा रासायनिक क्रिया तथा प्रतिक्रिया उत्पन्न हुन्छ, जसले गर्दा विचारसँग सम्बन्धित रसायन, न्युरो पेप्टाइडहरू सक्रिय हुन्छन्। न्युरोपेप्टाइड केवल मस्तिष्कमा मात्र हुँदैन, शरीरभरि नै रहन्छ, पेट, मिर्गौला तथा कलेजोलगायतका अंगमा पनि यसको उपस्थिति हुन्छ। यसै कारणले नै विचारले मानिसको शरीरिक ढाँचा तथा रंगढंग पनि निर्धारित गर्ने गर्छ। मानिसको मस्तिष्कमा सयौं प्रकारका स्नायु रसायन हुन्छन्, तीमध्ये सेरोटोनिन, नोरएपिनेफ्रिन तथा डोपामिन यस्ता रसायन हुन्, जसले मानिसलाई आनन्द, खुसी तथा प्रसन्नता प्रदान गर्छन्। मानिसको मस्तिष्कमा यी रसायन सन्तुलित मात्रामा रहेनन् भने मानिस खुसी र प्रसन्न रहन सक्दैन, जसले गर्दा अनिद्रा, चिन्ता तथा डिप्रेसन हुने गर्छ। त्यसैले त भनिएको नै छ सकारात्मक सोच तथा शुभसंकल्प शक्तिले नै मानिसलाई समर्थ बनाउँछ। समर्थ नागरिकले नै राष्ट्र निर्माण गर्न सक्छन्। यो एक कोरा विचार होइन, विज्ञान हो, प्राक्टिकल हो। अत: राष्ट्र निर्माणका लागि सबैभन्दा पहिला सृजनात्मक सोचको आवश्यकता पर्छ र अग्रगामी सोचको जरुरत पर्छ। दलहरूले दलगत राजनीतिबाट माथि उठेर राष्ट्र निर्माणमा अर्जुनदृष्टि साँधेर साहसी पाइलाका साथ परिवर्तनका लागि ठूलो छलाङ लगाउन जरुरी हुन्छ। त्यो किनभने राजनीतिक, आर्थिक, शैक्षिक तथा सामाजिक संरचनालाई नयाँ ढंगले पुनर्संरचना नगर्दासम्म पछिल्लो समय देखा परेको छेपारे सोचले राष्ट्र निर्माण हुन कदापि सक्दैन।"
महिला लिग फुटबलमा आज आर्मी र पुलिस भिड्ने,"काठमाडौं : राष्ट्रिय महिला लिग फुटबल आजदेखि सुरु हुँदैछ। अखिल नेपाल फुटबल सङ्घ (एन्फा) को आयोजनामा त्रिपुरेश्वरस्थित दशरथ रङ्गशालामा आज विभागीय टोली त्रिभुवन आर्मी क्लब र नेपाल पुलिस क्लब भिड्नेछन्। उद्घाटन खेल दिउँसो २ बजे सुरु हुनेछ। पहिलोपटक बृहतरुपमा आयोजना गर्न लागिएको महिला लिगको उद्घाटन खेलमा दर्शकलाई निःशुल्क प्रवेशको व्यवस्था गरिएको एन्फा प्रवक्ता किरण राईले जानकारी दिए । उद्घाटनपछिका खेल भने एन्फा मैदान सातदोबाटोमा हुनेछन्। लिगमा सात टोली सहभागी छन्। एपीएफ क्लब, नेपाल पुलिस क्लब, त्रिभुवन आर्मी फुटबल क्लब, चौदण्डीगढी नगरपालिका, वालिङ नगरपालिका, चन्द्रपुर नगरपालिका र विराटनगर महानगरपालिकाले उपाधिका लागि प्रतिस्पर्धा गर्नेछन्। महिला लिग पहिलोपटक राउण्ड रोबिनको आधारमा हुन लागेको हो। पाँचौँ संस्करणको महिला साफ च्याम्पियनसिप विराटनगरमा सफलतापूर्वक सम्पन्न गरेको एन्फाले कोरोनाकै कारण महिला लिगको आयोजना गर्न पाएको थिएन। यसपटकको महिला लिगमा सहभागी टोलीले चार विदेशी खेलाडीसमेत राख्न पाउनेछन्। प्रतियोगिताको विजेता टोलीले १० लाख रुपैयाँ, दोस्रोले आठ लाख रुपैयाँ, तेस्रोले पाँच लाख रुपैयाँ तथा चौथो हुनेले तीन लाख रुपैयाँ प्राप्त गर्ने एन्फाले जनाएको छ। प्रतियोगिताको सर्वोत्कृष्ट खेलाडीले एक थान स्कुटर तथा विधागत उत्कृष्ट खेलाडीले जनही ५० हजार रुपैयाँ पुरस्कार प्राप्त गर्नेछन्।"
