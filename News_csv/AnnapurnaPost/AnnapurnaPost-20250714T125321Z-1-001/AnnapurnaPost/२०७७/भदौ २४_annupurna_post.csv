शीर्षक,विवरण
कुरा होइन काम गरौं,"विश्व जगत् कोरोना भाइरसको महामारीमा चुर्लुम्म डुबेको छ। सबैको मन र मस्तिष्कमा कोरोनाको त्रास सल्बलाइरहेको छ। संकटको घडीमा गाँस र वासको समस्या बढ्दो छ। कहिल्यै अनुभव नगरिएको बन्दाबन्दीको पीडा एकातिर छ भने अर्कातिर यसले सिंगो विश्व अर्थतन्त्रमा पर्न गएको असर झन् कहालिलाग्दो छ। विभिन्न किसिमका अवसरवादीले आआफ्नो चर्तिकला प्रस्तुत गरिरहेकै छन्। कसैलाई सिमाना हडप्ने, कसैले आपू कुर्चीमा पुग्ने खेलको नौटंकी गर्ने, कसैले संकटका बेलामा कृत्रिम अभाव सृजना गरी कालाबजारीबाट करोडौं कमाउने। आखिर सबै कामकुराबाट पछि पर्ने भनेको त सीधासोझा नागरिक नै रहेछौं। सरकार कामभन्दा बढी कुरा गर्नमै व्यस्त छ। अरू सबै नागरिक पनि सरकारका कामकुराको विरोध गर्न र कुरा काट्नमै रमाउँछौं। यो विषम परिस्थितिमा कुरा मात्रै काटेर बस्नु कसैका लागि पनि उचित समय होइन। कोरोना संक्रमणको समय नियन्त्रण हुन कति लाग्छ केही थाहा छैन। मौजुदा उत्पादनले धेरै समयसम्म हामीलाई पुग्दैन। अहिले काम केही नगरेर बस्यौं भने पछि यसले झन् विकराल समस्या निम्त्याउँछ। त्यसैले सबैले बेलैमा सोचेर काम गर्नु जरुरी छ। यो संकटको घडीमा कोरोनाको त्राससँग सुरक्षित तवरले बसेर उत्पादनमुखी काम गर्नु हामी सबैको साझा दायित्व हो। हाम्रा जमिन बाँझा छन्। विदेश गएको हाम्रा नेपाली जनशक्ति अवसर मिल्नासाथ स्वदेश फिर्ता हुने समयको प्रतीक्षामा रहेका छन्। विप्रेषणले फस्टाएको हाम्रो घरेलु अर्थतन्त्र केही समयलाई डामाडोल हुने निश्चित छ। प्रकृतिले नै सिर्जना गरिएका समस्यासँग हामी सबै जुध्नुको अर्को उत्तम विकल्प छैन। संकटको समयमा सबैभन्दा पहिला आफू बाँच्नु अनि आफ्नालाई बचाउनु नै सबैभन्दा राम्रो सावधानी हो। हाम्रो औसत बानी कामभन्दा कुरा ठूला गर्ने छ। हामीलाई काम गर्न जाँगर चल्दैन। कुरा मात्र काटेर समयको दुरुपयोग गर्छौं। अहिले कोरोनाको महामारीले हामी अप्ठ्यारो परिस्थितिसँग जुध्दै छौं। दुईचार महिनापछिको अवस्था झन् विकराल हुन सक्छ। अहिलेसम्मको अवस्थामा बरु केही समयका लागि पुग्ने मौजुदा खाद्यान्न छ। त्यो सकिएपछि झन् निकै समस्या थपिन्छ। निकट भविष्यमा देखिने यस्ता समस्याबाट समाधान पाउन हामी आजबाटै चनाखो र सक्रिय हुन जरुरी छ। आत्मबल बलियो भयो भने शरीर स्वस्थ हुन्छ। रोगप्रतिरोधी क्षमताको विकास हुन्छ। जे काम गर्न सकिन्छ त्यही गरौं। यसो गर्दा नै कोरोना जित्न सकिन्छ। कोरोनाको त्रास समाप्त नहुने समयसम्म हामी पूर्णरूपमा घुमफिर गर्न सक्दैनौं। यो समयलाई अधिकतम रूपमा कृषिजन्य खेती गर्नमा अगाडि सरौं। निश्चितरूपमा सामाजिक दूरी कायम गरेर आआफ्ना खेतबारीमा काम गरौं। छिटो उत्पादन हुने खालका खेतीपाती लगाऔं। आपूलाई पुग्ने खाद्यान्न आफै उत्पादन गर्न सक्यौं भने हामी धेरै कुराबाट सुरक्षित बन्न सक्छौं। भूमिको उत्पादन स्तरअनुसार कतै अनाज बाली, कतै तरकारी खेती गरौं। वर्षौंवर्ष काम नगरेर बाँझिएका हाम्रा भूमिमा पनि अहिले कतै बाँकी नराखेर खेती गर्न सुरु गरौं। यसो गर्यौं भने एक त काम गरेपछि सबैको शरीर निरोगी बन्छ, फूर्तिलो हुन्छ भने अर्कातिर त्यसबाट उत्पादन हुने अनाज खाएर हाम्रो जीविकोपार्जन चल्छ। बढी भएको उत्पादन बेचेर आफूलाई चाहिने अन्य सामान किन्न सक्छौं। हामी बजारबस्तीमा भाडामा बस्नेहरू धेरै छौं। हामी बस्ने घरअगाडि र पछाडि धेरै जमिन बाँझा छन्। आफ्नो नजिकै भएका त्यस्ता जमिनमा पनि हामीले मिल्छ भने जग्गाधनीको अनुमति लिएर खेती गरौं। जग्गाधनीको पहिचान छैन भने आपूलाई पायक पर्ने ठाउँमा मनपर्ने उत्पादन लगाउने गरौं। आपूले गर्न नसकेको जमिन खनजोत गरेर कसैले खेती लगाएर खाँदा पक्कै पनि जग्गाधनी रिसाउने छैनन्। यो अवस्था भनेको समयलाई जमिनका उपभोगमा अधिकतम उपयोग गर्ने अवस्था हो। आत्मबल बलियो भयो भने कोरोनालाई जित्न सकिन्छ। खेतबारी र करेसाबारीमा मन फुकाएर काम गर्दा परि श्रम गर्ने बानीको विकास हुन्छ। शरीर स्वस्थ हुन्छ। रोगप्रतिरोधी क्षमताको विकास हुन्छ। आपूले फलाएका खानेकुरा खाँदा झन् संकटको यो घडीमा आनन्द आउँछ। कसैको कुरा काटेर, कसैको विरोध गरेर केही फाइदा हुँदैन। सबै कामकुरा आफूले राम्रो गर्न सकियो भने मात्र आफू असल र गतिलोमा गनिन्छ। अनावश्यक गफ गर्ने बानीमा समय खेर नफालौं। जोजसले जे काम गर्न सकिन्छ सोही काम गरौं।"
राष्ट्रिय मेलमिलाप सञ्जीवनी बुटी,"आफ्नो मूल सिद्धान्तमा नहिँड्दासम्म कांग्रेस बलियो बन्न सक्दैन, कांग्रेस कमजोर र पथभ्रष्टहुँदा के हुने रहेछ भन्ने अहिले परिणामले देखाइरहेको छ। आज बीपीको १०७ औं जन्मजयन्ती। यतिबेला राष्ट्रिय मेलमिलापका प्रणेता बीपीको सिद्धान्तलाई सबैले स्मरण गरेका छन्। मुलुकमा राष्ट्रियता र प्रजातन्त्र कमजोर भएका बेला उनको मेलमिलाप नीति सबैको मानसपटलमा आउँछ। नेपाली कांग्रेसले अवलम्बन गर्दै आएको राष्ट्रियता, प्रजातन्त्र र समाजवाद उनले प्रतिपादन गरेको सिद्धान्त हो। एक्काइसौं शताब्दीको पूर्वसन्ध्यामा आइपुग्दा पनि बीसौं शताब्दीको सुरुवातमै आवश्यकता महसुस गरिएको बीपीकै मेलमिलाप सिद्धान्त अहिले पनि उत्तिकै सान्दर्भिक हुनुले पनि उनलाई दूरद्रष्टाको संज्ञा पनि दिइन्छ। बीपीले तत्कालीन राष्ट्रियअन्तर्राष्ट्रिय परिवेश तथा विश्व राजनीतिमा दक्षिण एसियाका राजनीतिक घटना र नेपालको अवस्थालाई विश्लेषण गरेर लिएको नीति थियो मेलमिलाप। आफूले निर्णय गरिसकेपछि गणेशमानलगायतका उहाँका साथीहरूलाई यसबारेमा जानकारी गराउनुभयो। लामो छलफलपछि सबैले उहाँको नीति स्वीकार गरे र यो कांग्रेस पार्टीकै आजसम्मकै मार्गदर्शक सिद्धान्त बनेको छ। बीपी प्रारम्भिक शिक्षाध्यानका समयमै गान्धीको अहिंसा सत्याग्रहबाट प्रभावित हुनुभयो। कलेज पढ्दा समाजवादी विचारले प्रभाव पार्यो र भारतीय समाजवादीको संगठनमा रहेर काम गर्नुभयो। केही समय कम्युनिस्ट विचारले पनि उहाँलाई आकर्षित गर्यो तर रूसको कम्युनिस्ट पार्टीले गरेको नरसंहार र विशेषतः स्टालिनको क्रूरताको अध्ययनबाट कम्युनिस्ट शासन प्रणालीमा मानवता र स्वतन्त्रताको कुनै मूल्य नहुने देखेर कम्युनिस्टप्रति वितृष्णा भयो। प्रजातान्त्रिक समाजवादप्रतिको उहाँको धारणा झन् दृढ भयो। राणाशासन अन्त्यका लागि भारतबाट अंग्रेज हट्नु आवश्यक रहेको विश्लेषण गरी भारतीय स्वतन्त्रता आन्दोलनमा लाग्नुभयो। भारत अंग्रेजबाट स्वतन्त्र हुने निश्चित भएपछि नेपालीलाई संगठित गरेर नेपाली राष्ट्रिय कांग्रेस गठन गर्नुभयो। बीपी अहिंस्रक आन्दोलन चलाउन चाहनुहुन्थ्यो, तर नेपाल प्रजातन्त्र कांग्रेससँगको एकीकरणपछि सुवर्णजीले राणालाई अहिंस्रक तरिकाले हटाउन नसकिने तर्क गरेपछि सशस्त्र क्रान्ति गर्न मञ्जुर गर्नुभयो। भारतको समर्थन र सहयोग लिने तर निर्णय नेपालीका हातमै रहने वातावरण मिलाउने दीर्घकालीन सोचअनुसार राजा त्रिभुवनलाई देशभित्रै नेपालीकै सुरक्षामा राख्ने योजना बनाउँदै गर्दा त्रिभुवन भारतको शरणमा पुगे र भारतकै नियन्त्रणमा रहे जसको कारण बीपी र नेपाली कांग्रेसको इच्छाको प्रतिकूल भारतीय मध्यस्थतामा ००७ सालको क्रान्ति टुंग्याउने निर्णय लिन बाध्य बन्नुभएको थियो। बीपी संविधानसभा निर्वाचनका पक्षमा हुनुहुन्थ्यो तर राजाले संविधानसभा निर्वाचन नगराउने संसद्को निर्वाचन गर्ने भनेपछि तत्काल संघर्ष गर्नु उपयुक्त नठानी संसद्को निर्वाचन स्वीकार गर्नुभयो। सरकारको नेतृत्व गर्दा नेपालको अखण्डता र सार्वभौमसत्ताको रक्षा खातिर नेहरू, माओत्से तुङ र चाउ एन लाईसँग शिष्टतापूर्वक वार्ता र व्यवहार गर्नुभयो। दुवै छिमेकीलाई आफ्नो बोली र व्यवहार सुधार्नुपर्ने गराउनुभयो। नेपालको स्वतन्त्र अस्तित्व र निर्णय क्षमता प्रदर्शन गरेर पाकिस्तान र इजरायलसँग दौत्य सम्बन्ध कायम गर्नुभयो। २०१७ सालको घटनापछि जेलबाट रिहाइपश्चात् प्रजातन्त्र पुनस्र्थापनाका लागि सशस्त्र क्रान्तिको आह्वान गर्नुभयो। तर सिक्किम घटनापछि राजासँग न संघर्ष न समर्पण भन्दै राष्ट्रिय मेलमिलापको नीति लिएर नेपाल आउनुभयो। २०३६ सालको जनमत संग्रहमा पञ्चायतलाई धाँधलीबाट जिताइए पनि परिणाम स्वीकार गर्नुभयो। अन्तिम सम्बोधनमा निर्णय लिन दुविधा पर्दा आफूले टेकेको जमिनको एकमुठी माटो हातमा लिएर निर्णय गर्नु भन्नुभयो। कतिपयमा यो भ्रम फैलाएका छन् कि बीपीको सुरुमा राष्ट्रियताप्रतिको धारणा सुस्पष्ट थिएन। पछि परिपक्व भएको हो। प्रायः मानिसले जसलाई हिजोआज विश्लेषक बुद्धिजीवी पनि भनिन्छ आफ्नो कल्पित धारणा पुस्टि गर्न अरूको खण्डित विचार प्रस्तुत गर्छन् र भ्रम सिर्जना गरिदिन्छन्। बीपीप्रति पनि यही अन्याय भएको थियो, भइरहेको छ। यो सूत्र पहिले राजा महेन्द्रले, पञ्चायतले प्रयोग गर्यो। पछि कम्युनिस्टहरूले यसलाई आफ्नो सिद्धान्तजस्तै बनाए। अहिले पनि राजावादीको यही प्रचार छ र जानीनजानी केही नवकांग्रेसी पनि यसबाट प्रभावित छन्। नेपाल एउटा प्रशासनिक एकाइ हो नेपाल राष्ट्र बनिसकेको छैन यस्तै खण्डित उद्धरण टिपेर बीपी र नेपाली कांग्रेसको विरोध गर्ने र अराष्ट्रवादी सिद्ध गर्ने नौटंकी चलेको थियो। सायद कम्युनिस्ट र राजावादीहरूको कुनै कोटरीमा अझै पनि होला। नेपालको राष्ट्रियता बलियो बनाउन जनता बलियो हुनुपर्छ। जनतालाई बलियो बनाउन नागरिक अधिकार आवश्यक पर्छ भन्ने विचार विश्लेषणसहित माथिका शब्द आएका थिए। तर दुराग्रहीले चार शब्द टिपेर अनर्थ लगाए। राष्ट्रियता र राष्ट्रिय स्वतन्त्रताका विषयमा बीपी अन्तिम समयमा जति चिन्तित हुनुहुन्थ्यो, सुरुमा पनि त्यति नै सचेत हुनुहुन्थ्यो। सात सालको जनक्रान्ति सुरु गर्दा राजा त्रिभुवनलाई पाल्पामा ल्याइराख्न खोज्नु र राजा भारतको शरणमा गएपछि अब हाम्रो हातबाट गयो भन्नु, क्रान्तिको अन्तिम समयमा राणासँग मिलेर कांग्रेस र राणाहरूका बीचमा मात्र सम्झौता गर्ने प्रयास गर्नु राष्ट्रिय स्वतन्त्रताको चेतनाले हो। सरकारमा रहँदा भारत र चीनसँग समानताका आधारमा व्यवहार गरी स्वतन्त्र परराष्ट्र सम्बन्ध र नीति कायम गर्नु पनि राष्ट्रिय स्वतन्त्रता र सार्वभौमिकताको चेतना नै थियो। नेपालको राष्ट्रिय स्वतन्त्रताको समस्या सात सालमा फरक थियो ०३१३२ सालपछि फरक बन्यो। परिस्थितिअनुसारको नीति निर्माण हुन्छ। ०३२ सालसम्म प्रजातन्त्र पुनस्र्थापनाका लागि राजासँग संघर्ष थियो ०३२ सालपछिको स्थितिमा राष्ट्र जोगाउन राजालाई पनि साथ लिनुपर्ने अवस्था सिर्जना भयो। कम्युनिस्ट र पञ्चले त्यो बेला बीपीले आत्मसमर्पण गर्यो भने। तर त्यो न आत्मसमर्पण थियो न त नेपाली कांग्रेसको नीतिको परित्याग। संघर्षको रूपको मात्र परिवर्तन भएको थियो, जसको परिणाम ०३६ साल आयो र जनआन्दोलनको पृष्ठभूमि बन्यो। राष्ट्रिय मेलमिलाप शीतयुद्धकालीन समयमा दक्षिण एसियाको तत्कालीन परिवेशमा राष्ट्रको अस्तित्व असुरक्षित भएकाले प्रजातन्त्र प्राप्तिको संघर्ष कायम राख्दै राष्ट्र बचाउन लिइएको नीति थियो। भारत प्रजातान्त्रिक मुलुक भएको, भारतमा बीपीका धेरै मित्र पनि रहेका र बनारस नेपालीहरूको शिक्षा आर्जन गर्ने प्रमुख थलो भएका कारण नेपालमा प्रजातन्त्र प्राप्तिको आन्दोलन चलाउन सहज होला भन्ने विश्वासका साथ उहाँ भारतमा निर्वासनमा जानुभएको थियो। तर जब भारतीय संस्थापनले उहाँ र राजाका बीचमा खेलेर राष्ट्रियता कमजोर गराउने र अन्ततः नेपाललाई सिक्किमको अवस्थामा पुर्याउने खतरा देख्नुभयो। उहाँ तत्काल निर्वासन त्यागी नेपाल आउनुभयो। नेपाल आउँदा उहाँको जीवनको खतरा थियो तर राष्ट्रको स्वतन्त्रताको अगाडि व्यक्तिले जीवनको खतरा लिनु पनि पर्छ भनी खतरा उठाउनुभयो। यो भारतीय संस्थापनको आकलनभन्दा बाहिरको कुरा थियो। राष्ट्रिय मेलमिलाप राष्ट्रका तत्कालीन शक्तिबीचको मुठभेडले विदेशी शक्तिले फाइदा उठाई राष्ट्रियता समाप्त हुने अवस्था सिर्जना नहोस् भनेर लिइएको नीति हो। तत्कालीन अवस्थामा नेपालको संस्थापन पक्षको नेतृत्व राजाले गर्दथे। जनता पक्षको नेता बीपी कोइराला। त्यसैले जनता र राजाका बीचमा तीक्ततापूर्ण संघर्ष पनि नहोस् र शान्तिपूर्ण आन्दोलनबाट जनअधिकार पनि प्राप्त होस् भन्ने उद्देश्य मेलमिलाप नीतिको हो। तीन वर्षमै मेलमिलाप नीतिको परिणाम देखियो। निर्विकल्प घोषणा गरिएको पञ्चायतको ०३६ सालमा विकल्प खोज्दै जनमत संग्रह घोषणा भयो। जतिसुकै धाँधली गर्दा पनि निर्विकल्पवादीको ४४ लाखविरुद्ध बहुदलवादीको ४० लाखको सशक्त विकल्प देखियो। राजाले यसलाई सम्मान गरेका भए स्थिति फरक हुन्थ्यो। राजाले सम्मान गर्न सकेनन्। बीपी कोइरालाको देहावसानपछि ०३३ सालको राष्ट्रिय मेलमिलाप नीतिको जगमा ०४६ सालको परिवर्तन सम्भव भयो। ०६२६३ पछि नेपाली कांग्रेसभित्र राष्ट्रिय मेलमिलापको नीतिमा कांग्रेस कायम छ कि छैन भन्ने मतभिन्नता छ। केही मित्रले राजतन्त्र फ्याँक्नु मेलमिलाप नीतिको विपरीत हो भन्ने धारणा राख्नु हुन्छ। बीपीले पनि पछिल्लो कालमा राजा फाल्ने उद्योग गर्नु हुँदैन भन्नुभएको छ। बीपी तथा नेपाली कांग्रेसको सधैं यो विश्वास थियो कि २५० वर्ष लामो इतिहास बोकेको संस्था प्रजातन्त्रका पक्षमा आयो भने देश निर्माणमा सहयोगी हुन्छ। त्यसैले बीपीको जीवन कालभरि र तत्पश्चात् पनि राजालाई साथै लिएर हिँड्ने पूरा प्रयत्न भयो। तर राजतन्त्र कहिल्यै पनि जनतासँगसँगै हिँड्न तयार भएन। प्रजातन्त्र समाप्त पार्न जनतालाई आतंकित बनाएको तत्कालीन माओवादीलाइ समेत आतंकवादी गतिविधि गर्न बढावा दियो। नेपाली कांग्रेसलाई विभाजन गराएर संसद् विघटन गरी राज्यको सम्पूर्ण शक्ति आफ्नो हातमा लिई निरंकुश बन्यो। वैधानिक राजनीतिक पार्टीले शान्तिपूर्ण आन्दोलन गर्दा असहिष्णु बन्यो। पटकपटक प्रयत्न गर्दा पनि जनतन्त्र स्वीकार गर्नै नसक्ने राजतन्त्र समाप्त हुनु नै मेलमिलापको परित्याग होइन। जनअधिकार गुमेको टुलुटुलु हेरेर राजतन्त्रलाई बोकिरहनु मेलमिलापको सिद्धान्त होइन। राजासँग समर्पण गर्नु मेलमिलाप होइन, जनता र राजाको सहकार्य मेलमिलाप हो। सहकार्यका लागि एक पक्ष तयार नभएपछि कुनै न कुनै विन्दुमा त्यसको अन्त्य त हुन्छ नै। राजतन्त्रको अन्त्य राजाबाटै भएको हो। तर राजतन्त्रको अन्त्य कसरी भयो ? के नेपाली कांग्रेसले आफ्नै शक्तिमा राजा फ्याँक्यो त ? यसको उत्तर तत्कालीन घटना र इतिहासले त्यति प्रियकर दिँदैन। सात राजनीतिक दलले माओवादीसँग दिल्लीमा बाह्रबुँदे सम्झौता गरे। दिल्लीको अवाञ्छित हस्तक्षेप अस्वीकार गरेर मृत्युसम्म वरण गर्न नेपाल आउनुभएको बीपीको पार्टीले दिल्लीमै पुगेर भारतीय सुरक्षा संयन्त्रको छहारीमा बाह्रबुँदे सम्झौदा गर्नु निश्चय नै मेलमिलाप नीतिअनुकूल होइन। बाह्रबुँदेमा निरंकुश राजतन्त्रको अन्त्य भनिएको छ। त्यसबेला सात राजनीतिक दल र माओवादीका आआफ्नै भाष्य छन्। माओवादीले राजतन्त्रकै अन्त्य बताएको छ, गिरिजाप्रसाद अन्तिमसम्म पनि बेबी किङ भन्दै हुनुहुन्थ्यो। कर्ण सिंहसँग राजाको भेट भएको थियो। अहिले राजावादीहरू भारतले धोका दियो भन्छन्। भारतसँग राजाको के समझदारी थियो ? ज्ञानेन्द्रले बताएका छैनन्। गिरिजाप्रसादलाई बेबी किङबाट गणतन्त्रमा पुग्नुपर्ने अवस्था कसरी आइपुग्यो ? गिरिजाप्रसाद अहिले हुनुहुन्न। जे होस्, विदेशीलाई नेपालको आन्तरिक मामलामा प्रवेश गर्न नदिने बीपी कोइरालाको नीति राजा तथा नेपाली कांग्रेस दुवैबाट उल्लंघन भयो। धाँधलीयुक्त जनमत संग्रह चुनावको परिणाम अस्वीकार गर्दा उत्पन्न हुने अराजकताबाट विदेशीले फाइदा उठाउँछन् भन्ने बुझेर विषको प्याला पिए झैं स्वीकार गर्ने बीपी कोइरालाको पार्टी दिल्लीमा बसेर बाह्रबुँदेमा हस्ताक्षर गर्नुलाई मेलमिलापअन्तर्गत भन्न सकिँदैन। राजतन्त्रको समाप्ति बेग्लै कुरा हो। प्रधानमन्त्री, मन्त्रीको कुर्सीमा मात्र नजर लगाउने होइन कि राष्ट्र बलियो लोकतन्त्र दिगो, जनता सुखी र देशको उन्नतिका लागि आफ्नो मौलिक नीति र सिद्धान्तमा चल्ने नेता, कार्यकर्ता र संगठन निर्माणमा लागौं। राष्ट्रिय मेलमिलापलाई शब्दमा पढेर, प्रदूषित भावनामा डुबेर बुझिँदैन, जनता, जनाधिकार र राष्ट्रिय सम्मानसहितको स्वतन्त्रतासँग जोडेर हेरौं। बीपी कोइराला लकिरको फकिर हुनुहुन्थेन। जुनसुकै अवस्थामा पनि राजतन्त्र स्विकार्नुपर्छ भन्ने उहाँको सिद्धान्त होइन। राष्ट्रियता र प्रजातन्त्र स्थायी सिद्धान्त हुन्। यसमा सम्झौता हुन सक्दैन। अरू तपसिलका समयसापेक्ष सम्बन्ध हुन्। तत्कालीन परिस्थितिमा राष्ट्र जोगाउन राजालाई पनि साथ लिनुपर्ने अवस्थाले राष्ट्रिय मेलमिलापअन्तर्गत राजालाई महत्व दिनुभएको हो। तर १९८० को दशकको अवस्था र एक्काईसौं शताब्दीको अवस्थामा धेरै परिवर्तन आएको छ। राजतन्त्र बिदा गर्दैमा राष्ट्र खतरामा पर्ने अवस्था नरहेकाले मेलमिलाप नीतिविपरीत देख्न मिल्दैन। तर पनि कमजोरी भएको छ। नेपाली कांग्रेसले आफ्नो र जनताको शक्तिमा विश्वास गर्न नसक्दा बाटो बिराएको छ। बीपीको जति प्रजातन्त्रमा आस्था थियो, त्यति आजसम्म कुनै पनि नेपाली नेतामा देख्न सकिन्न। उहाँ प्रजातन्त्रको कुरा गर्ने मात्र होइन, प्रजातन्त्रलाई आफ्नो जीवन पद्धतिमा पनि पालन गर्नुहुन्थ्यो। उहाँले चाहेको भए नेपालमा ०३०३२ तिर नै प्रजातन्त्र पुनर्बहाली हुने थियो। उहाँ भारतसँग थोरै मिलिदिएको भए पनि हुन्थ्यो या नेपालका कम्युनिस्टसँग हातेमालो गर्न तयार भएको भए पनि उहाँको जीवनकालमा प्रजातन्त्र पुनर्बहाली हुन्थ्यो। उहाँले दुवै बाटो रोज्नुभएन। भारतसँगको क्रान्ति वा परिवर्तनको निर्भरताको परिणाम उहाँले ००७ सालदेखि ०१७ सालसम्म भोग्नुभएको थियो। अझ ०३२३३ सालतिरको इन्दिरा गान्धीको भारत पहिलेभन्दा खतरनाक बनेको थियो। कम्युनिस्टको इमानदारीमा उहाँलाई विश्वास नै भएन। रूसमा प्रजातन्त्रवादीसँग मिलेर जारविरुद्ध लड्दाको कम्युनिस्टको चलाकी, माओ च्याङकाइ सेकको जापानविरुद्धको लडाइँपछिको घटना र भारतका कम्युनिस्टको चीनभारत युद्धकालीन चरित्रलगायतका घटनाबाट कम्युनिस्ट चरित्रको अध्ययन गर्नुभएको थियो। अझ दीक्षित परिवारबाट शिक्षित र दामोदर शमशेरबाट दीक्षित नेपालका कम्युनिस्टहरूको त उहाँलाई भरोसा नै थिएन। कांग्रेसले आफ्नै शक्तिमा जनतालाई संगठित गराई प्रजातन्त्र स्थापना गर्नुपर्छ र गर्न सकिन्छ भन्ने उहाँको विश्वास थियो। आफ्नो शक्तिमा संघर्ष गर्दा राजतन्त्र फ्याँक्दा पनि उहाँलाई आपत्ति थिएन। अन्तिम सन्देशमा उहाँले तातै खाऊँ जली मरौं जस्तो गर्नु हुँदैन। छिटो गर्न खोज्दा दिगो हुँदैन। समय लाग्न सक्छ धैर्य गर्न सक्नुपर्छ भनेर कांग्रेस र नेपाली जनतालाई भन्नुभएको छ। नेपाली कांग्रेसका केही नेता घुमाउरो तरिकाले बीपी असफल हुनुभयो भन्नुहुन्छ। एउटा कार्यक्रममा केही साथीहरूले कम्युनिस्टसँग मिल्नु गलत थियो कि भन्नुभयो। एकजना पदाधिकारी नेताले व्याख्या गर्नुभयो, नेपालमा जहिले पनि तीन शक्ति छ र दुई शक्ति मिल्दा तेस्रो शक्ति पराजित हुन्छ। ००७ सालमा राजा र कांग्रेस मिल्दा राणा परास्त भए, प्रजातन्त्र आयो। ०४६ सालमा कम्युनिस्ट शक्ति बने कांग्रेस र कम्युनिस्ट मिल्दा राजा परास्त भए। बीपी कम्युनिस्टसँग नमिल्दा प्रजातन्त्र ल्याउन सक्नु भएन। गणेशमानजी किसुनजी कम्युनिस्टसँग मिल्नुभयो र प्रजातन्त्र आयो। यो व्याख्या गरिरहँदा उहाँलाई पक्कै पनि ज्ञान थियो यो अर्धसत्य व्याख्या हो। पूर्ण सत्य भन्न सजिलो पनि थिएन। ००७ सालमा राजा भारतमा शरणमा नजाँदासम्म स्वतन्त्र शक्ति थिए। भारतको शरणमा गएपछि देखावटी मात्र राजा हुन्। वास्तविक शक्ति दिल्ली नै थियो। त्यसैले त्यतिबेलाको सम्झौता नेपाली कांग्रेसलाई विवश बनाएर गरिएको छ। यो कुरा बीपी र गणेशमानजी दुवैले भन्नुभएको छ। ०४६ सालको कम्युनिस्टसँगको सहकार्य पनि भारतीय चाहना हो। ०१७ सालपछि फुट्दैटुट्दै ८१० चिरा भएका कम्युनिस्टलाई कसले एकता गरायो ? त्यसबेलाको भारतीय नाकाबन्दी के थियो ? स्पष्ट छ हात बाहिरकै थियो। पदाधिकारीले भन्न खोजेको पनि बीपी भारतसँग नमिल्दा प्रजातन्त्र आएन। राष्ट्रिय मेलमिलापको नीति असफल भन्ने नै हो। प्रजातन्त्र आयो। हामीले पनि आन्दोलनमा भाग लियौं। स्वीकार गर्यौं। खुसी भयौं। तर परिणाम के भयो ? ०४६ सालदेखि ०७७ साल ३१ वर्षसम्म पनि किन प्रजातन्त्र कमजोर छ ? किन प्रजातान्त्रिक संस्थाहरू बलिया हुँदैनन् ? यति लामो समयावधिमा पनि देशले किन उल्लेखनीय आर्थिक विकास गर्न सकेन ? हामी झन् परान्मुख किन भइरहेका छौं ? यसको उत्तर दिनुपर्दैन ? यसैको उत्तर हो बीपी कोइरालाको अन्तिम तातै खाऊँ जली मरौं नगरौं, असल र दिगो परिणामका लागि धैर्य गरेर शक्ति आर्जन गरौं भन्ने सन्देश। महात्मा गान्धीको सल्लाह नमान्दा भारत टुक्रियो। आजसम्म पनि दुई देशबीच दुस्मनी छ। नेल्सन मन्डेला १८ वर्ष जेल बस्नुभयो। घृणा फैलिन दिनुभएन। दक्षिण अफ्रिका राजनीतिक स्थिरतासहित आर्थिक विकासमा अग्रगतिमा छ। मूल्यांकन गरौं बीपी असफल कि दूर द्रष्टा ? राजतन्त्र फ्याँक्नु मेलमिलापको खिलाप होइन, तर दिल्लीको बाह्रबँुदेले मेलमिलापको आत्मा चिनेन। ०४६ सालमा प्रजातन्त्र प्राप्त हुनु खुसीको कुरा हो, तर बाह्य प्रभाव र सहकार्यबाट गरिएको आन्दोलनबाट प्राप्त प्रजातन्त्र वर्णसंकर बन्यो। आन्दोलन भए। सबै सहभागी बन्यौं। परिणाम पनि आइसक्यो। अब विगत गल्तीलाई दोष लगाएर केही उपलब्धिहुँदैन। विगतबाट शिक्षा लिनुपर्छ। नेपाली कांग्रेस आफ्नो मूल सिद्धान्तमा नहिँड्दासम्म बलियो बन्न सक्दैन। कांग्रेस कमजोरहुँदा र पथभ्रष्टहुँदा के हुने रहेछ भन्ने अहिले परिणामले देखाइदिएको छ। राष्ट्रिय मेलमिलाप राष्ट्रको सञ्जीवनी हो भन्ने परिणामले प्रमाणित गरेको छ। त्यसैले प्रधानमन्त्री, मन्त्रीको कुर्सीमा मात्र नजर लगाउने होइन कि राष्ट्र बलियो लोकतन्त्र दिगो, जनता सुखी र देशको उन्नतिका लागि आफ्नो मौलिक नीति र सिद्धान्तमा चल्ने नेता, कार्यकर्ता र संगठन निर्माणमा लागौं। राष्ट्रिय मेलमिलापलाई शब्दमा पढेर, प्रदूषित भावनामा डुबेर बुझिँदैन, जनता, जनअधिकार र राष्ट्रिय सम्मानसहितको स्वतन्त्रतासँग जोडेर हेरौं। महामानवप्रति हार्दिक श्रद्धाञ्जलि ! भुसाल कांग्रेसका पूर्वकेन्द्रीय सदस्य हुन्"
लोकतन्त्रका प्रक्रियागत पक्ष,"न्याय, राजनीति र प्रशासनमा भ्रष्टाचार व्याप्त भएको देशमा लोकतन्त्रको विकास मृगतृष्णा मात्र हुनेछ, नेपाल यही अवस्थाबाट गुज्रिएको छ लोकतन्त्र विश्व राजनीतिमा प्रिय शब्द बनेको छ। निरपेक्ष राजादेखि लिएर कुख्यात तानाशाहहरू हुँदै सर्वसत्तावाद र साम्यवादका आधारमा राजनीति गर्नेहरू सबैले आफूलाई लोकतन्त्रवादी भएको दाबी गर्छन्। लोकतन्त्रवादीमा समेत यसका समग्र मूल्य र मान्यताको अवलम्बन नगरी आफूखुसी शासन सञ्चालन गरी लोकतन्त्रकै दुरूपयोग गरेका उदाहरणसमेत प्रशस्त पाइन्छन्। त्यसैले साम्यवाद, सर्वसत्तावाद, तानाशाहीतन्त्र, निरपेक्ष राजतन्त्रमा लोकतन्त्रको कल्पना गर्न सकिँदैन र गरिँदैन। लोकतान्त्रिक देशहरूमा यसको प्रयोग व्यवहारमा कसरी भइराखेको छ, सोको परीक्षण गर्न सर्वप्रथम लोकतन्त्रका आधारभूत विशेषताबारेमा प्रस्ट हुन जरुरी छ। लोकतन्त्रले सर्वव्यापी अथवा सबैका लागि समान हिसाबले प्रतिफल दिन सक्नुपर्छ, स्वतन्त्र र निष्पक्ष प्रकारको आवधिक निर्वाचनमार्फत सरकार गठन गर्ने र सरकारबाट च्युत गर्ने अधिकार जनतामा निहित रहनुपर्छ, जनताको सक्रिय सहभागिताको सुनिश्चितता संरचनात्मक व्यवस्थापन र कानुनी आधारमा गरिनुपर्छ, विश्वव्यापी रूपमा स्वीकार गरिएका मानव अधिकार र मौलिक अधिकारको पूर्ण पालना र प्रत्याभूति गरिनुपर्छ। नागरिकलाई स्वतन्त्रता प्रदान गरिनुपर्छ। सबैलाई समानरूपमा प्रयोग हुने कानुनी शासन अनिवार्यरूपमा कार्यान्वयनमा आएको हुनुपर्छ। राजनीतिक प्रभावबाट पूर्णरूपमा स्वतन्त्र र निष्पक्ष न्यायपालिका अत्यावश्यक हुन्छ, संगठित र सृजनात्मक दबाब दिन सक्षम प्रतिपक्षबाट सरकारका गलत क्रियाकलापको सुधार गरिनुपर्छ। सरकारले प्रतिपक्षको उपयुक्त आवाजलाई सधैं सम्मान र स्वीकार गर्ने संस्कार आवश्यक हुन्छ। सरकारी क्रियाकलापलगायत सबै विषयहरूको पारदर्शिता कायम गर्न सूचना सम्प्रेषित गर्ने माध्यम र स्रोत विविध प्रकारका हुन जरुरी हुन्छ। निर्दलीय वा एकदलीय राजनीतिक प्रणालीमा लोकतन्त्रको कार्यान्वयन हुन नसक्ने हुँदा न्यूनतम दुइटा दलहरू अनिवार्य रूपमा हुनैपर्छ। राजनीतिक समानता र स्वतन्त्रताको प्रत्याभूति गरिनु अत्यावश्यक हुन्छ। यी सबै विशेषता सिद्धान्ततः लोकतान्त्रिक देशले आत्मसात गरेका हुन्छन्, तर व्यवहारमा यसको प्रत्याभूति हुन नसकेका उदाहरण प्रशस्त देखिएका छन्। यस अर्थमा लोकतान्त्रिक देशमा यसको उपयोग कसरी व्यवहारमा गरिएको छ ? त्यसैका आधारमा मात्र अमूक देशको लोकतन्त्रको अवस्थाको मूल्यांकन गर्नुपर्ने देखिन्छ। यो आलेखले विशेषगरी नेपालको लोकतन्त्रले गर्दै गएको व्यावहारिक अभ्यासका सन्दर्भमा अध्ययन र विश्लेषण गर्ने प्रयास गरेको छ। यसैका आधारमा हामी कुन हदसम्म लोकतन्त्रवादी बन्न सफल भएको अवस्था हो ? जनताको लोकतान्त्रिक अधिकार संरक्षणका लागि स्थिर संस्थागत संरचनाका साथै त्यस्तो संरचनाले कानुनी मान्यता प्राप्त गरेको हुनुपर्छ। यसले सर्वसाधारण नागरिकलाई लोकतन्त्रको उपयोग गर्न सहज बनाई सर्वस्वीकार्य र व्यवस्थित लोकतन्त्रको विकास गर्न सहयोग पुग्छ। लोकतन्त्रमा कानुन सबैका लागि समानरूपमा उपयोग हुने, सहजै अनुमान गर्न सकिने र स्पष्ट हुन जरुरी छ। लोकतन्त्रले समेटेका विषयवस्तु, अभ्यासमा लैजाने प्रक्रिया र यसले प्राप्त गर्न सकेका उपलब्धिको विश्लेषण गर्दा मात्र उपयुक्त ढंगले यसको अभ्यास हुन सकेको वा नसकेकोमा आधारसहित धारणा बनाई निष्कर्षमा पुग्न सकिन्छ। लोकतन्त्रको प्रक्रियागत आयामबारेमा उल्लेख गर्ने प्रयास गर्दा मुख्यतया कानुनको शासन र जवाफदेहिता निर्वाहको पाटोलाई समेत मध्यनजर गर्नुपर्छ। देशको कानुनी व्यवस्थाले नागरिक अधिकारको संरक्षण गर्दै नागरिकले निर्बाधरूपमा उपयोग गर्न पाउने हुन जरुरी छ। नेपालको कानुनी व्यवस्थामा कुनै अभाव देखिन्न तर नागरिकका मौलिक हकको हनन पर्याप्त मात्रामा भइराखेका छन्। स्वतन्त्रतामै खलल पुग्ने गरी सरकारी क्रियाकलाप भइराखेका छन्। सबै नागरिकले समानरूपमा संवैधानिक हकको उपयोग निर्बाधरूपमा गर्न पाइराखेका छैनन्। त्यसैले यसको प्रक्रियागत पक्ष कमजोर साबित भएको छ। लोकतन्त्रले संगठित अपराधलाई पूर्णरूपमा नियन्त्रित गर्दै निषेध गर्न सफल हुनुपर्छ। तर नेपालको राजनीतिले नै अपराध कर्मलाई संरक्षण गर्दै आएको छ। यसको पुस्ट्याइँ हरेक दिन मिडियामार्फत भइराखेको छ। अपराध कर्मलाई निषेध गर्ने आदर्श कर्मको थालनी हाम्रो राजनीतिले गर्न सकेन। समयसमयमा सरकारमा पुग्ने अवसर पाएका दलहरूले अपराध कर्मलाई प्र श्रय दिँदै गर्दा नेपालमा संगठित अपराधलाई विकास हुने अवसर प्राप्त भएको छ। संगठित अपराधलाई समूल समाप्त गर्न नसक्दा यसले लोकतन्त्रका सबै मूल्य र मान्यता समाप्त पारिदिन्छ। यहीकारणले गर्दा कानुनी व्यवस्था हुँदा पनि कानुनले निर्दिष्ट गरेका प्रावधान निष्प्रभावी बनेका छन्। त्यसैले अपराधको राजनीतीकरण र राजनीतिको अपराधीकरणको अवस्थामा सुधार ल्याई मसलका आधारमा राजनीति गर्ने गलत प्रवृत्तिलाई दलहरूले परित्याग गर्नु र अपराधीप्रति कडा हिसाबले जनताले अनुभूति गर्ने प्रकारले अघि बढ्दा मात्र यो अवस्थामा सुधार आउनेछ। लोकतन्त्रलाई समूल नष्ट गर्ने अपराध भनेको भ्रष्टाचार पनि हो। देशको राजनीति, न्याय र अन्य सबै सरकारी संयन्त्रमा भ्रष्टाचार निर्मूल गर्न सक्दा मात्र लोकतन्त्र कार्यान्वयनमा सहज वातावरण बन्छ। नेपालको राजनीतिले भ्रष्टाचार गर्न अभयदान पाएको छ। उच्च स्तरबाट हुने भ्रष्टाचार नियन्त्रण गर्ने कानुन अभाव छ। सरकार र संसद्ले राजनीतिलाई भ्रष्टाचारबाट मुक्त गराउने सोच राखेको देख्न महसुस गर्न सकिएको छैन। सबै प्रकारका ठूला, नीतिगत र राजनीतिक भ्रष्टाचारलाई नियन्त्रक निकायको क्षेत्राधिकारभन्दा बाहिर राखिएको छ। आफ्ना कार्यकर्तालाई संरक्षण गर्ने क्रममा भ्रष्टाचारजन्य अपराध कर्म गरेकालाई बचाउन शासनमा रहनेले नियन्त्रक निकायहरूको अनुसन्धान नै प्रभावित गर्ने आशयका क्रियाकलाप हुने गरेका प्रशस्त उदाहरण देखिएका छन्। देशको राजनीतिमै भ्रष्टाचार नियन्त्रण गर्ने इच्छाशक्ति अभाव छ। हालै संसद्मा पेस भइराखेको विधेयकको हालको अवस्थालाई अध्ययन गर्दा नेपालको राजनीति भ्रष्टाचारमैत्री भएको देखिन्छ। महँगो निर्वाचनका साथै राजनीतिले गलत र भ्रष्ट व्यक्तिलाई पटकपटक जिम्मेवारीमा पुर्याउँदासमेत यो अवस्थामा सुधार हुने गुन्जायस नदेखिएको हो। जुन देशमा राजनीति नै भ्रष्ट छ, त्यस देशको न्यायपालिका पनि प्रभावित हुने नै भयो। राजनीतिलाई भ्रष्ट प्रशासकले गलत काम गर्न सहयोग गर्ने र राजनीतिले विभिन्न समयमा बदनाम भएका पात्रलाई खोजीखोजी महत्वपूर्ण जिम्मेवारीमा पुर्याउने प्रक्रियाका कारण प्रशासनमा भ्रष्टाचार मौलाएको मात्र छैन यसले लोकतन्त्रलाई कमजोर बनाइरहेको छ। न्यायपालिकामा अमूक मुद्दाहरूको फैसला कसरी हुन्छ ? अदालत बुझ्ने र यसका क्रियाकलाप नजिकबाट अध्ययन गर्नेहरू सहजै सही अनुमान गर्न थालेका छन्। न्याय सेवाका पदाधिकारीबाट भएको भ्रष्टाचारको अनुसन्धान र कारबाही न्यायिक परिषद्ले गर्छ, जहाँ न्याय सेवाकै पदाधिकारी हुन्छन्। यसैले नेपालको न्याय सेवाको भ्रष्टाचार नियन्त्रण गर्ने विषय परिषद्मा रहेकाहरूको इच्छाशक्ति र क्रियाशीलतामा निर्भर गर्छ। देशको प्रणाली र संरचनाले यसलाई नियन्त्रण गर्न सक्ने अवस्था छैन। जुन देशमा न्याय र राजनीतिमा भ्रष्टाचार संस्थागत हुँदै गएको छ, त्यस देशको प्रशासन कसरी अपवाद बन्न सक्छ ? समाजले ग्रहण गरेको संस्कार र संस्कृति नै विस्तार भ्रष्टाचारलाई सम्मान दिने देखिँदै छ। नेपालको प्रशासन भ्रष्टाचारमा निर्लिप्त छ। राजनीतिलाई भ्रष्ट प्रशासकले गलत काम गर्न सहयोग गर्ने र राजनीतिले विभिन्न समयमा बदनाम भएका पात्रलाई खोजीखोजी महत्वपूर्ण जिम्मेवारीमा पुर्याउने गर्दासमेत प्रशासनमा भ्रष्टाचार मौलाएको छ। राजनीतिले जस्तो प्रशासनले यो कुकर्म गर्न अभयदान पाएको अवस्था भने छैन। किनकि राजनीतिक संरक्षण प्राप्त गर्न नसक्दा थुप्रै उच्च पदस्थ प्रशासकहरूदेखि निम्नस्तरका माथि सघनरूपमा कारबाही भइराखेको छ। थुप्रै प्रहरी महानिरीक्षकदेखि उच्च पदस्थ निजामती कर्मचारी समयसमयमा कारबाहीमा परेका छन्, तथापि भ्रष्टाचार संरक्षण गर्ने संस्कृतिको विकास भएकाले अपवादबाहेकका प्रशासकहरू यो अपराध गर्न उत्सासित भएको स्थिति छ। जुन देशमा न्याय, राजनीति र प्रशासनमा भ्रष्टाचार व्याप्त छ, त्यस देशमा लोकतन्त्रको विकास हुने विषय मृगतृष्णा मात्र हुनेछ। नेपाल यही अवस्थाबाट गुज्रिएको छ। लोकतन्त्रको संस्थागत विकासको मापन गर्न सक्ने प्रभावकारी आधारका रूपमा सेवा प्रवाहको अवस्थालाई लिनुपर्ने हुन्छ। देशका कुनाकुनामा राष्ट्रसेवकको उपस्थिति मात्र होइन, प्रभावकारी सेवा प्रवाह भएको अवस्था हुनुपर्छ। नेपालमा संघीय शासन कार्यान्वयन हुन थालेपछि कर्मचारी व्यवस्थापन गर्ने जिम्मेवारी कानुनतः सम्बन्धित सरकारले प्राप्त गरेका छन्। तर नेपालका सुविधाभोगी र तुलनात्मक रूपमा सक्षम वर्ग संघीय सरकारमा कार्यरत रहेको अवस्था छ। कर्मचारी व्यवस्थापनलाई समायोजनले विस्थापित गरेकाले पनि प्रायः प्रदेश र स्थानीय तहमा उच्च मनोबलका साथ कार्य गर्ने कर्मचारीको कमी छ। कानुनले जनतालाई प्रदान गरेका अधिकारको पूर्णरूपमा सम्मान गर्न सक्ने कुशल प्रहरी संगठनको आवश्यकता लोकतन्त्रमा हुने गर्छ। नेपालको प्रहरी संगठनमा बढी राजनीतीकरण छ। समग्र प्रहरीको मनोबल उच्च पार्ने सकारात्मक सोच सरकारमा रहनेहरूमा देखिएको छैन। प्रहरी सेवाको मूल्य र मान्यतामा पटकपटक समझदारी हुँदै आएको छ। अस्थिर र राजनीतिबाट सदैव आतंकित प्रहरी संगठनले दिने सेवाको गुणस्तर सहजै अनुमान गर्न सकिन्छ। राजनीतिक प्रभावबाट पूर्णरूपमा स्वतन्त्र रहेको र जनतालाई सुगम र सहज न्याय प्रदान गर्न सक्ने न्यायपालिका अत्यावश्यक हुन्छ। जुनसुकै पनि देशको लोकतन्त्रको अवस्थाको मूल्यांकन न्यायपालिकाको प्रभावकारितामा निर्भर गर्छ। नेपालको न्यायपालिकाले लामो समयदेखि व्यवहारमा स्वतन्त्र अस्तित्व कायम गर्न सकेको छैन। जुन देशको न्यायपालिकामा राजनीतिक व्यक्तिहरूको कृपामा न्यायमूर्तिहरूले नियुक्ति प्राप्त गर्छन्, राजनीतिक दलका सक्रिय कार्यकर्ता र नेता न्यायाधीश हुन्छन्। न्यायाधीश पदको शपथ लिइसकेपश्चात् ती न्यायमूर्तिहरूको समूह आफूलाई कृपा गरेर जिम्मेवारी प्रदान गर्ने राजनीतिक दलको मुख्यालयमा गई राजनीतिक नेताको निर्देशन माग्ने दुस्साहस गर्छन् त्यस्तो देशमा न्यायमा सुगमताको कल्पना गरिँदैन। नेपालको न्याय क्षेत्र यसैगरी प्रभावित भइराखेको छ। दुःखपूर्ण हिसाबले भन्नुपर्छ यो गलत अभ्यास देशमा प्रजातन्त्रको पुनर्बहालीपश्चात् प्रारम्भ भएको हो। अहिले राजनीतिक कित्तामा विभक्त न्यायमूर्तिबाट न्याय सम्पादन भइराखेको छ। त्यसैले न्यायपालिका कमजोरहुँदै गएको छ। सम्मानित न्यायपालिकाको निष्पक्षतामा मात्र लोकतन्त्रको विकास हुन सक्छ। न्यायपालिकालाई सबल, सक्षम र निष्पक्ष बनाउन राजनीतिबाट प्रभावमुक्त हुनुपर्छ। नेपालमा अत्यधिक राजनीतीकरण भएकाले पनि न्यायपालिका प्रभावकारी हुन सकेको छैन। राजनीतिक आस्थाका आधारमा निर्णय हुने गरेका उदाहरणसहित आलोचना प्रशस्त भइराखेको छ। संवैधानिक परिषद् र न्याय परिषद्को संरचनामै पुनरावलोकन जरुरी छ। सबै क्षेत्र विशेषगरी राजनीतिले जवाफदेहिता बहन गर्नुपर्छ। जवाफदेहितामा सबै प्रकारका सूचनाको निर्बाधरूपमा सम्प्रेषण भई पारदर्शिताको निर्वाह गर्ने, कुनै पनि कार्यको उपादेयताको स्पष्टता गराउने, दण्ड र क्षतिपूर्तिका सन्दर्भमा विनाकुनै पूर्वाग्रह अघि बढ्ने, राजनीतिक एजेन्डाहरूको इमानदारीपूर्वक कार्यान्वयन गर्दै जनतालाई सन्तुष्ट राख्नुपर्छ। तर नेपालको लोकतन्त्रमा पटकपटक जनमत प्राप्त गरी सरकारमा पुगेका दलहरूसँग मतदाताहरू सन्तुष्ट हुन सकेका छैनन्। यो लोकतन्त्रका लागि खराब अवस्था हो। यसका कारणको स्रोत पहिचान गरी यथासमयमा उपचारमा जुट्नुपर्ने हुन्छ। यसको पहलकदमी राजनीतिले नै गर्नुपर्छ। तर यस प्रकारको इच्छाशक्ति नेपालको राजनीतिमा पाउन सकिएको छैन। गलत प्रकारको अभ्यासमा अभ्यस्त वर्तमान समयका राजनीतिक नेतृत्वमा रहनेहरूबाट सुधारको अपेक्षा धेरै गर्न सकिन्न। योभन्दा विडम्बना नेपालको लोकतन्त्रको सुदृढीकरणका लागि अरू के हुन सक्छ ? तसर्थ नेपालमा लोकतन्त्र विस्तार सिद्धान्तमा मात्र सीमित हुँदै गएको छ।"
राजनीति र साहित्यका दोभान,"बीपी कोइराला जन्मिएका थिएनन् भने नेपालको राजनीति आजका मितिमा कहाँनेर हुन्थ्यो, त्यो एउटा सघन बहसको विषय हुन सक्छ। तर ढुक्कसँग भन्न सकिन्छ साहित्यकार बीपी नजन्मिएका भए नेपालको साहित्यले एकेडेमीको चौघेरा पार गर्न कठिन हुने थियो। विराट् समुद्ररूपी साहित्यिक क्षेत्रबाट उदाएका अब्बलभित्र पनि राजनीतिमा झैं पर्छन् बीपी। तर राजनीति र साहित्यिक चिन्तनमा भने फरक व्यक्तित्व झल्किन्छ उनको। राजनीतिक नेता बीपीको व्यक्तित्व साहित्यशिल्पी कोइरालाको भन्दा पृथक् देखिन्छ। बीपीकै शब्दमा आफ्नो व्यक्तित्वबारे स्वयं बीपी भन्छन् म अनुभवको लोकभन्दा कल्पनाको लोकमा अधिक रमाउँछु। म भावुक, रोमान्टिक र चिन्तनशील छु, त्यस्तै विद्रोही पनि। राजनीति र साहित्य दुई तत्वले मेरो मनमा प्रभाव पारेको छ। म कहिले गान्धीवादी, कहिले विद्रोही, कहिले माक्र्सवादी र अन्ततः गान्धीवादी हुन पुगेको छु। मलाई लाग्छ आत्मा अडिन स्वतन्त्रता चाहिन्छ। साहित्यकारले नयाँ बाटो देखाउनुपर्छ। साथै साहित्य आफैंमा पनि एउटा अद्भुत चिज हो। राजनीति र साहित्य दुवै फाँटमा एकैपटक उदाएका कमैमध्येका युगपुरुष हुन् बीपी। साहित्यलाई राजनीतिभन्दा माथिको उच्चतम विषय मान्ने बीपीको लेखनशैली, भाषिक प्रयोग, वाक्य गठन एवं रचना समकालीन साहित्यकारको तुलनामा पृथक् छ। साहित्यकार बीपीको स्पष्ट सन्देश छ समाज इच्छाभन्दा व्यक्ति इच्छा ठूलो हो। त्यसकारण व्यक्तिका दमित भावना, इच्छा एवं मनोद्वेगलाई स्वतन्त्रतापूर्वक आत्मनिर्णय गर्न दिनुपर्छ। यौन दृष्टिबारे पनि बीपीको स्पष्ट धारणा छ यौनका सम्बन्धमा पूर्वीय आध्यात्मिक धारणा विपरीत विभिन्न मर्यादा, आदर्श र नैतिकताको खोक्रो आडम्बर ओढेर मान्छेको शरीर त रोकिएला तर, मन रोकिन्न। मनमा कुण्ठा र विकृत पालेर बस्नु हुँदैन भन्नेमा बीपीको तर्कपूर्ण विष्लेषण छ। उनी भन्छन् मानिस आफूभित्रको मानसिक कुण्ठा नफालेसम्म सुखी रहन सक्दैन। यौनकै सन्दर्भमा उनी थप्छन् शरीरको चोखोपनभन्दा मनको चोखोपनलाई महत्व दिनुपर्छ। २००६ सालमा दोषी चस्मा नामक कृति प्रकाशन भएपछि बीपी एकैपटक ०२७ मा गएर मात्र साहित्यिक फाँटमा पुनः उदाएका हुन्। ०१७ देखि ०२५ सालसम्म आठबर्से जेल जीवनमा रचेका उपन्यास, कथा र आफ्नै जीवनीसँगै जेल जर्नल र फेरि सुन्दरीजलजस्ता कृति नेपालका सन्दर्भमा बहुचर्चित कृति हुन्। हिटलर र यहुदी, बाबु आमा र छोरा, नरेन्द्र दाइ, सुम्निमा, तीन घुम्ती र दोषी चस्माको अध्ययनबाट नेपाली साहित्यको उच्चतम रूपको अध्ययनसँगै फरकफरक आलेख तयार गर्न सकिन्छ। बीपीमा माटोले यथार्थवादी र पानीले भाववादी बनाउन सक्छ भन्ने मान्यता थियो। करिब दुई दर्जनजति कविता, आधा दर्जन उपन्यास, आत्मवृत्तान्तसँगै जेल जर्नल र फेरि सुन्दरीजलजस्ता कृतिले यथार्थमा समग्र जीवनको विम्ब नै साहित्य हो भनेर प्रस्ट्याएको छ। माथि उल्लेख गरिए झैं कथामा मनोविष्लेषण दमित यौन भावना खोतलेर प्रयोग गर्ने यौन विश्लेषणको प्रारम्भ नै बीपीले गरे। चरित्रप्रधान त्यतिबेलाको लेखनको परम्परा चिर्दै मनोभावप्रधान लेखन स्वयंमा त्यो कालखण्डमा चुनौतीपूर्ण नै थियो। बीपीले उक्त कालखण्डमा कल्पना गरेको नेपाल निर्माणका एजेन्डामा आजको कांग्रेसले थोरै मात्र बहस चलाउन सक्दा मात्र बीपीको सम्झनुको सार्थकता हुन्छ। निजी स्वार्थका निम्ति दैनिकजसो जपिने बीपीको नामले उनकै अपमान हुनेछ। बीपीका साहित्यिक कृतिभित्रका अन्तरनिहित पाटो केलाउने हो भने उक्त कालखण्डमा पनि उनको लेखन प्रस्टताबाट आङ जिरिंङ हुन्छ। दोषी चस्माले तत्कालीन राणाशासनभित्रको चाकरी प्रथा र त्यो प्रथाभित्रका शारीरिक र मानसिक पाटोको चरित्र प्रस्ट्याएको छ। तीन घुम्तीको अध्ययनमा बाबु आमाको इच्छाविपरीत प्रेम विवाह, पतिको अनुपस्थितिमा परपुरुषसँग यौनतृप्ति र सन्तान प्राप्ति, पतिद्वारा अस्वीकारपश्चात् सन्तान लिएर एक्लै बस्ने हिम्मतसहितको जीवन्त कथा पाइन्छ। मोदीआइनको अध्ययनबाट भने हजारौं वर्षअघिको महाभारत युद्धकालीन कथामा आधारित लाखौं विधवा नारीको प्रेतात्माप्रतिनिधि नारीका रूपमा मोदीआइनलाई उपन्यासको प्रमुख पात्रका रूपमा संयोजन गरिएको छ। युद्धको परित्याग र शान्तिको आगमन र स्थापना मोदीआइनको मुख्य सन्देश हो। हिटलर र यहुदीभित्र भने भारतीय संस्कृति र युरोपेली स्वच्छन्दवादको गम्भीर समीक्षासहितको संयोजन छ। अर्जुनलाई प्रेरित गरेर त्यत्रो युद्ध कृष्णले गराए। तर आखिर सबैले छाडेर जानुपर्यो ! बीपीको सन्देश भनेको युद्धको उपलब्धि के त भन्ने नै हो। बाबु आमा र छोराको कथा भने आजका मितिमा पनि हाम्रो समाजले पचाइहाल्न गाह्रो हुने गरी संयोजन गरिएको छ। आफ्नै छोराको गर्भवती प्रेमिकासँग बाबुको दोस्रो बिहे, छोराको प्रेमिका नै बाबुको पत्नीका रूपमा रहनुजस्ता सिलसिला नेपाली समाजले सहजरूपमा स्वीकार गर्न नसक्ने सिलसिला हो। यौन मनोविज्ञान बुझेर विश्लेषण गरिएको भए पनि बीपीको यो कृतिमाथि औंला उठाउने ठाउँ प्रशस्तै छ। जेल जर्नल, आत्मवृत्तान्त र फेरि सुन्दरीजलजस्ता कृति भने नेपाली राजनीति र साहित्यमा चाख राख्ने जोकोहीले पनि अध्ययन गरेकै निष्कर्षसहित यहाँ चर्चा गरिएन। जुन कृतिले नेपालमा बिक्रीको उच्च रेकर्ड बनाएको छ। बीपी स्वयं साहित्य र राजनीतिका दोभान हुन्। बीपीको राजनीतिक चिन्तन मूलतः कांग्रेस समाजवादी पार्टीको विचारधाराबाट प्रेरित थियो। भारतको स्वतन्त्रता संग्राममा प्रत्यक्ष भाग लिएर भारतमै जेलसमेत परेका बीपीले नेपालको परिवर्तनमा नेपालभित्रै पसेर परिवर्तनको झन्डा उठाउनु चानचुने विषय थिएन। तर बीपीले त्यो परिवर्तनको नेतृत्व गरिछाडे। प्रजातान्त्रिक समाजवादको माध्यमबाट सामाजिक न्याय दिलाउन सकिन्छ भन्ने मान्यता बीपीको थियो। बीपी नेपाली समाजको तीव्र रूपान्तरणको पक्षमा हुनुहुन्थ्यो। उहाँ र राजाको झगडा पनि यथास्थितिवादी र आधुनिकताको अर्थात् तानाशाही र प्रजातन्त्रको संघर्ष थियो। उत्तरार्धमा गान्धीवादी बाटो समाउनु भए पनि सन् १९७० मा उपचारका क्रममा युरोप जानका निम्ती राजा सरकारसँग पासपोर्टको माग गर्दासमेत नपाएका बीपीले भारतको सहयोगमा केवल परिचयपत्र मात्र बनाएर युरोप पुगेसँगै नेपालको परिवर्तनका निम्ति सशस्त्र क्रान्तिका निम्ति सहयोगसमेत माग्नुभएको पाइन्छ। बीपीको समाजवादरूपी राजनीतिक दर्शन र उनका कृति वास्तवमै सधैं ताजै रहने कृति हुन्। जुन कृति र समाजवादबारे भोलिको पुस्ताले पनि सघन बहस चलाउने नै छन्। १९७१ भदौ २४ मा जन्मिएका बीपीको ०३९ साउन ०६ गते देहावसान नहुञ्जेल नेपालको राजनीति र साहित्यको केन्द्र भागमै रहे। पढाइमा १७ वर्ष, जेलमा १२ वर्ष, निर्वासनमा २० वर्ष र सरकारमा १८ महिना बिताएका बीपीले सक्रिय राजनीतिमा भने २६ वर्ष बिताए। कांग्रेस प्रतिबन्धित अवस्थादेखि खुला अवस्थासम्मको बीपीकालीन पूरै समयमा कांग्रेस नेपालको राजनीतिको चर्चाका हिसाबले केन्द्र भागमा रहन सफल भयो। बीपीले अवलम्बन गरेका मार्ग चाप पछ्याउन छाड्दा कांग्रेस आज राजनीतिक हिसाबले राजनीतिको किनारामा फट्के साक्षी मात्र देखिएको छ। कांग्रेस राजनीतिको केन्द्र भागमा पुग्न पनि बीपी विचार आजका मितिमा उत्तिकै सान्दर्भिक छ। बीपीमा देशको ऐतिहासिक माग के हो, समाजमा कुनकुन शक्ति छन्, ती शक्तिमध्ये कसको महत्व कति छ आदि पहिचान गर्ने अद्भुत क्षमता थियो। समयको ऐतिहासिक महत्व नबुझेर काम गर्दा ठूला संस्थासमेत मेटिएर गएका विश्व उदाहरण बुझ्दै काम गर्नुपर्ने बुझाइ उतिबेलै बीपीमा देखिन्थ्यो। आजका सन्दर्भमा समयको माग र चाप बुझ्न नसक्दा कांग्रेसले इतिहासबाट समेत पाठ नसिकेको प्रस्टिन्छ। परिवर्तन र मुलुक निर्माणलाई केन्द्र भागमा राखेर राजनीतिलाई अगाडि बढाउनुपर्छ भन्ने मान्यता राख्ने बीपीबारे जति शब्द खर्चिए पनि कमै हुन्छ। बीपीले उक्त कालखण्डमा कल्पना गरेको नेपाल निर्माणका सन्दर्भमा आजको कांग्रेसले थोरै मात्र पनि बहस चलाउन सक्दा मात्र बीपीको सम्झनाको सार्थकता झल्किन्छ, अन्यथा निजी स्वार्थका निम्ति दैनिकजसो जपिने बीपीको नामले स्वयं बीपीकै अपमानबाहेक केही गर्दैन।"
एमबाप्पेलाई कोरोना संक्रमण,"पेरिस : फ्रान्स एवं पेरिस सेन्ट जर्मन (पीएसजी) का युवा स्टार केइलिन एमबाप्पेलाई कोरोना भाइरस (कोभिड१९) संक्रमण भएको छ । हाल यूईएफए नेसन्स लिगअन्तर्गत राष्ट्रिय टोलीमा रहेका एमाबप्पेलाई नेसन्स लिग खेल्ने क्रममै कोरोना संक्रमण भएको हो । सोमबार टोलीको अभ्यासअघि गरिएको स्वास्थ्य परीक्षणका क्रममा एमबाप्पेमा कोरोना भाइरसको संक्रमण देखिएको थियो । स्विडेनसँगको खेलका क्रममा एमबाप्पेलाई कोरोना संक्रमण भएको फ्रेन्च फुटबल महासंघले जनाएको छ । यसअघि स्विडेनविरुद्धको खेलमा एमबाप्पेकै एकमात्र गोल सहयोगमा फ्रान्स विजयी भएको थियो । कोरोना संक्रमण पुष्टि भएपछि एमबाप्पेलाई सेल्फ आइसोलेसनमा राखिएको छ । एमबाप्पेको अनुपस्थितिमा फ्रान्सलाई नेसन्स लिगमा निकै गाह्रो पर्ने पनि देखिएको छ । २१ वर्षीय एमबाप्पे कोरोना पुष्टि हुने पीएसजीका पछिल्ला खेलाडी हुन् । यसअघि पीएसजीकै माउरो इकार्डी, नेमार, एन्जल डी मारिया, लियान्द्रो पाराडेस, केलर नाभास र मार्किन्होसलाई पनि कोरोना संक्रमण भएको थियो ।"
सेरेना क्वार्टरफाइनलमा,"न्युयोर्क : अमेरिकी स्टार सेरेना विलियम्स अमेरिकी (यूएस) ओपन टेनिसको क्वार्टरफाइनलमा प्रवेश गरेकी छन्। अमेरिकाको न्युयोर्कमा सोमबार राति भएको खेलमा ग्रिसकी मारिया सक्कारीलाई हराउँदै सेरेनाले अन्तिम आठमा स्थान बनाएकी हुन्। ६ पटकको विजेता सेरेनाले १५औं वरीयताकी सक्कारीलाई ६३, ६७ (६८), ६३ को सेटमा पराजित गरिन्। ३८ वर्षीया सेरेनाले सेमिफाइनल प्रवेशका लागि बुल्गेरियाकी स्विवेताना पिरोनकोभासँग खेल्ने छिन्। पहिलोपटक यूएस ओपनको क्वार्टरफाइनलमा पुगेकी पिरोनकोभाले फ्रान्सकी एलिज कोर्नेटलाई ६४, ६७ (५७), ६३ ले पराजित गरिन्। मैले संघर्ष गरी नै रहें, सेरेनाले भनिन्, सक्कारीले पनि निकै राम्रो खेल खेलिन्। उनी यति आक्रामक भइरहेकी थिइन् कि ममाथि हावी हुन सकियोस्। मैले पनि उनकै रणनीतिलाई अपनाएँ र जित निकाल्न सफल भएँ। सेरेना विलियम्स २४औं ग्रान्डस्लाम उपाधिको खोजीमा छिन्। उनी यूएस ओपनको उपाधि जित्दै मार्गरेट कोर्टको कीर्तिमानसँग बराबरी गर्ने अभियानमा छिन्। दोस्रो वरीयताकी अमेरिकी सोभिफा केनिन भने प्रतियोगिताबाट बाहिरिएकी छन्। उनी अन्तिम १६ को खेलमा बेल्जियमकी एलिस मार्टेन्ससँग पराजित हुँदै प्रतियोगिताबाट बाहिरिएकी छन्। अस्ट्रेलियन ओपनकी विजेता केनिन ६३, ६३ को सोझो सेटमा पराजित भएकी थिइन्। मार्टेन्सले बेलारुसकी भिक्टोरिया अजरेन्कासँग प्रतिस्पर्धा गर्ने छिन्। पूर्व नम्बर एक खेलाडी अजरेन्काले चेक गणतन्त्रकी क्यारोलिना मुचोभालाई ५७, ६१, ६४ ले पाखा लगाइन्।"
सन्दीपको बलिङ बरियता एक स्थान खस्कियो,"लेग स्पिनर सन्दीप लामिछानेको बलिङ बरियता खस्किएको छ। अन्तर्राष्ट्रिय क्रिकेट परिषद् (आईसीसी)ले सार्वजनिक गरेको टी २० बलिङ बरियतामा सन्दीप एक स्थान खस्किएका हुन्। नयाँ बरियतामा सन्दीप ८०औँ स्थानमा रहेका छन्। उनले कूल ३ सय ८९ रेटिङ अङ्क पाएका छ। यसअघि आईसीसीले सार्वजनिक गरेको बरियतामा उनी ७९ औँ स्थानमा थिए। हाल क्यारेवियन प्रिमियर लिग (सीपीएल) खेल्ने क्रममा उनी ट्रिनिडाड एण्ड टोबागोमा रहेका छन्। उनले उक्त प्रतियोगितामा ११ खेलमा १२ विकेट प्राप्त गरेका थिए। यस्तै विश्व बलिङ बरियतामा अफगानिस्तानका राशिद खान र मुजिबउर रहमान क्रमशः पहिलो र दोस्रो स्थानमा छन्। दुवै जना हाल सीपीएल खेलिरहेका छन्। सीपीएलमा राशिदले बार्बाडोसबाट तथा मुजिबउरले जमैकाबाट खेलेका थिए। यस्तै आइसीसीको बलिङ बरियतामा अष्ट्रेलियाका एस्टन अगर तेस्रो, दक्षिण अफ्रिकाका ताब्रेज सामी चौंथो तथा अष्ट्रेलियाकै एडम जाम्पा पाँचौं स्थानमा रहेका छन्। यसैगरी आईसीसीले जारी गरेको ब्याटिङ बरियतामा नेपालका पूर्व कप्तान पारस खड्का ७०औँ स्थानमा छन्। उनको ४०० रेटिङ अङक छ। इंग्ल्यान्डका डाविड मालन टी २० ब्याटिङ बरियताको शीर्ष स्थानमा छन्। पाकिस्तानका बाबर आजम दोस्रो स्थानमा छन्। यस्तै टी २० बरियतामा नेपाल १५औँ स्थानमा यथावत छ। यसअघि नेपाल विश्व बलिङ बरियतामा ११औँ स्थानसम्म पुगिसकेको छ। शीर्ष बरियतामा भने अस्ट्रेलिया छ। बरियतामा इङ्ल्याण्ड दोस्रो, भारत तेस्रो, पाकिस्तान चौथो र दक्षिण अफ्रिका पाँचौं स्थानमा छन्। रासस"
