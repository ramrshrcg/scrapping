शीर्षक,विवरण
समाजवादको व्यावहारिक प्रयोग,"जहाँ निजी क्षेत्रलाई प्रवेश दिइन्छ; त्यहाँ नाफाखोरीविरुद्ध विशेष सजगता आवश्यक छ जनताको चाहना राज्यव्यवस्थाले राष्ट्र र सम्पूर्ण देशवासीको हितलाई उच्चतम आदर्श मानोस् भन्ने हुन्छ। प्रत्येक नेपालीले प्राथमिकताअनुसार क्रमशः गाँस, वास, कपास, सुरक्षा, स्वास्थ्य, शिक्षा, प्रजनन अधिकार, अभिव्यक्तिको स्वतन्त्रता यी आठ आवश्यकता पूर्तिमा राज्यले अवलम्बन गरेको नीतिले सहयोगी भूमिका खेलेको महसुस गर्न पाउनुपर्छ। सबै सक्षम जनतालाई यी आवश्यकता पूर्तिका माध्यमका रूपमा कृषि, उद्योगधन्दा, सेवा सञ्चालन वा वैतनिक रोजगारको मौकाको उपलब्धता र शारीरिक वा मानसिक वा उमेर वा अन्य कारणले यस्ता गतिविधिमा संलग्न हुन नसक्नेलाई न्यूनतम आवश्यकता पूर्ति हुने आर्थिक राहतको व्यवस्था। यो बाँच्न पाउने मानव अधिकारको अभिन्न अंग हो। व्यक्तिको समष्टि समाज भएकाले सिंगै समुदायको हितमा गरिएका कामबाट आम नागरिक लाभान्वित हुन्छन्। समाजवादउन्मुख राज्य व्यवस्थाले पनि यो तथ्यको हेक्का राख्नुपर्ने हुन्छ। समाजवादउन्मुख अर्थव्यवस्था समाजवादी अर्थव्यवस्था भन्नाले कतिले ठूलो भाँडोबाट पस्किएर पुगे चौरासी व्यञ्जन इच्छानुसार र नपुगे खोलेको रैबन्दी खाने व्यवस्था सम्झिन्छन्। यस्तो बुझाइ हुनुमा त्यस्तो आर्थिक व्यवस्थाको सुरुवाती दिनमा सोभियत संघ, पूर्वीयुरोप, चीनजस्ता देशमा देखिएको अभ्यासका खबर हुन्। यस्तो अभ्यास भोजभतेर, सैनिक र प्रहरी मेस, बफे भोज, तालिम केन्द्र र छात्रावासका खानामा, वनभोज आदिका क्रममा नेपालमै पनि अभ्यासमा छन्। एकै भान्सामा खाने मानो नछुट्ट्याइएको परिवारमा त यस्तो व्यवस्था हुने नै भयो। खानामा जस्तै व्यवस्था हुन सक्छ पोसाक, शिक्षा, स्वास्थ्य, आवास, रोजगार, उत्पादन, वितरण, खेलकुद, दैवीप्रकोप, समाजसेवा, धर्म, भाषा, पर्यटन, साहित्य, विचार, शान्ति, युद्ध आदिमा। परिपक्वतासँगै समाजवादले यस्तो परिपाटीलाई धेरै हदसम्म त्यागिसकेको छ; जसको उदाहरण हाम्रो छिमेकी देश चीनमा देख्न सकिन्छ। अहिले कार्यस्थलको अनुशासन र पेसागत आवश्यकता वा एकरूपताले मागेको हदसम्म मात्रै यस्तो समानता खोजिन्छ र यस्तो विशेषता खुला अर्थतन्त्र भएका पुँजीवादी समाजमा पनि अपनाइन्छ। निजी स्वामित्वसित सहअस्तित्वमा रहने समाजवादउन्मुखताले सबै नेपालीलाई दिने भनेको उत्पादनका साधनमा पहुँच र व्यक्तित्व निर्माणको अवसर हो। नक्कली समाजवाद समाजवादका नाममा हुने सबै गतिविधि समाजवादी हुँदैनन्। सामाजिक न्याय, विकास र अहिले स्मार्ट का नाममा नेपालमै भएका विकृतिका केही प्रतिनिधि उदाहरणले यसको पुष्टि गर्छन्। केही वर्षयता सामाजिक न्यायका नाममा खास त डा गोविन्द केसीको नेतृत्वमा भएको आन्दोलनमार्फत चिकित्सा शिक्षामा ठूलो सरकारी लगानी भएको छ। दूरदराजका गरिब केटाकेटी गाँसको व्यवस्थामा गुज्रिएर पढाइ छाड्न बाध्य भएको परिस्थितितिर ओठेमाया मात्र प्रदर्शन गरेर स्नातक तह उत्तीर्ण गरी योग्य चिकित्सकका रूपमा नेपालको परिप्रेक्ष्यमा रोजाइको वैतनिक रोजगार सजिलै प्राप्त गरी परिवार पाल्न सक्ने भइसकेका चिकित्सकलाई गरिब परिभाषित गरी उनीहरूलाई निःशुल्कमा स्नातकोत्तर अध्ययन गराउने व्यवस्था अवलम्बन गरिएको छ। तर्क छ यसबाट प्रकारान्तरले स्वास्थ्य सेवा सर्वसुलभ र सस्तो हुन्छ। तर तथ्य त्यस्तो देखाउँदैनन्। छात्रवृत्तिमा पढेका र निजी खर्चमा पढेका डाक्टरले बिरामीसित उति रकम लिइरहेका छन्। नियमित कार्यालय समयभित्रै विस्तारित सेवा को नाममा सरकारी अस्पतालमै बढी पैसा लिएर बिरामी जाँचिरहेका छन्। सरकारी अस्पताल नै धेरै पैसा तिर्ने बिरामीलाई प्राथमिकतामा राखेर सेवा दिँदैछन्। आरक्षण र विभिन्न सहुलियतमा चिकित्सक बनेकाहरू नेपाली बिरामी जाँच्दै योग्य बनेपछि धनी विदेशीका सेवामा देश छाडेर जाँदैछन्। आम अवस्था यो हैन, तर जो देशमा बसेर गरिब नेपालीलाई सस्तो स्वास्थ्य सेवा दिँदैछन्; त्यो मुख्यतः उनीहरूमा रहेको देशभक्ति, समाजसेवा र उच्च नैतिकताको कारणले हो। पुँजीवादी युगमा प्रवेश गरिसकेको नेपालमा सरकारी अनुदानको मुख्य मापदण्ड सम्बन्धित व्यक्तिको आर्थिक हैसियतलाई बनाई स्थानविशेषको विशिष्ट परिवेशअनुसार कमजोरलाई फाइदा पुग्ने गरी स्थानीय निकायले लिंग, जाति, सुगम दुर्गम क्षेत्र, पारिवारिक अवस्था आदिलाई पनि मध्यनजर राख्नुपर्नेमा अहिले आरक्षणका कोटा दलित, पिछडिएका जाति, महिलालाई मात्र हैन; खसआर्य र नेवारसम्मलाई बाँडिएको छ। यस्तो प्रबन्धको परिणाम मेधावी विद्यार्थी र कुशल जनशक्ति विदेश पलायन हुने क्रममा तीव्रता आएको छ। कुनै पनि कोटाको बहाना नबनाई आवश्यक मापदण्ड पूरा गरेर प्रतिस्पर्धामा उत्रिन चाहने सबै व्यवसायीलाई प्रवेश खुला गरिनुपर्छ। समाजवादउन्मुखता सुरु भइसकेपछि काठमाडौंका कतिपय साबिकका पार्किङ क्षेत्रमा स्मार्ट पार्किङ सुरु भएको छ। न माउको कल्चौंडोमा न बाच्छाको मुखमा भन्ने सम्झी महानगरपालिकाले पार्किङ निःशुल्क गरेका नयाँ सडक क्षेत्रमा नयाँ सोच भएका व्यवस्थापकले स्मार्ट पार्किङ को ठेक्का लिएका छन्। पहिले घन्टाको २० रूपैयाँ लिने गरेकोमा सो शुल्कलाई स्मार्ट बनाई प्रतिघन्टा ८० रूपैयाँ पुर्याइएको छ। यसरी उठाइएको शुल्कको २० प्रतिशत महानगरपालिकाको खातामा जम्मा हुन्छ भने बाँकी सबै स्मार्ट ठेकेदारको खल्तीमा ! यस्तै अवस्था राजमार्गभरि सवारी कर असुलीमा छ। राजस्व उठाउने काम ठेक्कामा ! राज्य भन्छ सरकारलाई यति देऊ, त्यसपछि जति सक्छौ, कमाऊ ! सडक सामाजिक हो, त्यसमा कर उठाएर निजी क्षेत्रले पैसा कमाउने ? अथवा बोटबिरुवा हुर्काउने दायित्वमा समाजवादउन्मुखता र फल टिपी खेती भिœयाउने मौकामा पुँजीवादउन्मुखता ! उसो त आर्थिक कारोबारमा सरकारी स्वामित्वका संस्थाले एकाधिकार पाउँदा वा अन्य निजी क्षेत्रको तुलनामा राज्यको अनुदान वा कृपादृष्टि पाउँदा विभिन्न किसिमका अनियमिता हुने सम्भावना पनि ठूलै छ; जसबाट लक्षित सेवाग्राही, कर्मचारी र राज्यकोष सबैलाई असर पुग्न सक्छ। नियमानुसार मिटरसहित खानेपानीका धारा जोडेर पनि पानी खान नपाउनेको संख्या ठूलो छ। पानी नआएको गुनासो जति गरे पनि पानी नआउँदा दिक्क भएका ग्राहकलाई न्यूनतम मासिक शुल्क लगाउने खानेपानी संस्थाको नियमलाई सामाजिक न्यायसंगत मान्न सकिन्न। समाजवादउन्मुख देशका सेवाप्रदायकले रकम असुल्नमा बहाना खोज्ने होइन; उपभोक्ताको गल्तीले गर्दा उसलाई पुगेको क्षतिपूर्ति गराउने हदसम्म सीमित हुनुपर्छ। यस्तो पद्धति लागू गराउने जिम्मा सरकारको हो। पेट्रोलियम पदार्थको व्यापारमा सरकारी स्वामित्वको नेपाल आयल निगमको एकाधिकार छ। खुद खर्च र करका अलावा निगमले सकेसम्म ठूलो मुनाफा राखेर मूल्य निर्धारण गर्छ। यति हुँदाहुँदै पनि निगम तेल चुहावट वा अत्यधिक कर्मचारी भर्ना गर्नाले वा अन्य कारणले घाटा गएमा मूल्यवृद्धि वा सरकारी अनुदानका लागि पहल गर्छ र नाफा भएमा कर्मचारीलाई बोनस बाँड्छ। नेपाल वायु सेवा निगम, नेपाल टेलिकम, नेपाल विद्युत् प्राधिकरण र अन्य धेरैजसो कम्पनीको शैली पनि यस्तै छ। जहाँ अत्यावश्यक वस्तु वा सेवा सञ्चालनमा एकाधिकार छैन; त्यस्ता कम्पनी सधैंजसो बिरामी छन्। सरकारी जागिर खाएर पनि आफू कार्यरत संस्थाको उत्पादन वा सेवालाई कमसल बुझी मनासिब कारणविना आफू कार्यरत स्कुलमा आफ्नै बच्चा नपढाउने, अस्पतालमा पतिपत्नी वा छोराछोरी नजचाउने वा अन्य त्यस्तै गतिविधि गरेमा निजलाई कारबाही गर्ने व्यवस्था गरिनुपर्छ। विकृतिका रूपमा देखिने गरेको सरकारीमा तलब, निजीमा काम निजी प्रवृत्ति निरुत्साहित गरिनुपर्छ। हरेक क्षेत्रमा सरकारी अधिकारी र निजी क्षेत्रबीच साँठगाँठ वा शत्रुता नहोस् भन्नेमा सरकार वा नियामक निकाय सजग हुनुपर्छ। पारदर्शिता, सूचनामा हक, स्वस्थ प्रतिस्पर्धाको विधिगत व्यवस्थाबाट मात्र यस्ता विकृति हटाउन सकिन्छ। संसारका धेरै भागबाट समाजवादी राज्यव्यवस्था अस्ताएको अवस्थामा पनि चीन, क्युबा र उत्तर कोरियाका सत्ता टिकिरहे। उत्तरकोरिया पुँजीवादी दुनियाँबाट टाढा बस्ने नीतिका कारण टिकेको देखिन्छ। चीन र क्युबा आफ्नो अर्थव्यवस्थामा रहेका कमजोरी छिटै सच्याएर निजी, सहकारी र सरकारी क्षेत्रका सबल पक्ष समेट्ने अर्थनीति अवलम्बन गरेका कारण सफल भएको देखिन्छ। खासगरी देङ स्याओ पिङको खुला नीति, निजी स्वामित्व र कर छुटका कारण चीनको तीव्र आर्थिक विकास भयो। सबल अर्थतन्त्रसँगै उसको अन्तर्राष्ट्रिय प्रभाव बढेको छ। मिश्रित अर्थतन्त्रमा आवश्यक सजगता स्वस्थ प्रतिस्पर्धाले अर्थतन्त्र मजबुत बनाउँछ भन्ने बुझेर कुनै क्षेत्रमा निजी क्षेत्रलाई प्रवेश दिने नीति लिइसकेपछि सरकारी, सहकारी र निजी सबै व्यक्ति र संस्थालाई समान हैसियत दिई उनीहरूप्रति समान व्यवहार गर्नुपर्छ। ठेक्कापट्टाको कबोल अंकमा होस्, उसलाई लगाइने करको दरमा होस्, उनीहरूले गरेको कामको गुणस्तर परीक्षणमा होस्, उनीहरूलाई दिइने अनुदानमा होस् वा मुद्दामामिलामा गरिने व्यवहारमा होस्। यदाकदा देखिने गरेको निजी क्षेत्रले तिरेको विभिन्न शीर्षकको कर वा सामाजिक दायित्वअन्तर्गत उपलब्ध गराएको सहयोगबाट प्रतिस्पर्धी बनाउने उद्देश्यले सरकारी क्षेत्रका संस्था पोस्ने काम गरिन हुँदैन। यसबाट सरकारी र निजी क्षेत्र दुवै थालिन्छन्। हो, सबै क्षेत्रमा निजी क्षेत्रको आवश्यकता पर्दैन, जुन क्षेत्रमा निजी क्षेत्रको आवश्यकता खट्किएको छैन; त्यो क्षेत्रमा तिनलाई प्रवेश नदिए भइहाल्छ। जहाँ निजी क्षेत्रलाई प्रवेश दिइन्छ; त्यहाँ नाफाखोरीविरुद्ध विशेष सजगता आवश्यक छ। सरकारी होस् वा निजी होस्, सबैले लगानी, परिचालन खर्च र यथोचित नाफा जोडेर आउने मूल्यमा वस्तु वा सेवा उपलब्ध गराउने व्यवस्था गराउनुपर्छ। त्यस्तो मूल्य अधिकारसम्पन्न संवैधानिक निकायद्वारा तोकिनुपर्छ। निजी क्षेत्रलाई खुला गरिएको क्षेत्रमा पुराना व्यवसायीसितको मिलेमतोमा विभिन्न बहाना बनाई नयाँलाई प्रवेश नदिने विकृति पनि देखिएको छ। जुन क्षेत्रमा एउटा निजी व्यवसायीले प्रवेश पाएको छ; त्यहाँ कुनै पनि कोटाको बहाना नबनाई आवश्यक मापदण्ड पूरा गरेर प्रतिस्पर्धामा उत्रिन चाहने अन्य व्यवसायीलाई पनि प्रवेश खुला गरिनुपर्छ। अनि मात्र सीमित घरानाको कार्टेलिङबाट अर्थतन्त्रलाई सुरक्षित राख्न सकिनेछ र स्वस्थ प्रतिस्पर्धाको मीठो फल आम जनताले चाख्न पाउनेछन्। रेग्मी त्रिभुवन विश्वविद्यालयमा प्राध्यापक छन्।"
एउटा यस्तो मेसिन,"एउटा मेसिन छ समाजमा। थाहा छैन, यो मेसिन कसले बनायो ? को हुन् यसका निर्माणकर्ता ? यो पनि थाहा छैन, कहिलेदेखि समाजमा यो मेसिन चलिरहेछ ? सायद यो समाजको परिकल्पना भएदेखि नै अथवा यसो नै भन्न सकिन्छ यो समाजको स्थापना भएदेखि नै यो मेसिन चलिरहेछ, निरन्तर। गज्जबको छ मेसिन। सबैभन्दा मजाको कुरो, यसको बनावट बडो आकर्षणयुक्त छ। तर सुन्दा नै अचम्म लाग्छ, यो मेसिन कुनै फलाम, आल्मुनियम वा अन्य कुनै प्रकारको धातु पदार्थबाट बनेको छैन। प्रश्न उठ्नु स्वाभाविक हो, मेसिन धातुबाट बनेको हैन भने के प्लास्टिकबाट बनेको हो त ? कदाचित् प्लास्टिकबाट बनेको हो भने प्रश्नमाथि अर्को थप प्रश्न उठाउन सकिन्छ मेसिन ? फेरि त्यो पनि प्लास्टिकको ? कसरी सम्भव हुन सक्छ यो ? जब कि समाजको स्थापना भएदेखि नै यो मेसिन चलिरहेको छ। तर गज्जब ! यसले कसरी निरन्तरता पाइरहेको छ ? सबैलाई थाहै छ, प्लास्टिकद्वारा निर्मित कुनै पनि वस्तु यतिबिघ्न खपालु हुनै सक्दैन, जुन युगौँयुग चलिरहन सकोस् ! त्यसो हो भने, विषय उठाइएपछि प्रश्नको जवाफ त हुनै पर्यो। कुन पदार्थबाट बनेको होला यो मेसिन ? प्रश्नको जवाफ आउनुअघि यो मेसिनको बारेमा अन्य कुरा बुझौँ। हो, यसको कामकर्तव्य र अधिकारका बारे कुरा गरौँ। समाजको अभिन्न अंग हो यो मेसिन। त्यसैले ठूलो अधिकार बोकेर समाजमा आधिपत्य जमाएर बसेको छ यो। मेसिन भन्छ उसको अधिकारबारे उसलाई कसैले औँलो ठड्याउन पाउँदैन। किनकि यो उसको वंशानुगत अधिकार हो। अधिकार मात्र होइन कर्तव्य नै हो भन्छ। ऊ अझ गर्व गर्छ, आफ्ना पितापुर्खादेखि चलिआएको परम्परालाई मैले कायम राखेको छु। भन्छ यसो गर्नु उसको धर्म हो। वास्तवमा, यस्तो धर्म के गरिरहेछ समाजमा यो मेसिनले ? मेसिनले आफूले गर्ने काम गरिरहेछ। काट्ने काम गरिरहेछ। तर रमाइलो कुरो के छ भने, यसले कुनै कागज वा कपडा काट्दैन। प्रश्न फेरि यहाँ पनि उठ्छ, भनिन्छ काट्ने तर कागजकपडा नै नकाट्ने हो भने केचाहिँ काट्ला त यसले ? होइन, काट्न त काट्ने नै काम हो यसको। नपत्याएको ? विश्वास गर्नुस्, बडो धारिलो छ यो। यसले काट्न सुरु गर्यो कि त कटकट काट््दैकाट्दै जरामै पुग्छ। काट्दा, मेसिनको हाउभाउ बडो अनौठोको हुन्छ। काट्ने क्रममा मेसिनले फूलबुट्टा भरीभरीकन काट्छ। काट्दाकाट्दै आकाशपाताल जोड्छ। विडम्बना, यो जोडाइमा नै मेसिनको खास पुरुषार्थ देखिन्छ। तर एउटा महत्वपूर्ण कुरो, यो मेसिनले काट्ने काम गर्दा उसका साथमा सहयोगी मेसिनहरू छेउछाउमै हुनुपर्छ। एक्लो मेसिनको कुनै अर्थ रहन्न। जब मूल मेसिनले आफ्नो काम सुरु गर्छ तब अन्य मेसिनले पनि उसलाई सघाउन थाल्छन्। मेसिन आफूले चल्ने समय पाएपछि काट्नका लागि मेसिनलाई कुनै उत्सवको आवश्यकता पर्दैन। अवसर भए पुग्छ। फेरि अवसर यस्तो कि त्यसका लागि कुनै निश्चित स्थान पनि चाहिन्न। कार्यालय, चियापसल, रेस्टुरेन्ट, भट्टी, खेत, चौतारी, स्कुल, कलेज, सिनेमाहल अथवा घरघर, जहीँकहीँ मेसिनले आफ्नो काम गर्न सक्छ। फेरि समयको कुरा गर्ने हो भने काट्ने काममा यति निमग्न हुन्छन् मेसिनहरू कि काट्ने काम सुरु गरेपछि बिहानबाट साँझ ढलेकोसम्म पनि पत्तो हुँदैन मेसिनलाई। रात बितेको पत्तो हुन्न। साँच्चै भन्ने हो भने कुनै मौसमले समेत असर गर्दैन मेसिनलाई। तुषारो झर्नेमुटु कँपाउने हिउँदमा आगोहिटर ताप्दै, सिरकभित्रै बस्दै भन्नुस् वा तर्तरी पसिना चुहिने बर्खामा चिसो पेय पिउँदैपंखा या एयरकन्डिसनको शीतलतामा भन्नुस्, काट्ने काममा सदैव अभ्यस्त देखिन्छ मेसिन। हेर्नुस् त ! घाम झुल्किनासाथ देखिन्छ मेसिन। घाम अस्ताउनासाथ देखिन्छ। टन्टलापुर घाममा देखिन्छ। टहटह जूनमा देखिन्छ। हावाहुरीले छेक्दैन मेसिनलाई, कस्तै ठूलो बर्सादले पनि रोक्दैन। मेसिन सधैँ अग्रसर, काट्ने कामको निम्ति। मेसिनको यति धेरै बखान त सुनियो। यसको काम पनि बुझियो। हो, पक्कै यो मेसिनले काट्ने काम नै गर्छ। तर यति थाहा भइसकेपछि पनि अझै यतिचाहिँ बुझ्न सकिएन, खासमा यो मेसिनले काट्नेचाहिँ के हो ? त्यसमाथि फेरि भनिएको छ, यो मेसिन फलामको होइन। अवश्य, यो फलाम लगायत अन्य कुनै धातुको मेसिन होइन। भनिसकियो, प्लास्टिकको त झन् हुनै सक्दैन। अब, त्यसो भए प्रश्न त जरुरै उठ्छ, यो मेसिन कुन त्यस्तो पदार्थबाट बनेको छ, जो हरहमेसा काट्ने काममा पछि पर्दैन ? कुरो धेरै नलम्ब्याऊँ ! यो मेसिनको स्पष्ट परिचय यस्तो छ हाडमासुको मिश्रणबाट बनेको एउटा त्यस्तो मेसिन जसलाई मुख भनिन्छ। यो मुख संसारका सम्पूर्ण प्राणी जगत्मध्ये केवल मान्छेको जातिमा मात्रै अवस्थित छ। अब सोधिरहनै परेन, काट्ने काम गर्ने मान्छेको मुख नामक यो मेसिनले काट्ने वस्तुचाहिँ के होला, कुराबाहेक ?"
अन्तर क्लब राष्ट्रिय क्रिकेट प्रतियोगिता फागुन १७ गतेदेखि,"पोखरा : पोखरामा आगामी फागुन १७ देखि २६ गतेसम्म सुपर जेनरल इन्टर क्लब टी२० क्रिकेट प्रतियोगिता सञ्चालन हुने भएको छ। केएन स्पोर्टस प्रालिको आयोजनामा क्रिकेट खेलको विकासका लागि पोखरा रङ्गशालाको क्रिकेट मैदानमा क्लबस्तरीय राष्ट्रिय प्रतियोगिता गर्न लागेको आज पोखरामा आयोजित पत्रकार सम्मेलनमा प्रतियोगिता संयोजक कमल थापाले बताए। कोरोना कहरका कारण लामो समय क्रिकेट प्रतियोगिता नभएको अवस्थामा सो प्रतियोगिताले क्रिकेट खेलको विकास गरी देशका लागि आवश्यक राष्ट्रिय तथा अन्तर्राष्ट्रियस्तरका क्षमतावान् खेलाडी उत्पादनमा सघाउने विश्वास आयोजकको छ। खेल पर्यटन आजको आधार, क्रिकेट विकास हाम्रो सरोकार को नारासहित आयोजित प्रतियोगितामा गण्डकी प्रदेशका चार र वाग्मती प्रदेशका चार गरी आठ टोलीले सहभागिता जनाउने छन्। प्रतियोगितामा चितवन क्रिकेट टिम, सुपर जेनरल पोखरा११, प्यालिगन्स तनहुँ, बाग्लुङ क्रिकेट क्लब, स्याङ्जा क्रिकेट क्लब, बालुवाटार क्रिकेट क्लब काठमाडौँ, मिक्समाण्डु क्लब काठमाडौँ र स्टन एकेडेमी चितवन सहभागी हुने निश्चित भएको प्रतियोगिता संयोजक थापाले जानकारी दिए। सहभागी टोलीलाई दुई समूहमा विभाजन गरी लिगका आधारमा प्रतियोगिता खेलाइने र समूहको शीर्ष दुईमा रहने टोलीले सेमिफाइनलमा प्रतिस्पर्धा गर्नेछन्। प्रतियोगिताको विजेता टोलीले नगद रु ५० हजारसहित ट्रफी, मेडल, प्रमाणपत्र तथा द्वितीय टोलीलाई ट्रफी, मेडल र प्रमाणपत्र पुरस्कार प्रदान गर्नेछन्। यसैगरी सर्वोत्कृष्ट खेलाडी, उत्कृष्ट बलर, उत्कृष्ट ब्याट्सम्यानलाई छुट्टाछुट्टैरुपमा आकर्षक पुरस्कार प्रदान गरिने र हरेक खेलमा म्यान अफ दी म्याचलाई पुरस्कृत गरिने आयोजकले जनाएको छ। कार्यक्रममा नेपाल क्रिकेट सङ्घ (क्यान)का केन्द्रीय सदस्य ऋषिराम गौतमले देशका सातवटै प्रदेशमा मुख्यमन्त्री कप क्रिकेट प्रतियोगिताका लागि क्यानले आफ्नो क्यालेन्डरमा राखेको जानकारी दिँदै प्रतियोगिताका लागि प्रदेश सरकारसमक्ष प्रस्ताव पेश गरिएको जानकारी दिए। क्यानले राष्ट्रिय प्रशिक्षकसहित आफ्नै स्रोतबाट सबै प्रदेशमा एकएकजना क्रिकेटका प्रशिक्षक नियुक्त गरेको उनले बताए। कोरोना कहरका कारण लामो समय खेलकूद गतिविधि ठप्प भएको पोखरामा पछिल्लो समय खेलकूद प्रतियोगिता सञ्चालन भएका छन्। माघ अन्तिम साता टाइगर कप आमन्त्रित राष्ट्रिय महिला तथा पुरुष भलिबल प्रतियोगिता सम्पन्न भएकामा फागुनको पहिलो साता मुख्यमन्त्री कप गण्डकी प्रदेशस्तरीय भलिबल प्रतियोगिता सञ्चालन भएको थियो। यसैगरी वर्षेनि यहाँ आयोजना हुँदै आएको मोफसलको प्रतिष्ठित आहा रारा गोल्ड कप फुटबल पनि आगामी चैत पहिलो सातादेखि शुरु हुने तयारी छ। लामो समय खेल गतिविधि रोकिएकामा प्रतियोगिता सञ्चालन हुन थालेपछि खेलाडी र प्रशिक्षक उत्साहित भएका छन्। रासस"
नेपाल सुपर लिग फुटबल वैशाख दोस्रो साता,काठमाडौं : नेपाल सुपर लिग (एनएसएल) फुटबल प्रतियोगिता आगामी वैशाख दोस्रो सातादेखि शुरु हुने भएको छ। नेपाल स्पोर्ट्स एण्ड इभेन्ट्स म्यानेजमेन्टले आयोजना गर्ने उक्त प्रतियोगिता वैशाख ११ गतेदेखि सञ्चालन हुनेछ। त्रिपुरेश्वरस्थित दशरथ रङ्गशालामा सञ्चालन हुने उक्त प्रतियोगिता वैशाख २५ गतेसम्म चल्ने आयोजक संस्थाले जनाएको छ। अखिल नेपाल फुटबल सङ्घ (एन्फा) को प्राविधिक सहयोगमा हुने सो लिगमा सातवटै प्रदेशको सात टोलीको सहभागिता रहने छ। प्रतियोगिता राउण्ड रोबिन लिगको आधारमा हुनेछ। प्रत्येक टोलीमा तीन विदेशी खेलाडी राख्न पाइने प्रावधान छ। खेलाडीको छनोट अक्सनबाट हुनेछ। अक्सनबाट प्रत्येक टोलीले २० खेलाडी छनोट गर्न पाउने आयोजक संस्थाले जनाएको छ।
