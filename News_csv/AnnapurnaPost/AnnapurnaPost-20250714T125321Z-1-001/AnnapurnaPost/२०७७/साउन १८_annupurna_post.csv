शीर्षक,विवरण
शिक्षा सुधारको अर्को मौका,"समानरूपमा पाइने स्तरीय शिक्षाले हरेक समुदायका युवामा आत्मविश्वास दिलाउन सक्छ। कोभिड १९ को माहामारीले समाजका धेरै पक्षमा नकारात्मक प्रभाव पारे पनि यसले केही सकारात्मक मौका सिर्जना गरेको छ। वातावरण प्रदूषणको मात्रा कम गर्न निकै सहयोग पुर्याएको छ। मान्छेलाई आफ्नो वास्तविक धरातलको अनुभूत गराएको छ। मानव समुदायलाई कुनकुन कुरा नभइनहुने हुन र केके कुरा नभए पनि जीवन जिउन सम्भव छ भन्ने चेतना दिलाएको छ। स्वास्थ्य र चेतनाको विकास गर्ने शिक्षालाई राज्यले पहिलो प्राथमिकतामा राख्नुपर्दो रहेछ। यी दुई कुरा धन भएकाले किन्न सक्ने व्यापारिक वस्तु हैन रहेछन्, बरु सबैको पहुँच पुग्नुपर्ने कुरा हुन् भन्ने पनि प्रस्ट्याएको छ। परिवर्तन त्यति सजिलो हुने होइन। चाहना राख्दैमा सकारात्मक परिवर्तन सम्भव छैन। भइरहेका विकृति र समस्या हटाएर भइरहेको अवस्थाबाट सकारात्मक अवस्थामा पुर्याउन सचेतता र योजनाबद्ध प्रयास गर्नुपर्ने हुन्छ। चलिरहेको प्रणाली रोकिएको छ, शिथिल भएको छ र फरक परिवेश निर्माण भएको छ भने त्यस्तो अवस्थामा अपेक्षित परिवर्तन गर्न सहज र सम्भव हुन सक्छ। अहिले कोभिड १९ ले विगतदेखि जुन तरिकाले शिक्षा दिइँदै आएको थियो, त्यो रोकिएको छ। रोकिएको अवस्थामा पनि कसैले पनि यथावत् ठ्याक्कै विगतकै जस्तो विद्यालय सञ्चालन हुनुपर्छ भनेको छैन। सबैले अब कसरी बालबालिकाको सिकाइलाई निरन्तरता दिने भनेर सोचिरहेको अवस्था छ। बालबालिकालाई स्तरीय शिक्षा दिलाउने उद्देश्यले सहर पसेकाहरू गाउँ फर्केका छन्। पाखुरामा बल र ताजा दिमाग भएका परिवर्तनका लागि कार्म गर्न र साथ दिन सक्ने युवा, सचेत नागरिक सबै सहर र विदेशमा पसेर गाउँ रित्तिएको अवस्थामा परिवर्तन आएको छ। कोभिडले धेरै मान्छेलाई पुनः एकपटक आफू जन्मेको स्थानतिर पुर्याएको छ। बालबालिका पनि आमाबाबुसँगै बाउबाजेका थलोमा पुगेका छन्। रोजगारका लागि लोग्ने विदेश लाग्नासाथ बालबालिका लिएर सहरको डेरामा पुगेका, खाना पकाउने, खुवाउने र बालबालिकालाई स्कुल पठाउने काम सकेपछि दिनभर फुर्सदमा गफ गरेर बिताउने युवा महिला पनि बालबालिका लिएर गाउँमै पुगेका छन्। कोठा भाडा, निजी विद्यालयको महँगो शुल्क तिरी बालबालिकालाई सहरमा राख्न आर्थिक अवस्थाले नभ्याउने अवस्था आएको छ। गाउँका सामुदायिक विद्यालयलाई राम्रो पारौं र गाउँकै विद्यालयमा आफ्ना बालबालिका पढाउनतिर युवाहरू तयार हुने अवस्था आएको छ। सरकारी विद्यालयले स्तरीय शिक्षा दिन, समुदायलाई विश्वास दिलाउन सकेमा गाउँ र सहरमा गरिखान सक्ने सचेत समुदायले चटक्कै छाडेका सार्वजनिक विद्यालय पुनः तङ्ग्रिने अवस्था आएको छ। निजी विद्यालयमा तिरेको एकचौथाइ रकम मात्र सार्वजनिक विद्यालयलाई दिने हो भने सार्वजनिक विद्यालयमा नयाँ शिक्षक राख्न र अंग्रेजी माध्यममा पढाउन पनि सम्भव हन्छ। विश्वास दिलाएमा बालबालिका मात्र होइन; विद्यालयलाई आर्थिक र अन्य सहायता गर्न पनि समुदाय तयार हुन्छ। सबै बालबालिकाले साँच्चै स्तरीय शिक्षा पाउने वातावरण मिलाउने हो भने हरेक समुदाय र क्षेत्रको सन्तुलित विकास गर्न सम्भव छ। रोजगार र नाफाका लागि खोलिएका निजी विद्यालयका सञ्चालकले फेरि विद्यालय चल्ने हो कि होइन ? सरकारले हिजैको जस्तो अनुकूल वातावरण बनाइदिने हो कि हैन भन्ने सोचिरहेको अवस्था छ। सर्वजनिक शिक्षालाई कमजोर बनाउने र निजीलाई उत्प्रेरित गर्ने कार्य पहिला पनि सरकारको चाहना र सहयोगले नै भएको हो। बाहिर जे भाषण गरे पनि नीतिनिर्माणमा भएकाहरूको मायाममता र लगानीले नै निजी विद्यालय फस्टाएका हुन्। अब कतै त्यस्तो नहुने हो कि ? यस परिवेशबाट सार्वजनिक शिक्षा तथा आम समुदायका बालबालिकाले पाउने शिक्षा नै बलियो र स्तरीय बन्ने हो कि ? सरकारको माथिल्लो ओहोदामा बस्नेहरूको कतै गर्दै आएको भित्री माया नपाइने हो कि भन्ने चिन्तामा निजी विद्यालयका सञ्चालक छन्। हुन त सरकारले सार्वजनिक शिक्षा सुधारको मौका गुमाउँदै आएको छ। धेरै शिक्षक दरबन्दी रिक्त रहेको छानीछानी बजारमा भएका योग्य युवालाई शिक्षण पेसामा भित्र्याउन सक्ने अवस्थामा सुरुमा ५० प्रतिशत आन्तरिक प्रतिस्पर्धा र पछि ७५ प्रतिशत आन्तरिक भनेर प्रतिस्पर्धा घटाइयो। विभिन्न पहुँचका आधारमा विनाप्रतिस्पर्धा अस्थायी राखिएका शिक्षकलाई स्थायी हुन अनुकूल वातावरण मिलाइयो। राजनीतिक परिवर्तन भएको र नयाँ संविधान आएको आवस्थामा शिक्षामा पनि ठूलो परिवर्तन ल्याउन सक्ने सम्भावना छल्दै र छेक्दै पुरानै अवस्था राख्ने प्रयास गरियो। संविधानमै माध्यमिक तहसम्मको शिक्षा व्यवस्थापन गर्ने अधिकार स्थानीय तहको भनेर लेखिएको अवस्थामा स्थानीय सरकारलाई विभिन्न तरिकाले सहयोग गरेको भए शिक्षामा आमूल परिवर्तन गर्न सकिने अवस्थामा पनि विभिन्न तरिकाले विगतकै अवस्थामा राखियो। अब सरकारले के गर्छ ? यो मौका पनि छाड्छ कि परिवेशको फाइदा उठाएर सार्वजनिक शिक्षामा साँच्चै सुधार गर्छ भनेर शिक्षाका जानकार र सरोकारवालाले हेरिरहेको अवस्था छ। युवामा समाजले निर्धारण गरिदिएका सीमा शिक्षाले भत्काउन, आत्मविश्वास जगाउन, सिर्जनात्मकतामा निखार ल्याउन, कठिन परिवेशसँग पनि संघर्ष गर्न, प्रश्नहरू गर्न सहयोग गर्न सक्नुपर्छ। शिक्षा प्राप्त गरेकाले भाग्यले हैन कडा परि श्रमले प्रगति गर्न सकिन्छ र परिस्थितिमा परिवर्तन ल्याउन सकिन्छ भन्ने सोच विकास गराउन सहयोग गर्न सक्नुपर्छ। समाजमा विभेद अन्त्य गर्न, असमानता घटाउन, परिश्रमीलाई उत्प्रेरणा जगाउन, अर्काको कमाइमा रमाउने कार्यलाई निरुत्साहित गर्न सहयोग गर्नुपर्छ। शिक्षाले सबै नागरिकमा वैज्ञानिक सोचको विकास गराउन र अन्धविश्वास हटाउन सक्नुपर्छ। अहिलेको शिक्षाले समाजमा पछाडि परेकालाई आत्मविश्वास जगाउन, असमानता हटाई समानता स्थापित गर्न सहयोग गर्नुको साटो आर्थिक अवस्था कमजोर भएका अभिभावकका बालबालिकामा हामी कमजोर भन्ने भावना सिर्जना गरिदिएको छ। हरेक गरिब परिवारमा जन्मेका बालबालिकाले धनी परिवारमा जन्मेका छिमेकको आफ्नै दौंतरीले टाइ र पोसाक लगाएर बसमा चढेको र आफू फरक पोसाकमा हिँडेर विद्यालय जानुपरेको अनुभवले थिलथिलो पारेको छ। समानताको सोचभन्दा पनि सम्पन्न परिवारमा जन्मन पाउनुको भाग्यले राम्रो शिक्षा पाउन सकिँदो रहेछ र क्षमता राम्रो पार्न सकिँदो रहेछ भन्ने सोच विकास गराएको छ। कस्तो परिवारमा जन्मियो ? त्यसैका आधारमा राम्रोनराम्रो हुने हो। सम्पन्न परिवारमा जन्मिनुले नै शिक्षा रामो पाइने र ठूलो मान्छे बन्न सकिन्छ भन्ने सोच विकास गराइरहेको छ। कर्णाली र मधेसका गाउँमा जन्मनु भनेको सधैं पछाडि पर्नु हो भन्ने सोच युवामा विकास भएको छ। राज्यले चाहने हो भने शिक्षाका वास्तविक फाइदा सबै बालबालिकालाई समानरूपमा दिलाउन सक्छ। जस्तोसुकै परिवारमा, देशको जुनसुकै स्थान र समुदायमा जन्मे पनि कठिन मेहनत र प्रयास गर्ने हो भने राम्रो परिणाम प्राप्त गर्न सकिन्छ भन्ने विश्वास व्यावहारिक रूपमै युवालाई दिलाउन सक्छ। समानरूपमा पाइने स्तरीय शिक्षाले हरेक समुदायका युवामा आत्मविश्वास दिलाउन सक्छ। सबै बालबालिकाले साँच्चै स्तरीय शिक्षा पाउने वातावरण मिलाउने हो भने हरेक समुदाय र क्षेत्रको सन्तुलित विकास गर्न सम्भव छ। सहरी क्षेत्र मात्र हैन; सबै क्षेत्रको विकास गर्न, काठमाडौंकेन्द्रित विकास मात्र हैन, सबै गाउँठाउँमा समेत विकास गर्न पनि शिक्षाले सहयोग पुर्याउँछ। केवल सबै बालबालिकालाई स्वस्थ वातावरणमा हुर्कने, शारीरिक र बौद्धिक विकास गर्ने वातावरण राज्य र सरकारले गर्नुपर्छ। अहिले कोभिड १९ ले ल्याएको अवस्थाले हिजोकै अवस्थामा हैन; सकारात्मक रूपमा फट्को मार्ने र देशलाई समृद्ध बनाउने साधनका रूपमा शिक्षालाई विकास गर्न सक्ने मौका ल्याएको छ।"
कोरोनाले सामाजिक विकृति बढ्दै,"घटना १ : कुनै अस्पतालको एकजना स्वास्थ्यकर्मीमा कोरोनाको पीसीआर पोजेटिभ देखियो। अस्पताल निर्मलीकरण गर्न अस्पताल सिल गरियो। त्यहाँका अन्य कर्मचारीमा पनि संक्रमण हुन सक्छ भनेर पीसीआर परीक्षण नहुञ्जेल सम्पूर्ण कर्मचारी कुनै क्वारेन्टाइनमा राखियो। यो खबर थाहा पाएपछि अस्पतालका कुनै कर्मचारीका घरका सदस्यलाई खाद्यान्न पसलेले हजुर पसलमा नआइदिनुस् भनेर रोक लगाइयो। झट्ट हेर्दा संक्रमण रोक्ने प्रयास मात्रै लाग्ला। तर आफ्नो टोलका घरमा कसैलाई कुनै स्वास्थ्य समस्या हुँदा रातदिन नभनेर अस्पतालमा सहज बनाइदिने सो घरका मुख्य सदस्य अकस्मात् अस्पतालबाटै क्वारेन्टाइनमा भएको अवस्थामा सोही टोलका सदस्यले सहयोगी हुने कल्पना गरेका परिवारलाई खाद्यान्न पसलले समेत रोक लगाएको सुन्दा पीसीआर नेगेटिभ रिपोर्ट लिएर घर आएका अस्पतालका कर्मचारीलाई कस्तो महसुस भयो होला ? घटना २ : दोस्रो सन्तान पाएको एक महिनापछि सुत्केरी खाना विराटनगरमा बस्दै आएकी सुत्केरी महिला सप्तरीमा रहेको माइती बसिन्। सुत्केरी खान आएकी चेली लकडाउनमा परिन्, उतै बसिन्। पति पनि जागिरे। जागिर भएतिरै बसे। लकडाउन खुलेपछि विराटनगरमा रहेको भाडाघरमा पति आए। छोराछोरी अनि पत्नीसँग केही समय बस्ने गरी आएकाले माइतीमा रहेका परिवारलाई विराटनगर बोलाए। सप्तरी संक्रमित क्षेत्र भएकाले उनका परिवारमा कोरोना हुन सक्छ भनेर उनका परिवार आएको थाहा पाएपछि टोलका अगुवाले उनका घरमा बाहिरबाट ताल्चा लगाए। धन्न फोन घरभित्र भएकाले साथीहरूलाई फोन गरेर बोलाएर ताल्चा फुटाएर बाहिर निस्किन पाए। तर पीसीआर परीक्षण नगरे प्रवेश गर्न नपाउने टोलवासीको धम्की पाए। यी दुई प्रतिनिधिमूलक विराटनगरका घटना हुन्। सामाजिक सञ्जालमा कोरोना संक्रमणसम्बन्धी सकारात्मक र नकारात्मक दुवैथरीका सन्देश प्रशस्त आउने गर्छन्। समाजका सबै वर्ग आफू कसरी जोगिनुपर्छ भन्नेमै केन्द्रित छन्। सँगसँगै आफ्नो सामाजिक दायित्व पनि त बिर्सन मिल्दैन। यस अवस्थामा आफ्नै टोलछिमेकले मद्दत नगरे उपचार गराइरहेका संक्रमित र होम क्यारेन्टाइनमा रहेका उनका आफन्तको मनोबल कसरी बढ्छ ? स्मरण रहोस् कोरोनासँग भिड्न आत्मबल पनि ठूलो हतियार साबित भएको छ र यो बढाउने दायित्व पनि हाम्रो हो। बजार, आफ्नै कार्यालय अनि साथीभाइ र आफन्तबाट पनि संक्रमण हुन सक्ने भएकाले एकातिर सजग हुनुपर्ने छ भने अर्कातिर संक्रमित र संक्रमितका परिवारको पनि आत्मबल बढाउँदै सहयोगीको भूमिका देखाउन जरुरी छ। कोरोना अर्थात् कोभिड १९ ले हामीलाई सचेत मात्र बनाएन; स्वास्थ्यका विषयमा धेरै ज्ञान र केही दक्षता पनि दिएको छ। हात धुने, मास्क लगाउने, सेनिटाइजर प्रयोग गर्नेजस्ता सावधानीका उपायबारेमा हामीले बुझेर अपनाउन पनि थालेका छौं। चीनको हुनानमा डिसेम्बर २०१९ बाट सुरु भएको कोरोना भाइरस अर्थात् कोभिड १९ को संक्रमणले विगत ६७ महिनामै संसारका एक करोड ७७ लाखभन्दा बढीलाई संक्रमण गरिसकेर ६ लाख ८२ हजारभन्दा बढीको मृत्युको कारण बनिसकेको छ। हामी यो तथ्यांक सुनेर आत्तिन्छौं तर यही अवधिमा एक करोड ११ लाख ५८ हजार संक्रमित निको भएर घर फर्किसकेको बिर्सन्छौं। आजको मितिमा पनि ५९ लाख १३ हजार कोभिड १९ को संक्रमित रहेकोमा केवल एक प्रतिशत अर्थात् ६५ हजार मात्र जटिल अवस्थामा हुनु र ९४ प्रतिशत संक्रमित निको भएर घर फर्केको तथ्यांकले देखाएको छ। पछिल्लो समय नेपालमा संक्रमण फैलिँदो क्रममा छ। हालसम्म नेपालमा १९ हजार सात सय ७१ मा कोरोना संक्रमित भइसकेका छन् र यो संख्या दिनानुदिन बढ्दै छ। कोरोना जितेर १४,३९९ घर फर्किसकेका छन् भने ५६ जनाको मृत्यु भएको छ। नेपालमा अहिले पनि ५,३१६ मा संक्रमित छन् र यसमध्ये केही गम्भीर अवस्थामा छन्। घन्टैपिच्छेको समाचार अपडेट अनि विशेषगरी कोरोनाका कारण मृत्यु हुनेको संख्यालाई प्राथमिकतामा राखेर समाचार सम्प्रेषण गरिँदा सर्वसाधारणमा सचेतनाभन्दा पनि त्रासमय वातावरण उत्पन्न भएको छ। सामाजिक सञ्जालमा पनि यस्ता स्टाटस मात्र एकोहोरो आइरहँदा कोरोनाले मर्नु कहिलेकहिले, तर डर र भोकले मर्नु अहिले जस्तो भएको छ। एकातिर कोरोनाको कहर अर्कातिर खस्किएको व्यापारव्यवसाय। यसका कारणले मानसिक, व्यावहारिक र आर्थिक समस्या थपिँदै गएका छन्। यस अवस्थामा एकअर्काको सहयोग र सामाजिक एकताको ठूलो महŒव हुन्छ। तर कोरोना फैलिने डरले सामाजिक एकतामा पनि आक्रमण गरेकाले संयमता अपनाउनुपर्ने आवश्यकता छ। लक्षण नभएका पनि संक्रमित हुन सक्ने र हावाको माध्यमले सर्ने भएकाले कोरोनाको संक्रमण फैलिने गति तीव्र छ। मास्क लगाउने र सामाजिक दूरी कायम गर्नुपर्ने प्रमुख कारण यिनै हुन्। तर यही संक्रमण रोक्ने प्रयास अनि संक्रमणको सम्भावना रहेका व्यक्तिलाई अलग्याउने हँुदा कतै एम्बुलेन्समा बिमारी मरेका छन्, कतै अस्पताल सिल भएका छन्, कतै स्वास्थ्यकर्मी थुनिएका छन् त कतै निकालिएका छन्। सुन्दा सामान्य लागे पनि आफूले भोग्नुपर्दा निकै असहज परिस्थिति उत्पन्न हुन्छ र जीवन कष्टकर हुने गरेको छ। एकातिर दैनिक उपभोग्य समानको अभाव अर्कातिर मानसिक तनाव। त्यसमा अझ सामाजिक बहिष्कार र अवहेलना। विराटनगर जेसिसका पूर्वअध्यक्ष तथा सामाजिक अभियन्ता नवलप्रसाद उपाध्याय आफ्नो फेसबुकमा लेख्छन्, कोरोना पोजिटिभसँग नजानी सम्पर्क हुनुभएका आदरणीय व्यक्तित्वहरू यथाशीघ्र स्थानीय सरकारलाई जानकारी गराई परीक्षण कार्यमा सहयोग गरौं। तर अहिलेको अवस्थामा सामाजिक बहिष्कार र समाजबाट तिरस्कृत हुने डरले कसले यो कदम उठाउला ? अब कोराना स्वास्थ्यका मात्र समस्या रहेन; स्वास्थ्यसँगै यसले आर्थिक र उत्पादन क्षेत्र प्रभावित गरेको थियो नै। अब सामाजिक क्षेत्रमै गम्भीर हुन सक्छ। दीर्घकालीन असर गर्ने देखिएको छ। पीडितका मनमा गहिरो घाउ लाग्दै छ। हिजोसम्म जुन समाजका लागि आफ्नो काम छाडेर सहयोग गरे; आज त्यही समाजले मलाई मेरै घरमा थुन्यो वा त्यही समाजले मलाई मेरो उपभोग्य समान खरिद गर्न जान दिएनन्। मेरा बालबालिका दूध र बिस्कुटका लागि पनि तड्पिनुपर्यो भन्दा घाउ कति गहिरो भयो अनुमान गर्न सकिन्छ। तर यो बढ्दै गएको दूरी घटाउन नजिक पनि त जान सकिँदैन। संक्रमित, संक्रमितका परिवार तथा संक्रमणका जोखिममा रहेका स्वास्थ्यकर्मी, सुरक्षाकर्मी, सफाइका कर्मचारीलाई अँगालो हालेर उनीहरूका आँसु पुछ्न पनि सकिँदैन। कुनै पनि समस्यामा रहेका व्यक्तिलाई हामी सहयोग गर्ने चाहना राख्छौं। बाढीपीडित होस् या क्यान्सरपीडित हामीले सक्ने सहयोग गर्न खोज्छौं। तर कोभिड संक्रमणको शंका मात्र भए पनि हामी अपराधी ठान्छौं। अनि संक्रमित वा संक्रमणका जोखिममा रहेका जोकोहीलाई प्रहरीको निगरानीमा राख्न खोज्छौं। के यो न्यायोचित हो ? कोरोनाका संक्रमित र विशेषगरी संक्रमितका परिवारलाई उपचारभन्दा पनि मानवीय व्यवहार र सहानुभूति चाहिएको छ। उनीहरू आफ्ना आवश्यकताका लागि बजार जान मिल्दैन, अरूको सोझै सम्पर्कमा जान सक्दैनन्। तर छरछिमेकी, साथीभाइ यस्तै परेका बेलाका लागि होइन र ? हामीसँग फोन छ अनि प्रत्यक्षरूपमा पनि सामाजिक दूरी कायम गर्दै आशाका दुई शब्द अनि आवश्यकताबारेमा छलफल र उपलब्धता गराउन नसकिने त पक्कै होइन होला। तर हामी यसबारे सोच्न पनि चाहँदैनौं। अब संक्रमण कसलाई हुन्छ भन्न सक्ने अवस्था छैन। बजार, आफ्नै कार्यालय अनि साथीभाइ र आफन्तबाट पनि संक्रमण हुन सक्ने भएकाले एकातिर सजग हुनुपर्ने छ भने अर्कातिर संक्रमित र संक्रमितका परिवारको पनि आत्मबल बढाउँदै सहयोगीको भूमिका देखाउन जरुरी छ। रोग लागोस् भन्ने चाहना कसैको हुँदैन र रोग लाग्नु अपराध होइन भन्ने भावनाको विकास हुन जरुरी छ।"
न्यायमूर्तिको चित्त र नागरिकका प्रश्न,"दलीय भागबन्डामा हुने नियुक्तिले सक्षम र इमानदार व्यक्तिलाई पछि पारेको मात्र छैन; दलसँगको निकटताले न्यायाधीशको निश्पक्षतामा ह्रास आएको छ। मलाइ लाग्थ्यो शक्ति प्रहरीको पोसाकमा हुन्छ तर होइन रहेछ। शक्ति त पदमा पो हुने रहेछ यो भनाइ भारतीय मिडियामा लेडी सिंघमको नामले चर्चित महिला प्रहरी जवान सुनिता यादवको हो। गुजरातको सुरतस्थित वाराछा प्रहरी चौकीमा कार्यरत महिला प्रहरी जवान सुनिता ८ जुलाईमा आफ्नो ड्युटीमा खटिएकी थिइन्। त्यसै रात कफ्र्यु उल्लंघन गरेर आफ्नै अगाडिबाट जाँदै गरेको कारलाई रोकिन्। रोकिएको कारबाट केही युवा बाहिर निस्किए र तीमध्येको एकजनाले आफू गुजरात प्रान्त सरकारको स्वास्थ्यमन्त्री किशोर कनानीका छोरा प्रकाश कनानी भएको परिचय दियो। सुनिताले कफ्र्यु उल्लंघन किन गरेको भन्दै गाडी नियन्त्रणमा लिएर कानुनको कुरा गरिन् तर मन्त्रीको छोरोले पावरको कुरा गर्यो। मैले चाहेँ भने तँलाई तीन सय ६५ दिन सडकमा उभ्याइदिने धम्की दियो। सुनिताले गरेर देखाउन चुनौती दिइन्। प्रकाशले बुवालाई गुहार्यो र मन्त्री बाबुले छोरालाई छाडिदिन आदेश पनि दिए। सुनिताले प्रधानमन्त्री आए पनि छाड्दिन भन्दिइन्। मन्त्रीका छोरा र सुनिताबीचको भनाभनले उग्र रूप लिएपछि उनले घटनाको रेकर्ड पनि गरिन्। उनले पहिले पनि यस्ता घटनाको सामना गरेकी तर डिपार्टमेन्टले प्रमाण छैन भनेर टार्ने काम गरेकाले यसपटक घटनाको भिडियो रेकर्ड गरिन्। उनको भिडियो सामाजिक सञ्जालमा भाइरल भएपछि पब्लिकले उनलाई लेडी सिंघमको उपमा दिएका छन्। उनको कदम साहसिक हुँदाहुँुदै पनि कतिपयलाई सन् २०१२ मा नयाँदिल्लीमा भएको निर्भया बलात्कार घटनाले पनि तर्सायो, रातको समय एक्ली महिला, एक हुल पुरुष धन्न अप्रिय घटना भएन। सुनिताकै कारणले मन्त्रीका छोरा र उनका साथीहरू जुलाई ११ मा पक्राउ त परे तर तुरुन्तै धरौटीमा छुटे। दुर्भाग्यवश सुनिताले आफ्नो डिपार्टमेन्ट र सिनियर अफिसरहरूका साथ पाउन सकिनन्। राजनीतिक दबाबका कारण उनलाई अर्को ठाउँमा सरुवा गरियो। उनको परिवारलाई ज्यान मार्ने धम्की आउन थालेका छन् तैपनि उनले हिम्मत हारेकी छैनन् र आईपीएस अफिसर बनेर पुनः प्रहरीमा सेवा गर्ने अठोटसहित पदबाट राजीनामा दिएकी छन्। सुनिताले विभिन्न अन्तर्वार्तामा दुइटा महत्वपूर्ण कुरा भनेकी छन्। पहिलो, काम गर्न उसको पदीय हैसियतले पनि महत्व राख्छ। दोस्रो, प्रहरी, राजनीतिक नेता र प्रभाववालाको ठूलो नेक्सस अर्थात् गठबन्धन छ। उनको भनाइको अर्थ हो प्रहरी, नेता र प्रभाववालाहरूको नेक्ससका कारण आपराधिक घटना हुने, ढाकछोप गर्ने र अपराधीलाई उम्काउने गरिन्छ। त्यसैले जनताले न्याय पाउँदैनन्। सुनिताको यो भनाइले सिंगो दक्षिण एसियाली देशको अवस्थालाई उजागर गर्छ। एक कनिष्ठ महिला प्रहरी जवानले न्यायका पक्षमा बोल्दा ज्यान गुमाउनुपरे पनि नपछुताउने अठोटले भारतभर चर्चा पाइरहँदा नेपालमा उच्च र सबैभन्दा सम्मानित पदमा आसीन व्यक्तिको विवादास्पद फैसलाले चर्चा पाएको छ। आठ वर्षअघि पत्नी हत्या अभियोगमा दोषी ठहर भई सर्वस्वसहित जन्मकैदको सजाय सुनाइएका सशस्त्र प्रहरीका पूर्वडीआईजी रञ्जन कोइराला आठ वर्ष ६ महिनाको कैदसजाय भुक्तानपछि गत साउन ८ गते बिहीबार रिहा भएका छन्। सर्वोच्च अदालतका प्रधानन्यायाधीश चोलेन्द्रशमशेर जबरा र अर्का न्यायाधीश तेजबहादुर केसीको संयुक्त इजलासले जन्मकैदको सजायलाई घटाएर आठ वर्ष ६ महिनामा झारेपछि उनी रिहा भएका हुन्। छोरीको हत्यारालाई सर्वस्वसहित जन्मकैदको ठहरसहित जेल चलान गरेपछि केही राहत महसुस गरेका गीता ढकालका पीता हरेराम ढकाल सर्वोच्चको फैसलाले आहत भएका छन्। छोरीको वियोगले दृष्टि गुमाएकी पत्नीलाई घरमा छाडेर न्यायको भिख माग्दै माइती घर मण्डला, कानुनविद्को दैलो र सञ्चार गृहतिर भौंतारिरहेका छन्। ७२ वर्षीय हरेरामले न्यायको खोजी गरिरहँदा आमजनतालाई पनि उनका पक्षमा उभिएर न्यायालय र न्यायमूर्तिप्रति प्रश्न उठाउन बाध्य पारेको छ। शक्ति पृथकीकरणको सिद्धान्तअनुसार राज्यका तीन अंग कार्यपालिका, व्यवस्थापिका र न्यायपालिकामध्ये न्यायपालिका सबैभन्दा सम्माननित निकाय हो। व्यवस्थापिका र कार्यपालिकाप्रति प्रायः प्रश्न उठ्छन र प्रश्न उठ्नु सामान्य मानिन्छ। न्यायपालिका जनताको आस्थाको केन्द्र हो र त्यसमाथि प्रश्न उठ्नु सामान्य होइन। रञ्जन कोइराला रिहाइले न्यायपालिका नराम्रो विवादको घेरामा तानिएको छ। सर्वोच्चको यो फैसलाले न्यायको हत्या भो भन्दै माइतीघर मण्डलामा प्रदर्शन भइरहेका छन्। सञ्चारमाध्यममा बहस चलिरहेका छन् भने सामाजिक सञ्जालमार्फत व्यापक विरोध जनाइएको छ। सडकको भीड र पीडितको भावनालाई आधार मानेर अदालतले फैसला दिने होइन, सत्यतथ्य, सबुत, प्रमाण, साक्षी र बयानका आधारमा नै दिने हो। तर हाल माइतीघर मण्डलामा देखिएको भीड र हरेराम ढकालको भावना अदालतले नै प्रदान गरेको न्यायमाथि भएको अन्यायका विरुद्धमा हो। लाखौं छोरीचेलीको जीवन रक्षाका लागि हो। यो फैसलाले स्थापित गर्ने डरलाग्दो नजिरका विरुद्धमा हो। सर्वोच्चको फैसलाविरुद्धमा आम जनताले मात्रै नभई कानुनका ज्ञाता र पूर्वन्यायाधीशहरूले समेत प्रश्न उठाएका छन्। योजनाबद्ध रूपमा गरिएको हत्यालाई आवेशप्रेरित भवितव्य भनेर व्याख्या गरिएको छ। खारेज भइसकेको मुलुकी ऐन अदालती बन्दोबस्तको १८८ प्रयोग गरेर सजाय घटाइएको छ, नयाँ कानुनको अपव्याख्या गरिएको छ, सबालक भइसकेका छोरालाई नाबालक भनिएको छ र स्वीकार नै नगरिएको कसुरलाई सहुलियत दिएर कैद सजाय घटाइएको छ। तसर्थ सर्वोच्चको निर्णय त्रुटिपूर्ण भएको कानुनविद्को तर्क छ। कानुनी भाषामा त्रुटिपूर्ण भनिए पनि जनताले विशुद्ध कानुनी त्रुटिका रूपमा लिएका छैनन्। रञ्जन कोइरालाले गीता ढकाललाई मारेर, टुक्रा पारी टिस्टुङको जंगलमा लगेर जलाएको भन्ने प्रहरीको अनुसन्धान, त्यसकै आधारमा जिल्ला अदालत र पुनरावेदन अदालतले सुनाएको सर्वस्वसहितको जन्मकैदको फैसला र त्यही फैसलालाई सदर गरेको सर्वोच्च अदालतले न्यायाधीशको चित्तमा लागेर एघार वर्ष ६ महिना कैद सजाय घटाउने फैसलाप्रति जनताको अनगिन्तस् प्रश्न छन्। हत्यारा रञ्जन कोइराला पूर्वडीआईजी नभएर सामान्य सिपाही भएको भए न्यायामूर्तिको चित्तले के देख्थ्यो होला ? हत्या भएकी गीता ढकालकै कारण र जरियाबाट प्रतिवादी आवेशमा आई उठेको रिसबाट हत्या भएको भन्ने एकतर्फी कुरालाई कसरी पत्याउने ? पत्नीले रिस उठाएको कारण मैले हत्या गरेको भन्दै अन्य हत्यारा पनि आउलान् के उनीहरूलाई पनि चित्तमा लाग्यो भन्दै यसरी नै कैद सजाय कम गर्दै जाने ? यही नजिरलाई आधार मानेर फैसला दिँदै जाने हो भने न्यायको हालत के होला ? धेरैले चासो राखेको सर्वोच्चको यो फैसलाप्रति राजनीतिक वृत्त भने मौन छ। पूर्वप्रधानमन्त्री बाबुराम भट्टराई र कानुन व्यवसायसँग सम्बन्धित एकाध नेताबाहेक कसैले पनि यस सम्बन्धमा बोलेका छैनन्। सरकारका गतिविधिमा तुरुन्तै प्रतिक्रिया दिने नेपाली कांग्रेसका युवा नेता गगन थापा र नेकपाका नेता भीम रावलसमेत मौन देखिन्छन्। राष्ट्रिय जनमोर्चाका अध्यक्ष चित्रबहादुर केसीले आफू संसदीय सुनुवाइ समितिमा रहँदा २०७१ मा हालका प्रधानन्यायाधीशलाई न्यायाधीश नियुक्ति गर्नु हुँदैन भनेको र भीम रावल, गिरिराजमणि पोख्रेललगायतका नेताले सुरुमा समर्थन गरे पनि पछि साथ नदिएको बताएका छन्। पुनरावलोकनपछिको फैसला केवल फैसला मात्र नभएर न्यायसहितको फैसला हुनेछ। त्यो फैसलाले गीता ढकालका पिता हरेरामले न्यायको श्वास त फेर्नेछन् नै; निराश भएका निर्मला पन्त र अंगिरा पासीका आमाहरूमा पनि न्यायको आशा पलाउनेछ। पूर्वप्रधानन्यायाधीश गोपाल पराजुलीले हालका प्रधानन्यायाधीश न्यायिक टिप्पणीमा परेका व्यक्ति भन्दै हालको विवादित निर्णयपश्चात् उनले नैतिकताका आधारमा राजीनामा दिनुपर्ने बताउँछन्। उनले हालका प्रधानन्यायाधीशका पछाडि ठूलो राजनीतिक शक्ति रहेको र त्यही शक्तिका आडमा काम गरेको दाबी गरेका छन्। महान्यायाधिवक्ता र प्रधानन्यायाधीश चोलेन्द्रशमशेर जबरा एउटै फर्ममा काम गरेकाले महान्यायाधिवक्ताले छिटोछिटो फैसला तयार गरेर रातरात पेसी तोकेर उनलाई बचाउन साजिस सुरु गरिसकेको आरोप लगाएका छन्। गोपाल पराजुलीको भनाइमा केही पूर्वाग्रह त होला तर पूर्वप्रधानन्यायाधीशको दाबीलाई त्यत्तिकै बेवास्ता गर्न मिल्दैन। फैसला भएको दिनदेखि रिहाइ हुने बेलासम्म कुनै प्रतिक्रिया नदिएको महान्यायाधिवक्ताको कार्यालयले रिहाइपश्चात् पुनरावलोकनको निवेदन दर्ता गर्यो। सम्भवतः यो सर्वत्र विरोधको परिणाम पनि हुन सक्छ। उक्त निवेदनमा सर्वोच्च अदालतले पुनरावलोकनको अनुमति पनि दिएको छ। पुनरावलोकनको अनुमतिसँगै देशको सर्वोच्च न्यायालय र न्यायमूर्ति आफैं पनि न्यायको कठघरामा छन्। यस फैसलाका सम्बन्धमा कानुनविद्ले औंल्याएको त्रुटि सही हो भने सर्वोच्च अदालतसँग केवल दुइटा मात्र विकल्प छन्। मौजुदा फैसला सदर गर्ने या सच्याउने। निर्णय सच्याएर हत्यारालाई पुनः जेल पठाउँदा पीडितले न्याय पाएको अनुभव गर्ने नै छन्, न्यायालयको गरिमा पनि बढ्नेछ,। सोही फैसला सदर गर्यो भने पीडकले उन्मुक्ति मात्रै पाउँदैन, दूरगामी असर पार्ने डरलाग्दो नजिर स्थापित हुनेछ र न्यायालयप्रति जनताको विश्वासमा आँच आउनेछ। फैसला सच्चियो भने पनि प्रधानन्यायाधीशका हकमा जनताले प्रश्न उठाइरहनेछन् र उनका अघि दुई विकल्प हुनेछन्, राजीनाम दिएर अदालतको गरिमा जोगाउने या महाभियोगको सामना गर्ने। पछिल्ला केही प्रधानन्यायाधीश लगातार विवादको घेरामा तानिएका छन्। न्यायालयमाथिको जनआस्था र न्यायाधीशको गरिमा जोगाइराख्न उनीहरूले गर्ने निर्णयमा भन्दा पनि उनीहरूको नियुक्तिमा गम्भीरता देखाउनुको विकल्प छैन। दलीय भागबन्डामा हुने नियुक्तिले सक्षम र इमानदार व्यक्तिलाई पछि पारेको त छ नै; राजनीतिक दलसँगको निकटताले न्यायाधीशहरूको निश्पक्षतामा ह्रास आउन सक्छ, जुन न्यायालयको स्वतन्त्रतामा वाधक हुन सक्छ। अठारौं शताब्दीका ब्रिटिस न्यायाधीश सर विलियम ब्ल्याकस्टोनले भनेका छन्, कानुन नभनेको जनताको भावनाको मूर्तरूप हो। त्यही कानुनका आधारमा दिइने फैसलालाई नै जनताले न्यायका रूपमा स्वीकार गर्छन् र अदालतलाई न्यायका लागि अन्तिम आस्थाको केन्द्र मान्छन्। तर कानुनको अपव्याख्या गरेर सुनाइने फैसलाले जनताको भावनाको सम्बोधन गर्दैन र त्यो फैसलालाई जनताले न्यायका रूपमा स्वीकार गर्दैनन्। रञ्जन कोइरालाको रिहाइको फैसलाप्रति जनताले जनभावनाको सम्बोधन नगरेको भन्दै प्रधानन्यायाधीशको चित्तउपर प्रश्न उठाएका छन्। त्यस प्रश्नको जवाफस्वरूप सर्वोच्चले पुनरावलोकनका लागि अनुमति दिएको छ। आशा गरौं, पुनरावलोकनपछिको फैसला केवल फैसला मात्र नभएर न्यायसहितको फैसला हुनेछ। त्यो फैसलाले गीता ढकालका पिता हरेरामले न्यायको श्वास त फेर्नेछन् नै; हालको निर्णयले निराश भएका निर्मला पन्त र अंगिरा पासीका आमाहरूमा पनि न्यायको आशा पलाउनेछ।"
कानुनी हकमा अलमल,"खासमा सहरी क्षेत्रमा अध्ययनरत महिलामा सामान्य आफ्नो अधिकारबारेमा जानकार भए पनि ग्रामीण क्षेत्रका महिलामा अझै आफ्नो हक अधिकारबारेमा खासै जानकार नभएको देखिन्छ। खासमा महिला मानव अधिकार भनेको के हो त ? महिलाविरुद्ध हुने सम्पूर्ण भेदभाव उन्मूलनसम्बन्धी महासन्धि (सिड) १९७९ मा सामान्यतः मानव अधिकार सबैका लागि समान भए पनि धेरै लामो समयदेखि महिलाविरुद्ध विभिन्न प्रकारका भेदभाव हुँदै आएको भएर महिलाको फरक अवस्था र फरक आवश्यकतालाई सम्बोधन हुने गरी प्रत्याभूत गरिएको अधिकार नै महिला मानव अधिकार हो भनेर उल्लेख गरिएको रहेछ। महिला अधिकारवादीले सन् १९८१ देखि नै नोभेम्बर २५ लाई महिला हिंसाविरुद्धको अभियान दिवसका रूपमा मनाउँदै आएका छन्। डोमिनिकल गणतन्त्रका मिराबेल दिदीबहिनीमाथि भएको राजनीतिक हिंसाविरुद्धको अभियानस्वरूप यो दिवस मनाउन थालिएको हो। पछि संयुक्त राष्ट्रसंघको १७ डिसेम्बरको १९९९ को महासमितिले पारित गरेको नोभेम्बर २५ लाई महिलाविरुद्ध हुने हिंसा उन्मूलन दिवसका रूपमा मनाउने घोषणाबमोजिम हरेक वर्ष सोही दिन अन्तर्राष्ट्रिय रूपमा यो दिवस मनाउँदै आएको छ। विस १९७४ देखि नारी जागृति संघ स्थापना भएको रहेछ। त्यो समयमा राणाशासनका समयमा यसलाई ठूलो उपलब्धिका रूपमा लिन सकिन्छ। जहाँ नारी त्यस विषयमा जानकार भएर लिन सके पनि नसके पनि कम्तीमा अधिकार दिनुपर्छ भनेर अघि बढेको पाइयो। त्यसै समयमा नारी समिति सती प्रथाको अन्त्य, योगमाया न्यौपाने, नेपाल महिला गठन अर्को राणाशासन अन्त्य २००७ साल भएर विस्तारै नेपाली महिलाका अँध्यारा दिन क्रमशः सकिँदै आएको रहेछ। अझै पनि दूरदराजका महिलाहरू संविधानले केके अधिकारको सुनिश्चितता गरेको छ ? त्यसको प्रयोग कसरी गर्ने र उपयोगका लागि कहाँ जाने भन्नेबारेमा अलमलमै छैनन् र ? मतदान गर्न पाउने अधिकार २००७ सालपछि दिएको रहेछ। शिक्षामा अधिकार जहाँ छोरासरह छोरीले पनि पढ्न पाउने अधिकार दिलाएको रहेछ। शिक्षा अधिकारपछि राजनीतिमा सहभागी हुने अधिकार, विद्यालय स्थापना जहाँ २००७ सालपहिले राणाका छोराहरू अध्ययनका लागि दरबार स्कुल मात्र रहेको थियो। यी अधिकार २०१७ सालसम्म रहेको थियो। लेफ्टिस्ट दमन आदर्श महिला स्थापना, २०२८ झापा काण्ड, यूएसएड प्रतिवेदन, २०४६ सालको जनआन्दोलनमा महिला सहभागिता यस्ता साहसी कार्य सम्पन्न गर्दा महिला आवास उठे, ग्रामीण स्तरका महिलामा आफ्ना केके अधिकार छन् भनेर २०४७ सम्म थाहा नभए पनि संविधानमा र कतिपय महिलाले साहसका साथ अधिकार प्रयोग गरेको पाइयो। अझ भनौं २०४७ सालपछि धेरै महिला जागुरुक भएर अघि बढेको देखिन्छ। धेरै महिलामा हामीलाई यी अधिकार चाहिन्छ भनेर संविधानमा सुनिश्चितता हुनुपर्छ भनेर अघि बढेका उदाहरण प्रशस्तै देखिन्छन्। चेलीबेटी बेचबिखनविरुद्ध आन्दोलन नगरिएका होइनन्। जहाँ चेलीबेटी बेचबिखनको अन्त्य हुनुपर्छ भन्ने आवाज उठेको थियो; आज पनि यो कार्य निरन्तरै छ। पैत्रिक सम्पत्तिमा छोरासरह हक छोरीलाई पनि हुनुपर्छ। धेरै पहिलेदेखि उठेको आवाज हो, जुन २०७२ को संविधानमै उल्लेख गरियो। बलात्कारविरुद्धको अधिकार, एकल महिला सुरक्षा भत्ता दिने अधिकार दिएन मात्रै; व्यवहारमै लागू भएको छ। मानव अधिकारका मुद्दामा महिला अधिकार, वडास्तरमा २० प्रतिशत महिला सहभागिता, जनयुद्धमा महिला सहभागिता, कम्लहरी मुक्त घोषणा जुन धेरै दबाब र संघर्षपछि प्राप्त गरेको अधिकार हो। त्यसमा शान्ता चौधरीजस्ता महिला सशक्तरूपमा अघि नबढेको भए। सायद यो अधिकार प्राप्त हुँदैनथ्यो होला। गर्भपतनसम्बन्धी अधिकार, बाह्रबँुदे शान्ति सम्झौतामा महिला सहभागिता, चेलीबेटी बेचबिखनसम्बन्धी ऐन, २०६५ सालको चुनावमा महिला सहभागिता। पहिलो बजेट कार्यान्वयन, ३३ प्रतिशत महिला राजनीतिमा सहभागी, अन्य कार्य पनि ३३ प्रतिशत हुनुपर्ने, आमाका नामबाट नागरिकता बन्ने, हाल देशमा महिला राष्ट्रपति निरन्तर नै हुनुहुन्छ। प्रथम महिला प्रधानन्यायाधीश, महिला सभामुख, छाउपडीविरुद्धको ऐन स्थानीय तहमा महिला उम्मेदवार यस्ता महिला अधिकार दिलाएको पाइयो। २०४७ सालयता अझै पनि दूरदराजका महिलाहरू संविधानले केके अधिकारको सुनिश्चितता गरेको छ ? त्यसको प्रयोग कसरी गर्ने र उपयोगका लागि कहाँ जाने भन्नेबारेमा अलमलमै छैनन् र ? यसमा शिक्षाको अभाव एउटा प्रमुख कारण हुन सक्छ। पितृसत्तामक सोचाइका कारणले यो महिला अधिकारलाई जति व्यवहारमा लागू र कार्यान्वयन गर्नुपर्ने हो, त्यति नभएको हो भन्न नसकिए पनि कतिपय स्थानमा देखिएका समस्याले र महिलाको अधिकारविहीन अवस्थाले भने संकेत गरिरहेकै देख्न सकिन्छ।"
बालबालिकाको अधिकारका पक्षमा,"बालबालिका मुलुकको विकासको गतिका लागि मुख्य आधार हुन्। मुलुकलाई नयाँ ढाँचा, पद्धति, गति एवं स्वरूपमा विश्व प्रतिस्पर्धामा उभ्याउन बालबालिकाको योगदान महŒवपूर्ण हुन्छ। बालबालिकाको क्षमता विकासका साथै असल दिशानिर्देशका लागि घरपरिवारदेखि स्थानीय, प्रदेश एवं संघीय तहसम्मका राज्यका सबै संयन्त्रको सक्रिय सहभागिता जरुरी भएको छ। राज्यका सम्पूर्ण संयन्त्रलाई बालबालिकाको विकासमा क्रियाशील गराउन पर्याप्त कानुन, नीति, योजना एवं कार्यक्रम कार्यान्वयनमा छन्। नेपालको संविधानले बालबालिकाको हकलाई मौलिक हकका रूपमा व्यवस्था गरी बालबचाउ, बालसंरक्षण, बालविकास र बालसहभागिताजस्ता विषय समेटी सर्वांगीण विकासको प्रत्याभूत गरेको छ। बालबालिकासम्बन्धी ऐनका साथै नियमावलीका साथै संयुक्त राष्ट्रसंघीय बालअधिकारसम्बन्धी महासन्धि १९८९ तथा अन्य बालअधिकारसम्बन्धी अन्तर्राष्ट्रिय सन्धि र इच्छाधीन आलेखहरूमा गरेको प्रतिबद्धताअनुरूप सरकारले बालअधिकारसम्बन्धी नीति, योजना, रणनीति साथै आवधिक कार्यक्रमसमेत कार्यान्वयन गर्दै आएको छ। बालबालिकाको संरक्षण एवं विकासका लागि पर्याप्त कानुनी, नीतिगत एवं संस्थागत व्यवस्था भएको भए पनि यस क्षेत्रमा स्थानीय तहसम्मको सहभागिता मजबुत हुन नसकेकैले अपेक्षित उपलब्धि हासिल हुन सकेको छैन। यस सन्दर्भमा घरपरिवारदेखि स्थानीय तह, प्रदेश तहका साथै संघीय तहसम्मको सहभागिता, सहकार्य र संवेदनशीलता जरुरी भएको छ। बालबालिकाको संरक्षण एवं विकासका लागि बालअधिकारको बहस लामो समयदेखि हुँदै आएको भए पनि यस सम्बन्धमा सचेतनाका आधार घरपरिवारसम्म मजबुत हुन सकेको छैन। मुलुकको आवश्यकता, विश्व परिवेशअनुकूलको बालसंरक्षण एवं बालविकासका लागि घरपरिवारसम्म उपयुक्त संस्थागत आधार मजबुत गराउन आवश्यक भएका सन्दर्भमा बालबालिकाको अधिकारको सम्मान, संरक्षण, प्रवद्र्धन र परिपूर्तिका लागि मौजुदा कानुनी एवं नीतिगत व्यवस्थालाई स्थानीय तहसम्म सर्वव्यापक गराई आत्मसात गराउनु जरुरी छ। बालबालिकाको अधिकार, संरक्षण एवं विकासलाई घरपरिवारसम्म सुनिश्चित गर्नका लागि नेपालको संविधानमै प्रत्येक बालबालिकालाई आफ्नो पहिचानसहित नामकरण र जन्मदर्ताको हक हुने, परिवार तथा राज्यबाट शिक्षा, स्वास्थ्य, पालनपोषण, उचित स्याहार, खेलकुद, मनोरञ्जन तथा सर्वांगीण व्यक्तित्व विकासको हक हुने, प्रारम्भिक बालविकास तथा बालसहभागिताको हक हुने, कलकारखाना, खानी वा यस्तै अन्य जोखिमपूर्ण काममा लगाउन नपाइने, बालबालिकालाई बालविवाह, गैरकानुनी ओसारपसार र अपहरण गर्न वा बन्धक राख्न नपाइने, कुनै पनि बालबालिकालाई सेना, प्रहरी वा सशस्त्र समूहमा भर्ना वा प्रयोग गर्न वा सांस्कृतिक वा धार्मिक प्रचलनका नाममा कुनै पनि माध्यम वा प्रकारले दुव्र्यवहार, उपेक्षा वा शारीरिक, मानसिक, यौनजन्य वा अन्य कुनै प्रकारको शोषण गर्न वा अनुचित प्रयोग गर्न नपाइने, कुनै पनि बालबालिकालाई घर, विद्यालय वा अन्य जुनसुकै स्थान र अवस्थामा शारीरिक, मानसिक वा अन्य कुनै किसिमको यातना दिन नपाइने, प्रत्येक बालबालिकालाई बालअनुकूल न्यायको हक हुने, असहाय, अनाथ, अपांगता भएका, द्वन्द्वपीडित, विस्थापित एवं जोखिममा रहेका बालबालिकालाई राज्यबाट विशेष संरक्षण र सुविधा पाउने हक हुने व्यवस्था गरिएको छ। यसरी संविधानमा व्यवस्था गरिएको बालबालिकाको मौलिक हकको व्यवस्थाविपरीतका कार्य कानुनबमोजिम दण्डनीय हुने र त्यस्तो कार्यबाट पीडित बालबालिकालाई पीडकबाट कानुनबमोजिम क्षतिपूर्ति पाउने हक हुने सुनिश्चिततासमेत गरिएको छ। संविधानको भावनाअनुरूप बालबालिकाको संरक्षण एवं विकासका लागि कानुनी एवं संस्थागत आधार मजबुत गराउन बालबालिकासम्बन्धी ऐन २०७५ मा समेत बालबालिकाको विभिन्न अधिकारका साथै विभिन्न संस्थागत संरचनाको स्पष्ट व्यवस्था गरिएको छ। यस ऐनले मूलतः बाँच्न पाउने अधिकार, नाम, राष्ट्रियता र पहिचानको अधिकार, भेदभावविरुद्धको अधिकार, बाबुआमासँग बस्ने र भेटघाट गर्ने अधिकार, संरक्षणको अधिकार, सहभागिताको अधिकार, अभिव्यक्ति स्वतन्त्रता र सूचनाको अधिकार, संस्था खोल्ने र शान्तिपूर्वक भेला हुने, गोपनीयताको अधिकार, अपांगता भएका बालबालकिाको विशेष अधिकार, पोषण तथा स्वास्थ्यको अधिकार, खेलकुद, मनोरञ्जन तथा सांस्कृतिक अधिकार, शिक्षाको अधिकारको सुनिश्चितता गरेको छ। यस्ता अधिकारलाई व्यवहारमा अनुभूति गराउन विषयगत मन्त्रालयको कार्य जिम्मेवारीमा बालबालिकाको सवाललाई समेट्नुका साथै सरकारको आवधिक एवं वार्षिक नीति योजनामा उच्च प्राथमिकतामा राखिएको छ। सामाजिक दायित्वका यी क्षेत्रका कार्यक्रम र स्रोत सुनिश्चिततामा संघीय सरकारसमेत चनाखो र नियन्त्रक हुन आवश्यक छ। कानुनी एवं नीतिगत रूपमा व्यवस्था गरिएका बालबालिकाको संरक्षण एवं विकासका कार्यलाई व्यवहारमा प्रभावकारी गराउन बालबालिकाविरुद्धको कसुरजन्य कार्यको आरोपमा नियन्त्रणमा लिन निगरानी कक्षको स्थापना गर्ने, बालअदालतको व्यवस्था गर्ने, बालसुधार गृहको व्यवस्था गर्नुपर्ने, केन्द्रदेखि जिल्ला तहसम्म बाल न्याय समिति राख्नुपर्ने व्यवस्था भएको छ। यसका अतिरिक्त बालबालिकाको अधिकार एवं सवाललाई उच्च प्राथमिकता दिई कार्यान्वयनलाई प्रभावकारी गराउन मन्त्रीस्तरीय राष्ट्रिय बालअधिकार परिषद् गठन भएको, पदेश र स्थानीय तहको बालअधिकार समिति गठन गर्ने साथै हरेक स्थानीय तहमा बालकल्याण अधिकारी रहने, बालकोष, पुनस्र्थापना केन्द्र, प्रोवेसन अधिकारी राख्ने, बालबालिका खोजतलास नं १०४ (नेपाल प्रहरीमार्फत), बाल हेल्पलाइन १०९८ जस्ता संस्थागत व्यवस्थाको सुनिश्चितता गरिएको छ। संघीय तहदेखि स्थानीय तहसम्मको यस्तो संस्थागत व्यवस्थालाई क्रियाशील गराउन नसक्दा बालबालिकाको हक अधिकार सुनिश्चित गर्ने साथै बालसंरक्षण र विकासमा गर्ने कार्य गतिशील हुन नसकेको तथ्य स्पष्ट छ। बालअधिकार सुनिश्चित गरी उनीहरूको संरक्षण र विकासमा संघीय तहदेखि स्थानीय तहसम्मका सरोकारवाला निकाय, सामाजिक संघसंस्था, सरकारी एवं गैरसरकारी निकायसमेतको सहकार्य, समन्वयलाई क्रियाशील गराउनु अपरिहार्य छ। बालबालिकाको सरक्षण र विकासका लागि भएका कानुनी, नीतिगत साथै संस्थागत व्यवस्थाको जानकारी घरपरिवारसम्म पर्याप्त मात्रामा पुग्न नसकेको तथ्य यथार्थ हो। सरकारको सोच, लक्ष्य साथै आवधिक एवं वार्षिक नीति, योजना, कार्यक्रम कार्यान्वयन प्रक्रियामा रहेका सरकारी एवं गैरसरकारी साथै निजी संस्थासमेतले बालबालिकाको सवाललाई पर्याप्त मात्रामा आत्मसात गर्न सकेका छैनन्। यसमा मूलतः मौजुदा नीति, कानुन, रणनीति एवं कार्यक्रमका सम्बन्धमा वडातहसम्म पर्याप्त मात्रामा प्रचारप्रसार गर्न नसक्नु नै मुख्य समस्याका रूपमा रहेको छ। यसबाट बालबालिकाप्रति राज्यले गरेको राष्ट्रिय एवं अन्तर्राष्ट्रिय प्रतिबद्धता र सो प्रतिबद्धताले सिर्जना गरेको दायित्व निर्वाह कमजोर भएको महसुस गरिएको छ। कानुनी एवं संस्थागत व्यवस्थाका बीचमा तादात्म्य कायम गर्ने र घरपरिवारसम्मको सहकार्य एवं समन्वयलाई व्यवहारमा अनुभूति गराउने कार्यमा एकीकृत प्रयास हुन जरुरी छ। यस सन्दर्भमा संघीय तहदेखि प्रदेश एवं स्थानीय तहका सरकारी एवं गैरसरकारी निकाय साथै घरपरिवारसम्मका सरोकारवालाले बालबालिकासम्बन्धी मौजुदा कानुनी, नीतिगत, योजना एवं कार्यक्रमका साथै संस्थागत व्यवस्थासमेतको जानकारी राख्न जरुरी छ। यसका लागि प्रदेश सामाजिक विकास मन्त्रालयलयले आफूअन्तर्गतका प्रत्येक जिल्लामा सामाजिक विकास कार्यालय स्थापना गरी बालबालिकासम्बन्धी कानुनी एवं संस्थागत व्यवस्थालाई व्यवहारमा अनुभूति गराउने कार्य गर्नु उपयुक्त हुनेछ। मुलुकले संघीय संरचनाबमोजिमको शासन पद्धति अवलम्बन गर्दा स्वाभाविक रूपमा संघीय सरकारका संरचना, जनशक्ति साथै बजेट एवं कार्यक्रमसमेत स्थानीय तहमा हस्तान्तरण हँुदै गएका छन्। बालबालिकासम्बन्धी नीति, कानुन, राष्ट्रिय एवं अन्तर्राष्ट्रिय प्रतिबद्धताले सृजना गरेका राज्यको दायित्व समेत स्थानीय तहसम्म स्वाभाविक रूपमा बाँडिएका सन्दर्भमा सोबमोजिमको जिम्मेवारी एवं कार्यसम्पादन हुन नसकेको यथार्थ हामीसामु रहेकै छ। संघीय तहबाट बालबालिकाको अधिकारका साथै उनीहरूतर्फको जिम्मेवारीका सम्बन्धमा प्रदेश एवं स्थानीय तहलाई पर्याप्त जानकारी दिन एवं सुसूचित गराउन सकिएको छैन। स्थानीय तहबाट हुने सेवा प्रवाह साथै संरक्षणका कार्यका लागि बालबालिकाको संरक्षण एवं विकासका लागि सामाजिक सुरक्षासमेतमा पर्याप्त वित्तीय स्रोत उपलब्ध गराउने कार्य भएको भए पनि यसतर्फका नीति, योजना, प्राथमिकता एवं कार्यक्रम व्यवहारमा नदेखिनुले स्थानीय तहसम्मको सचेतना र संवेदनशीलताको कमी भएको महसुस गरिएको छ। सामाजिक सुरक्षा एवं बालबालिकाका सवाललाई कम आकलन गरी यस क्षेत्रको संरक्षण एवं विकासका लागि बजेट विनियोजन नगर्नेनगराउने प्रवृत्तिले कमजोर शासनको अनुभूति गराएको छ। यस सन्दर्भमा स्थानीय तहसम्मको शासनको नेतृत्वमा रहेका सरकार प्रमुखले बालबालिको हकअधिकार सुनिश्चितता, संरक्षण एवं विकासका लागि आवश्यक नीति, योजना, बजेट, कार्यक्रमको प्रत्याभूत गर्नु अपरिहार्य छ। साथै महिला, बालबालिका, अपांगता भएका व्यक्ति एवं ज्येष्ठ नागरिकजस्ता राज्यको मुख्य दायित्व भएका क्षेत्रको बजेट कम प्राथमिकता क्षेत्रमा खर्च गर्नेगराउने प्रवृत्तिको नियमित निगरानी गरी प्रवृत्ति सुधारका लागि आवश्यक समन्वय, सहकार्य, दबाब एवं नियन्त्रण गर्नु जरुरी भएको छ। सामाजिक दायित्वका यी क्षेत्रका कार्यक्रम र स्रोत सुनिश्चिततामा संघीय सरकारसमेत चनाखो र नियन्त्रक हुन आवश्यक छ। सामाजिक संरक्षण एवं विकास क्षेत्रमा भएको राज्यको मुख्य दायित्व प्रदेश एवं स्थानीय तहबाट निर्वाह गर्न जिम्मेवारी निर्वाह नभएको अवस्थामा संघीय सरकारको प्रत्यक्ष नियन्त्रणमा रहने गरी जिल्लास्तरीय सामाजिक विकास कार्यालय स्थापना गरी ती निकायमार्फत आवश्यक संरक्षण र विकासको सुनिश्चितता गर्ने कार्यलाई बलियो विकल्पका रूपमा लिन सकिने हुन्छ। यसअघि बालबालिकाका सम्बन्धमा प्रदेशका साथै स्थानीय तहसम्मका सरकारी एवं गैरसरकारी निकायको सचेतना, चासो, जिम्मेवारीका साथै आत्मसातको आधार तयार गर्नु जरुरी छ। यसका लागि बालबालिकाको अधिकार, संरक्षण एव विकाससँग सम्बन्धित सम्पूर्ण सूचना सर्वव्यापक गराउनुपर्छ। यस कार्यमा संघीय तहदेखि स्थानीय तहसम्मका सरकारी संयन्त्रका साथै गैरसरकारी संयन्त्र, सामाजिक संघसंस्था र सञ्चारकर्मीको सक्रियता अत्यावश्यक छ। न्यौपाने नेपाल सरकारका सहसचिव हुन्।"
प्रभावशाली पीएसजी,"पेरिस : फ्रेन्च लिग कप फुटबल प्रतियोगिताको उपाधि पेरिस सेन्ट जर्मन (पीएसजी)ले जितेको छ। पीएसजीले शनिबार बिहान सम्पन्न प्रतिस्पर्धात्मक फाइनलमा लियोनलाई पेनाल्टी सुटआउटमा ६५ गोलले हराउँदै उपाधिमाथि कब्जा जमाएको हो। निर्धारित र थप गरिएको समयको खेल गोलरहित बराबरीमा सकिएपछि हारजितको नतिजा पेनाल्टी सुटआउटबाट निकालिएको थियो। पीएसजीले जितेको यो नवौं फ्रेन्च लिग कप उपाधि हो। पीएसजीले सन् २०१४ यता छैटौं पटक फ्रेन्च लिग कपको उपाधि जितेको हो। सन् २०१९ को उपाधि भने स्ट्रासबर्गले जितेको थियो। फ्रेन्च लिग कपको यो अन्तिम संस्करण पनि हो। आगामी संस्करणदेखि फ्रेन्च लिग कप आयोजना नगर्ने निर्णय यसअघि नै भइसकेको छ। गत सेप्टेम्बरमा आगामी संस्करणदेखि यो प्रतियोगितालाई निरन्तरता नदिने निर्णय गरिएको थियो। पेनाल्टी सुटआउटमा दुवै टोलीले अघिल्ला पाँचपाँचवटा प्रहारलाई गोलमा परिणत गरेका थिए। तर, लियोनका बेट्र्रान्ड ट्राओरेले गरेको छैटौं प्रहारलाई पीएसजीका गोलरक्षक किलर नाभासले विफल पारेका थिए। पीएसजीको तर्फबाट छैटौं प्रहार गर्न आएका पाब्लो सराबिया भने गोल गर्न सफल भएका थिए। विश्वव्यापी रूपमा फैलिएको कोरोना भाइरसको महामारीका कारण बन्द रंगशालामा खेलाइएको उक्त खेल हेर्न करिब पाँच हजार दर्शक मात्र उपस्थित थिए। जारी सिजनमा पीएसजीले जितेको यो तेस्रो घरेलु उपाधि हो। पीएसजीले यसअघि फ्रेन्च लिग र फ्रेन्च कपको उपाधि चुमिसकेको छ। गत शुक्रबार सम्पन्न फ्रेन्च कपको फाइनलमा भने पीएसजीले सेन्ट एटिनलाई १० गोलले हराएको थियो। अतिरिक्त समयको अन्तिम समयमा लियोन १० खेलाडीमा समेटिएको थियो। खेलको ११९औं मिनेटमा फल खेलेका कारण लियोनका डिफेन्डर राफेल सीधै रातो कार्ड पाउँदै मैदानबाट बाहिरिएका थिए। यो सिजन पीएसजी युरोपियन च्याम्पियन्स लिगमा पनि क्वार्टरफाइनलमा पुगिसकेको छ। पीएसजीले च्याम्पियन्स लिगको प्रिक्वार्टरफाइनलमा जर्मन क्लब बोरुसिया डर्टमन्डलाई हराएको थियो। क्वार्टरफाइनलमा भने पीएसजीले इटालियन सिरिए क्लब एटलान्टाको सामना गर्नेछ। च्याम्पियन्स लिगको फाइनल खेल अगस्ट २३ मा पोर्चुगलको लिस्बनमा खेलाइने छ। सोही दिन फ्रेन्च लिग फुटबलको नयाँ सिजन पनि सुरु हुनेछ।"
