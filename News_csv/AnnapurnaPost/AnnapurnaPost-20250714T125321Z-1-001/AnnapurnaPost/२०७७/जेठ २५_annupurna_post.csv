शीर्षक,विवरण
अंकगणितमा अडिएको सरकार !,"अब मुलुक पूर्ववत् अवस्थामा फर्कन कठिन छ। किनकि शासकीय शैलीका कारण सरकारले खुला समाजसँग रमाउन सक्ने हैसियत गुमाइसकेको छ। साढे दुई वर्षको अवधिमा सरकारी आडमा भएका अनेकौं काण्ड र कोभिड १९ ले निम्त्याएको संकट सामना गर्ने भावी योजना र लकडाउनपछि नागरिकसँग फेस गर्ने कार्ययोजना नभएपछि सेना परिचालन गर्ने प्रधानमन्त्रीको चाहना देश पूर्ववत् अवस्थामा फर्कन सक्दैन भन्ने प्रमाण हो। सरकारले अझै पनि लकडाउनबाहेक कुनै विकल्प खोज्न सकेको छैन। तैपनि विकल्पका बारेमा बहस चलाउन चाहँदैन। संकटकाल लगाएर सेना परिचालन गर्ने चाहना त्यसै पलाएको होइन। नागरिकको दैनिक जीवनमा देखा परेका असहजता र पार्टीभित्रका असन्तुष्टि सम्बोधनमा पनि सरकार चुकेको छ। समाजको अन्तरविरोध र नागरिक र राज्यबीचको सम्बन्ध नबुझ्ने शासक धेरै समय सत्तामा बसिरहन पनि हुँदैन। फेरि, सत्तामा बस्दैमा राष्ट्रिय तथा अन्तर्राष्ट्रिय स्तरमा वैधता पाइन्छ भन्ने पनि छैन। भेनेजुएलाको उदाहरण हेरौं। त्यहाँका राष्ट्रपति निकोलस मडुरो कानुनद्वारा सर्वशक्तिमान् छन्। तर त्यहीं जनताको व्यापक समर्थनप्राप्त हुवां गाइडोको समानान्तर सरकार पनि चलिरहेको छ, यसले नै अन्तर्राष्ट्रिय मान्यता पाउँदै आएको छ। दस सातादेखि थुनिएर बसेका श्रमिक, साना व्यवसायी र गरिबीको रेखामुनि रहेकाहरूको दैनिकी कसरी चलिरहेको होला भन्नेबारे सरकार बेखबर छ। पेटभरि भात खान पाए कस्तो होला ? भन्ने नागरिक आवाज सुन्नै चाहिरहेको छैन। तैपनि जनताप्रति उत्तरदायी सरकार भन्ने डिङ हाँकिरहेको छ। कहाँ खर्च भइरहेको छ कोरोना कोषको पैसा ? यही अवस्था विद्यमान रहे झन्डै दुईतिहाइ मत दिने मतदाता अब अग्रपंक्तिमा उभिनेछन् सरकारको विकल्प खोज्न। अर्कातिर बिग्रँदो सामाजिक सद्भाव सरकारका लागि अर्को चुनौतीका रूपमा उभिएको छ। पछिल्लो रुकुम काण्डले समाज झनै आक्रोशित बन्दै गइरहेको छ। अब सरकार जोगाउनेभन्दा पनि नागरिकनागरिकबीचको सम्बन्ध दिगो बनाउन हामी सबैको ध्यान केन्द्रित गर्नुपर्ने बेला आएको छ। समाज भाँडियो भने त्योभन्दा अभिशाप मुलुकका लागि केही हुने छैन, जो हिजो माओवादी संघर्षमा भएको थियो। थिल्थिलिएको त्यो समाज शान्त बनाउन गरिएको बलिदानी यति छिटै भुलिसकेका हौं ? रुकुममा हराएको मानवता खोज्न हैसियत राख्नेहरूको चेहराको मास्क अब खोलिरहन जरुरी छैन। दलीय शीर्ष नेतृत्वको मौनताले दलित समुदायको विश्वास गुमाइसकेको छ। यो विद्यमान राजनीतिक पुस्ता असान्दर्भिक पुष्टि भइसकेको प्रमाण हो। मौनताले रुकुमको नरसंहार ओझेलमा पार्ने काम भयो भने नेतृत्वको मात्र होइन, सिंगो संसद्को प्रभावकारिता समाप्त हुनेछ। रुकुम घटनामा सबैभन्दा बढी जिम्मेवारी लिनुपर्ने गृहमन्त्रीले यसलाई हाल अमेरिकामा भइरहेको जातीय द्वन्द्वसँग तुलना गरेर सामान्यीकरण गर्न खोज्नु एक भद्दा ठट्टाबाहेक केही हुन सक्दैन। आश्चर्य त केमा हुन्छ भने जातीय विभेदलाई कुनै हालतमा नसहने भनिरहेका प्रधानमन्त्री आफ्नै गृहमन्त्रीको यस्तो ठट्टा सुनिरहन बाध्य देखिएका छन्। सायद उनलाई आफ्नै दलभित्रको शक्ति सन्तुलनमा यी गृहमन्त्रीको सहयोगको बढी अपेक्षाले होला। शक्तिमा पुगेपछि मात्र व्यक्तिको चरित्र र इमानको सही परीक्षण हुन्छ भन्ने अब्राहम लिंकनको भनाइ नेपालको सन्दर्भमा मिल्दै आएको छ। जुन पार्टीका नेता सत्तामा भए पनि परिणाम यही नै आइरहेको छ, ०६२६३ पछिका दिनमा। एउटा राजा फालेर धेरै राजा जन्माउने गणतन्त्रलाई मुलुक र समाजले पचाउन नसकिरहेको तथ्य स्वयं सरकारमा बस्नेहरूकोे अधिनायकवादी शैलीले पुष्टि गरिरहेको छ। यसको अर्थ राजा फेरि चाहियो भन्ने होइन, नागरिकले चुनेका प्रतिनिधिले शासन गर्ने व्यवस्था हाम्रा लागि उत्तम हुन्छ। तर शासन नेपालीको चाहिन्छ, विदेशीको गीत गाउनेको होइन। हो, कोरोना भाइरसले ओठतालु सुकाइरहेका बेला आफ्नो अक्षमता लुकाउन संसारभर शासकहरूले अधिनायकवादको आड लिंँदैछन्। नेपालमा पनि त्यस्तो खतरा देखिँदैछ। संकटमा शासकीय शक्तिको दुरुपयोग गर्ने नभई रोग र भोकबाट नागरिकलाई जोगाउनु पहिलो प्राथमिकता बन्नुपर्छ। त्यसका लागि ठूलो त्याग र संघर्ष चाहिन्छ, कोठे राजनीतिले संसार देखिन्न। हाम्रो समाज युरोप र अमेरिकी होइन। कोरोना सकिएपछि मुखमा लगाएको मास्क खोल्ने हिम्मत सरकारमा बस्नेहरूले गर्न सक्नुपर्छ। अहिलेका गतिविधिले मास्क खोल्ने हैसियत राख्दैन। नागरिकले निर्वाचनमार्फत सरकारलाई दिएको वैधता समाप्तोन्मुख भए पनि कार्यशैलीमा सुधार गर्न सकियो भने अझै मास्क खोलेर हिँड्न सक्ने वातावरण बन्न सक्छ, केहीका लागि। तर कार्यशैली बदल्ने हिम्मत सरकारले गर्नै चाहँदैन। सरकारमा प्रधानमन्त्रीबाहेक अरूको हैसियत पुष्टि हुन सकिरहेको छैन। बजेट बाँडफाँटमा आफूहरूले भनेको शीर्षकमा रकम नहालिएको भन्दै एकपछि अर्को मन्त्री अर्थमन्त्रीविरुद्ध खनिन थालेपछि प्रधानमन्त्री र अर्थमन्त्रीबाहेक अरूको सिफारिस बजेट निर्माणमा कामयावी नभएको स्पष्ट हुन्छ। नेपाली जनजीवनबारे अर्थमन्त्री जानकार रहेनछन् भन्ने यसबाट पुष्टि हुन्छ। साथै, एकातिर सांसद विकास कोषका नाममा सांसदहरूलाई करोडौं रकम बाँड्न तयार अर्थमन्त्री विभिन्न स्वार्थ समूहबाट प्रभावित हुन थालेको पनि आभास हुन्छ। नत्र वातावरणीय स्वच्छताका हिसाबले राम्रो मानिएको बिजुली गाडीमा अचाक्ली बढेको भन्सार महसुललाई कसरी बुझ्ने ? कोरोनाले सत्ता लम्ब्याउन सहयोग गरे पनि अध्यादेशसिर्जित समस्या त्यत्तिकै सेलाउने छैन। पार्टी फुटाउन खोज्नु, केही कानुन खुकुलो बनाउनु र संकटका बेला सार्वजनिक खरिद नियमावली संशोधन गर्नुले सरकारको बाटोबारे सबै स्पष्ट छन्। सरकारको नीति तथा कार्यक्रमजस्तो आत्मप्रशंसाको पुलिन्दाले मात्र लाज ढाक्न सम्भव छैन। लकडाउनलाई अवसरमा बदल्ने शैली क्षणिक तुष्टिका लागि मात्र हुनेछ भन्ने शासकहरूले बुझ्न ढिलाइ गर्नु हुन्न। सार्वजनिक खरिद नियमावली संशोधनको उद्देश्य यसअघि गल्ती गर्ने ठेकेदारलाई सफाइ दिनकै लागि थियो। ओली १४ वर्ष जेल बसेको नागरिक हितका लागि नभई व्यक्तिगत हित र क्रोनी सोसलिज्म फैलाउन रहेछ भन्नु पुष्टि नहोस्। व्यवहार तदनुकूलका देखिन्छन्। नागरिकले दिएको सरकार सञ्चालन अनुमतिलाई पितापुर्खाको अंशवापत पाएको सम्पत्ति नठानियोस्। विकास ठप्प छ। नागरिकबाट उठेको कर सरकार पाल्नै ठिक्क छ। बजेटमा भनिएअनुसार कसैले सहयोग गरे मात्र त्यो पैसा विकासमा लगाउने हो। कोरोनाले संसारलाई हल्लाइरहेका बेला नेपालको विकास गर्न को आइदेला ? सरकारले नागरिकलाई कोरोना छलेर बाँच्न सिकाउने कि घरभित्र थुनिरहने ? सत्ता जोगाउनकै लागि लकडाउन संस्कृतिको विकास नहोस्। नत्र भोलि यसको राजनीतिक, सामाजिक, आर्थिक र मनोवैज्ञानिक मूल्य निकै महँगो पर्ने छ। हामीलाई स्थिर बलियो मात्र होइन, कामयावी, जनमुखी र लोकतान्त्रिक सरकार चाहिएको हो। विद्यमान शासकीय संरचना शैलीले यो सम्भव छैन। दुर्भाग्यवश, यो सरकार संसदीय अंकगणितलाई आफ्नो राजनीतिक आधार मानेर बसेको देखिन्छ तर कार्यसम्पादनका अर्थमा यसले औचित्य गुमाइसकेको छ। नेतृत्वले बुझ्नैपर्ने कुरा के हो भने वैधानिकता ले मात्र वैधता स्थापना गर्न सक्दैन। अंकगणितमा अडिएको वैधानिकता तासको घरजस्तो हुन्छ ( यो जतिसुकै बेला पनि ढल्न सक्छ। गत वर्ष बेलायतमा टेरेसा मेको बहुमतप्राप्त सरकारलाई कसले ढाल्यो ? आफ्नै पार्टीले होइन र ? सरकारको विकल्प त्यसै खोजिन्न। विपत्मा साथ दिने नागरिकको अपमान भएपछि विकल्पको खोजी हुने हो। दैलेखको क्वारेन्टिनले सरकारको वास्तविक अनुहार देखाएको छ। सरकार नागरिकको जीवन रक्षामा पटक्कै गम्भीर भएन। कोरोना र भोकमरीबाट नागरिकलाई जोगाउने बेला हो यो लकडाउनलाई अस्त्र बनाएर सत्ताउन्माद देखाउने होइन, जुन काम सरकारले गरिरहेको छ। अब नागरिक झुक्याउने दिन सकिएको छ। व्यवस्थाप्रति भन्दा पनि व्यक्तिको प्रवृत्तिको चिन्ता थपिएको छ। नागरिकको वैधता गुमाइसकेको सरकारले नीति कार्यक्रम र बजेटमा के ल्यायो भन्नुको अर्थ छैन। आत्मनिर्भरताका लागि उत्पादन र रोजगारको कुनै योजना नभएको बजेटले संकटको सम्बोधन गर्न सक्दैन पनि। अर्कातिर विदेशी हस्तक्षेप कम चुनौतीपूर्ण छैन। सधैं सन्तरूपमा प्रस्तुत हुने चीन नेकपा विवाद मिलाउन खुलेरै लाग्यो। राजदूतले राष्ट्रपति, प्रधानमन्त्री र शीर्ष नेतालाई भेटेर कुरा मिलाइदिँदा कोही पनि चुक्कसम्म बोल्न सकेन। सरकार र पार्टीका केही नेताको चर्को विरोध गरेर हिरो बन्न चाहनेहरू पनि त्यो मामलामा चुके। राष्ट्रवादको परिभाषा छिमेकीअनुसारको हुँदैन, राष्ट्रियता बलियो हुनुपर्छ भन्न जति सजिलो छ तर राष्ट्रवादी भएर बाँच्न त्यति नै कठिन हुन्छ भन्ने दुई कित्तामा विभाजित नेताहरूबाट दुवै छिमेकीप्रति राखिएका टिप्पणीले स्पष्ट हुन्छ। कोही उत्तर र कोही दक्षिण फर्किएर मुलुक अस्थिर बनाउने काममा बल पुर्याइरहने हो भने हाम्रो पहिचान मेटिनेछ। मातृभूमिको रक्षार्थ पनि सर्त राख्ने नेताबाट हामी के अपेक्षा गर्दै छौं अझै पनि ? उत्तरले सरकार जोगायो र दक्षिणले पार्टी जुटायो भन्ने सन्देश सुन्नुपर्ने नागरिक बाध्यता अब समाप्त हुनुपर्छ। यो सरकार संसदीय अंकगणितलाई आफ्नो राजनीतिक आधार मानेर बसेको देखिन्छ तर कार्यसम्पादनका अर्थमा यसले औचित्य गुमाइसकेको छ। वैधानिकता ले मात्र वैधता स्थापना गर्न सक्दैन। अंकगणितमा अडिएको वैधानिकता तासको घरजस्तो हुन्छ, यो जुनसुकै बेला पनि ढल्न सक्छ। एमसीसीप्रकरण निल्नु न ओकेल्नु भएको छ। पास गरे चीन दुःखी हुने नगरे अमेरिका चिढिने। भारतले त नेपालीलाई नै प्रयोग गरेर सबैतिरबाट च्याप्दै र पेल्दै आइरहेको छ। पूर्वराजदूत श्यामशरण संविधान संशोधन हुन नदिन काठमाडौंमै डेरा जमाएर बसेका हल्ला सत्य सावित नहुन्। योगी आदित्यनाथका धम्कीपूर्ण अभिव्यक्तिको कारक हाम्रै विभाजित मनस्थिति हो। नागरिकताको विवाद हाम्रै कार्यशैलीको परिणाम हो। बलियो सरकार हुँदा पनि मुलुक चौतर्फी आक्रमणको सिकार हुनुपर्ने विवशताको कारक पनि हामी नै हौं। नत्र शीर्षनेता किन मौन बसिरहेका छन्? दुईतिहाइको सरकार हुँदा पनि स्वाधीनता गुम्ने खतरा बढ्दै गएको छ। के अब पनि विभाजित मनस्थिति कायम राखिरहने कि मुलुकको स्वाधीनता रक्षामा एक हुने ? कूटनीति सञ्चालनमा आत्मसम्मान, राष्ट्रिय एकता र प्रशासनिक कुशलता चाहिन्छ। दुई छिमेकीसँगको सम्बन्धमा मात्र होइन, विश्वमा प्रस्तुत हुने कूटनीति एउटै हुनुपर्छ। देशपिच्छे र दलैपिच्छे फरक कूटनीति रहेसम्म छिमेकीले हेपिरहन्छन्। नेपालजस्तो देशले ठूला र बलिया देशका बीचमा बसेर राष्ट्रियताको अवधारणाको दुरुपयोग गरी तथाकथित राष्ट्रवाद समाउनु घातक हुनेछ, जो अहिले भइरहेको छ। राष्ट्रवाद कपिलवस्तुको तरकारीमा देखिनुपथ्र्यो। स्वदेशमा उत्पादित तरकारी फाल्न लगाएर भारतीय तरकारीसँग सम्झौता गर्ने हाम्रो राज्यसंयन्त्रले किसानका पक्षमा वकालत गर्छ भनेर अब पनि विश्वास गर्ने ठाउँ बाँकी छ र ? यही हो राष्ट्रवाद ? सिनेमामा झैं नायकको जित होस्, कति मुलुकलाई प्रयोगशाला बनाइरहने खलनायकको जित हेरिरहने ? वर्तमान राजनीतिक नेतृत्वको सान्दर्भिकता सकिएको संकेतका रूपमा यसलाई बुझ्नुपर्छ। किनकि यसअघिका अस्थिर सरकार हुँदा पनि राजनीतिक पात्र समाजको नजरमा यतिसारो गिरेका थिएनन्, आन्तरिक तथा बाह्य मामलामा। इतिहासमा नालायक प्रमाणित भइसकेका शीर्षलाई अघि सारेर हिँडिरहने हो भने दोस्रो पुस्ता पनि असफल हुनेछ। दोस्रो पुस्ताले व्यवस्था र मुलुकको प्रतिष्ठा कायम राख्न कठोर मनसहित अघि बढ्नुपर्छ। सरकार स्वयं फुटाऊ र शासन गर भन्ने मन्त्रबाट निर्देशित देखिन्छ। युवा पुस्ताले छिटै यसलाई चिरेर चुनौती दिने हिम्मत गरेन भने साँच्चिकै स्वाधीनता गुम्ने छ। आर्यघाटको यात्रा अघिसम्म पार्टी भजाएर अस्थिरतामा रमाइरहने नेतृत्वलाई काँध हालिरहने कि विकल्प खोज्ने भन्ने जिम्मेवारी युवा पुस्ताकै काँधमा आइपुगेको छ। सीमित व्यक्ति जोगाउने पुरुषार्थी ठहरिने हो कि मुलुक जोगाउने ? यसको छिनोफानो छिट्टै हुनुपर्छ, नत्र इतिहासले माफ गर्ने छैन।"
गन्तव्यहीन बजेट,"दाता राष्ट्र कोभिड १९ को कारणले आर्थिक मन्दिको चपेटामा परेका बेला कूल बजेटको २० प्रतिशत ऋण दिन सक्षम होलान् ? सरकारले हालै आगामी आर्थिक वर्ष ०७७७८ यो बजेट सार्वजनिक गरेको छ। बजेटबारे सकारात्मकभन्दा नकारात्मक प्रतिक्रिया बढी आइरहेका छन्। बिहंगम तरिकाले हेर्दा बजेट विकास परिषद्को सुझावविना योजना आयोगलाई बेवास्ता गरेर केवल मौद्रिक अर्थशास्त्रीको अवधारणालाई मात्र ध्यानमा राखेर ल्याइएको छ। अर्थमन्त्री जो आफैं मौद्रिक अर्थशास्त्री भएकाले जनताको पीडा र अर्थतन्त्रको नाजुक अवस्थालाई पूरै बेवास्ता गर्दै ल्याइएकाले बजेट हावादारी दस्ताबेजजस्तो देखिन्छ। प्रथमतः के आधारमा अर्थतन्त्रको यस्तो नाजुक अवस्थामा पनि यति ठूलो १४ खर्ब ७४ अर्ब ६४ करोडको भीमकाय बजेट ल्याइयो ? गत वर्षको बजेटभन्दा ५८ अर्ब कम भए पनि ५६ अर्ब त पुँजीगत (विकास बजेट) बजेट घटाइएको छ तर सरकारले बाँडफाँट गर्ने रकम घटाइएको छैन। पुँजीगत बजेटले रोजगारका अवसर सिर्जना हुने र आर्थिक गतिविधि हुने हो तर सरकारले त्यही घटाएको छ। पाँच खर्बभन्दा बढी अर्थात् करिब कूल बजेटको ३५ प्रतिशत न्यून आपूर्ति कसरी हुन सक्छ ? के आन्तरिक ऋण १५ प्रतिशत उठ्ने अवस्था अहिले छ ? के सबै दाता राष्ट्रहरू आफ्नै कोभिड १९ को कारणले आर्थिक मन्दिको चपेटामा परेको अवस्थामा कूल बजेट २० प्रतिशत बाह्य ऋण दिन सक्षम छन् ? दिए भने सरकारको खर्च गर्ने क्षमता छ ? गत साल ५८ अर्ब वैदेशिक सहयोग आउने प्रक्षेपण गरेकोमा अहिलेसम्म जम्मा १० अर्बजति आएको छ। कोरोनाको महामारी विकसित देशमा पनि भएको बेलामा अहिले ६० अर्बभन्दा बढीको अनुदान कहाँबाट प्राप्त हुन्छ ? यत्रो ठूलो न्यून करिब ३५ प्रतिशत घाटा बजेटले ल्याउने अकल्पनीय मुद्रास्फीतिको कारणले उत्पन्न हुने मूल्यवृद्धिलाई किन बेवास्ता गरियो ? सरकारले बजेटमा ६१ प्रतिशत राजस्व उठाउँछ भन्ने कुरा गरेको छ कसरी ? विप्रेषण, पर्यटन, वैदेशिक व्यापार र वैदेशिक सहायताबाट आउने वैदेशिक मुद्रा प्रवाह रोकिएको अवस्था छ र भविष्यमा प्रवासी मजदुरहरू ठूलो संख्यामा नेपाल फर्किआउने छन्। त्यसैले विप्रेषण झन् घटाउँछ, पर्यटनको कुनै सम्भावना छैन। यस अवस्थामा सामान आयात गरी भन्सार र मूल्य अभिवृद्धिकरबाट यत्रो ठूलो रकमको राजस्व उठाउने कुरा गर्नु अर्थमन्त्रीको मानसिक दिवालीयापनबाहेक केही होइन। आयात गर्ने कुरा त परै जाओस्, कोरोनाका कारणले लगाइएको लकडाउनका कारणले उत्पन्न यस अवस्थाले देशको अर्थतन्त्र धराशायी बनेको यस अवस्थामा जनताको क्रयशक्ति घटेर शून्यको अवस्थामा पुगी वस्तु तथा सेवाको माग अत्यधिक घटेको छ। जनताको क्रयशक्ति बढाउन केही सीधा नगद जनतालाई हस्तान्तरण नगरी सम्भव छैन। क्रयशक्ति नबढी माग बढ्दैन। माग नबढेपछि व्यापारीले के आधारमा आयात गर्छ ? उद्योगीले के आधारमा उत्पादन गर्छ ? वस्तु तथा सेवाको खपत नै कम भएपछि सरकारले ६१ प्रतिशत राजस्व कसरी उठाउन सक्छ ? यो बजेटले देखाएअनुसार राजस्व कदापि उठ्न सक्ने सम्भावना छैन। कूल बजेटको ११ ९ प्रतिशत सावाँ तथा ब्याज भुक्तानीमा विनियोजन गर्ने भनेर सरकारले बजेटमा देखाएको छ, के देशको यस्तो आर्थिक अवस्थामा सम्भव छ ? २३३ प्रतिशत पुँजीगत खर्चका आधारमा के देशले ७ प्रतिशत आर्थिक वृद्धिदर हासिल गर्न सक्छ ? के तपाईंहरूले जनता भेडा हुन् भन्ने सम्झिनुभएको छ ? उद्योगी तथा व्यापारी डुबे भने हाल देशमा भएको बेरोजगार समस्या र प्रवासी मजदुर फर्किएपछि आउने विकराल बेरोजगार समस्या कसरी समाधान हुन्छ ? व्यापारी डुबे भने कसरी राजस्व आम्दानी हुन्छ, कसरी बैंकिङ प्रणाली बाँच्छ ? साधारण खर्च पनि आन्तरिक राजस्वले धान्न नसक्ने यस्तो अवस्थामा के कारणले यो भीमकाय बजेट ल्याएको ? १४ खर्बभन्दा माथिको बजेट ल्याउँदा केवल ४० अर्ब मात्र कृषिमा विनियोजन गरी कृषिलाई ठूलो प्राथमिकता दिइएको छ भनी कसरी लज्जाविहीन रूपमा भन्न सकेको ? कृषिमन्त्रीले नै यस रकमको विरोध गरी सकेका छन्। औषधि, खाद्यान्न र पाठ्यपुस्तकमा समेत कर तिर्ने नेपाली जनतालाई किन एक रुपैयाँ पनि रहात दिइएन, के तपाईंहरूभित्र मानवीय संवेदन मरिसक्यो ? कोभिड १९ को कारणले अहिलेको अवस्थामा शिक्षाको मोडालिटी नै परिवर्तन गरी अनलाइनमा जानुपर्ने अवस्थामा शिक्षामा किन पोहोरभन्दा पनि कम रकम विनियोजन गरिएको ? शिक्षामन्त्रीले वक्तव्य नै निकालेर यसको विरोध गरिसकेका छन्। उद्योग र व्यापारहरू ठप्प छन्, उत्पादन बन्द छ, आपूर्ति रोकिएको छ, सबै उद्योग तथा व्यापार डुब्ने अवस्थामा छन्, ऋणको किस्ता तिर्न नसकी व्यवसाय नै टाट पल्टने अवस्थाबाट सारा उद्योगी तथा व्यापारीहरू आक्रान्त छन्, यस्तो अवस्थामा उद्योगी तथा व्यापारीलाई सीधै नगद राहत नदिई केवल करका केही दरहरू परिवर्तन गरी ऋण मात्र लेऊ अनि सबै कामदारलाई रोजगारबाट ननिकाल भनेर बजेटमा उद्योगी र व्यापारीका समस्यालाई हाँसोको रूप लिई उनीहरूको घाँटी अठ्याउने कार्यहरू के कारणले गर्नुभएको हो। उद्योगी तथा व्यापारी डुबे भने हाल देशमा भएको बेरोजगार समस्या र प्रवासी मजदुर फर्किएपछि आउने विकराल बेरोजगार समस्या कसरी समाधान हुन्छ ? व्यापारी डुबे भने कसरी राजस्व आम्दानी हुन्छ, कसरी बैंकिङ प्रणाली बाँच्छ ? के तपाईंहरूले बजेटमार्पत देशलाई टाट उल्टनेछ भनी घोषणा गर्न खोज्नुभएको हो ? चकलेटको आयातमा भन्सार दर घटाई विद्युतीय सवारी साधनमा ४० प्रतिशत भन्सार दर बढाएर देशलाई प्रदूषणयुक्त बनाउने मनसाय मात्र होइन, ठूलो आर्थिक चलखेलसम्म तपाईंहरूले गरेको यस बजेटमा देख्न सकिन्छ। पेट्रोलियम पदार्थको मूल्यमा हाल अन्तर्राष्ट्रिय बजारमा ठूलो रूपमा मूल्य घटेको यस अवस्थामा जनता तथा उद्योगीव्यवसायीलाई राहत दिनुको साटो १० रुपैयाँ प्रतिलिटर कर बढाई जनतालाई महँगीको दावानलमा झोक्न किन यस बजेटमार्फत तपाईंहरू लागिपरेको ? बजेटका सबै विषयगत र वस्तुगत तथ्यहरू विश्लेषण गर्दा यो बजेट कोरा कल्पनामा आधारित उडन्ते गफको दस्ताबेज मात्र होइन, मानवीय रूपमा असंवेदनशील र राष्ट्रघाती बजेट हो भनी विश्लेषण गर्न सकिन्छ। बजेटमा हुनुपर्ने प्राथमिकता भनेको क्षमता वृद्धि गर्ने हो। बेरोजगार मानिसहरूको, युवाहरूको, किसानको, उद्यमीहरूको विभिन्न तालिम, औपचारिक र अनौपचारिक शिक्षामार्फत आधुनिक प्रविधि, व्यवस्थापन हाँक्न सक्ने गरी निजी क्षेत्रसँग पनि समन्वय गरी क्षमता वृद्धि गर्ने कार्यक्रम चाहिन्छ। साथै सरकारी संरचनाले बजेट खर्च गर्ने सकेन, गत साल कुनै पनि समस्या नहुँुदा सरकारले करिब २०५ अर्बभन्दा बढी खर्च गर्न सकेको थिएन। यस वर्ष पनि कोरोनाभन्दा अगाडि सरकारको पुँजीगत खर्च ६ महिनामा जम्मा १८५ अर्ब थियो। बजेट खर्च नहँुदा रोजगारका अवसर सिर्जना भएनन्। बजार चलायमान भएन। त्यसैले आवश्यक तालिम, सुविधा र भौतिक पूर्वाधारसहित सरकारी संरचनाहरूको पनि ज्ञान, सीप, सोच र जाँगर भर्ने कामको योजना बजेट तथा कार्यक्रमले गर्नुपर्ने थियो। त्यो भएन उल्टै केही करोड मात्र बचाउन कर्मचारीको मात्रै भत्ता काटेर सरकारले आगामी दिनमा सरकारका काममा झन् समस्या पैदा गर्ने देखिएको छ। अत्यन्त महत्तवपूर्ण विषय भनेको सुधार हो। सरकारले दुई वर्षसम्म केही देखिने काम नगरे पनि अनुभवले भन्न सक्छ कहाँकहाँ नीतिगत अप्ठ्यारो पर्यो ? कहाँकहाँ संरचनागत असुविधा भयो ? सोच कहाँकहाँ कम भयो ? यीयी कुरामा सुधार गर्ने भनेर स्पष्ट कार्यक्रममा आउनुपथ्र्यो त्यो आएन। लगानीको माहोल सिर्जना नभए कसरी रोजगार पैदा हुन्छन् र राजस्व बढ्छ ? त्यसैले यो बजेट तथा कार्यक्रमले सरकारका कुनै पनि नारा साकार पार्दैन, समृद्ध देशको नारा पनि पूरा हुँुदैन। सरकारले कुनै ठोस दिशानिर्देश गर्ने गरी बजेट ल्याउन सकेन। आशा गरौं आउने बजेटमा सरकारले माथि भनिएका प्राथमिकतालाई समेट्ने छ र बेरोजगारको समस्याले देशमा राजनीतिक अस्थिरता पैदा हुनबाट बेलैमा सोच्ने छ र देशप्रति जनताको आशा मर्न दिने छैन। पूर्वमन्त्री थापा राप्रपाका नेता हुन्।"
मैदानमा फर्किंदै स्वारेज,बार्सिलोना : स्पेनिस क्लब बार्सिलोनाका स्टार स्ट्राइकर लुइस स्वारेज चाँडै नै मैदान फर्किंने भएका छन्। घुँडाको चोटको कारण लामो समय मैदान बाहिर रहेका स्वारेज चोटमुक्त भएका भएको अन्तर्राष्ट्रिय सञ्चार माध्यमले जनाएका छन्। स्पेनिस महारथी बार्सिलोनाले शनिबार स्वारेज पूर्ण रूपमा चोटबाट मुक्त भएको जानकारी दिएको हो। बार्सिलोनाले क्लबको चिकित्सकले स्वारेज पूर्णरूपमा फिट भएको र ला लिगाअन्तर्गत अर्को साता तय भएको मालोर्काविरुद्धको खेलमा मैदान उत्रन तयार भएको जनाएको छ। स्वारेजले गत १२ जनवरीमा चोट बोकेका थिए। उनको दायाँ घुँडामा गम्भीर चोट लागेपछि शल्यक्रिया गरिएको थियो। घुँडाको शल्यक्रिया गरेको एक सय ४७ दिनपछि स्वारेज पूर्णरूपमा फिट भएका हुन्। स्वारेजले अन्तिम पटक स्पेनिस सुपर कपअन्तर्गत जनवरीमा एट्लेटिको म्याड्रिडविरुद्धको सेमिफाइनल खेल खेलेका थिए। स्वारेजले यस सिजन २३ खेल खेल्दै १४ गोल गरेका छन्। कोरोना भाइरसको महामारीका कारण स्थगित ला लिगा जुन ११ बाट सुचारु हुँदैछ। विश्वव्यापी रूपमा फैलिएको कोरोना भाइरसको महामारीका कारण दुई महिनाभन्दा लामो समयदेखि स्थगित ला लिगा जुन ११ बाट सुरु गरिन लागिएको हो। लिग सञ्चालकले सम्बद्ध पक्षहरूसँग आवश्यक छलफल गरेर जुन ११ को मिति तय गरेको हो। रियल बेटिस र सेभिलबीचको खेलसँगै ला लिगा सुचारु गरिनेछ। बार्सिलोनाले भने जुन १३ मा मालोर्कासँग खेल्नेछ। ला लिगाका नयाँ सिजन भने आगामी सेप्टेम्बर १२ तारिखमा सुरु हुने भएको छ। कोरोना भाइरसको महामारी अझै साम्य नभएकाले लिगका क्रममा पनि सावधानी भने अपनाइनु पर्नेछ। जर्मन बुन्डेस लिगाजस्तै स्पेनिस ला लिगा पनि बन्द रंगशालामा खेलाइने भएको छ। ला लिगा गत मार्च १२ तारिखमा स्थगित भएको थियो। स्पेनिस ला लिगामा अब सबै क्लबले ११११ खेल खेल्न बाँकी छ। २७ खेल खेलेको साबिक विजेता बार्सिलोना ५८ अंकसहित तालिकाको पहिलो स्थानमा छ। समान खेलबाट ५६ अंक बटुलेको रियल म्याड्रिड तालिकाको दोस्रो स्थानमा आसीन छ। ४७ अंकसहित सेभिल तेस्रो स्थानमा छ।
सामाजिक न्यायका लागि जोर्डनको १० करोड डलर,"फ्लोरिडा : अमेरिकाका चर्चित बास्केटबल खेलाडी माइकल जोर्डनले जातीय समानता र सामाजिक न्यायका लागि ठूलो धनराशि खर्च गर्ने भएका छन् । पछिल्लो समय अमेरिकालगायत विभिन्न राष्ट्रमा जातीय विभेदका घटना बढ्न थालेपछि जोर्डनले एक सय मिलियन (१० करोड) डलर सहयोग गर्न लागेका हुन् । एनबीए लिजेन्ड जोर्डनले एक विज्ञप्ति जारी गर्दै जातीय विभेदविरुद्ध लड्न सामाजिक न्यायका पक्षमा अभियान सञ्चालन गर्न आगामी १० वर्षभित्र उक्त रकम सहयोग गर्ने घोषणा गरेका हुन् । जातीय समानताका पक्षमा अभियान सञ्चालन गर्दै आएका सामाजिक संस्थाहरूले त्यो सहयोग पाउने छन् । हामी आगामी १० वर्षसम्मका लागि माइकल जोर्डन र जोर्डन ब्रान्डबाट संयुक्त रूपमा एक सय मिलियन डलर सहयोग र्ने घोषणा गर्दछौं, जोर्डन ब्रान्डका अध्यक्ष क्रेग विलियम्सले भने, हामी समुदाय, सरकार र नागरिक अधिकारकर्मीसँग मिलेर सकारात्मक प्रभाव बनाउन चाहन्छौं । जोर्डन ब्रान्डका अध्यक्ष विलियम्सले काला समुदायका लागि अझै धेरै काम गर्न बाँकी रहेको जनाउँदै त्यो जिम्मेवारीलाई आत्मसाथ गर्न अग्रसर भएको बताए । काला समुदायका लागि वास्तविक रूपमा हामीले अझ धेरै काम गर्न बाँकी छ । हामी त्यो जिम्मेवारीबोध गरेर अभियानमा होमिएका हौं, विलियम्सले भनेका छन् । अश्वेत नागरिक जर्ज फ्लोयडको मृत्युपछि अमेरिकामा अहिले रंगभेदविरुद्धको आन्दोलन चर्किएको छ । फ्लोयडलाई अमेरिकी प्रहरीले नियन्त्रणमा लिँदा मृत्यु भएपछिको आन्दोलनले हिंसात्मक रूप लिएको छ । मिनियापोलिस सहरमा दुई साता अघि प्रहरीको नियन्त्रणमा रहेका बेला फ्लोयडको मृत्यु भएको थियो । प्रहरी अधिकारीले भुइँमा लडेका ४६ वर्षीय फ्लोयडको घाँटीमा थिचेपछि उनको मृत्यु भएको थियो । उनको मृत्युपछि काला जातिका मानिसलाई प्रहरीले घाँटी थिचेर मारेको भन्दै अहिले विश्वभर विरोध भइरहेको छ । जसलाई विश्वका खेलाडीहरूले समेत समर्थन गरिरहेका छन् ।"
