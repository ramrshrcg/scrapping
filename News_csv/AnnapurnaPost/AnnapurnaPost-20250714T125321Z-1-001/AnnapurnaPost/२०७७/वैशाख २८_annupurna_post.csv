शीर्षक,विवरण
यही हो विधिको शासन ?,"विधिको शासनको सरल अर्थ हो कानुनद्वारा हुने शासन। कानुनद्वारा हुने शासनमा कुनै पनि व्यक्ति वा सरकार कानुनभन्दा माथि हुन सक्दैन। विधिको शासन कायम हुन निम्न विषय आवश्यक छ कानुनी सर्वोच्चता, कानुन उपयोगमा स्वच्छता र पारदर्शिता, कानुनी हकको सुनिश्चितता, नीतिनिर्माणमा जनसहभागिता, शक्तिपृथकीकरण सिद्धान्तको पालना, कानुनप्रति उत्तरदायी सरकार, सार्वजनिक हितको निम्ति जिम्मेदार प्रशासन अनि सक्षम स्थानीय तह आदि। यी विषय असल शासनका तत्तव पनि हुन्। विधिको शासन कायम भएको मानिन शासकले स्वेच्छाचारी र विभेदपूर्ण कानुन आफूखुसी निर्माण गरी जनताउपर जबर्जस्ती लाद्न मिल्दैन। पुरानो युगमा राजाको मुखबाट निस्केका वाणी नै कानुन मानिन्थ्यो। हब्स, लक, रुसोले शासक राजाको सम्प्रभुसत्ताको कुरा उठाएका छन्। तर, आधुनिक युगमा आएर कानुन बनाउने पद्धतिमा नै परिवर्तन आएको छ। अहिले जनताद्वारा निर्वाचित प्रतिनिधिद्वारा विधानसभाबाट बहुमतका आधारमा कानुन निर्माण गरी पारित गरिन्छ। जुन मुलुकमा अहिले पनि निरंकुश शासक वा सरकार छ त्यहाँ तिनै निरंकुश शासकद्वारा निर्मित कानुनको घोषणा आज पनि हुने गरेको पाइन्छ। तर, जहाँ प्रजातन्त्र वा लोकतन्त्र छ त्यहाँको कानुन निर्माण जनताद्वारा निर्वाचित प्रतिनिधिबाट नै हुने गरेको छ। तथापि सरकारका तीनै अंगले कानुनले निर्देशित गरेको सीमाभित्र रहेर काम गर्नुपर्ने हुन्छ। मुलुकको संविधानद्वारा प्रदत्ता अधिकारभन्दा बाहिर गएर सरकार होस् वा आम नागरिक कसैले पनि गैरकानुनी कार्य गर्न मिल्दैन। सरकारको सीमित अधिकारको अवधारणा भन्नाले संविधानले सरकारलाई जेजति काम गर्न भनी अधिकारको सीमा तोकिदिएको हुन्छ, त्यसैको परिधिभित्र बसेर काम गर्नुपर्ने सिद्धान्तलाई अमेरिकाले पालना गर्दै आएको उदाहारण हामी पाउँछौं। आधुनिक युगमा आएर विधिको शासनअन्तर्गत नागरिकको मौलिक हक वा मानव अधिकारको संरक्षणमाथि विशेष ध्यान पुर्याउने गरिएको पाइन्छ। त्यसको निम्ति प्रष्ट र उदार कानुन निर्माण गरी तिनै कानुनद्वारा नै मौलिक हकहरूको संरक्षण गरिएको हुन्छ। व्यक्तिको मौलिक हकलाई न राज्यले न त कुनै निकाय वा प्रभावशाली व्यक्तिले बिनाकारण अपहरण गर्न पाउने छैन। यदि बिनाकारण अपहरण भएमा त्यस्तो अधिकारको पुनस्र्थापना न्यायालयबाटै हुनसक्छ। जसलाई पुनरावलोकनको अधिकार भनिन्छ। यो विधिको प्रयोग स्वतन्त्र न्यायालयको दायित्व र कर्तव्यभित्र पर्न जान्छ। त्यस्तै राज्यले पनि आम जनताको जिउज्यान, धन, आवास, परिवार, गोपनियता, सब कुराको सुरक्षाको जिम्मा लिएको हुन्छ। नेपालको संविधान २०७२ को भाग ३ को धारा १६, १७, १८, २०, २२, २३, २५, २८, ३५, ३६, ३७ ४२, ४३ द्वारा जनतालाई विविध हक प्रदान गरिएको छ। यी हकको सुरक्षा र संरक्षण गर्ने काम राज्यको हो। हाम्रो संविधानको प्रारम्भिक कथनको भागमा नै विधिको शासनका बारेमा जिकिर गरिँदा, पाँचौं प्रकरणमा कानुनी राज्यको अवधारणालगायतका लोकतान्त्रिक मूल्य र मान्यतामा आधारित समाजवादप्रति प्रतिबद्ध रही समृद्ध राष्ट्र निर्माण गर्ने भनी उल्लेख गरिएको छ। त्यस्तै, शक्ति सन्तुलनको सिद्धान्तअनुसार सरकारका तीन अंगको अधिकार संविधानमा प्रष्टसँग उल्लेख गरिएको पाइन्छ। सरकारका तीन अंगबीचमा शक्तिको असन्तुलन वा खटपट भएमा एकले अर्काको प्रत्यक्ष हस्तक्षेपलाई रोक्ने पद्धतिको विकास आधुनिक युगमा भएको छ। नेपालमा विधिको शासनको प्रयोग कानुन वा संविधानअनुसार बहाल रहेको सरकारलाई स्वेच्छाअनुसारको काम गर्न बाधा भएमा तत्कालै संशोधन प्रयास गरेको देखिन्छ। यद्यपि संविधान तयार भएर पूर्णतः कार्यान्वयनमा नआइसक्दै संशोधनको कुरा उठ्न थाल्छ। अर्थात संविधानको धाराहरूको प्रयोग भई भूत तथा भविष्यलक्षित परिणाणको मूल्यांकनसम्म नगरी अध्यादेशमार्फत् तत्काल संशोधनको स्वरूप दिँदा भविष्यमा कस्तो परिणाम आउला भन्नेबारेमा विचार गरिँदैन। मुलुकमा अन्तरिम संविधान लागु हुनेबित्तिाकै यसको संशोधन नहुन सक्ने अवधिमा समेत अध्यादेशमार्फत् संशोधनमाथि संशोधन गरिने काम भएको थियो। यसरी एउटा निश्चित अवधिका लागि तयार भएको संविधानमा अध्यादेशद्वारा कयांैपटक संशोधनको रूप दिने कार्य भएको जगजाहेर छ। सत्ताको स्वाद चाखिरहने एक वर्गले सत्ताबाट अहोरात्र पाउने सानसौकत र बिनापरिश्रम पाइने आर्थिक लाभ गुम्ने डरले अर्को वर्गलाई औंला ठाडो पारीपारी चुनौती दिइरहेको देख्दा नागरिकको नजरमा तिनीहरू गिरिसकेको अनुभव हुन्छ। यथार्थमा हाम्रो मुलुकमा संविधानविद्ले संविधान तयार नगर्दै संशोधनको प्रश्न उठ्न थाल्ने गरेको छ। एउटा विचारधाराबाट गठन भएको सरकारले आफ्ना पालामा संविधान आफूखुसी संशोधन गर्ने र अर्को विचारधारा भएको सरकारको पालामा पुरानै धारालाई स्थापना गर्न खोज्दा त्यसले कस्तो असर पार्ला ? कानुनी राज्यमा यथार्थमा विद्यमान कानुन र नियमको पालना गरिन्छ। कानुन संशोधन त्यसबेला हुन्छ जब कानुन पुरातन र अन्सान्दर्भिक हुन्छन्। आमजनताले तिनको संशोधनको माग राख्छन्। त्यस्ता कानुन हुन्छन् जसलाई राखेर भावी दिनमा कुनै अर्थ रहँदैन। अथवा न्यायपालिकाबाट व्याख्याको सन्दर्भमा बदर घोषित भएका कानुन हुन्छन्। विधिको शासनमा जनहितका र राष्ट्रको हित हुने कानुनलाई सबैले सदैव पालना गर्नुपर्छ। तर, नेपालमा बारम्बार सत्तामा बस्नेहरूको हितार्थ कानुन संशोधन गर्ने प्रयास भएको देखिएको छ। संविधानको धारा १९ मा सञ्चारसम्बन्धी हकको व्यवस्था छ। जसमा सूचना तथा सञ्चारको सम्बन्धमा थुप्रै हकका बारेमा उल्लेख गरिएको छ तर तिनै हकलाई कानुन निर्माण गर्दा खोसिएको र प्रयोगमा प्रतिबन्ध लगाइएको भनाइ सञ्चार क्षेत्रका विज्ञहरूको छ। पञ्चायत कालमा २०१९ सालको संविधानमा सबै मौलिक हकको बारेमा यथार्थ माथिका धारा उपधारामा उल्लेख गरिएको थियो तर त्यही तलका प्रतिबन्धात्मक वाक्यांशले ती माथिका धारालाई उपयोग गर्न संकुचन लगाएझंै, अहिले पनि त्यही स्वरूप सञ्चारसम्बन्धी ऐनमा दोहोरिएको छ। संविधानमा सञ्चारको हक छ तर अहिले यसको पूर्ण प्रयोगमा भने कानुनद्वारा नै धेरै विषयमा प्रतिबन्ध लगाइएको छ। अमेरिकामा डोनाल्ड ट्रम्पलाई मूर्ख भनेर त्यहाँका मानिसले लेखिरहँदा मुद्दा चल्दैन तर यहाँ सरकारको विरुद्ध मानहानिको परिभाषाभित्र नपर्ने कुरा लेखेबोले पनि चित्ता नबुझेमा विद्युतीय कारोबार ऐन २०६३ अन्तर्गत साइवर अपराधको मुद्दा चलाएर धरौटी माग्न थालिएको छ। यसपटक नेपालमा दुई आध्यदेश रातारात जन्मेर राष्ट्रपतिबाट तत्कालै स्वीकृति प्रदान भयो। सत्ताधारी दलभित्रैबाट पनि घनघोर विरोध भएपछि उत्ता विधयेक फिर्ता लिइएको छ। संविधानको धारा २८४ अन्तर्गत स्थापित संवैधानिक प्रमुखहरूको नियुक्तिका लागि गठन गरिने संवैधानिक परिषद्मा विपक्षी दलको नेताको उपस्थितिको विषयमा एउटा थियो भने अर्को दल फुटाउन र जुटाउन विषयमा पहिलेको भन्दा लचिलो बनाउने सन्दर्भमा थियो। ती दुवै अध्यादेशबाट कानुन र संविधानमाथि अघोषित रूपमा प्रहार गर्ने प्रयास भएको हो। यसबाट आम जनमानसमा राम्रो सन्देश पनि जाने थिएन। यी अध्यादेश वास्तवमा विधिको शासनविपरीतका थिए। सत्तामा रहनेहरूले आफूलाई इच्छा लाग्यो भन्दैमा जतिखेर जुन बेला पनि कानुनसंविधानलाई असर पर्ने गरी अध्यादेशबाट संशोधनको स्वरूप आफूखुसी दिनु उपयुक्त हँुदैन। परिणामतः अहिले मुलुकमा ती अध्यादेशको घोषणासम्मको अवस्थाले यतिखेर नहुनुपर्ने राजनीतिक उथलपुथल देखिएको छ। यसरी यतिखेर अब कसले कसको नेतृत्वमा सरकार बनाउने हो भन्ने सत्ताधारी दलभित्रै चर्चा चलेको पाइन्छ। अर्कोतर्फ एकमना सरकार गठन गर्ने दलभित्रै वर्तमान सरकार बहालीबाट एकसूत्रीय लाभ उठाउने पक्षधर र सरकारलाई पदच्युत गराउन चाहने पक्षबीच आपसी द्वन्द्व खुला रूपमा देखिएको छ। यसरी सत्ताधरी दलभित्रै विविध गुट र उपगुट खडा भएका छन्। जुन एउटै राजनीतिक दलभित्र त्यस्तो हुन नपर्ने हो। नेपालमा पद र पैसाको मोहले मानिसलाई कतिसम्म विक्षिप्त बनाउँदो रहेछ भन्ने कुरा पनि प्रष्टसँग देखियो। आजभोलि सत्ताको स्वाद चाखिरहने एक वर्गले सत्ताबाट अहोरात्र पाउने सान सौकत र विना परि श्रम पाइने आर्थिक लाभ गुम्ने डरले अर्को वर्गलाई औंला ठाडो पारीपारी चुनौती दिएकोसम्म देखियो। त्यति मात्र होइन अझ टेलिभिजन, सञ्चारमाध्यम र अनलाइनबाट एकले अर्कोलाई ललकारेको देख्दा यी व्यक्तिहरू यही मुलुकका वर्तमान र पूर्व राष्ट्रसेवक र जनप्रतिनिधि हुन् होइनन् भनी सोच्न विवश बनाएको छ। आफ्नो पौरख र क्षमताले पद नपाएकाहरू, शक्तिकेन्द्र धाएर चाकरी चाप्लुसीकै भरमा उच्च पद हासिल गर्नेहरूले नियुक्तिकर्ताको दीर्घायुका निम्ति पदमा नरहँदा त त्यतिको भरथेग गर्न सक्दा रहेछन् भने पदमा हँुदा विरोधीलाई दबाउन झन् कति गरे होलान् अनुमान गरांै ? यसबाट के देखिन्छ भने अहिलेको लोकतन्त्रमा कुनै संस्था र कुनै सरकारी निकाय सत्ताधारीले भनेजस्तो स्वतन्त्र छैनन्। प्रत्येक निकायका पदाधिकारी, संवैधानिक निकायका प्रमुखहरू अधिकांशलाई पदीय लोभ, मोह र मायाले गाँजेको हँुदा लम्पसारवादको अनुयायी बन्न पुगेको देखिन्छ। तिनले तिनै सत्ताधरीहरूको सेवामा समय व्यतित गरी आफ्ना हकमा मेवाको स्वादसम्म लिने हुन्। मुलुक न राजाको शासनमा सुध्रिएको हो न त जनताको छोराहरूलाई राजा बनाउँदा नै सुध्रिन सक्यो। तर, यतिखेर सत्ताधारी दलले अपहरण र आपसी द्वन्द्वको मल्लयुद्ध नगरी पूर्णतः मुलुकको विद्यमान अवस्थालाई ध्यान दिनुपर्ने थियो। यतिबेला संसारभरी कोरोना संक्रमण वृद्धि हँुदै गएको छ। हामीले जति भने पनि हाम्रो मुलुकमा कोरोनाको प्रभाव कम देखिनुको श्रेय दुई छिमेकी मुलुकको प्रयासको अतिरिक्त हामीकहाँ भएको लकडाउनलाई जान्छ। तर, जबसम्म नियन्त्रण गर्ने औषधि बन्दैन तबसम्म कोरोना अन्त्य हुँदैन। जब एकपटक संक्रमण भएको व्यक्तिलाई फेरि दोस्रोपटक संक्रमण भएर मरेको भन्ने उदाहरण छन् भने त्यसको तत्काल अन्त्य छैन। एकतिर विदेशमा गएका नेपाली मरेकामरै छन्। विदेशमा हुनेहरू पनि लकडाउनका कारण रोजगारी गुमेको अवस्थामा छन्। तिनीहरूले कसरी गुजारा गरिरहेका होलान् ? भारतमै पनि नेपाली अलपत्र परेका छन्। यतिबेला राज्य भएको महसुस गराउने हो भने यस्ता मानवीय र संवेदनशील विषयमाथि सरकारले ध्यान दिनुपर्ने हो। यी सबै कुरा छाडेर कहीं नभएको जात्रा हाँडीगाउँ मा भनेजस्तो हामी गलत राजनीतिक अभ्यासमा समय व्यतित गरिरहेका छौं। के भनिरहेको होला स्वाभिमानी नेपालीले ? संसारभरी मानिसहरू जीवनरक्षाको निम्ति त्राहीमाम रहेका बेला हामीकहाँ सरकार, राजनीतिक दल फुटाउन र सत्ता जोगाउन अध्यादेश जारी गर्ने, सांसद र सत्तापक्षधर पूर्वकर्मचारी अपहरण र राजनीतिक दल सत्ताको भागवण्डाको जोडघटाउको खेलमा जुटेको देखिन्छ। यथार्थमा यी विषय विधिसम्मत पनि होइनन् र यसरी भएको शासनलाई विधिको मानिँदैन। यतिखेर जनतालाई संविधानले दिएको जीवनको सुरक्षासम्बन्धी हक, खाद्यान्न, स्वास्थ्य, आवास र रोजगारीसम्बन्धी हकको बहाली गराउन जरूरी छ। ती आम जनताका हक बहालीका निम्ति सरकार प्रतिपक्ष आम चेतनशील नागरिक एकजुट हुने यो बेला हो।"
मुगलानी नेपालीको तथ्यांक,"कोरोना महामारीले हाम्रो क्रियाशील जनशक्तिको गन्तव्य उथलपुथल पारेको छ। सधैंजसो मुगलान जान हतारिने जनशक्ति अब मातृभूमि फर्किने हतारोमा छ। ६० लाखको हाराहारीमा मुगलानमा रहेका नेपाली नागरिकमध्ये ठूलै हिस्सा स्वदेशको भूमि टेक्ने दिनको व्यग्र पर्खालमा छन्। विश्वव्यापी आपत्को यो पीडादायी घडीमा उनीहरूले मातृभूमिलाई धेरै अर्थमा मिस गरिरहेका छन्। मुगलानमा रोजीरोटी गुमाएर बिचाँजोमा परेका नेपालीजनलाई स्वदेश फर्काउने र उनीहरूको पुनस्र्थापना गर्ने सन्दर्भमा सरकारको काँधमा अपूर्व जिम्मेवारी थपिएको छ। सर्वहारा वर्गको सर्वोपरि हितको नारा दिएर सत्तारोहण गरेको वर्तमान सरकारले यो जिम्मेवारीलाई कसरी काँध थाप्छ ? हेर्न बाँकी छ। मुगलानमा बिचाँजोमा परेका नेपालीलाई यथाशक्य छिटो ल्याउन सरकारलाई दबाब परेको परेयै छ। पराइभूमिमा अभिभावकविहीन अवस्थामा रहेका नेपालीजनको अभिभावकत्व ग्रहण नगरेको भन्दै सामाजिक सञ्जाल र मूलधारका सञ्चारमाध्यम सरकारमाथि खनिएको खनियै छन्। अब, लामो समयको मौनतापछि सरकारले मुगलानमा रहेका नेपालीलाई ल्याउने योजना बनाएको समाचार आएको छ। दुनियाँको कुनकन्दरामा छरिएर रहेका नेपालीजनलाई स्वदेश ल्याउन सरकारले कुन रणनीति अपनाउँदैछ ? यसबारे धेरै कुरा सार्वजनिक भएको छैन। यसका लागि विविध स्रोतसाधनका अतिरिक्त सरकारको संयोजनकारी भूमिका अपरिहार्य छ। यस क्रममा एउटा अर्को पनि महत्तवपूर्ण पक्ष देखिन आउँछ। त्यो हो, मुगलानमा रहेका नेपालीजनको यथार्थ तथ्यांक। मुगलानमा ठूलो संख्यामा रहेका नेपालीमध्ये एउटा ठूलै हिस्सालाई स्वदेश फर्काउनुपर्ला भन्नेबारे विगतमा सायदै सोचिएको थियो। कोरोना महामारीले यो अनपेक्षित पक्षलाई वास्तविकतामा परिणत गरिदियो। विदेशमा रहेका नागरिकको संख्यासहितको यथार्थ विवरण सरकारको जानकारीमा हुनुपर्छ भन्ने तथ्यलाई प्रष्ट्याएको छ। यो समयले सिकाएको पाठ हो। नेपाली कुन देशको कुनकुनामा र कति संख्यामा अलपत्र अवस्थामा छन् भन्नेबारे यथार्थ तथ्यांक सरकारसँग नभए उद्धारको काम सम्भव छैन। औपचारिक प्रक्रिया अपनाएर मुगलान गएका नेपालीको विवरण सरकारसँग होला। तर, अवैध किसिमबाट विदेश गएका नेपालीको विवरण सरकारसँग हुने कुरै भएन। अब अन्डकुमेन्टेड नेपालीजनको उद्धार एउटा गम्भीर चुनौतीको विषय बन्नसक्छ। समग्रमा भन्दा, मुगलानमा दुईथरीका नेपाली देखिन्छन् विदेशी नागरिकता लिएका नेपाली र नलिएका नेपाली। यी दुईथरी नेपालीको आर्थिक तथा सामाजिक हैसियत फरक छ। विदेशी नागरिकता लिएका नेपाली गैरआवसीय नेपाली नामले परिचित छन्। उनीहरूको जीवन तुलनात्मक रूपमा व्यवस्थित छ। उनीहरूको आर्थिक हैसियत पनि सापेक्षित रूपमा उच्च छ। सामान्यतयाः उनीहरूलाई उद्धारै गरी स्वदेश ल्याउनुपर्ने अवस्था पनि रहँदैन। अर्को कुरा, गैरआवसीय नेपाली लाई नेपालको कानुनले समेत चिनिसकेको छ। अर्थात् गैरआवसीय नेपाली को हैसियतबारे कानुनी आधार खडा भइसकेको छ। गैरआवासीय नेपालीसम्बन्धी ऐन, २०६४ र गैरआवासीय नेपालीसम्बन्धी नियमावली, २०६६ ले गैरआवसीय नेपाली लाई कानुनी दायरमा राखेका छन्। विदेशमा रहेका दोस्रोथरी नेपाली हैसियत सापेक्षित रूपमा कमजोर छ। यिनीहरू विदेशी नागरिकता नलिएका नेपाली हुन्। मूलतः आप्रवासी कामदार तथा विद्यार्थी। तुलनात्मक रूपमा उनीहरूको जीवन व्यवस्थित र सुरक्षित छैन। संकटग्रस्त समयमा उनीहरूले अहिलेको जस्तो अस्थिरता भोग्नुपर्ने खतरा रहिरहन्छ। मुगलानमा काम गरेर स्वदेशमा रहेका घरपरिवारको पालनपोषण गर्नुपर्ने जिम्मेवारी आप्रवासी कामदारको काँधमा छ। कोरोनाले निम्त्याएको असहज परिस्थितिका कारण कतिपय कम्पनीले कामदारलाई अनपेड लिभ (बेतलबी बिदा) दिन थालिसकेका छन् भने कतिले कामबाटै निकालिदिएका छन्। उनीहरू स्वाभाविक रूपमा आर्थिक संकटमा छन्। यसैगरी, आफैंले पार्टटाइम काम गरेर वा घरबाट पठाइएको रकमबाट खर्च चलाउनुपर्ने बाध्यतामा विदेशमा रहेका अधिकांश विद्यार्थी छन्। छात्रवृत्ति पाएर विदेशी विश्वविद्यालयमा अध्ययन गर्न जाने विद्यार्थीको संख्या न्यून छ। कोरोना महामारीले आप्रवासी कामदार र विद्यार्थीलाई नै बढी दुष्प्रभाव परेको छ। उनीहरूको कमाइ घटेको छ। यसबाट जीवनयापनको बाटो असहज बनेको छ। सीमित आम्दानीमा बाँच्नुपर्ने उनीहरूका अगाडि भोलि के हुन्छ भन्ने कुराको कुनै स्पष्ट तस्बिर पनि छैन। अहिले, सरकारबाट उद्धारको अपेक्षा पनि मूलतः आप्रवासी कामदार र विद्यार्थीले नै गरेका हुन्। अगाडि नै भनियो मुगलानमा ६० लाख जति आप्रवासी कामदार छन्। त्यसैगरी, सन् २०१८ मा ६३ हजार नेपाली विद्यार्थीको रूपमा विदेशिएको तथ्यांक छ। यो मोटामोटी विवरणमात्र हो। यो मोटो आँकडालाई केस्राकेस्रा गरी केलाएर काम सुरु गर्नुपर्ने बेला आएको छ। व्यापक तथ्यांकलाई सूक्ष्म विश्लेषण नगरी त्यसलाई कार्यरूपमा उतार्न असम्भव छ। कुन देशमा कति आप्रवासी कामदार छन् ? कति जागिरको अवधि सकिएर फर्किए ? कुनकुन देशमा कुनकुन कामका लागि नयाँ कामदार पुगेका छन् ? कुन देशमा कति विद्यार्थी छन् ? यसबारे कुनै भरपर्दो तथ्यांक भेटिँदैन। आपतकालीन घडीमा उद्धार गर्न यथार्थ तथ्यांक नभई काम चल्दैन। उद्धार कार्य अघि बढाउनका लागि यो अपरिहार्य सर्त हो। यसबारे सरकारले सोचेकै हुनुपर्छ। अलपत्र परेकाहरूको यथार्थ विवरण पाएपछि मात्र थप कदम अघि बढाउन सकिन्छ। राष्ट्रिय जनगणना २०७८ पनि बिस्तारै नजिकिँदैछ। वर्तमानबाट पाठ सिकेर मुगलानमा रहेका नेपालीजनको तथ्यांक गर्ने कार्यलाई सरकारले महत्तवपूर्ण कार्यसूचीको रूप राख्नुपर्ने देखिन्छ। यसमा सम्बन्धित देशका राजदूतावास, गैरआवसीय नेपाली संघ तथा विदेशस्थित कल्याणकारी संस्थाहरूको रचनात्मक भूमिका अपेक्षित रहन्छ। यहाँनेर अर्को पनि उल्लेखनीय पक्ष छ। तथ्यांक एक पटक संकलन गरेर सधैंभरिलाई पुग्ने कुरा पनि होइन। यसलाई समयसमयमा अद्यावधिक (अपडेट) गर्नुपर्ने हुन्छ। यसका लागि एकीकृत प्रणाली विकास गर्नुपर्ने देखिन्छ। संसारभर पैलिएका नेपालीजनको विवरण संकलन गरी त्यसलाई अद्यावधिक गर्ने काम तत्कालका लागि सजिलो पनि छैन। तर, भविष्यमा आउन सक्ने अहिलेको विपतसँग जुध्न यसो नगरी सुख पनि छैन। सही तथ्यांक भएमा मात्र भावी कार्यदिशाबारे सही निर्णय लिन सकिन्छ।"
कोरोना र कृषिकर्मको मूल्य,"सारा विश्व कोरोना भाइरसको संक्रमणले आतंकित छ। नेपाल पनि यसबाट अछुतो छैन। नेपालमा यसको संक्रमण अन्य देशको दाँजोमा न्यून भए पनि यसको मूल्य प्रत्यक्ष तथा परोक्ष रूपमा हामीले यो वा त्यो रूपमा चुकाउनु परिराखेको छ। आगामी दिनहरू झन् चुनौैतीपूर्ण हुनेमा शंका छैन। सिंगो राष्ट्रको ध्यान कोरोना संक्रमण र उसको त्रासबाट आम जनतालाई आर्थिक, सामाजिक तथा मनोवैज्ञानिक हिसाबले जोगाउँदै अर्थतन्त्र कसरी चलायमान बनाउने भन्नेमा केन्द्रित हुनुपर्छ। अब सबै मिलेर परिस्थितिको आकलन गरी मुलुक र जनतालाई बचाउने भावी योजनाका खाकामा विचारविमर्शमा दत्ताचित्ता हुन आवश्यक छ। भयावह स्थिति वा भवितव्य अपर्झट नै आइपर्ने हो। हुन त मान्छे जुन ठाउँमा बसेको छ र त्यही तहको वस्तुगत परिस्थिति भोगिरहेको हुन्छ। उसका विचार पनि त्यसरी नै संश्लेषित हुँदै जान्छन्। अब त्यसो भनेर हुने छैन। हामी आइपरेको जटिल समस्या तथा त्यसबाट पर्ने अनेकौं प्रभावको पूर्वानुमान र विश्लेषण गरी योजनाबद्ध र व्यापक दृष्टिकोण अँगालेर अघि बढ्नु वाञ्छनीय छ। हाम्रो देशमा उत्पादनकार्य र उत्पादनकर्मीले खासै प्राथमिकता पाउँदैनन्। अर्थात् उत्पादनकार्यमा आफ्नो इमान र श्रम खर्चिनेलाई प्र श्रय दिने संस्कार छैन। अहिलेसम्म नेपालमा यसलाई अपवादबाहेक राज्य सञ्चालननीतिको रूपमा नलिएर कमाइ खाने पेसाका रूपमा अवलम्बन गरिएको छ। सार्वजनिक खपतका लागि मात्र नबोली वास्तविक धरातलमा उभिएर जनताको पक्षमा नीतिनिर्माण गर्न सबैले योगदान दिनु आवश्यक छ। हामी यतिबेला लकडाउन अर्थात् बन्दाबन्दी अवस्थाबाट गुज्रिएका छौं। बन्दाबन्दीसँगै अर्थतन्त्र पनि धराशायी बाटोतिर जाने खतरा बढ्दो छ। लामो र डल्लो पार्ने खालको बन्दाबन्दी कोरोनाभन्दा पनि झन् खतरनाक हुने हो कि भन्ने त्रास पैदा हुनु स्वाभाविक हो। लामो समय बन्दाबन्दीको अवस्थामा रहँदा व्यक्तिको उत्पादकतत्वमाथिको क्षमतामा पनि ह्रास आउन सक्ने र यसले मनोसामाजिक विकारहरूमा पनि बढोत्तरी गर्ला भन्ने आशंका छ। हाललाई कृषि र निर्माणका क्षेत्रमा नियन्त्रित खुकुलोपनको नीति अपनाएर अगाडि बढ्न सक्ने विषयमा विचार गर्न जरुरी छ। एउटा पालिका वा वडाबाट अर्कोमा विशेष अवस्थामा बाहेक जान नपर्ने गरी स्थानीय सरकारबाट व्यवस्था र नियमन हुन आवश्यक छ। हामीले सकेसम्म सामाजिक रूपमा गरिने कार्यलाई पूर्णतः नियन्त्रित गर्दै भौतिक दूरी कायम गर्न आवश्यक छ। कोरोना संक्रमणका विरुद्धको लडाइँमा आन्तरिक व्यवस्थालाई सुदृढ पार्न आवश्यक छ। हाम्रो देशमा उद्योगधन्दा,कलकारखाना छैनन् भन्दा हुन्छ। भएका पनि रुग्ण र बन्दप्राय छन्। धेरै त यसभन्दा पहिले नै बेचिइसकेका छन्। ती उद्योगहरू भएका ठाउँमा भूमाफिया र दलालहरूले खण्डीकरण गर्दै अव्यवस्थित रूपमा घडेरी बनाइरहेका छन्। एकातिर कृषियोग्य भूमि बाँझो बनिरहेको र ऊर्जावान् युवा वैदेशिक रोजगारीमा न्यून श्रममूल्यमा काम गर्न जान बाध्य पारिएका छन्। हाम्रो राष्ट्रिय आम्दानीको करिब एकचौथाइ विप्रेषणबाट प्राप्त हुने अवस्था रहेकोमा त्यसमा बिराम लाग्ने खतरा सन्निकट छ। वैदेशिक रोजगारीमा गएका र स्वदेश फिर्ता हुन चाहने सबैलाई भिœयाउन आवश्यक छ। कोरोना संक्रमणको यो त्रासको अवस्थामा संक्रमण खतराका स्वास्थ्यसम्बन्धी सबै मापदण्ड पूरा गरेर उनीहरूलाई आआफ्नो गन्तव्यसम्म पुर्याउनु अहिले परिआएको खण्डमा नगरी नहुने चुनौतीको पहाड सरकार र समाजसामु छ। विदेशबाट आएका र आउने अवस्थामा रहेका नागरिक स्वदेशमै केही गर्नुपर्ने रहेछ भन्ने उत्प्रेरणाका साथ आउने हुँदा ती देशविकासका लागि चाहिने समर्पित मानवस्रोत हुनेमा शंका छैन। सरकारले उनीहरूलाई बाँझो जमिनमा कृषिकार्य गर्न उत्प्रेरित गरी कृषिउत्पादनको बजार व्यवस्थापन गर्न सक्ने हो भने यो ठूलो अवसर हुन सक्छ। वर्तमानमा पनि स्वदेशमा उत्पादित फलफूल र तरकारी बजारसम्म ल्याइपुर्याउन अति आवश्यक छ। यस कार्यमा केही प्रगति भए पनि यसलाई अविलम्ब सम्बोधन गर्नुपर्ने मुख्य ध्येय बनाउन सकियो भने सीमापारिबाट आउने कृषिउत्पादनमा थोरै भए पनि लगाम लाग्नेछ। संक्रमणका हिसाबले समुदायमा संक्रमण पुगेपछि खतराको बादल मडारिएको भन्न सकिन्छ। संक्रमण रोक्न परीक्षणको दायरा बढाउँदै भौगोलिक सीमा तोकेर बन्दाबन्दी कायम गर्न सकिन्छ। जीविकाको आधार हाम्रो कृषि कर्मलाई सुदृढ पार्नु र कृषि प्रणालीलाई उत्प्रेरित गर्ने खालको वातावरण सिर्जना गर्न विशेष ढंगले नीति बनाउनु आवश्यक छ। कोरोना कहरले सबै खालका राजनीतिक,सामाजिक,सांस्कृतिक र खासगरी धार्मिक विचार र वादहरूलाई राम्ररी नै हल्लाउनेमा शंका छैन। कोरोनाबाट आतंकित बनेको सम्पूर्ण विश्व कसरी उठ्ने हो, देशहरूका आपसी समझदारी कसरी अगाडि बढ्ने हुन्,यसतर्फ विचार मात्र गर्दा पनि खैलाबैला उत्पन्न हुने स्थिति देखिन्छ। तर, यति हुँदाहँुदै पनि हाम्रोजस्तो देशले विषय परिस्थितिबाट आफूलाई जोगाउन विशेष ध्यान दिनुपर्छ। यो सरकारले वा कुनै दलविशेषले गर्न सक्ने विषय नभएकाले सबैको ध्यान देशको अर्थतन्त्रलाई धराशायी हुनबाट जोगाउनेतिर जानु आवश्यक छ। यो भयावह परिस्थितिमा तुलनात्मकरूपमा अनुदार मानिएका देश चीन, सिंगापुर, दक्षिण कोरिया, दक्षिण पूर्वका केही एसियाली मुलुक र छिमेकी देश भुटान सफल देखिएका छन्। संकटमा दलको नेतृत्वमा रहेकाहरूमध्ये कसले कसरी योगदान पुर्याए भन्ने आमकार्यकर्ता र जनताले मूल्यांकन गरिराखेका हुन्छन्, यो विषयमा चेतना हुनु आवश्यक छ। आर्थिक र खाद्यान्न संकट सबैले मिलेर पार गर्न सिकौं। आफ्नै व्यस्थापकीय तथा व्यक्तिगत कमजोरीले हामीलाई घुँडा टेक्नुपर्ने दिन नआओस्। अहिलेको अवस्था विषम परिस्थितिको उपज हो। तैपनि सधैंभरि र लामो समयसम्म यसरी नै त काम चल्न सक्दैन, हाम्रा सरकारी कार्यालय र तिनका कर्मचारी विश्वविद्यालयका पदाधिकारी, प्राध्यापक तथा कर्मचारी र उद्योगीव्यवसायी सबैलाई नियन्त्रणभित्र खुकुलो हुने गरी क्रियाविधि (मेकानिज्म) बनाउनु आवश्यक छ। शर्मा त्रिवि रसायनशास्त्र केन्द्रीय विभागका प्राध्यापक हुन्।"
मैदानमा लुकाकु,"रोम : इटालियन सिरिए क्लब एसी मिलान र इन्टर मिलानका खेलाडीले शुक्रबारदेखि नियमित अभ्यास सुरु गरेका छन्। इटालियन सिरिएका खेलाडी करिब दुई महिलापछि अभ्यासमा फर्किएका हुन्। विश्वव्यापी रूपमा फैलिएको कोरोना भाइरसको महामारीका कारण दुई महिनादेखि इटालियन सिरिए स्थगित छ। एसी र इन्टर मिलान नियमित अभ्यास सुरु गर्ने पहिलो इटालियन क्लब बनेका छन्। अभ्यास सुरु गर्नुअघि यी दुवै क्लबले आफ्ना सबै खेलाडी र कर्मचारीको कोरोना भाइरस परीक्षण गराएका थिए। नियमित अभ्यास सुरु गर्नुअघि हामीले सबै खेलाडी र कर्मचारीको कोरोना परीक्षण गराएका थियौं, इन्टर मिलानद्वारा जारी विज्ञप्तिमा भनिएको छ, हाम्रा कुनै पनि खेलाडीलाई संक्रमण देखिएको छैन। इन्टर मिलानका खेलाडीहरू कप्तान समिर हान्डानोभिचको नेतृत्वमा अभ्यासमा ओर्लिएका थिए। अन्य खेलाडीसँगै बेल्जियन स्ट्राइकर रोमेलु लुकाकु पनि अभ्यासमा सहभागी भएका थिए। अभ्यासमा सहभागी भएका सम्पूर्ण खेलाडीले मास्क प्रयोग गरेका थिए। इन्टर मिलानका खेलाडीले मिलान सहरदेखि ३५ किलोमिटर उत्तरपश्चिममा रहेको आपिनो जेन्टिल ट्रेनिङ सेन्टरमा अभ्यास थालेका हुन्। अभ्यासका लागि मैदान प्रवेश गर्नुअघि पनि प्रत्येक खेलाडीको ज्वरो नापिएको थियो। अभ्यासमा सहभागी खेलाडीलाई तीन समूहमा विभाजन गरेर प्रशिक्षण दिइएको थियो। अभ्यासका क्रममा सामाजिक दूरीको नियमलाई समेत पालना गरिएको इन्टर मिलानले जनाएको छ। एसी मिलानले भने केही दिनअघि नै अभ्यास सुरु गर्ने योजना बनाएको थियो। तर, क्लबका प्राविधिक निर्देशक पाउलो माल्दिनीले असहमति जनाएपछि केही दिन अभ्यासको मिति सारिएको थियो। शुक्रबार भने टोलीका अधिकांश खेलाडी अभ्यासमा सहभागी भएका थिए। पूर्वकप्तान माल्दिनीसँग उनका १८ वर्षीय छोरा ड्यानियल पनि अभ्यासमा सहभागी थिए। माल्दिनीका छोरा ड्यानियल एसी मिलानको युवा टोलीका खेलाडी हुन्। माल्दिनी र उनका छोरा कोरोना भाइरसबाट संक्रमित भएका थिए। तर, अहिले उनीहरू कोरोना भाइरसको संक्रमणबाट मुक्त भइसकेका छन्। एसी मिलानका केही खेलाडी भने अझै पनि संक्रमित छन्। उनीहरूको उपचार भइरहेको छ। स्थिति अझै सामान्य भइसकेको छैन। त्यसैले हामी अझै पनि जोखिमकै अवस्थामा छौं, ५१ वर्षीय माल्दिनी भन्छन्, अभ्यासका क्रममा पनि हामीले खेलाडीको सुरक्षाका लागि सुरक्षाका सम्पूर्ण उपाय अपनाएका छौं। एसी मिलानका प्रभावशाली स्विडिस खेलाडी ज्लाटन इब्राहिमोभिच भने केही दिनपछि मात्र इटाली फर्कने बताइएको छ। सिरिएका अन्य क्लबहरूले पनि छिट्टै नै आफ्ना खेलाडीलाई नियमित अभ्यासमा फर्काउने तयारी गरिरहेका छन्। युभेन्ट्सले पोर्चुगिज स्टार क्रिस्टियानो रोनाल्डोसहित आफ्ना सम्पूर्ण विदेशी खेलाडीलाई इटाली फर्काइसकेको छ। युभेन्ट्सका खेलाडी मंगलबारदेखि फर्कने सम्भावना छ। एमबाप्पेलाई गोल्डेन बुट सैनिक तालिम पूरा गरे सनले खेलाडी परिवर्तनसम्बन्धी नियममा संशोधन"
खेलाडी परिवर्तनसम्बन्धी नियममा संशोधन,"लन्डन : विश्वव्यापी रूपमा फैलिएको कोरोना भाइरसको महामारीका कारण हाल चर्चित युरोपियन लिग फुटबलहरू स्थगित छन्। करिब दुई महिनादेखि लिगहरू स्थगित हुँदा युरोपका अधिकांश क्लब आर्थिक संकटमा पर्न थालेका छन्। त्यसैले युरोपका धेरैजसो राष्ट्र कोरोना भाइरसको महामारीका बीच पनि स्थगित लिग सुचारु गर्ने तयारीमा जुटेका छन्। यसै क्रममा जर्मन बुन्डेस लिगा फुटबल अर्को साता सुचारु हुने घोषणा गरिसकिएको छ। इङ्लिस प्रिमियर लिग पनि अर्को महिना सुरु हुने बताइएको छ। इटालियन सिरिए फुटबल पनि छिट्टै सुचारु हुने तयारीमा छ। यसका लागि अधिकांश क्लबले आफ्ना खेलाडीलाई नियमित अभ्यासका लागि तयार रहन सूचना जारी गरिसकेका छन्। तर, कोरोना भाइरसको महामारीलाई झेल्दै विश्व फुटबल पुनः लयमा फर्किनुअघि केही नियममा अस्थायी परिवर्तन गरिने भएको छ। यसका लागि विश्व फुटबल महासंघ (फिफा) मा समेत प्रस्ताव पुगिसकेको समाचारमा जनाइएको छ। अस्थायी रूपमा फुटबलको केही नियम परिवर्तन गर्न फिफा पनि सहमत भएको छ। खासगरी खेलाडी परिवर्तनसम्बन्धी नियममा परिवर्तन गरिनुपर्ने माग अधिकांश लिग सञ्चालकहरूले उठाएका छन्। पुनः लिग सुचारु हुँदा सम्भवतः प्रत्येक टोलीले पाँचजना खेलाडी परिवर्तन गर्न पाउनेछन्। यसअघि एउटा टोलीले नियमित समयमा तीनजना मात्र खेलाडी परिवर्तन गर्न पाउने प्रावधान रहेको थियो। कोरोना भाइरसको महामारीका कारण खेलाडी त्रासमा रहेको र सामाजिक दूरीको नियमसमेत पालना गर्नुपर्ने भएकाले खेलाडी परिवर्तनसम्बन्धी नियममा लचकता अपनाउन लागिएको बताइएको छ। एकातिर कोरोना भाइरसको कहर कायमै छ। अर्कोतिर लिग टुंग्याउनुपर्ने दबाब पनि छ। यस्तो स्थितिमा सामान्य नियम परिवर्तन गरेर भए पनि गन्तव्यसम्म पुग्नु बुद्धिमानी हुन्छ, इङ्ल्यान्ड फुटबल संघ (एफए) का एक अधिकारीले भनेका छन्। यदि कुनै लिग सञ्चालकले यो नियम लागू गर्न नचाहेमा त्यो छुट पनि पाउने छन्। यसैगरी फिफाले भिडियो असिस्टेन्ड रेफ्री (भीएआर) को प्रयोग पनि केही समयका लागि स्थगित गर्ने भएको छ। भीएआर प्रविधिका लागि एउटै कोठामा धेरैजना प्राविधिक टेलिभिजन अगाडि बस्नुपर्ने भएकाले यो नियम तत्कालका लागि स्थगित गरिएको समाचारमा जनाइएको छ। महामारीको यो अवस्थामा सामाजिक दूरी कायम राख्नुपर्ने भएकाले भीएआर प्रविधि तत्कालका लागि प्रयोगमा नल्याउने सहमति भएको छ, ती अधिकारीले भनेका छन्। दी इन्टरनेसनल फुटबल एसोसिएसन बोर्ड (आईएफएबी) को नियम बनाउने निकायले पनि यो प्रस्तावमा सहमति जनाइसकेको छ। यो दुवै नियम लिग सुचारु हुनासाथ लागू हुने बताइएको छ।"
