शीर्षक,विवरण
संघीयताको परीक्षण गर्दै कोरोना,"कोराना संक्रमणको संकट गहिरिँदै छ। संघ, प्रदेश र स्थानीय तह गरी तीन तहका सरकार छन्। विविधतालाई सम्बोधन गर्न, सुशासन निश्चित गर्न, जनताको नजिकमा सरकार पुग्न सेल्फ रुल र सेयर्ड रुर्ल को मर्मअनुसार आएको हो संघीयता। भनिन्छ कुनै पनि व्यवस्था, सरकार, नेता वा जनाप्रतिनिधि वा नागरिकको क्षमता असहज परिस्थितिमा मूल्यांकन हुन्छ। यो त्यही बेला आएको छ। विश्वव्यापी महामारीले भयावह रूप लिइरहेको र नेपालमा पनि यसको संकट गहिरिँदै छ। मेरो छिमेकमा कोरोना पोजेटिभ देखियो। दुई दिनपछि संक्रमितलाई अस्पताल लगियो। उनको संक्रमणमा अनुसन्धान भयो र उनको सम्पर्कमा आएका व्यक्तिको जानकारी पनि लिइयो। तीमध्ये केही व्यक्तिको नगरपालिकाले हतारहतार स्वाब संकलन गर्यो। घरको सदस्य सबैको स्वाब संकलन गरी परीक्षण गरियो। सबैको रिपोर्ट पीसीआर नेगेटिभ आयो। रिजल्ट सुनाइयो। खेला खत्तम। दुईतीन दिनपछि घरका एक सदस्यलाई ज्वरो आयो। पुनः उनको पीसीआर परीक्षण गरियो। यसपटक कोरोना पोजेटिभ देखियो। तर कोभिड अस्पतालका सबै शड्ढया भरिएकाले संक्रमितलाई केही दिन घरमै होम आइसोलेसन बस्न भनियो। ३४ दिनपछि अस्पतालमा बेड खाली भएकाले निजलाई अस्पताल लगियो। यो एउटा उदाहरण हो। यसरी कोराना संक्रमितको व्यवस्थापन हुँुदै छ। यस केसका आधारमा नेपालमा कोरोना व्यवस्थापनको विश्लेषण गर्न सकिन्छ। संक्रमण र यसका व्यवस्थापन हेर्दा केही प्रश्न आउने हुन्छ। जस्तै संक्रमितको अनुसन्धान अर्थात् इन्भेस्टिगेसन कसले गर्ने ? अस्पतालका बिरामी परीक्षण गर्ने फिजिसियनले वा अन्य कसैले ? कसरी गर्ने प्रत्यक्ष वा परोक्ष ? अनुसन्धान कति समयभित्र गर्ने ? यी प्रश्न जनस्वास्थ्यका दृष्टिले महत्वपूर्ण मानिन्छ। सबै बिरामीले आफ्नो यात्रा विवरणसहित पूर्ण विवरण सही तरिकाले र साँचो बताउँछन् भन्ने हुँदैन। सत्य जानकारी लिन पनि दक्ष जनशक्ति चाहिन्छ। अनुसन्धानकर्तामा कम्युनिकेसन स्किल हुनुपर्छ। उसले संक्रमितको विश्वास जितेर आचारसंहिता पालन गर्दै पूर्ण र सत्य जानकारी लिएर ए१, बी१ वा बी२ फाराम भरेर सम्बन्धित निकायलाई रिपोर्ट गर्ने मात्र होइन, त्यसको कार्यान्वयन गर्ने र सबै सरोकारवालालाई जानकारी गराउँदै कार्यान्वयन भएको वा नभएको अनुगमन पनि गरिनुपर्छ। अझै पनि समय छ जागौं। कार्ययोजना बनाऔं र कार्यान्वयन गरौं। जालझेल, आरोपप्रत्यारोप होइन, इमानदार बनौं। केही समयअगाडिसम्म संक्रमण हुनेबित्तिकै अस्पताल भर्ना गरिन्थ्यो। अहिले अस्पताल शड्ढया भरिँदै गयो अनि संक्रमितलाई घरमा बस्नू भन्न थालिएको छ। अब बहस जरुरी छ। सबै संक्रमितलाई अस्पताल लैजानुपर्छ वा लैजान सकिन्छ ? लक्षण नदेखिएका वा केही सामान्य लक्षण भएकालाई लेबल २ र ३ को अस्पतालमा खाली छ भन्दैमा लानुपर्छ ? घरमा आइसोलेसन बस्न किन दिइँदैन ? सक्षम व्यक्तिलाई होटलमा बस्न किन व्यवस्था गरिँदैन ? के हामीले त्यस्ता होटल पहिचान गरेका छौं ? घर वा होटल वा लेबल १ को आइसोलेसनमा बसेका व्यक्तिमा कुनै खतराका लक्षण देखिएमा कहाँ जाने भनी प्रेषण प्रणाली दुरुस्त छ ? लेभल २ र ३ भनिएको अस्पतालमा सबै लक्षण नदेखिएका बिरामी राखेर राज्यकोषको ढुकुटी सकेर स्वास्थ्यकर्मीलाई जोखिममा राखेर लक्षणसहितका वा जटिलता भएका बिरामीलाई सडकमा लाचार छाड्ने हो ? हिजोका दिन अस्पताल निर्देशकलाई विदेशी लक्षण नभएका संक्रमितले कोरोना अस्पतालबाट डाक्टर साब, आज थोडा चवाल कम कर दिजिए रोटी बढादिजिये ! भन्दा आनन्दित हुने अस्पताल निर्देशकलाई अहिले बिरामीले के खाइरहेका छन् भन्ने जानकारी र चिन्ता छ ? एकपटक यस विषयमा सरोकारवालाले हेर्नुपर्ने देखिन्छ। आइसोलेसनमा रहेका हरेक संक्रमितले प्रत्येक दिन कम्तीमा तीनपटक (बिहान, दिउँसो र बेलुका) खानेकुरा पाएका छन् त ? अनुगमन गरिनुपर्छ। हरेक संक्रमितको शरीरको तापक्रम, नाडीको गति (पल्स रेट), श्वासप्रश्वासको गति (रेस्पिरेटोरी रेट) र अक्सिजन स्याचुरेसन नापिनुपर्छ। दीर्घरोगीहरू तथा ४० वर्ष पार गरिसकेका वृद्धहरूको कम्तीमा एकपटक रक्तचाप लिने व्यवस्था मिलाउनुपर्ने हुन्छ। कोभिड १९ संक्रमितहरूको आइसोलेसनसम्बन्धी स्वास्थ्य मापदण्ड, २०७७ ले तोकेका निर्देशनहरू पालना भएको छ वा सीसीटीभीले नै उपचार गर्ने हो ? सरकार र सरोकारवाला स्पष्ट हुन आवश्यक छ। निर्देशिकाले घरमै आइसोलेसनमा बस्नेबारे पनि स्पष्ट निर्देशन दिएको छ। तर संघले बनाएको सो निर्देशिका प्रदेश र स्थानीय तहले लागू नगर्ने हो भने प्रश्न उठ्छ आखिर यो निर्देशिका कसका लागि हो ? प्रदेश र स्थानीय तहलाई आफ्नो नाम र लोगो भएकै निर्देशिका चाहिने हो त ? कोरोना संक्रमितको सम्पर्कमा आएका व्यक्तिको पहिचान र जनस्वास्थ्यका विधिहरूको प्रभावकारी कार्यान्वयनविना यो लडाइँ जित्न असम्भव छ। बिरामीको सम्पर्कमा आएकाहरूको यथाशीघ्र पहिचान गर्ने काम कसको ? इमानदारीका साथ यो काम गर्ने र सम्पर्कमा आएका व्यक्तिको पहिचान गरी उनीहरूलाई स्थानीय क्वारेन्टाइन वा होम क्वारेन्टाइनमा बस्ने व्यवस्था मिलाउनुपर्छ। यसमा स्थानीय तहको भूमिका महत्वपूर्ण हुन्छ। अधिकांश सम्पर्कमा आएका व्यक्तिको पहिचान भए पनि ती व्यक्तिलाई कुनै पनि निकायबाट सम्पर्क गरेर घरमै वा अन्य कुनै क्वारेन्टाइनमा बस्ने सल्लाह दिइएको छैन। कति त्यस्ता व्यक्ति संक्रमणका स्रोत भएर खुलेआम घुमिरहेका छन् र समुदायमा संक्रमण फैलिन मद्दत गरिरहेका छन्। संक्रमितको सम्पर्कमा आएकाहरूको स्वाब संकलन र परीक्षण गर्न हतार गरिएको छ। सम्पर्कमा आएका व्यक्तिलाई आतंकित गरिएको छ। संक्रमितहरूको सम्पर्कमा आएका व्यक्तिको स्वाब संकलन र परीक्षणभन्दा पनि उनीहरूलाई क्वारेन्टाइनमा बस्ने, बसाउने व्यवस्था मिलाउने हो। उनीहरूलाई लक्षण देखिएमा के गर्ने ? घरमै वा संस्थागत क्वारेन्टाइन बस्दा केकस्ता नियम पालना गर्ने हो ? पर्याप्त जानकारी दिनुपर्छ। उनीहरूलाई निरन्तर सम्पर्क राख्ने तथा जिम्मेवार बनाउनुपर्छ। यस काममा जनप्रतिनिधिले पनि सहयोगी हुनुपर्छ। हतारहतार स्वाब संकलन र परीक्षण गरेर न कोरोना पत्ता लाग्छ न रोग निको हुन्छ, खालि मान्छेमा भ्रम उत्पन्न हुन्छ कि मेरो नेगेटिभ आयो। याद गर्नुपर्ने कुरा के हो भने संक्रमितसँग सम्पर्कमा आएको दुईदेखि १४ दिनसम्ममा अधिकांशमा लक्षण देखिन्छ। त्यसैले हतारहतार स्वाब संकलन र परीक्षण गर्दा केटाकेटी आए गुलेली मट्यांग्रा चलाए मट्यांग्राको सत्यानाश मात्र हुन्छ। अनि अर्कातिर मान्छेमा परीक्षणको माग अत्यधिक बढ्छ। प्रयोगशालाको संख्या र क्षमता बढ्दै छ तर त्योभन्दा बढी स्वाब संकलन हुँदै छ। त्यसैले संकलन गरिएको स्वाब हप्तौंसम्म परीक्षण भएको छैन। मुख्यमन्त्री वा सरकारी निकायमा संकलन गरिएको नमुनाको रिपोर्ट कति दिनमा आउँछ र नागरिकको कति दिनमा आउने गरेको छ ? कसैले भन्नुपर्दैन घामजस्तै छर्लंग छ। प्रयोगशालामा कसको स्वाबलाई केकस्ता प्राथमिकतामा राखेर परीक्षण गर्ने हो, प्रस्ट हुनुपर्छ। भत्ता नपाएको झोकमा वा राम्रो मेसिन अरू नै अस्पताल वा केन्द्रलाई दियो भनेर फेरि कुनै प्रयोगशाला बन्द नहोस्। निजी अस्पतालहरूले सुरुका दिनमा आफ्ना बिरामी र स्वास्थ्यकर्मीको परीक्षण गर्न आनाकानी गरे पनि हाल चेत खुलेजस्तो देखिन्छ। जति ठूला कुरा गरे पनि अन्तिम सेवा दिने सरकारी नै हो भन्ने देखियो। म कोरोनाको उपचार गर्दिनँ भन्ने कुरा नगरे पनि हुन्छ। अन्य कुनै सेवा लिन आएका व्यक्ति कोरोना बोकेर अस्पताल आउन सक्छ र रोग फैलाउन सक्छ। त्यसैले सावधानी, सुरक्षा र जनस्वास्थ्यका विधिको अधिकतम प्रयोगको विकल्प छैन। कोरोनाका बिरामीको उपचार गर्दिनँ भन्दा पनि निजीका स्वास्थ्यकर्मी संक्रमित भई उपचारका लागि सरकारीमै पुग्नुपरेको दृष्टान्त हामीसँगै छ। त्यसैले आखिर उपचार गर्दिनँ भन्दा पनि संक्रमणको जोखिम भएकाले सुरक्षा प्रबन्धसहित सेवा सुरु गरे देश र समाजको छवि राम्रो होला। संघ, प्रदेश, स्थानीय, वडा, गाउँ, टोल र घरमा कसरी आफैं अधिकतम राम्रो गर्न सकिन्छ (सेल्फ रुल) र यी सबैबीच कसरी अधिकतम सहकार्य गरी राम्रो गर्न सकिन्छ। (सेयर्ड रुल) नगर्ने हो भने र ए फलानो प्रदेशमा धेरै भएछ, हाम्रोमा छैन। ए फलानो पालिकामा त हो नि मेरोमा होइनँ। ए फलानो वडामा त हो नि, मेरोमा होइन। ए फलानो टोलमा त हो नि मेरोमा होइन। यसो भन्दाभन्दै धेरै ढिला भइसकेको हुन्छ। अझै पनि समय छ जागौं। कार्ययोजना बनाऔं र कार्यान्वयन गरौं। जालझेल, आरोपप्रत्यारोप होइन, इमानदार बनौं। नागरिक बाँचे मात्र ऊ तपाईंको भोटर, ग्राहक वा सेवाग्राही बन्न सक्छ। नीतिनिर्माता र कार्यान्वयनकर्ताको भूमिका महत्वपूर्ण छ र नागरिक आफैं जिम्मेवार हुन आवश्यक छ।"
कांग्रेस महाधिवेशन : बदलिएला त नेतृत्वको चित्र र चरित्र ?,"पुरानै पात्रहरूको निरन्तरता र अनि त्यही प्रवृत्तिको अनुमोदन हुने हो भने महाधिवेशन हुनु नहुनुको खासै अर्थ राख्दैन। यसले कांग्रेसको जीवनमा कुनै उमंग र उर्जा भर्ने छैन। आगामी महाधिवेशनको माहोलसँगै कांग्रेसको आन्तरिक जीवन यतिबेला तरंगित भएको छ। २०७७ को फागुनमा महाधिवेशन गर्ने क्यालेन्डर तय भएपछि सुस्ताएका कांग्रेसीहरू अलि तातिएका छन्। महाधिवेशनको तातो र तयारी हेर्दा सबैको चासो र चिन्ता नीति र अजेन्डा भन्दा पनि पदीय सुरक्षा र चुनावी अंकगणितमा देखिन्छ। महाधिवेशन केका लागि भन्ने प्रश्न महत्वपूर्ण हो। यो महाधिवेशन कांग्रेसको जीवनमा एउटा नियमित निरन्तरता मात्र नहोस् भन्ने अपेक्षा कांग्रेसजन र कांग्रेसलाई भरोसा गर्ने आम मतदाताको हो यो। पुरानै पात्रहरूको निरन्तरता र अनि त्यही प्रवृत्तिको अनुमोदन हुने हो भने महाधिवेशन हुनु नहुनुको खासै अर्थ राख्दैन। खालि विधानको झारा टार्ने काम मात्र हुनेछ। यसले कांग्रेसको जीवनमा कुनै उमंग र उर्जा भर्ने छैन। महाधिवेशनपछिको कांग्रेसको चित्र र चरित्र कस्तो होला ? सबैको चासोको प्रश्न यही हो। कांग्रेसको नेतृत्व संरचनाको चित्र र त्यहाँ रहने पात्रहरूको चरित्रमा आधारभूत रुपान्तरण आवश्यक छ। यो काम महाधिवेशनले गर्न सक्छ कि सक्दैन ? अबको बहस यसमै केन्द्रित हुनुपर्छ। यतिबेला कांग्रेस वृत्तमा विचार र एजेन्डाको बहस छैन। सबैलाई पदको पिरलो छ अनि लडाइँ पनि त्यसकै लागि छ। महाधिवेशनमा पात्रहरू कसले जित्लान्, कसले हार्लान्, त्यो त्यति महत्वपूर्ण होइन। तर कांग्रेसको जुन राजनीतिक मूल्य र आदर्श छ, त्यो नै पराजित हुने अवस्था नआवोस्। नागरिकस्तरबाट यतिखेर व्यक्त भएको सरोकार यो पनि हो। २०७२ फागुनमा भएको कांग्रेसको तेह्रौं महाधिवेशनबाट निर्वाचित नेतृत्वको चारबर्से अवधि २०७६ को फागुनमा सकिएपछि एक वर्ष थपिएको हो। सात दसक लामो इतिहास भएको कांग्रेसको यो महाधिवेशन विशिष्ट परिवेशमा हुन लागेको छ। इतिहासमै कांग्रेसको भूमिका यति कमजोर कहिल्यै थिएन। केन्द्र, प्रदेश र स्थानीय तीनै तहको चुनावमा नमजासँग हारेर शिथिल र कमजोर विपक्षीको स्थानमा खुम्चिएको अवस्था छ। कांग्रेसप्रतिको आम आकर्षण र आस्था धरमराएको छ। न नेतृत्वसँग कुनै सोच र लक्ष्य छ न त कार्यकर्ता तहमा कुनै उत्साह र अनुशासन। यो महाधिवेशन कांग्रेसको भविष्य र पुनर्जीवनका लागि नयाँ प्रस्थानविन्दु हुन सक्छ। तर त्यो साहस र सामर्थ्य महाधिवेशनमा कसरी प्रदर्शन हुन्छ, त्यो हेर्न बाँकी छ। अहिलेको दृश्यले शुभ संकेत दिएको छैन। भागबन्डाको किचलो महाधिवेशनको मुखमा आन्तरिक किचलो चर्किएको छ। चार वर्षसम्म सहमति भन्दै खुम्चिएर बसेका सभापति शेरबहादुर देउवाले काम चलाउभएपछि बहुमतको बुल्डोजर चलाउन थालेका छन्। महाधिवेशनको क्यालेन्डर सार्वजनिक भएपछि सभापतिले विभागलगायतका संरचनाको गठन र मनोनयनले आन्तरिक झगडा चर्काएको छ। महाधिवेशनलाई प्रभावित गर्ने गरी देउवाले आफूखुसी पद बाँडेको आरोप असन्तुष्ट पक्षले लगाएको छ। तर संस्थापन पक्षले भने असन्तुष्ट पक्ष सहमतिका लागि तयार नभएपछि गठन र मनोनयन गर्नुपरेको तर्क अघि सारेको छ। सायद इतिहासमा यति 'कमजोर र सद्दे' प्रतिपक्ष कुनै सत्ताले भोग गर्न पाएको थिएन। पार्टीभित्रैबाट चर्को घेराबन्दी र असहयोग भोगेका ओलीलाई यतिबेला प्रतिपक्षको मौन र कमजोर भूमिका ठूलो राहत भएको छ। ओलीले जहिले बोलाउँदा पनि देउवा 'ज्ञानी' भएर खुरुखुरु बालुवाटार पुग्ने गरेका छन्। आन्तरिक भागबन्डाको हिसाबकिताबमै अल्झिए देउवाका चार वर्ष।देउवाले न विरोधीलाई विचार र नीतिले पेलेर अघि बढ्न सके न त विरोधीलाई समेटेर सँगै हिडाउन सके। देउवाका प्रतिस्पर्धीका रुपमा आफूलाई प्रस्तुत गर्ने रामचन्द पौडेलले पनि अलग्गै भूमिका र प्रभाव देखाउन सकेनन्। देउवासँग भाग माग्ने र मिलाउने चक्करमै उनको उर्जा सकिएको छ। पराजयबाट पाठ सिकेन केन्द्र, प्रदेश र स्थानीय तीनै तहको निर्वाचनमा भोग्नुपरेको नमिठो पराजयबाट पाठ सिकेर कांग्रेस जसरी अघि बढ्नुपथ्र्यो। त्यो हुन सकेन। सत्ता बाहिर बसेपछि कांग्रेस सुध्रिन्छ, सच्चिन्छ कि भन्ने आम आसा थियो। तर त्यो गलत साबित भएको छ। चुनावी पराजयबाट पाठ सिकेर आफूलाई सच्चाउनेतिर कांग्रेसको नेतृत्व उदासिन देखियो। यथास्थितिमा रमाउने काम भयो। बरु सत्ताको दाउ र भागबन्डाको किचलोमै बढी अल्झियो। यो बीचमा आन्तरिक व्यवस्थापन गरेर संगठन सुधार गर्ने र जनमतलाई तरंगित गर्ने सुनौलो अवसर थियो। त्यसतर्फ कांग्रेसको ध्यान गएको देखिएन। विपक्षीमा हुँदा पनि संगठन र आन्तरिक संरचनाहरू अस्तव्यस्त भए। भ्रातृ संस्थाहरू निष्क्रिय रहे। संघीय स्वरुपअनुसार कांग्रेसको पुनर्संरचना हुन सकेन। पद्धतिभन्दा सधै पात्र हावी कांग्रेस कहिल्यै पनि पद्धतिमा चल्न चाहेन। सधै केही पात्रहरू मात्रै हावी भए। कार्यकर्ताहरू पनि नीतिभन्दा नेताका पछि कुद्ने प्रवृत्ति बढ्यो। पद्धतिमा भन्दा पात्रहरूप्रति भरोसा र आकर्षण देखियो। पार्टी प्रणालीमा चलेको भए शायद यो हालत हुने थिएन। केही सिमित पात्रहरूको स्वार्थ र सनकमा कांग्रेस हिड्नुपर्ने र चल्नुपर्ने अवस्थाको अन्त्य नै अहिलेको चुनौती हो। राजनीतिक परिवर्तनको विशिष्ट परिस्थितिमा केही शीर्ष पात्रहरू जस्तै बीपी कोइराला, गणेशमान सिंह, कृष्णप्रसाद भट्टराई, गिरिजा प्रसाद कोइरालाको प्रभाव र भूमिका हावी हुनु स्वभाविक थियो। तर अहिले त्यो अवस्था होइन। कोइराला परिवारको विरासतलाई पराजित गरेर सभापति बनेका शभापति देउवाप्रति सुरुमा बेग्लै आकर्षण र अपेक्षा थियो। तर त्यो अनुसारको भूमिका र गति भएन। कांग्रेस झन् शिथिल भएको छ। सबै राजनीतिक परिवर्तनमा नेतृत्वदायी भूमिका निर्वाह गर्दै आएको सबैभन्दा जेठो राजनीतिक शक्ति कांग्रेसमा वैचारिक शून्यता नै चुनौती बनेको छ। पद, पैसा र पावरका पछि कांग्रेसीहरू कुँदेका छन्। एजेन्डा र विचारसँग कसैलाई परवाह छैन। यसपालि पनि महाधिवेशन पूर्वसन्ध्याले त्यही संकेत दिएको छ। इतिहासमै कमजोर प्रतिपक्षी कांग्रेसले स्वामित्व लिने एजेन्डा के हो त ? यो प्रश्नको जवाफ कांग्रेस नेतृत्वले दिनसक्ने अवस्था छैन। प्रमुख प्रतिपक्षीको हैसियतमा कांग्रेसले आफैले उठाएर जितेको वा स्थापित गरेको कुनै खास एजेन्डा छैन। २००७ सालको क्रान्ति र त्यसपछिका हरेक राजनीतिक परिवर्तनमा अगुवाइ गरेको र नेतृत्वदायी भूमिका निर्वाह गरेको कांग्रेस यतिबेला राजनीतिक मैदानमा भूमिकाबिहीन मात्र होइन, एजेन्डाबिहिन भएको छ। कांग्रेसको स्थान राष्ट्रिय राजनीतिमा यसरी कहिल्यै खुम्चिएको थिएन। कांग्रेसको आन्तरिक जीवनलाई तरंगित गर्ने कुनै अभियान वा कार्यक्रम पार्टीले अघि बढाउन सकेन। राष्ट्रिय राजनीतिमा हलचल ल्याउने एजेन्डा वा नारा पनि कांग्रेसले अघि सार्न सकेन। बजारमा आउने मुद्दा तथा प्रकरणमा सामेल भएर प्रतिपक्षको झारा टार्ने काम मात्र भयो। सशक्त प्रतिपक्षी हुनुको अर्थ सरकारका हरेक कदम र कामलाई विरोधका लागि विरोध गरेर बबन्डर मच्चाउनुपर्छ अनि सडकमा रेलिङ र संसदमा कुर्सी नै भाँच्नुपर्छ भन्ने होइन। विगतमा प्रतिपक्षको यस्तो क्रान्तिकारी चित्र र चरित्र मुलुक देखेभोगेको हो। तर फेरि सालिन र जिम्मेबार प्रतिपक्ष हुनुको अर्थ सिन्को पनि नभाँच्ने लुते अनि मौनतामा रमाउने रमिते विपक्षी हुनु पनि होइन। अहिले कांग्रेस यस्तै भूमिकामा हिड्न खोजिरहेको छ। कमजोर र उदासिन प्रतिपक्ष लोकतन्त्रका लागि खतरा हो। यसै प्रसंगमा पटकपटक मन्त्री भएका एकजना कम्युनिस्ट नेताको टिप्पणी निकै घतलाग्दो छ। चिया गफमा उनले भनेका थिए, यति ज्ञानी र असल प्रतिपक्ष इतिहासमा कसैले पाएका थिएनन्। ओली साच्चिकै भाग्यमानी रहेछन्। शायद इतिहासमा यति 'कमजोर र सद्दे' प्रतिपक्ष कुनै सत्ताले भोग गर्न पाएको थिएन। गजबको प्रतिपक्ष पाएर ओली दंग होलान् यतिबेला। ओलीले पछिल्ला कुनै पनि अभिव्यक्तिमा प्रतिपक्षलाई गाली गरेका छैनन्। बरु पार्टीभित्रैका प्रतिपक्षले उनलाई हैरान गरेका छन्। पार्टीभित्रैबाट चर्को घेराबन्दी र असहयोग भोगेका ओलीलाई यतिबेला प्रतिपक्षको मौन र कमजोर भूमिका ठूलो राहत भएको छ। पार्टी भित्रका विरोधीले दुःख दिदा ओलीले बेलाबेला देउवालाई बालुवाटार बोलाएर भलाकुसारी गर्ने गरेका छन्। ओलीले जहिले बोलाउँदा पनि देउवा 'ज्ञानी' भएर खुरुखुरु बालुवाटार पुग्ने गरेका छन्। बालुवाटारमा देउवाको उठबस् पार्टीभित्रै पनि बहसको विषय हुने गरेको छ। सरकारले गर्ने विवादित निर्णय र गलत कदममा औपचारिक विरोधमा विज्ञप्ती निकाल्ने तथा बोल्ने गरे पनि सरकारलाई नै अप्ठ्यारो पार्ने गरी कांग्रेसले कुनै आन्दोलन तथा अभियान चलाएको छैन। दुई तिहाइको कम्युनिस्ट सरकार लोकप्रिय छैन। पार्टीभित्र कलह चर्किएको छ। थुप्रै कान्ड र कर्तुतहरू सडकमा आएका छन्। तीनलाई क्यास गरेर कांग्रेसले आफ्नो पक्षमा माहोल गर्माउने र जनमत बढाउने गजबको अवसर पनि छ। तर यो अवसरलाई कांग्रेसले खेर फालिरहेको छ। बरु 'सत्ताको सद्दे' बनेर सत्ताको थोरै हिस्सा हासिल गर्ने कोसिसमा छ कांग्रेस छ। भागबन्डाको त्यही लोभमा कांग्रेसको भूमिका अल्झिएको छ। अन्त्यमा, दुइटा कुराले कांग्रेसको महाधिवेशन महत्वपूर्ण हुनसक्छ। एउटा नेतृत्व परिवर्तन अर्को एजेन्डा र अभियानको घोषणा। 'वृद्ध पुस्ता'लाई सम्मानका साथ विदा गरेर अभिभावकीय भूमिका दिने अनि नेतृत्व नयाँ पुस्तालाई हस्तानान्तरण गर्ने काम यो महाधिवेशनले गर्न सक्यो भने त्यो कांग्रेसको जीवनमा एउटा क्रान्ति नै हुनेछ। महाधिवेशनबाट मुलुकलाई तरंगित गर्ने एजेन्डा र समाजमा हलचल ल्याउने अभियानको घोषण आवश्यक छ। किनभने कांग्रेसमाथि लागेको आम आरोप के हो भने उससँग न एजेन्डा छ न त कुनै अभियान। सत्तासँगको निरन्तर संसर्ग र सधैभरीको पदीय झगडाले कांग्रेस वैचारिक शून्यतातिर उन्मुख देखिन्छ।महामानव बीपी कोइरालाको विचार र आदर्शले सिञ्चित भएको कांग्रेसमा यो अवस्था आउनु मुलुककै लागि पनि शुभ संकेत होइन।"
न्यायमाथि अन्याय !,"जहाँ न्यायको विनाश हुन्छ, त्यहाँ स्वतः शान्ति समाप्त हुन्छ, सरकार र नेतालाई सोध्न मन लाग्छ के देशमा शान्ति छ ? महात्मा गान्धीले भनेका छन्, सत्यको खोजीले यथार्थलाई कहिल्यै भत्काउँदैनजुन सत्यले तथ्यमा उभिएको छ। नेपालमा अहिले न्यायको हुर्मत काढिएको छ भन्ने यथार्थ तथ्य हो, त्यसैले त्यो सत्य पनि हो। जसरी प्राणीका शरीरमा किर्ना, उपियाँ, जुम्रा, जुका, ढुसी लाग्छन् अहिले नेपालमा न्यायको शरीर पनि यस्तै परजीवीबाट भरिएको छ। यस्ता परजीवीबाट आक्रान्त मानिसको शरीर रोगी हुन्छ। नेपालको न्यायपालिका पनि रोगी भएको छ। जब न्यायपालिका रोगी हुन्छ, लोकतन्त्र, सुशासन र मानिसका स्वतन्त्रता धरापमा पर्छन्। न्यायपालिका कमजोर भएपछि समन्यायको बध हुन्छ। निरंकुशताको बादल मडारिन्छ। राजनीतिक नेतृत्व राजनीतिक देहव्यापारमा परिणत हुन्छ। पार्क चुङ हीको दक्षिण कोरिया, सुहार्तोको इन्डोनेसिया, पिनेचोको चिली, सद्दाम हुसेनको इराक, निकोलाई चचस्कुको रोमानिया न्यायपालिकाको वस्त्रहरण गर्ने सत्ता थिए इतिहासले प्रमाणित गरेका तथ्य हुन् यी। म्याक्सवेल एन्डरसनले कवितात्मक भावमा न्यायको विवरण लेख्दै भनेका थिए, जेलाई मानिस न्याय भन्छन्, त्यो त अन्धो साँप जस्तै हो। यस साँपले मानिसलाई ठुंग्छ, जब त्यसलाई कसैले कुल्चिन्छन् विनाभय ठुंग्छ त्यसले, त्यसपछि के होला भन्ने एक रति ख्याल गर्दैन। त्यसले मानिसलाई पछार्छ, त्यो जतिसुकै बलियो किन होस्, त्यसपछि चुपचाप कतै जान्छ। खोइ त्यो अन्धो सापजस्तो न्याय नेपालमा कहाँ छ ?त्यो अन्धो साँपलाई खोजीखोजी दुलाबाट निकालेर चिम्टाले चेपेर, तातो कोइला हालेर, टाउकामा कुल्चिएर मार्ने खेल भइरहेको छ। घुस खाने न्यायाधीश, पैसा तिरेर धन कमाउन न्यायाधीश बनेका वकिल, राजनीति संरक्षण गर्न गएका कार्यकर्ता, भागबन्डामा न्यायाधीशको पद प्राप्त गरेका भान्जा, भतिजा, भाइ, ज्वाइँ, भान्जी, छोरी, भतिजी वकिल, रमैले र मजस्ताले भोट दिएका बारका प्रतिनिधि, मुद्दा सेटिङ गर्ने बिचौलिया, दलाली गर्ने वकिल, आफ्नो पक्षका जितका लािग झूटो बोल्ने वकिल र देश चलाउने नेता मिलेर एन्डरसनले भनेको त्यो अन्धो साँप घाइते पारिएको छ। मनभित्र पाप नभएका, अन्धो साँपको पूजा गर्ने, त्यसलाई दूध खुवाउने, त्यसको बगैंचामा डढेलो नलगाउने, त्यो साँप सधैं बाँचोस् भनी कामना गर्ने खालका इजलासमा बसेका न्यायाधीश, नैतिकताका पक्षधर गर्ने वकिल, राजनीतिलाई सभ्यता ठान्ने नेता सबै मूकदर्शक बनेर डिलमा उभिएर अन्धो साँपको हत्या गर्ने प्रयासका रमिता हेरेर मन खिन्न पारेर उभिइरहेका छन्। त्यो साँपको रक्षा गर्न नियुक्त गरेको रक्षक बार ले साँपको हत्या गर्न साँप बस्ने पार्कमा आगो लगाउँदा टुँसीमा उभिएर सिटी बजाउने काम मात्र गरिरहेको छ, बचाउने प्रयास गरेन। त्यो साँपलाई न्यायपरिषद्मा लगरे पहिला चुटियो। त्यसपछि संसद्को सुनुवाइ समितिमा लगेर मर्णान्त पारियो। त्यसलाई सुनुवाइका घरमा मर्णान्त गर्दा नेताहरू मुस्कुराइरहे। लौ खा ! तैं होइनस् मलाई ठुंग्ने साँप ! आखिर त्यस साँपलाई बध गरेर के पाउनु हुन्छ ? सन् १९७० को दशकमा मलेसियाको न्यायपालिकालाई यसै गरिएको थियो। त्यसपछि मलेसियामा स्वतन्त्रता नामको वस्तु नै गायब भयो। बेलायतको राजनीति र अर्थतन्त्र जर्जर छ, तर पनि स्वतन्त्रता जिउँदो छ किनकि त्यहाँ न्यायपालिका अहिले पनि स्वतन्त्र छ। भारतमा लोकतन्त्रका नाममा त्यहाँको राजनीति अपराधतन्त्रमा परिणत भएको छ। ४१ प्रतिशत सांसद र सभासद् एकभन्दा बढी गम्भीर अपराधका दोषी मानिस छन्, तर पनि भारतीय न्यायपालिकामा योग्य, विवेकशील र अन्धो साँपको हत्या हुन नदिने मानिसको संख्या अधिक छ। त्यसैले भारतमा निरंकुशता स्पेनका गल्लीमा कुँदेको साँढेजस्तो कुद्ने आँट गर्दैन। जब न्यायमा घात हुन्छ, समाजमा अन्याय हुन्छ। तर जब मानिसमा अन्यायको पीडा पराकाष्ठा हुन्छ, तब मानिसले बगावत गर्छन्। त्यसैले बेन्जामिन फ्र्यांक्लिनले भनेका छन्, जब अन्यायबाट प्रभावित नभएका पनि प्रभावित हुन्छन्, तब वगावत जन्मिन्छ। जब हिटलरले कम्युनिस्टहरूको हत्या गर्न थाल्यो, धनसम्पत्तिले सम्पन्न यहुदीहरूले पनि ताली पिटे। तर चाँडै यहुदीको पालो आयो। गैरनाजीवादी तथा अन्य प्रजातन्त्रवादी यहुदीको विनाश गर्दा चुपचाप मूकदर्शक बनेर बसे। जब उनीहरूलाई लिन गेस्टापो आयो, उनीहरूले वरिपरि हेरे तर बोल्ने मानिस कोही बाँकी नै थिएनन्। आदरणीय नेताज्यूहरू, जब राज्ञा ज्ञानेन्द्रबाट शाही आयोग गठन भयो, संकटकाल लाग्यो। नेताहरू थुनिए, त्यसबेला अदालतले भन्यो, राजालाई संविधान निलम्बन गर्ने हक छैन। जनता सार्वभौम छन्। फेरि ती दिन आउँदैनन् भन्ने लाग्या हो भने गल्ती गर्दै हुनुहुन्छ। अब पनि न्याय र न्यायालय जोगाउन इमानदार वकिल, न्यायाधीश, पत्रकार, नेता र नागरिक अगुवाले आवाज एकत्रित गरेनन् भने नेपाली समाजमा अन्धो साँप मार्ने व्याधाहरूले बगैंचामा निर्बाध शासन गर्ने छन् र मन्दिरमा राक्षसको मूर्तिपूजा हुने समयको सूत्रपात हुनेछ। खुद तपाईंहरू त्यो दिन ल्याउन व्यग्र हुनुहुन्छ, किन ?अब फेरि त्यो दिन आयो भने तपाईंहरूले छानेकै मासिनले तपाईंलाई हत्कडी लगाउने छन्। ख्याल गर्नुहोस्। हिजो त्यस्ता मानिसलाई त्यहाँ लैजाँदा लिएका पैसाले स्वयं तपाईंको स्वतन्त्रता डढाउने छन्। सुनुवाइ समितिमा सुनुवाइ गर्ने माननीयज्यूहरू तपाईंहरूले किन छानबिन गर्नुभएन ? के तपाईंहरू पनि अन्धो साँप मार्ने काममा संलग्न हुनुभएको थियो ?तपाईंहरूका अन्तस्करणमा लाग्दैन तपाईंहरू लामो समयदेखि पाप गर्दै आउनुभएको छ ?मैले न्यायाधीशका गुणहरू कस्ता हुनुपर्छ भन्ने व्याख्यासहित सुनुवाइ समितिमा लिखित व्यहोरा हालेको थिएँ। तर मलाई उभिएर कुरा राख्ने अवसरबाट समेत वञ्चित गर्नुभयो। मलाई बोल्ने अवसरबाट वञ्चित गर्नुभयो। तपाईंको उजुरीमा कसैको नाम लेखेको रहेनछ भन्नुभयो। सायद तपाईंहरूलाई डर थियो अन्धो साँप मार्ने तपाईंहरूप्रति मेरो भनाइ लक्ष्यित छन् भन्ने लागेर। एउटा कुरा बुझ्नुहोस्। एकजना प्रसिद्ध विद्वान्को अर्ती मान्नुहोस्। रेनहोल्ड नेबुर नामका ती विद्वान् लेख्छन्, मानिसको न्याय गर्ने क्षमताले लोकतन्त्रको मर्मलाई व्यवहारमा रूपान्तरण गर्छ। के तपाईंहरूलाई लाग्छ तपाईंहरूले ध्वस्त पारेको न्यायपालिकाले न्याय गरिरहेको छ ?छैन, र यदि त्यसो हो भने तपाईंहरूको यात्रा अन्धकारतर्फ मोडिएको छ। सैयद मुहमद नाकिव नामका स्लामिक दर्शनशास्त्री भन्छन्, जब न्यायको अन्त्य हुन्छ, त्यहाँबाटै अन्यायको यात्रा सुरु हुन्छ। त्यो भनेको स्वतन्त्रताका लागि अर्को विद्रोह हो। त्यो विद्रोहको परिणाम, इतिहासप्रति प्रतिकार हो। च्याङ काई सेक, पोलपोट, पिनोचे, सुहार्तो सबैको हविगत अन्त्यमा के भयो ?तपाईंहरू ठूलाठूला पार्टीका नेता हुनुहुन्छ। आफ्ना स्वार्थका लािग न्यायपालिका ध्वस्त पार्नुभयो। तपाईंहरू विभिन्न दरबारमा हुनुहुन्छ। आम जनता तपाईहरूलाई धिक्कार्छन्। तपाईंहरू कोठाभित्र हुनुहुन्छ। तपाईंहरूकहाँ सल्लाह दिन असल मानिस आइपुग्दैनन्। पद र औकात माग्ने मात्र आइपुग्छन्। तर तपाईंले जसलाई न्यायालय जिम्मा लगाउनुभयो तिनीहरू तपाईंकै स्वतन्त्रताका चुनौती बन्नेछन् एक दिन। किनभने अयोग्य र कमजोरले बाँच्न दुलो खोज्छ, बचाउन विवेकको हतियार खोज्दैन। ऊ त ढाडिइसकेको हुन्छ, त्यसैले उसको विवेक बोसोमा परिणत भइसकेको हुन्छ। जतिबेला हिटलर सत्तामा थियो, उसका मानिसहरू हिटलरका नाममा अपराध गर्थे। जब हिटलरको सत्ता ध्वस्त भयो, उसका न्यायाधीशलाई पनि अन्तर्राष्ट्रिय ट्रिबुनलमा खडा गरियो। त्यतिबेला उनीहरू भनिरहेका थिए सबै अपराध उनीहरूले हिटलरको आदेशमा गरेका थिए। यथार्थमा यी मानिस हिटलरको चाकरी गरेर न्यायाधीश भएका थिए। अमेरिकी वर्तमान प्रधानन्यायाधीशको सिनेटमा सुनुवाइ भइरहेको थियो। उनलाई बेडको मुद्दामा भएका सर्वोच्च अदालतको फैसलाप्रति आफ्नो दृष्टिकोण राख्न सिनेटरहरूले दबाब दिए। म एउटा कुनै फैसलामा आफ्नो कानुनी दृष्टिकोण राखेर प्रधानन्यायाधीश हुन चाहन्न भनी उनले जवाफ दिए। उनले भने, दृष्टिकोण र अवधारणाको धरौटी राखेर न्यायाधीश हुन चाहन्न। न्याय गर्ने नैतिकतामा बाँच्ने गर्छ। उनको भनाइको तात्पर्य थियो जब कुनै वकिल मागेर न्यायाधीश हुन्छ, त्यसले न्याय गर्दैन। त्यसले राज्यका अवैधानिक कार्यलाई वैधानिक बनाउने काम मात्र गर्छ। न्यायाधीशको नियुक्ति राज्यले न्यायमा नवीनतम अवधारणा स्थापित गर्न गर्छ र त्यसका लागि उसले सामाजिक न्याय र समाजको अभियन्त्रण गर्ने वकिलको खोजी गर्छ। राज्यको नेतृत्व राजनीतिक नेताले गर्छन्। त्यसैले अन्ततः अन्यायको दोष नेताहरूले नै बोक्नुपर्छ। नेपालमा भइरहेका अदालतले गरेका गलत फैसला, अदालतमा हुने गरेको अपकार्य र न्यायको गला रेट्ने कार्यको जवाफदेहिता दुइटा ठूला दलका नेताहरूले जिम्मा लिनुपर्छ। निर्मला पन्तको हत्या, कोइरालापत्नीको हत्या, सडकमा गाडीले किचिएका मानिसको ज्यान, रुकुममा मारिएका निर्धाहरूले न्याय नपाउने कुराको दोष नेताहरूले लिनुपर्छ। जब मानिसले न्यायाधीशको पदको खोजी गर्छ, उसले ठाँटबाट वा घुस को खोजी गरिरहेको छ भनेर स्वतः बुझ्न सकिन्छ। त्यो वकिल जो न्यायको पक्षमा हुन्छ, उसले न्यायाधीशको पद माग्दैन। जसले न्यायाधीशको पद मागेर खान्छ, उसले न्याय गर्दैन। विपक्षी दलका नेता, प्रधानमन्त्री, सत्ताधारी दलका अध्यक्ष, वरिष्ठ नेताहरूलाई मेरो प्रश्न, कतिजना वकिललाई न्याय गर्ने मानिसको आवश्यकता पूर्ति हुन्छ भनेर न्यायाधीश बनाउनुभयो ? कतिजना वकिल न्यायाधीशको जागिर माग्न आएर न्यायाधीश बनाउनुभयो ? तपाईंहरूले जागिर दिएका न्यायाधीशले गरेका गलत फैसला जसले माफिया जागेका छन्, गरिब मरेका छन्, राष्ट्रको बेहित भएको छ र कालाबजारीको हित गरेका छन्, तिनीहरूको जिम्मा वा जवाफदेहिता तपाईंहरूले नलिए कसले लिन्छ ? त्यसैले अब न्यायका पक्षमा उभिने कानुन व्यवसायी, प्राध्यापक, कानुन र सामाजिक विज्ञानका विद्यार्थी, जीवनका कठिनाइ खपेर निर्भीक न्याय गरिरहेका शुद्ध न्यायाधीश र कानुन र न्यायका क्षेत्रमा लागेको निष्ठावान् कर्मचारीहरू, समाजले आदर्श ठानेका पूर्वन्यायाधीशहरू, इमानदार, विचारशील एवं देशभक्त युवा राजनीतिक नेताहरूले बोल्नुपर्ने बेला आइसकेको छ। उनीहरूले अब अन्धो साँपलाई दुलाबाट निकालेर मार्दा डिलमा बसेका मूकदर्शक जस्ता मानिस बन्नु पनि अपराध हुन जानेछ। त्यसैले सोधौं आज देशमा न्यायपालिकाप्रतिको अनास्था र न्यायको कन्तविजोगप्रति संसद्को सुनुवाइ समितिको जवाफदेहिता हुनुपर्छ वा पर्दैन ? न्यायपरिषद्मा कार्यकर्ता नियुक्त गर्ने नेताहरूको जवाफदेहिता हुनुपर्छ वा पर्दैन ? छोराछोरी, मीतमितिनी, भान्जाभान्जी, सुसारे आदि पजनीमा न्यायाधीश नियुक्ति गर्ने न्यायपरिषद्का सदस्यहरूको जवाफदेहिता हुनुपर्छ वा पर्दैन ? अब अनुसन्धानबाट तथ्य खोज्ने र सत्यको स्थापित गर्ने बेला भइसक्यो। किन ? किन न्यायप्रति यति धेरै संवेदनशीलताको ख्याल गर्नुपर्ने हुन्छ ?माथि नै भनिसकें संरचनामा न्याय अन्धो साँपजस्तै कमजोर हुन्छ। त्यसले थाहा नै पाउँदैन, उसकै संरक्षक न्यायाधीश र वकिलले त्यसको कतिबेला हत्या गर्ने हुन्। अरू पनि महत्वपूर्ण कारण छन्। मानिसको स्वतन्त्रता मात्र होइन, मानिसको समृद्धि पनि न्यायसँगै जोडिएको हुन्छ। फ्रेडरिक डगलस नामका अमेरिकी लेखकले भनेका छन्, अमेरिकी जनताले के जान्नुपर्छ भने जब न्याय मर्छ, गरिबी बढ्छ। जब न्याय मर्छ, त्यहाँ षड्यन्त्र र परिपञ्चले समाजको परिवर्तनलाई निर्देशित गर्छ, त्यहाँ डकैती हुन्छ, स्वतन्त्रता लुटिन्छ, मानिसको जीवन जोखिममा पर्छ। के हामीले हिँडिरहेको यात्रा यही होइन ?असारे बजेट सक्न केके भइरहेका छन् हामीले देखेका छैनौं ?के हामीलाई विश्वास छ कसैको हत्या गर्नेलाई सफाइ दिँदा नेता र न्यायाधीशको सल्लाह हुँदैन ?के निर्दोष गरिबलाई विश्वास छ उसलाई अदालतले सफाइ दिन्छ ?के जनतालाई भरोसा छ एउटा वकिलले न्यायका लागि काम गर्छ ?वा उसले आफ्नो पक्षको जितका लागि सत्यको प्रमाण नष्ट गर्दैन ?हामी अन्यायको दलदलमा डुब्ने प्रतीक्षामा उभिएका छौं। रोजा पाक्र्सले न्यायालयको धर्मप्रति इंगित गर्दै भनेका थिए, म आफूलाई त्यस्तो मानिस बनाउन चाहन्छु, जो अरूको स्वतन्त्रता र समानता, न्याय र समृद्धिप्रति सरोकारबद्ध रहन सक्छ। माननीय न्यायाधीशज्यूहरू के न्यायपालिकाबाट यो अपेक्षा राख्न सकिन्छ ?के म बारसमक्ष यो अपेक्षा राख्न सक्छु ? हाम्रो शिर निहुरेको छ। नैतिकताको धरातल विस्तृत र फराकिलो छ। त्यसले न्यायको खोजीमा आफूलाई क्रियाशील राख्छ। न्यायलाई बिर्सने अनैतिक मानिस हो। अनैतिक न्यायाधीशले अपराध संरक्षणका लागि किल्ला निर्माण गर्छ। त्यसैले मार्टिन लुथरा किङले भनेका छन्, शान्तिको आभास तनावको अन्त्यले होइन, न्यायको उपस्थितिले मात्र निर्माण गर्छ। अर्थात् जहाँ न्यायको विनाश हुन्छ, त्यहाँ स्वतः शान्ति पनि समाप्त हुन्छ। त्यसैले सरकार र राजनीतिक दलका नेतालाई सोध्न मन लाग्छ के देशमा शान्ति छ ? त्यसबेला जतिबेला मार्टिन लुथर न्याय खोजिरहेका थिए, अमेरिकामा मानिस होइन, काला र गोरा मानिस थिए। त्यसविरुद्ध उनले आवाज बोले। उनले भने, जब न्यायको विनाश हुन्छ एउटा त्यस्तो बोल्नैपर्ने खास क्षण प्रकट हुन्छ, त्यतिबेला मानिसले बोल्नुपर्छ। नेपालमा पनि न्याय र न्यायपालिकाको सुदृढीकरणका लागि बोल्नुपर्ने समय आइसक्यो। धेरै कानुन व्यवसायी मित्रहरू भन्नुहुन्छ पेसी व्यवस्थापन भएपछि, अदालत नियमित भएपछि, घुस रोकिएपछि न्याय फेरि कुरिलाको डुकु झैं पलाउँछ। होइन त्यसरी पलाउँदैन। चाल्र्स डिकेन्सले भनेका छन्, जबसम्म अन्याय बुझ्ने निर्दोष बालकजस्तो न्यायाधीश इजलासमा हुँदैन, न्यायको डुकु पलाउँदैन। संसारमा जबसम्म कर्मठहरू अकर्मण्य रहिरहे, बेसरोकारवाला सरोकारवालामा परिणत भएनन्, आवाजहीनहरूले आवाज निकालेनन्, न्यायमाथि दुष्टहरूको जित कायम रह्यो। नेपालमा हामी त्यसै विन्दुमा आइसकेका छौं। अब पनि न्याय र न्यायालय जोगाउन इमानदार वकिल, न्यायाधीश, पत्रकार, नेताहरू र नागरिक अगुवाले आवाज एकत्रित गरेनन् भने नेपाली समाजमा अन्धो साँप मार्ने व्याधाहरूले बगैंचामा निर्बाध शासन गर्ने छन् र मन्दिरमा राक्षसको मूर्तिपूजा हुने समयको सूत्रपात हुनेछ।"
बलियो कानुनमै छोरीहरू बाँच्न सक्छन्,"छोरी भएर जन्मिनु अभिशापै हो भने बरिलै नजन्माई देऊ सृष्टिले। यो डिजिटल बजारमा बहुचर्चा पाएको प्रकाश सपूतको गीत हो । यसमा देवी घर्तीले स्वर दिएकी छन् । छोरी जातिमाथि भइरहेको यौनजन्य घटनालाई गीतमा सशक्त रूपमा उजागर गरिएको छ । कञ्चनपुरकी निर्मला पन्तलाई यही गीतले फेरि एकपटक सम्झाएको छ । न्याय नपाएकी निर्मला अनि उनीहरूका निमोठिएका सपना, फुल्नै नपाई ओइलिएका रहर अन्ततः सिकारीको जालमा परे । गुहारे तर कतैबाट गुहार नपाएपछि अन्ततः प्राणपखेरू नै उडाइयो । यिनै विषयलाई सपूतले बदला बरिलै गीतमा उतारेका छन् । लकडाउन भएयता हामी कपिलवस्तुमै छौं । छोरीहरूको पढाइ सुचारु हुन नसकिरहेको अवस्थामा काठमाडौं गइरहनुपर्ने आवश्यकता पनि देखिनँ । बारम्बार बिजुली गइरहन्छ । तैपनि नानीहरूको अनलाइन कक्षा चलिरहेको छ । एक बिहान चिया लिएर टीभी कोठा छिरें । टीभीमा राजधानीमा भएको एसिड आक्रमणको समाचार प्रसारण भइरहको थियो । सानी छोरीले सोधिन्, मामु, एसिड भनेको के हो ? मैले भन्न नपाउँदै ठूली छोरीले भनिन्, जलाउने केमिकल त होला नि । समाचारमा भनिएअनुसार ओखलढुंगाकी २२ वर्षीया पवित्रा कार्की एसिड आक्रमणमा परेकी थिइन् । आफ्नो जिन्दगी सपार्न भन्दै काठमाडौं आएकी छोरीको यो खबरले उनको परिवारमा के बित्यो होला ? मनमा अनेक तर्कना उठे । सुन्दा पनि कुनै फिल्मको कथाजस्तो लाग्ने । कुनै युवती मन परे प्रेम प्रस्ताव राख्ने, स्विकारे ठिकै छ, नत्र मनमा कुण्ठा पाल्ने । प्रेम स्वीकार नगरेका कारण नै जिन्दगी बर्बाद गर्दिने । पख्, मेरो नभए कसैको हुन दिन्न भनेर हात धोएरै पछि पर्ने । अन्तिमसम्म पिछा गर्ने, नसके परिवारलाई धम्क्याउने, बाटो छेक्ने, जबर्जस्ती गर्नेे, अब उपाय छैन जस्तो देखेमा खल्तीमा एसिड बोकेर हिँड्ने अनि मौका मिल्नासाथ खन्याइदिने वाह कस्तो बहादुरी ? एकतर्फी प्रेम अनि प्रेम अस्वीकार भएपछि कुण्ठा पालेर हिँड्ने । कुनै जोर नचलेपछि जघन्य अपराध गरेर आफूले जितेको भ्रम पाल्नेको जमातमा हाम्रा छोरीहरूले पिल्सिई रहनुपरेको छ । वीरगन्जकी मुस्कान खातुन, हेटौंडाकी विन्ध्यवासिनी कंसाकार अनि काठमाडौंकी संगीता थापामगर र जेनी खड्काका सपना एसिड प्रहारपछि उजाडिएको छ । ती बहिनीहरूले हिम्मत त गरिरहेकै छन् जिउने । आर्थिक पाटोको जिम्मा कसले लिइदिने ? ड्रेसिङ र अप्रेसन हुँदापिच्छेको आर्थिक भारले कति थिच्दो हो ? पुरुषवादी समाजमा उनीहरूको जलेको रूपमथि हुने टीकाटिप्पणी, काम गर्ने ठाउँको बहिष्करण, शारीरिकमानसिक पीडा दोस्रो व्यक्तिले महसुस गर्न सक्ला र ? अपहरण, एसिड आक्रमण, बलात्कार हत्याजस्ता जघन्य अपराधहरू बढ्दै जानु र तिनका लागि सजाय खुकुलो हुनुले छोरीहरूले सधैं प्रताडित हुनुपरेको छ । आँखैअगाडि, आफ्ना बहिनी र छोरी उमेरका नानीहरू एसिड आक्रमण, यौन दुव्र्यवहार अनि बलात्कारको सिकार भइरहेको देख्दादेख्दै तपाईंका अनि मेरा छोरीहरू सुरक्षित छन् भनेर ढुक्क कसरी हुनु ? कसरी मनलाई झूटो दिलासा दिलाउनु ? दिनदिनैको यस्तो समाचार सुन्दा वा घरमा छलफल हुँदा ठूली छोरी भन्ने गर्छे, मामु, मलाई पनि बाबासँगै विदेश पठाइदिनुस्, उतै पढ्छु । मलाई पनि छोरीले ठिकै भनेजस्तो लाग्छ । यस्तो सोच के मलाई मात्र आएको हो ? हरेक रात कलिला छोरीहरूको सुरक्षाको चिन्ताले मेरो मात्र भतभती मन पोलेको हो ? बलात्कार वा एसिड आक्रमणका पीडितले जिन्दगीभर त्यो कालो सम्झना बोकेर हिँड्नुपर्ने तर पीडक पक्ष दुईचार वर्ष सजाय काटेर उन्मत्त भएर हिँडेको देखिन्छ । अपराधी जेलबाट छुटेपछि फूलमाला लिएर स्वागत गर्नेको भीड यही समाजमा छ । अपहरण, एसिड आक्रमण, बलात्कार हत्याजस्ता जघन्य अपराधहरू बढ्दै जानु र तिनका लागि सजाय खुकुलो हुनुले खासगरी छोरीहरूले सधैं प्रताडित हुनुपरेको छ । पछिल्लो समयमा भएका बलात्कार र एसिड आक्रमणजस्ता जघन्य विषय हरेक बिहानीसँगै आउने र रात परेसँगै सेलाउने गरेका उदाहरण विस्तार गरिरहनु पर्दैन । जसलाई पर्यो उसैले जान्यो । समग्रमा तेजाब आक्रमणका २ं० वटा घटना भएका छन् । यसमध्ये केही घटनाको पूर्ण विवरण प्रहरीसँग छैन । प्रहरीको तथ्यांकअनुसार पछिल्लो सात वर्षयता १८ महिला र चार पुरुष एसिड आक्रमणमा परेका छन् । पछिल्लोपटक यही साउन २२ मा काठमाडौं चुच्चेपाटीमा पनि फेरि यस्तै घटना दोहोरियो । हेटौंडाका राजन विष्टले आफ्नै पत्नी र छोरीमाथि एसिड आक्रमण गरेका समाचारमा उल्लेख छ । अब यो विषयलाई कानुनी निकायले गम्भीरतापूर्वक लिन जरुरी छ । कानुन कति बलियो होस् भने कुनै पनि व्यक्तिका मनमा कुविचार आउनै नसकोस् । आए पनि टाउको उठाउन नसकोस् । यसर्थ एसिडजन्य घटनामा भएको विद्यमान आठबर्से सजायवाला कानुन तुरुन्त परिमार्जन गरी जन्मकैदको सजाय उल्लेख भएमा आपराधिक मानसिकता स्वतः घटेर जानेमा दुईमत नहोला । यसो भएमा मात्र हाम्रा छोरीचेली र दिदीबहिनीलाई थोरै भए पनि राहत मिल्ने थियो । अर्कातर्फ एसिडको खुलमखुला आयात र बिक्री हुने सिलसिला अहिल्यै बन्द गरिनुपर्छ । कानुन बलियो बनाएर छोरीलाई सुरक्षाको प्रत्याभूति दिलाऔं । ढिलाइ नगरौं । छोरीलाई बाँच्न दिऔं । उनीहरूका सपना फुल्न दिऔं ।"
१३ औं सागमा स्वर्ण जितेका दुई पाकिस्तानी खेलाडीको पदक खोसियो,काठमाडौं : तेह्रौँ दक्षिण एसियाली खेलकूद (साग)मा स्वर्ण जितेका दुई पाकिस्तानी खेलाडी डोपिङ परीक्षणमा असफल भएका छन्। नेपालमा गत वर्ष मङ्सिर १५ देखि २४ गतेसम्म भएको १३औँ सागमा सहभागी १०० मिटर हर्डल्समा स्वर्ण जितेका मुहम्मद नहिम र ४०० मिटर हर्डल्समा स्वर्ण जितेका मेहबुब अलीको डोपिङ पोजिटिभ पाइएको हो। दुवै जनाको डोपिङ पोजिटिभ देखिएको र उनीहरुले त्यसलाई स्वीकारेको नेपाल ओलम्पिक कमिटीले विज्ञप्तिमार्फत जनाएको छ। दुवै खेलाडीलाई सन् २०१९ डिसेम्बर २ तारिखदेखि सन् २०२३ डिसेम्बर २ तारिखसम्मका लागि निलम्बन गरिएको नेपाल ओलम्पिक कमिटीको विज्ञप्तिमा उल्लेख छ। नदिम र अलीको स्वर्ण पदक खोसिएको छ। विश्व एन्टी डोपिङ एजेन्सी (वाडा)को नियमानुसार सागमा सहभागी खेलाडीको डोपिङ टेस्ट गरिएको थियो। यस क्रममा दुवै खेलाडीले निषेधित पदार्थ सेवन गरेको पाइएको थियो। तेह्रौँ सागमा पाकिस्तानले ३० स्वर्णसहित १३२ पदक जितेका थियो। दुई स्वर्ण खोसिएपछि अब पाकिस्तानका नाममा ३० स्वर्णमात्र रहनेछ।
