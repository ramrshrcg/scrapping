शीर्षक,विवरण
कृषि समृद्धिमा फस्फोराइट,"कृषिजन्य माटोको उर्वरा शक्ति र गुणस्तरमा गिरावट हुनु नेपालजस्ता विकास उन्मुख कृषिप्रधान मुलुकमा दिगो कृषि प्रणालीका मुख्य चुनौती हुन्। कृषि उत्पादन वृद्धिमा तराईजस्तो उष्ण तापीय होचो भूभागमा माटोमा फस्फोराइटको कमी हुन्छ। कृषि मलमा युरियाबाट पाइने नाइट्रोजन अभावलाई जैविक मल र माटोमा नाइट्रोजन सञ्चित गर्न सक्ने बिरुवाबाट केही पूर्ति गर्न सकिन्छ तर माटोमा फस्फोराइटको आवश्यकता पूर्ति गर्ने फस्फोराइटकै प्रयोग गर्नुपर्छ किनकि फस्फोराइट मल रासायनिकभन्दा पनि खानिजमा आधारित मल हो। डीएपी अर्थात् डाइएमोनियम फसपेट भनेको युरियाजस्तो पूर्ण रासायनिक होइन, जसमा फस्फोराइट, अम्ल र पानी तीन पदार्थको करिब समान अनुपात हुन्छ। देशको खनिज सम्पदाको वैज्ञानिक प्रयोग गरी बढ्दो जनसंख्याको माग सम्बोधन गर्नु आजको सरकारको दायित्व हो, जसका निम्ति स्थिर कृषि प्रणालीमा जैविक र रासायनिक मल प्रयोग गरी उत्पादनमा वृद्धि गर्नुको विकल्प छैन। अम्लीय वर्षा, जैविक मल र नाइट्रोजनको अत्यधिक प्रयोगका कारण यस क्षेत्रमा नाइट्रोजन, फस्फोरस ् पोटासको अनुपात असन्तुलित रहेकाले माटोको उर्वरा शक्तिमा ह्रास आएको छ। नेपालजस्तो भौगोलिक विविधता भएको जमिनमा माटोमा निम्न पोषण हुनुको मुख्य कारण सतहको माटोको क्षयीकरण पनि हो। उत्पादन वृद्धिका निमित्त माटोको उत्पादकत्वमा गुणात्मक वृद्धि गरी निम्न वर्गका किसानमा समृद्धिको प्रकाश पार्ने स्थानीय फस्फोराइटको घरेलु विधिबाट प्रयोग पनि गर्न पनि सकिन्छ भने विस्तृत रूपमा उपयोग गर्नु राज्यको जिम्मेवारी हो। सरकारले देशका जनताको गरिबी निवारण र राष्ट्रिय पुँजीको पलायन रोक्न कम्तीमा आफ्नो आवश्यकता पूर्ति गर्ने उद्देश्यका साथ फस्फोराइट खानीको उत्खनन र उपयोग गर्नुपर्छ। नेपाललगायत एसियाको खाद्य सुरक्षा मूलतः उच्च उत्पादन हुने धान र गहँुबाली, सिँचाइ र वर्षा र रसायनिक मलमै निर्भर छ। सामान्यतः धानबालीमा पानीमा घुल्ने फस्फोराइटको मात्रा २५ किलोग्राम प्रतिहेक्टर प्रयोग गरिएको छ। उच्च भूभागमा भने फस्फोराइटको मात्रा अझै कम हुन्छ। फस्फोराइट, रासायनिक कृषि मल निर्माण गर्ने मुख्य खनिज कच्चा पदार्थ हो। नेपालजस्तो कृषिमा निर्भर अर्थतन्त्र भएको देशमा फस्फोराइट खानीको रणनीतिक महत्व हुन्छ। नेपालमा फस्फोराइट प्रारम्भिक अन्वेषणको काम धेरै पहिलेदेखि हुँदै आएको छ। केही स्ट्रोमाटोलाइट जीवाशेषसहितको डोलोमाइट चट्टान र कालो चेर्ट, क्ले माटोबाट बनेको सेल चट्टानमा नेपालको बैतडीको ढिकगढदेखि बझाङको टारुगढसम्म करिब ५० किलोमिटर लम्बाइमा ७० सेन्टिमिटरदेखि ४७ किलोमिटर मोटाइ भएका पाँचदेखि ३२ प्रतिशत फस्फोराइट खनिजयुक्त भण्डार रहेको विभिन्न अध्ययनले देखाएका छन्। यस्तो अवस्थामा आर्थिक र प्राविधिक रूपमा उपयुक्त फस्फोराइट खानीको अन्वेषण, उत्खनन गरी स्वदेशमै कृषि मल उत्पादन गर्नु सरकारको आवश्यकता र दायित्व पनि हो। तत्कालीन सरकारको चौथो पञ्चबर्से योजनामै समावेश गरिएको र खानी तथा भूगर्भ विभागले १९६७ मा नै प्रारम्भिक फस्फोराइट खानीको अन्वेषण र उत्खनन कार्य हालसम्म पनि निरन्तर नै छ। भारतमा पनि नेपालको बैतडीकै फस्फोराइट खानी भएको समान चट्टानमा फस्फोराइट उत्खन्न गरिएको थियो। बैतडीको ढिकगढ, जुन्कुना, धोउ बिसाउने, सनागाउँ, बझाङको टारुगढ, जुलीगढ, गोल्छङ, काडाचौरसँगसँगै वराह क्षेत्रमा टाकुरे, तावाखोला र थोङसार, स्वार खोलादाङ, मारी खोला प्युठान, खुलिया खोला (चिसापानीबाट उत्तरपश्चिम), आदि क्षेत्रमा विभिन्न गुणस्तरका विभिन्न परिणाममा फस्फोराइट खानी पाइन्छ। अगाडि गरिएका खोज तथा अनुसन्धनमा यातायात, प्रविधिको अभावमा उपयुक्त नमुना संकलन हुन नसकेको पनि हुन सक्छ, जसका कारणले यथार्थ र औसत गुणस्तरभन्दा सतहमा भएका नमुनाको गुणस्तर प्राप्त भएको हुन सक्छ। तसर्थ फस्फोराइट खनिज फरकफरक घनत्व भएको २२३० मिटरको फस्फोराइटयुक्त चट्टानको प्रकृतिअनुरूप ड्रिलिङ गरी भित्रको ताजा नमुना संकलन गरी यथार्थ र विस्तृत अध्धयन हुनु आजको आवश्यकता हो। उक्त नमुनाको प्रयोगशाला परीक्षणका लागि विस्तृत अध्ययन गर्न सकिने प्रयोगशालामा परीक्षण गर्नुपर्छ किनकि खानीको गुणस्तर स्पष्ट भएपछि मात्रै राज्यको लगानी गर्ने योजना गर्नु वैज्ञानिक र मितव्ययी हुन्छ। खानीमा फस्फोराइटको मात्रा कम भएमा बेनिफीकेसन प्रक्रियाबाट गुणस्तर वृद्धि गरी मल निर्माणमा उपयोग गर्न पनि सकिन्छ। फस्फोराइटको प्रशोधन र मल निर्माणमा उच्च विद्युतीय ऊर्जा आवश्यक भएकाले बैतडीको फस्फोराइट उत्खननमा चमेलिया जलविद्युत् एक महत्वपूर्ण आधार बन्न सक्छ। हाल सडकको सुविधा, विद्युत्को उपलब्धता र अम्लको उपयोग गरी यसको विकास गर्ने प्रशस्त सम्भावना छ। आर्थिक वर्ष २०७६७७ मा कूल ग्राहस्थ उत्पादनमा कृषि क्षेत्रको योगदान २७७ प्रतिशत रहने अनुमान गरिएको छ। आव ०७५७६ मा कृषि क्षेत्रको उत्पदान ५१ प्रतिशतले वृद्धि भएकोमा धानको उत्पादनमा कमी, मल र बीउको आयातमा कमी र कोरोना कहरका कारण आव ०७६७७ मा कृषि क्षेत्रको उत्पादन २६ प्रतिशतमा खुम्चिने अनुमान गरिएको छ। कूल ग्राहस्थ उत्पादनमा यस क्षेत्रको योगदान क्रमशः घट्दै गए पनि आर्थिक वृद्धिमा कृषि क्षेत्रको योगदान आव२०७५७६ मा २११ प्रतिशत रहेकोमा २०७६७७ मा ३२७ प्रतिशत प्रक्षेपित छ, जुन सकारात्मक देखिन्छ। २०७५७६ को फागुनसम्ममा एक लाख ९१ हजार ५ सय ३६ मेट्रिक टन रासायनिक मल वितरण गरेकोमा २०७६७७ को फागुनसम्म उल्लेखनीय वृद्धि गरी २ लाख ५० हजार ५ सय ३५ मेट्रिक टन रसायनिक मल वितरण भएको सरकारको तथ्यांक छ तर पनि किसानले समयमा र आवश्यक मात्रामा मल नपाएको खबर सर्वत्र पाइन्छ। यसले नेपाली कृषि बजारमा मलको आवश्यकता र मागलाई प्रस्ट पार्छ। नेपाल सरकारले आफ्नो नीति तथा कार्यक्रममार्फत महत्वका साथ बैतडी र बझाङको फस्फोराइट खानीको अध्ययन, उत्खनन र उपयोग गरी नेपालमा कृषि मल आयात प्रतिस्थापन गर्ने काम अगाडि बढाएको छ। उक्त काम खानी तथा भूगर्भ विभागले विस्तृत योजनाका साथ गरिरहेको छ। भिन्न प्रसंगमा कुरा गर्दा नेपालमा खानी लिएर वा होल्ड गरेर विभिन्न उद्देश्यले काम अगाडि नबढाउने बेथिति पनि हाम्रो समृद्धिका वाधक हुन्। आजसम्म विस्तृत अध्ययनमा भौगोलिक कठिनाइ, आवश्यक प्रयोगशाला र परीक्षणको अभाव, उत्पादन कम्पनी र प्रविधि छनोटलगायतका चुनौतीका बीच फस्फोराइट खानी उत्खनन र उपयोग नेपालको कृषिबाट समृद्धितर्फ जाने यात्राको दरिलो आधार हुनेछ। भण्डारी चीनको विश्वविद्यालयमा भूगर्भशास्त्रमा अध्ययनरत छन्।"
मुलुक नै 'कोरोना कारागार' !,"सिडिओलाई निषेधाज्ञा गर्न लगाएर सरकार लकडाउनको संगीतमा रमाइरहेको छ, मानौं कोरोना मार्न उसले गरेको यो ठूलै क्रान्ति हो। हामीले दैनिक सुन्ने कोरोना संक्रमण तथा मृत्युको अंकगणित भन्दा कैयन् गुना पीडादायक छ लकडाउनले हाम्रो जीवन र समाजमा छेडेको घाउ। पोखराबाट एकजना आफन्तले सुनाएको एउटा कथाबाट सुरु गरौं। स्याङ्जाका कमल कुनै खानदानी व्यवसायी होइनन्। भारतको मुम्बइमा उनी होटेलमा काम गर्थे। अलिअलि कमाए। स्वेदेशमै केही गर्ने भनेर फर्किए। उताको कमाइ अनि सरसापट गरेर उनले पोखरामा लजसहितको एउटा फास्टफुड खोले। सुरुवात राम्रै थियो। भिजिट नेपाल २०२० मा पर्यटक ओइरिने हल्ला सुनेपछि सहकारीबाट ऋण ल्याएर उनले पनि केही संरचना थपे। रंगरोगन गरेर चिटिक्क पारे। फागुनदेखि कोरोनाको हल्ला सुरु भयो। चैतदेखि लकडाउन भयो। भोलिपर्सि भन्दाभन्दै आठ महिना बित्यो। बीचमा लकडाउन खुल्दा थोरै आस पलाएको थियो। फेरि भदौंदेखि लकडाउन भएपछि कमलको आस मरेको छ। यत्रो नोक्शानी अनि निरासा कसरी समाल्ने ? उनले सोच्नै सकेका छैनन्। सहकारीको ऋणको किस्ता र ब्याजको तनाव छ। कर्मचारीलाई फिर्ता पठाए पनि तलब दिन बाँकी छ। व्यवसाय ठप्प छ तर आठ महिनादेखि भाडा खप्टिएको छ। आजभोलि उनी टोलाएर मात्र बस्छन्। मनोवैज्ञानिक परामर्शदाताकहाँ लैजादा पनि उनको अवस्था उस्तै छ। उनलाई कोरोना लागेको छैन। तर लकडाउनको संक्रमणले उनी निकै थलिएका छन्। बरु कोरोना लागेको भए उहिले निको हुन्थ्यो होला तर लकडाउनले उनको सपनामा लागेको संक्रमण तथा जीवनमा छेडिएको घाउ शायद अब कहिल्यै निको हुँदैन होला। कोरोना निको पार्न राज्यले लिएको कदम (लकडाउन)ले निम्न र मध्यम वर्गको जीवनमा छाएको अध्याँरोको एउटा सानो चित्र हो यो। पर्यटन, होटल, शिक्षा, मनोरंजनलगायत थुप्रै व्यवासयमा कार्यरत कयौंको पीडा र घाउ मिसिएको छ कमलको यो कथामा। चार महिना लामो लकडाउनबाट मुश्किलले मुक्त भएका नागरिक फेरि अर्को चरणको निषेधाज्ञाबाट प्रताडित छन्। प्रमुख जिल्ला अधिकारी (सिडिओ)लाई निषेधाज्ञा जारी गर्न लगाएर सरकार लकडाउनको संगीतमा रमाइरहेको छ, मानौं कोरोना मार्न सरकारले गरेको ठूलै क्रान्ति हो लकडाउन। कोरोनाबाट कति संक्रमित भए, कनि निको भए अनि कति मरे ? दैनिक यही अंकगणित सुनाएर सरकार दायित्व निर्वाह गरेको अभिनय गर्दैछ। यो भन्दा धेरै महत्वपूर्ण प्रश्न हो, लकडाउनले हाम्रो समाजको चित्र र चरित्र नै कसरी बदलिँदै छ ? के सरकारलाई थाहा छ ? कोराना नलागीकन कति मानिसहरू जिउँदै मरेतुल्य भएका छन् ? कतिले आत्महत्या गरेका छन् ? कति बहुलाउन वाध्य भएका छन् ? कति डिप्रेशनमा गएर बिक्षिप्त भएका छन् ? संक्रमित र मृत्युको अंकगणितभन्दा पनि यो हिसाब धेरै महंगो र कहालीलाग्दो हुँदैछ। कोरोना त निको होला ढिलोचाडो तर लकडाउनको घाउ सजिलै सन्चो हुनेवाला छैन। पछिपछिसम्म पनि हाम्रो समाज र सन्ततीले त्यसको पीडा भोग्नुपर्नेछ। केही समय लकडाउन उचित थियो। यो सन्देश र सचेतनाका लागि पनि आवश्यक थियो। यो आफैमा एउटा प्रतिकात्मक कदम मात्रै हो, यो समाधान हुँदै होइन। हामीले छिमेक र विदेशमा पनि हेरिसकेका छौं। लकडाउनले मात्रै कोरोना कहीं निको भएको छैन। कोरोनाकै बाहनामा आठ महिनादेखि मुलुक ठप्प छ। व्यापारव्यवसाय, उद्योग धन्दा अनि सरकारी कामकाज सबै अलपत्र छन्। अब त सिंगो मुलुक नै कोरानोको कारागार बनेको प्रतित हुन थालेको छ। अनि नागरिक निरीह कैदीजस्तै भएका छन्। के सरकारलाई थाहा छ ? कोराना नलागीकन कति मानिसहरू जिउँदै मरेतुल्य भएका छन् ? कतिले आत्महत्या गरेका छन् ? कति बहुलाउन वाध्य भएका छन् ? कति डिप्रेशनमा गएर बिक्षिप्त भएका छन् ? संक्रमित र मृत्युको अंकगणितभन्दा पनि हाम्रो समाज र जीवनमा 'लकडाउन संक्रमण'को पीडा र परिणाम धेरै महंगो एवं कहालीलाग्दो हुँदैछ। मुलुकलाई कोरोनाको कारागार अनि नागरिकलाई कैदी बनाएर कोरोना निको पार्ने सरकारको बुद्धि देखेर नागरिक पनि दिक्क भइसकेका छन्। कोरोनाले भन्दा भोक र अभावले छिटो ज्यान जाने जोखिम बढ्दैछ। नागरिकलाई घर कोठामा थुनेर होइन, सामाजिक दुरी र सुरक्षा मापदण्डसहित बाहिर आएर आआफ्ना काम उद्यम गर्न दिनुपर्छ। नत्र हाम्रो जनशक्ति सधैका लागि थलिने छ र त्यसको सकस मुलुकले चीरकालसम्म सामना गर्नुपर्नेछ।अब लकडाउन लगाएर नागरिकलाई सम्झाउनुपर्ने र सचेत गराउनुपर्ने अवस्था छैन। सर्वसाधारण राज्यभन्दा बढी चनाखो भइसकेका छन्। बिहान फुथपाथमा साग बेच्ने बुढी आमाहरू पनि मुखमा मास्क अनि पटुकाभित्र सेनिटाइजर बोक्न थालेका छन्। त्यसैले निरन्तरको लकडाउन कोरोनासँगको लडाइँ हुनसक्दैन। यो पराजित मानसिकता अनि आत्मसमर्पण मात्र हो। लकडाउनले केही सिमित हुनेखाने वर्गलाई त्यति मर्का नपरेको होला। अझ् सरकारमा बस्नेहरूलाई यसको अनुभूति पनि नहुनसक्छ। किनभने लकडाउनको हाइसन्चोमा सरकार रमाएको देखिन्छ। खालि अनि शान्त सडक कतै वाधा विरोध छैन। सुविधा अनि पहुँचहुनेलाई लकडाउनले केही छेकेको छैन। उनीहरूका लागि सडक स्वागतमा छ, सवारी पास खल्तीमा छन्। ठूला होटेल तथा रेष्टरेन्टका परिकार पनि घरघरमै डेलीभरी हुन्छन्। उनीहरूले हरेक दिन होलीडे जस्तै सेलिब्रेट गरेका हुन्छन् लकडाउनलाई। राजनीतिक नेतृत्व र राज्यका निकायसँग सेटिङ मिलाएर कमाउन पल्केका केही मालिक र माफियालाई मस्ती भएको होला तर तमाम उद्यमी व्यवसायीलाई मर्का मात्रै होइन, मिनेटमिनेटमा नोक्शानी छ। यसको क्षतिपूर्ति कहिले होला, कसरी होला ? उनीहरूको दिमागले सोच्न पनि सकेको छैन। तर गरिखाने वर्गलाई लकडाउनले कति सकस र सास्ती दिएको छ ? त्यो पीडा भोग्नेहरूलाई मात्रै थाहा छ, शक्ति र राज्यको सुविधामा बस्नेहरूले त्यो फिल गर्न सक्दैनन्। दिनभर परिश्रम र दुःख गरेर बिहान बेलुका हातमुख जोड्ने सर्वसाधारणको जीवनमा अध्याँरो मात्रै छरेको छ लकडाउनले। उनीहरूसँग खाली सडकमा हुँइकन न 'पासवाला मोटर' छन् न त लकडाउनलाई सेलिब्रेट गर्ने भरिलो खल्ती छ। जीवनमा यति पीडादायी मोड आउँला भनेर उनीहरूले कहिले पनि सोचेका थिएनन्, भोग्ने त कुरै भएन। आफ्नो छरछिमेक अनि समाज टाढा छ। भाडाको कोठामा कोचिएर बस्नुपर्ने वाध्यता। कमाइ केही छैन। घरभेटीको किचकिच अनि भाडाको तनाब छँदैछ। जागिर जोखिमा छ अनि तलब पनि आएको छैन। कामधन्दा अनि व्यापार व्यवसाय चौपट छ। पसल वा भवनको भाडा खप्टिको छ। उता बैंक तथा सहकारीबाट लिएको ऋणको किस्ता र ब्याजको दबाब छ। कोरोना रोथामका नाममा साउन मसान्तसम्म १२ अर्ब खर्च भइसकेको छ। तर त्यसबाट यस्ता निम्न र मध्यम वर्गले के राहत पाए ? कहाँ कसको लागि खर्च भयो १२ अर्ब ?यसको जबाफ दिनसक्ने नैतिक हैसियत राज्यसँग छैन।कोरोना रोकथाम गर्दै जनजीवनलाई सुरक्षित र सामान्य बनाउने अनि काम व्यवासाय सुचारु गर्नेतिर सरकार तथा मुख्य दलहरू पनि उदासीन देखिएका छन्। लकडाउन सरकारलाई त गजबको मोज अनि मौका नै भयो। प्रमुख प्रतिपक्षको चाला पनि उस्तै देखियो। विज्ञप्ती निकाल्ने र ट्वीट हान्ने मात्रै प्रतिपक्षको दायित्व होइन। जनस्तरमा तरंग ल्याउने कुनै अभियान अघि बढाउन सकेन प्रतिपक्षले। लकडाउन कोरोनाको दबाइ होइन भनेर सरकारलाई दबाब दिने र नागरिकलाई जागरुक बनाउने दायित्वबाट प्रतिपक्ष पनि चुकेको देखियो। यो बीचमा सत्तारुढ नेकपा र प्रतिपक्ष कांग्रेस दुवै घरभित्रकै कलहमा बढी अल्झिए। जनतालाई घरघरमा लक गरेर आफूहरूले कुर्सी र शक्तिको लफडा र लडाइमा उर्जा खेर फाले। लकडाउनबाहेक कोरोना रोकथामको ठोस् रणनीति र योजना केही बन्न सकेन। कोराना अब भाइरस मात्र रहेन। यो सँग राजनीति र 'बिजनेस फन्डा' पनि जोडिएको छ। कोरोना कालपछिको विश्व अर्थ राजनीतिको चित्र र चरित्र कस्तो होला ?अहिले अनुमान गर्न कठिन छ। कोरोनामा मेडिकल डनहरूको चलखेल अनि विश्वका शक्ति राष्ट्रहरूको झेल पनि कताकता जोडिएको आशंका गरिएको छ। यसले विश्व शक्ति संरचना र समिकरणमा हामीले नसाचेको उलटपुलट ल्याउने खतरा छ। भ्याक्शिन उत्पादन र परीक्षणमा रसिया, अमेरिका र चीनबीच देखिएको प्रतिस्पर्धाले त्यसको संकेत दिइसकेको छ। कोरोनाले विश्व राजनीतिका आयमहरूमा नाटकीय परिवर्तन आयो भने अचम्म नमान्दा हुन्छ। शक्ति राष्ट्रका शासकहरूमा विस्तारै अनुदार र निरंकुश चरित्र हावी हुँदै छ। त्यसको बाछिटा नेपालमा पनि ढिलोचाडो पर्नेछ। विज्ञहरूले भनिसेका छन्। कोरोना एउटा सामान्य भाइरस हो। यो कुनै रोग होइन। आधारभूत सावधानी र सुरक्षा अपनाएर यसबाट सजिलै बच्न सकिन्छ। यसको कुनै दबाइ छैन। त्यसैले लकडाउन लम्बाएर समाजमा नोक्शानी र निराशाको अझ् कहालीलाग्दो चित्र कोर्नेतिरतिर होइन, जनजीवनलाई कोरोनामैत्री बनाउँदै समाजलाई आफ्नै गतिमा चल्न दिनेतर्फ सरकारको कदम केन्द्रित हुनुपर्छ। नागरिक दबाब पनि त्यही दिशामा संगठित हुनु आवश्यक छ।"
"नयाँ व्यवस्था, पुरानै अवस्था","महाभारतमा युधिष्ठिरले पापको मूल स्रोत के हो र कसबाट यसको प्रवृत्ति हुन्छ ? भन्ने जिज्ञासा भीष्मसमक्ष राख्छन्। उनको जिज्ञासा शान्त गर्ने क्रममा भीष्मले लोभ नै पापको मूल स्रोत हो र लोभद्वारा नै पापको प्रवृत्ति हुन्छ भनेर विस्तारपूर्वक वर्णन गर्छन्। लोभद्वारा नै पाप, अधर्म र महान् दुःखको उत्पत्ति हुन्छ। छलकपटको मूल कारण पनि लोभ हो। लोभकै आधारमा क्रोध, काम, माया, मोह, अभिमान, उद्दण्डता, पराधीनता आदि दोष निःसृत हुन्छन्। असहनशीलता, निर्लज्जता, धर्मक्षय, चिन्ता र अपयश पनि लोभबाटै उत्पन्न हुन्छ। लोभले नै तृष्णा, शास्त्रविरुद्धका कर्ममा प्रवृत्ति, सम्पूर्ण प्राणीप्रति द्रोह, सबैको तिरष्कार, सबैप्रति अविश्वास र कुटिलतापूर्ण व्यवहार गरिन्छ। अर्काको धनको अपहरण, अर्काकी स्त्रीको बलात्कार, निन्दा गर्ने दुष्प्रवृत्ति, आत्महत्या, घृणा, आत्मप्रशंसा र नगर्नुपर्ने काममा प्रवृत्ति पनि लोभकै कारणले हुन्छ। जसरी जतिसुकै गहिरा नदी मिले पनि समुद्र भरिँदैन, त्यसरी नै सबै प्रकारका पदार्थको प्राप्ति हुँदा पनि लोभको पेट कहिल्यै भरिँदैन। महाभारतको यो दृष्टान्तले वर्तमान नेपालको राजनीति प्रतिनिधित्व गर्छ। कोरोनाको त्रासबाट आफ्नै जन्मभूमि फर्किएका सयौं युवा सत्ता सञ्चालकहरूको नालायकी देखेर बरु बाकसमै फर्किने तर यहाँ नबस्ने मुर्छित सपना बोकेर फेरि बिदेसिन थालेका छन्। कोरोनाभन्दा पनि गरिबीमाथिको निर्मम प्रहार उनीहरूका लागि अप्रिय भएको छ। त्यसो त विदेशको अनुशासन, जनता हुनुको उत्तरदायित्व, मानवीय र श्रमको मूल्य बुझेकाका लागि नेपाल बसाइ थप सकसपूर्ण बन्ने गरेको छ। पीसीआर परीक्षण गर्नसमेत मन्त्रीको सोर्स लगाउनुपर्ने अवस्था त छँदै छ, त्यसमाथि रोजगार कुन चरीको नाम हो ? कसैलाई थाहा छैन। अरू त अरू हातभरि पैसा बोकेर दिनरात लाइन बस्दा एक मुठी मल किन्न पाइँदैन। अनि क्षमतावान् नागरिक बिदेसिनुको विकल्पै रहेन। कोरोना त्रासले देशका सबै गतिविधि ठप्प रहेका बेला मुलुकको केन्द्रीय राजनीतिका सारथिहरू एकाध नेताको जागिरका लागि महिनौंदेखि अल्मलिएका छन्। जनअभिमतबाट तिरष्कृत वामदेव गौतम, नारायणकाजी श्रेष्ठलाई राष्ट्रियसभामा जागिर दिनेदेखि प्रचण्ड, माधव नेपाल र झलनाथ खनालसहित उनीहरूका हरुवाको व्यवस्थापनलाई लिएर चलेको रस्साकस्सी अझै साम्य भइसकेको छैन्। एउटा व्यक्तिका लागि खेलाडी नभई खेलको नियम नै फेर्नेसम्मका हर्कत हुन थालेका छन्। दुईतिहाइको सरकारले लोकतन्त्रको उन्नयनमा खेलेको योभन्दा उत्कृष्ट भूमिका के हुन सक्छ ? एउटा समाजवादी राष्ट्रमा कुनै पनि कमजोर व्यक्ति वा वर्गको अभिभावक राज्य हुन्छ भनिन्छ। तर हाम्रो सन्दर्भमा समाजवाद भन्ने शब्द संविधानको प्रस्तावनामा मात्र सीमित छ। पुर्पुरो भएका नेता निरीह मतदाता भएपछि कसको के लाग्छ ? पाँच वर्षमा ३० खर्ब रेमिट्यान्स पठाउने गरिब कामदारप्रति कसैको नजर पर्दैन। देश फर्किन नपाउने र देश फर्किएका स्वदेश फर्किनेहरूको लुकामारी अचम्मलाग्दो छ। कोरोनाको महामारीमा रोजगार गुमाएका कारण सडकमा भोकानांगा बाक्लिने क्रम बढ्दो छ। हरेक ९० मिनेटमा एकजनाले आत्महत्या गर्दैछन्। शिक्षा, स्वास्थ्य जनताको अधिकार नभई व्यापारका असली माध्यम बन्दै आएका छन्। औद्योगिक उत्पादन शून्य छ। संस्कार, संस्कृति, मान, मर्यादा नामेट हुँदै गएका छन्। नयाँ पुस्तालाई न कसैको डर, न कसैको भर नै छ। हरेक तीन घन्टामा एक कोरोना संक्रमित मर्दैछन्। महँगीले नेटो काटेको काट्यै छ। छोटे जनप्रतिनिधिको आतंक दिनप्रतिदिन बढ्दो छ। टारी खेत, मकैबारीभित्र डोजर चालक इन्जिनियर भएर बर्खे सडक खन्ने क्रम तीव्र छ। जुन सडकमा रहर गुड्छ, गाडी दौडिँदैन। बाढीपहिरोको आतंक उत्तिकै डरलाग्दो छ। एउटा सामान्य जीवन बाँच्न जनता हैन, पार्टीको झोले बन्नुपर्ने अघोषित सर्त नै बनेको छ। शिक्षा, स्वास्थ्य जनताको अधिकार नभई व्यापारका असली माध्यम बन्दै आएका छन्। औद्योगिक उत्पादन शून्य छ। संस्कार, संस्कृति, मान, मर्यादा नामेट हुँदै गएका छन्। नयाँ पुस्तालाई न कसैको डर, न कसैको भर नै छ। संसारमा नीतिहरूको राजा भनेर सर्वस्वीकृत राजनीति यहाँ अपराध कर्मको जननी भनेर बुझाइएको छ। जननिर्वाचित सरकारको आधा कार्यकालको प्रगतिबाट जनता मुर्छित छन्। बाँकी कार्यकाल कस्तो हुने सहज अनुमान लगाउन सकिन्छ। तलदेखि माथिसम्म बढेको यो मपाइँत्वका कारण गणतन्त्रको यो अभ्यास यही सरकारको कार्यकालमा पहिलो र अन्तिम हुने निश्चित छ। लाखौं जनता मलको लाइनमा छन्। ललितपुरमा त्यत्रो झडप भयो। कोरोनाको ग्राफ उक्लिँदो छ। सरकार मुलुक ठप्प गरेर समस्याको निदान खोजिरहेको छ। सरुवा, बढुवा, ठेक्का र नियुक्तिका प्रपञ्च चलिरहेका छन्। हरुवालाई पालनपोषण गर्न, भत्ता र तलबको दुरुपयोग गरी राष्ट्र थप कंगाल बनाउने अभ्यास दिन दुई गुना, रात चार गुनाका दरमा बढिरहेको छ। बौद्धिक जगत् नाफा, घाटा विचार गरेर धारणा राख्छ। कागलाई कालो भन्नसमेत उनीहरू नेताको अनुमति पर्खन्छन्। दलका छाप नलागेकाहरूको अस्तित्व कसैले स्वीकार गर्दैन। एकाइसौं शताब्दी भन्नु मात्र हो, हरिद्वार, देवघाट जाने बेलाका नेताको विकल्प देखिँदैन। अब त झन् अवकाशप्राप्त कर्मचारी वृद्ध नेताका गाइड बन्ने क्रम बाक्लिँदो छ। अझ अचम्म त के छ भने जल्दाबल्दा युवा तिनै क्षमता नभएका नेताहरूको हुक्के, ढोके र चम्चे भएर बाँच्नुपर्ने अवस्था छ। न नेताहरू ओगट्न छाड्ने, न युवाहरू हिम्मतसाथ अघि आउन सक्ने। बरु तिनै नालायक नेताले दिएको नम्बरमा उनीहरूको भाग्य र भविष्य निर्धारण हुने गरेको छ। प्रतिस्पर्धाको यो युगमा पनि सासू, सम्धी, सालासाली, पार्टी, भूगोल हेर्ने प्रचलन बढ्दो छ। मानौं राज्य आफ्नै बपौती हो। नियम वा विषयअनुसार आचरण नगर्दा र लोभको कारणले हाम्रो मुलुकमा वर्तमान परिवेशमा अस्थिरता, अनिश्चितता, अराजकता, अनैतिकता, भ्रष्टाचार, गैरजिम्मेवारी र जवाफदेहिता अभावका कारण मुलुकमा सधैंभरि राजनीतिक अस्थिरताको कालो बादल मडारिएको छ। महान् हास्यव्यंग्यकार भैरव अर्यालले भुँडीपुराण गद्यमा समसामयिक राजनीतिक परिवेशलाई तिखो व्यंग गर्दै लेखेका छन् चोरी र चाकरी नगरी चतुर्याइँ हुन्न। दंगा फसाद नगरे इज्जतै रहन्न। सोझा र सज्जन कभै नलिनु दलैमा। पार्टी चलाउन सधैं छल औ बलैमा। राजनीतिक परिवर्तनको चर्को नारा लगाएर अवस्थाभन्दा व्यवस्था परिवर्तनमा हतार गरेका हामी नेपालीले अझै पनि बूढापाका नातिनातिनालाई आशीर्वाद दिँदा डाक्टर, इन्जिनियर बनेस् भनेर आशीर्वाद दिने चलन छ। देशको सबैभन्दा ठूलो व्यापारी नेता, धनीमानी नेता, विनामेहनत सम्पत्ति जोड्न सफल व्यक्ति हुन् नेपालका भष्ट नेताहरू तर पनि नेता बनेस् भनेर किन आशीर्वचन नआएको होला। सोचनीय प्रसंग छ। किनभने नैतिकताविहीन राजनीति लोभ र पापमा मुछिएको राजनीति मै खाऊँ मै लाऊँ सुखसयल सब म गरूँ, मै बाचूँ, मै हाँसू, अरू सब मरून् दुर्वलहरू भन्ने मानसिकताको राजनीतिक नेतृत्व यसैकारण समाजमा राजनीतिज्ञहरूको सामाजिक मान र प्रतिष्ठा घट्दो क्रममा छ। दुईतिहाइको सरकारलाई देखिने गरी काम गर्न कसले रोकेको छ ? स्थानीयदेखि प्रदेश, केन्द्रीय सरकारसम्मै सकेसम्म संवैधानिक नियुक्ति आफूमातहतका र कर्मचारी सबै तहमा काम गर्न सहज हुने गरी सेटिङमै मिलाएको हुँदा पनि कामले गति लिन सकेको छैन। २०५३ मा पूर्वपञ्च राप्रपा थापा र कांगे्रसको संयुक्त सरकार थियो। यस्तै हाहाकार सृजना गरेर आपत्कालीन खरिदको निम्ति वातावरण सृजना गरियो। सरकारले भारतसँग जीटुजी प्रक्रियामा मल खरिद गर्यो। बजार मूल्यभन्दा धेरै महँगोमा खरिद गरेको थियो। तत्कालीन एमालेले यो विषयलाई लिएर संसद् अवरुद्ध गरेको थियो। उक्त मल प्रतिबोरा दुई केजी कम तौल र कम गुणस्तरको रहेको बेहोरा प्रमाणसहित बानका पूर्वअध्यक्षसमेत रहेका विष्णुहरि ढकालले तत्कालीन नवआवाज पत्रिकामा मुख्य समाचार प्रकाशित गरेपछि कृषिमन्त्री पद्मसुन्दर लावतीले राजीनामा दिएका थिए। यतिबेला मलको विषयमा प्रतिपक्ष मौन छ। कमजोर प्रतिपक्ष हुँदासमेत कामले गति लिन नसक्नुको पछाडि कमिसनसहित, कुण्ठा र कर्मचारीलाई मान्छे नगन्ने प्रवृत्ति हावी भएको देखिन्छ। अहिले नेकपा दुईतिहाइको सरकार छ। आफ्नो देशमा कुन समयमा कति रासायनिक मल चाहिन्छ र कहाँबाट कसरी प्रबन्ध गर्ने भनेर समयमै काम नगरेर गरिब किसान र सिंगो राष्ट्रलाई अपूरणीय क्षति पुर्याउँदासमेत कृषिमन्त्रीले राजीनामा दिनुभएको छैन। न त प्रतिपक्षले राजीनामा मागेको छ। कृषक आन्दोलित छैनन्, विद्यार्थी, बुद्धिजीवीलगायत मौन छन्। यस्ता थुप्रै विषयमा आम नागरिकले सरकारलाई मौन समर्थन गरिरहेका छन्। यस अथमा यो होइन कि जनता निरीह छन् , स्वर्गको टुक्राजस्तो देशलाई सिनोजस्तो बनाएपछि असह्य भएर जनताले चाहे भन्ने अर्को आन्दोलन पनि गर्न सक्छन्। अहिलेको निर्विकल्प भनिएका अनुहार कहाँ बिलाउँछन् ? इतिहासले पनि लेखाजोखा राख्न जरुरी ठान्ने छैन। भन्नलायक काम नगर्नेको उमेर पनि गन्नलायक हुँदैन।"
बीपीको शब्दशक्ति,"राजनीतिमा मानिसहरूको स्मरणशक्ति क्षणिक हुन्छ। शीघ्रताका साथ राजनीतिक दृश्य बदलिँदै जान्छन्, नयाँ परिस्थिति र नयाँ समस्याले मानिसको ध्यान नयाँ कुरापट्टि आकर्षित गरिरहन्छन् र अघिल्ला समस्या छिट्छिटै बिर्सिंदै जान्छन्। तर इतिहासले भने सबैको सन्तुलित लेखाजोखा राख्छ, त्यसको स्मरणशक्ति लामो हुन्छ। कांग्रेसको २०१७ सालको महाधिवेशनमा बीपीले व्यक्त गरेको उपर्युक्त तार्किक धारणालाई आजको राजनीतिक परिवेशले कत्तिको सम्झेको छ ? त्यसो त, उक्त भनाइअनुसार नै राजनीतिमा मानिसको स्मरणशक्ति कमजोर हुने भएपछि आजको मितिसम्म ६० वर्ष पुरानो कुरो कसरी सम्झनामा रहन्छ र ? त्यसैले, आज यसको प्रसंग उठाउनु व्यर्थ लाग्ला। तैपनि यहाँ यति भन्न खोजिएको हो कि बीपीले उठाएको यो विषयमा पाइने तथ्य कति गहन वा कति सतही थियो, त्यसमाथि बहस भने हुन जरुरी छ। तर मूल कुरो भने प्रस्ट छ बीपीको उपर्युक्त धारणाको मूल जड भनेको नैतिकताको खोजी थियो। मनुष्यको चारित्रिक विशेषता नै हो कि कुनै पनि नयाँ विषयप्रति ऊ जति छिटो आकर्षित हुन्छ, त्यो आकर्षणसँगसँगै पुराना विषयलाई त्यति नै चाँडो बिर्सिहाल्छ। त्यसमा पनि झन् राजनीतिक क्षेत्रका व्यक्तिले यसलाई बढी नै अंगीकार गरेको हुन्छ। मूलतः यो, नेताहरूको चरित्रमा देख्न सकिन्छ। आजको राजनीतिक परिदृश्य हेर्दा यो छर्लंगै हुन्छ। हुन त राजनीतिकर्मीको यस्तो चरित्रबाट कोही अनभिज्ञ हुँदैनन्छैनन्, तथापि बीपीले भनेको स्मरणशक्तिको कुरालाई तार्किक रूपमा इतिहासको स्मरणशक्तिसँग जोड्नु भनेको निकै महत्वको विषय हो। हम्मेसी, सामान्य मानिसले यसरी तर्क गर्न पक्कै सक्दैनन्। र, तर्क पनि त्यस्तो तर्क जुन शतप्रतिशत सही छ। हो, स्मरणशक्ति कमजोर हुनेको लेखाजोखा राख्ने बलियो शक्ति इतिहाससँग हुन्छ। बीपीको यो तर्कशक्ति अद्भुत छ। खोज्दै जाने हो भने बीपीले गर्ने समयसापेक्ष यस्ता तर्कको सूची धेरै लामो भेटिन्छ। अर्को उनको, राजनीतिकबाहेकको दोस्रो व्यक्तित्व साहित्यिक हो। यस क्षेत्रमा पनि उनको लेखाइमा पाइने तार्किक क्षमता असामान्य थियो। कुनै महावाणी झैं लाग्ने उनका साहित्यिक सन्दर्भित वाक्यहरू आज पनि उत्तिकै प्रभावशाली छ। एक ठाउँ उनले भनेका छन्, राजनीतिको सानो मानिसलाई पनि पोसाक चाहिन्छ, तर साहित्यमा भने सम्राट् पनि निर्वस्त्र हुन्छ। यसरी नै, साहित्यिक भाषामा कतै भनेका छन्, कला सुरक्षा चाहँदैन, स्वतन्त्रता चाहन्छ। उसलाई हिँडिसकेको बाटोमा खुट्टा हाल्न मन लाग्दैन। आफूले हिँड्ने बाटो आफैं बनाउन चाहन्छ। कति अकाट्य सत्य मिसिएको छ उनका यी धारणामा ! कुनै दोस्रो तर्क ल्याएर उनको धारणालाई असत्य घोषित गर्न सकिन्न। आजको समाज र त्यसमा पनि राजनीतिक क्षेत्रले बीपीका नैतिक बल दिने अर्थपूर्णतार्किक धारणा आत्मसात गर्न आवश्यक छ। प्रसंगवश, सेनाविषयक एक घटनामा बीपीको तार्किक बहस सबैभन्दा स्मरणयोग्य छ। सन् १९४७ मा विराटनगरको जुटमिलको हडतालका क्रममा उनलाई काठमाडौं ल्याइँदै गर्दा सेनासँग सम्बन्धित एउटा जिज्ञासा उनीभित्र जुर्मुराइरहेको थियो, के सेनासँग आत्मनिर्णयको क्षमता हुँदैन ? उनी आफैंसँग प्रश्न गरिरहन्थे, सेना सधैं किन नुनको सोझो भन्छ ? किनकि आफ्नो अघिपछि रहेका जोकोही सेनालाई मौका पर्नासाथ बारम्बार तपाईंसँग आत्मनिर्णय गर्ने क्षमता छैन ? भनेर सोध्दा तिनीहरूबाट हामीलाई माथिको आदेश छ। हामीले नुनको सोझो गर्नुपर्छ भन्ने एकै किसिमका जवाफ पाउने गर्थे। उनले सन्तुष्ट हुने जवाफ कहिल्यै पाएनन्। यसबीच नुनको सोझो माथि उनले निकै चिन्तनमनन गरिरहेका थिए। सन् १९६० मा उनलाई एक कर्णेलको मातहतमा एउटा क्याम्पमा राखिएको थियो। त्यो क्याम्पको व्यवस्थापनमा सैन्यीकरण गरेर कडाइपूर्वक चौबीसै घन्टा हातहतियारले सुसज्जित सैनिकद्वारा उनलाई निगरानी गरिरहेका हुन्थे। जसमुताबिक उनलाई भेट्न चाहने व्यक्ति, चाहे जुनसुकै ठूलो ओहोदाको किन नहोस् एक्लाएक्लै आउन दिइन्नथ्यो, सैनिकको एक किसिमको सानोतिनो जुलुस नै हुन्थ्यो। यस प्रकारको सैनिक प्रदर्शनले आफूलाई मानसिक आघात हुने गरेको बीपीले पटकपटक भनेका छन्। एउटा तानाशाही व्यवस्थाको स्वार्थखातिर आफ्नोविरुद्ध सेनाको यस्तो भूमिकाप्रति उनले प्रश्न उठाउँदा सैनिकको तर्फबाट सधैं एउटा तर्क आउने गथ्र्यो, हामीले आफ्नो कर्तव्यपरायणता अँगालिरहेका छौं। हामी यसबाट विमुख हुन मिल्दैन। तथापि, व्यक्तिगत रूपमा बीपीजस्ता व्यक्तिलाई यसरी बन्धनमा राख्नुपर्दा उनीहरू आफूहरूलाई दुःख लागेको बताउँथे। यसैक्रममा एक दिन बीपीले आफूसामुका सैनिकको जत्थालाई सोधेका थिए, मलाई किन यसरी राखेको ? तत्काल एक सैनिकले जवाफ फर्काए, हामी त हुकुमका बन्दी हौं। हुकुमबाहेक अरू केही जान्दैनौं। बीपीले अनभिज्ञता फेरि दर्शाए, कसको हुकुम ? सांकेतिक रूपमा ती सैनिकले माथि भनेर उच्च अधिकारीतर्फ इशारा गरे। बीपीले तर्क गरे, तिनले ऐनकानुन मिचेर कुनै आदेश दिए भने त्यो पनि मान्नुहुन्छ तपाईं ? हाम्रो लागि सबै थोक माथि हो। आदेश भन्नुस्, अर्डर भन्नुस्, हुकुम भन्नुस्, जे नाम दिनुस्, त्यही नै सर्वोच्च हुन्छ हाम्रा लागि। सरल भाषामा सैनिकले आफ्ना लागि यही नै अकाट्य सत्य भएको बताए। ए , बीपीले तत्काल रातो फलाममा घन ठोके, माथिबाट आदेश आयो भने अपराध पनि गर्न सक्नुहुन्छ तपाईं ? सक्छु। सैनिकले हाँसेर भने। बीपीले प्रश्न थपे, बलात्कार पनि ?  सक्छु महाशय। आफ्ना छातीमा झुन्ड्याइएका तक्माप्रति गर्व गर्दै सैनिक बोले। तत्काल बीपीले पर एउटा पहाडमा अवस्थित एउटा गाउँतिर औंल्याउँदै उनलाई सोधे, ऊ त्यो गाउँका आइमाईलाई बलात्कार गर्न सक्नुहुन्छ ? सक्छु। उनले छाती जुरुक्कै उचाल्दै भने, अनुशासनको कुरो हो, माथिकाले अर्डर गर्छन् भने किन नसक्नु ? सक्छु, पक्कै सक्छु। ओहो ! बडो तिलमिलाउने खालको जवाफ थियो त्यो। स्वभावतः बीपी आश्चर्यमा नपर्ने कुरै भएन। कस्तो अचम्मको रहेछ यो माथि भन्ने विषय ! जसको अर्डरले एक सैनिक बलात्कार गर्नसमेत तयार छ। एक हिसाबले बीपी अत्यन्तै चिन्तित पनि भए यस कुराले कि कति विसंगतपूर्ण अनुशासन कायम छ समाजमा ? यही चिन्ताकै बीच बीपीले सोचे, यस विषयमा सैनिकसँग अरू बहस गर्ने कि नगर्ने ? कदाचित बहस गर्नुको कुनै अर्थ होला ? तैपनि कुरो त्यति अघि बढिसकेपछि त्यत्तिकै छाड्न पनि भएन। बीपीले ती सैनिकको मर्ममाथि प्रहार गर्दै सोधे, माथिको अर्डर पाए त्यसो भए तपाईं आफ्नी आमालाई पनि। बीपीले वाक्य पूरा गर्नै परेन, सैनिकको अनुहार रातो भयो र बीपीसामु उनको शिर लत्रक्कै झुक्यो। निरीह आवाजमा शिथिल जवाफ फर्काए, भो, म तपाईंसँग बहस गर्न सक्तिनँ। र, राइट टर्न एवाउट गरेर उनी फरक्क फर्कंदै पछिल्तिर हटे। यसरी, त्यो घटना हेर्दा सामान्यजस्तो देखिए पनि बीपीले त्यहाँ जे खोजी गरेका छन्, त्यो खोजी केवल बहसका लागि मात्रै थिएन, त्यसमा गहन रहस्य थियो। त्यो रहस्यलाई हामी सहजै नैतिकता को नाम दिन सक्छौं। मूलतः आजको समाज र त्यसमा पनि राजनीतिक क्षेत्रले बीपीका नैतिक बल दिने यस्ता कुनै प्रकारका अर्थपूर्णतार्किक धारणा आत्मसात गर्न आवश्यक छ।"
खै कहाँ छ सरकार ?,"याराना पुँजीवादी शैली, राणाकालीन रजगज अभ्यास र मठाधीश पारा देखेर दाह्रा किट्दै चिच्याउने जमात उधुम बढिरहेको छ, सरकारलाई सुइँको छ कि छैन ? अहिंसावादी नेता महात्मा गान्धीले भनेका थिए, संसारमा सबैको भोक मेट्न सकिन्छ बरु लालच कसैको सकिन्न। हाम्रो सत्ता नेतृत्व ठीक उल्टो विपत्तिमा विपन्नको चुलो कसरी बल्दै छ होला भनेर एक निमेष पनि सोच्दैन, बरु भोकाहरू मरिरहून् तर सात पुस्ता पुग्ने अकूत सम्पत्ति कसरी कुम्ल्याउन सकिन्छ भन्ने लालचको गिद्दे नजरमै चुर्लुम्म डुबेको छ। जब ठूलाठूला सपना चकनाचुर बनाइन्छ, अझ सपनाको हत्या गरिन्छ तब ससाना पहलको पनि ठूलो मूल्य पाइने अवस्थाको नियती अहिले हामीले भोगिरहेका छौं। कोरोना भाइरस नियन्त्रणको निहुँमा लामो लकडाउनले लखतरान परेकाहरूको कारुणिक अवस्था वर्णन गरेर साध्य नै छैन। बिहान खाए बेलुका के खाऊँ भन्ने विडम्बनाबाट गुज्रिरहेका लाखौंको संख्यामा रहेका सर्वहाराहरू सत्तारूढ सर्वआहारा को तमासामा कसरी निरीह पात्र बनाइएका छन् भनेर हेर्न एकपटक खुलामञ्च, गौशाला, बानेश्वर, लगनखेल, सूर्यविनायकजस्ता उपत्यकाका केही क्षेत्रमा पुगे पुगिहाल्छ। मनकारीहरूले कतिबेला एक छाक खाना देलान् र रात बिताउँला भनेर कुरिरहेका भोकाहरूको मुहार पढ्न एक मिनेट पनि लाग्दैन। त्यसो त सामाजिक सञ्जालमा पापी पेट काटेर देखाउन खोज्नेहरूको भोक सत्य को भोजन वर्णनले कसको मन कटक्क पोलेको छैन होला शासकहरूबाहेक ? खाना वितरणका अभियन्ता कपिलदेव कर्माचार्य भन्दै थिए, भोका र निमुखालाई सेवा गर्न पाउँदा आनन्द आउँछ, तर सरकारको बेवास्ता देख्दा विद्रोही बनाउँछ। तिनै अति विपन्न, दैनिक ज्याला मजदुरी, अनौपचारिक क्षेत्रका श्रमिक गत चैतदेखिको लकडाउनसँग लड्न नसकेर श्रमजीवीको गौरव होइन पेटजीवीको सरम स्विकारेर झीनो राहतको लाइन बस्न बाध्य बनाइएका छन्। अति विपन्नलक्षित राहत कार्यक्रम घोषणाका लागि सरकारलाई रचनात्मक खबरदारी गर्न साझा पार्टीले जारी गरेको खाना वितरण अभियानले थोरै समयमा यति धेरै प्रतिक्रिया, प्रशंसा र सहयोगी हातहरूको साथ पाउनु पनि विपत्मा अभिभावक हुनुपर्ने सरकारको तमासे पारा र निकम्मापनकै कारण हो भन्न सकिन्छ। नो क्वेसन सेवक ! लकडाउन इज लकडाउन प्रधानमन्त्री ओलीले भनिसक्नुभयो, लकडाउन इज लकडाउन !, खुरुक्क पालना गर्ने धेरै चासो, चियोचर्चा, खोजीनीति, तर्कवितर्क नगर्ने, याद गर यो अधिकार खोज्ने समय होइन ! नो क्वेसन प्लिज ! अब पीएमले नै लकडाउन इज लकडाउन भनिसकेपछि ह्वाई एगेन क्वेसन ? बुझ्नु भो नि ! शासकसँग पनि प्रश्नप्रतिप्रश्न गर्ने हो र ? मूल मूलीसँग पनि मुखमुखै लाग्ने ? राजाको शासन होइन भन्दैमा रडाको गर्ने तिम्रो हैसियत के हो ? उफ ! ओली सरकार विपत्मा विपन्नको मुखमा माड लाउन के तयारी गर्न सकिन्छ कि भनेर सोच्दैन, मात्र आफूमाथिको प्रश्नबाट चिढिनु शिवाय। कहिलेकाहीं लाग्दो हो निर्वाचित राजामहाराजा लाई यसरी गर्धन चिलाउने गरी प्रश्न सोध्नेहरूले अराजकता फैलाउन खोजिरहेका छन्, के राज्य चुप लाग्छ भन्न खोज्या हो र ? प्रिय नागरिक खुलेर बोलौं ! जोरजुलुम लगाएर सतर्क गराऔं ! देखेको र लागेको कुरा धक फुकाएर बोलौं। रैती, प्रजा, जनता हुँदै नागरिक भएर प्रश्न गर्न जरुरी छ, खबरदारी जरुरी छ। आलोचनात्मक चेत खोल्न, निरन्तर खबरदारी सदावहार प्रश्न गर्न जरुरी छ। भोकभोकै तड्पिरहेका, लालाबालाको अघि निरीह बनेका, समाजको अघि विलखबन्धनमा परेका अति विपन्न, दैनिक ज्यालादारी, अनौपचारिक क्षेत्रका मजदुरहरूको छट्पटी सुन्ने सरकार खोइ ? के सरकार पनि छ र ? हुन त सरकारका प्रतिनिधिहरूले विगतमा मच्चाउँदै आएका काण्डैकाण्डको शृंखलामा नयाँनयाँ काण्ड मच्चाउनलाई विपत्ति झन् मौकाका रूपमा लिएको कुरा जगजाहेरै छ। नियुक्ति, ठेक्कापट्टा, भागबन्डा, कार्यकर्ता, आसेपासे र बिचौलिया व्यवस्थापनलगायत राज्य दोहनका दर्जनौं प्रकरण बन्दाबन्दीकै मौकामा झ्यापझुप पारि नै हालियो। बरु सर्वज्ञाता प्रधानमन्त्रीको कोरोना उपचार सन्देश बेसारपानी खाने, आइसक्रिम नखाने बरु चस्मा लगाउने उपाय नेपालीका मनमनमा गढेकै छ। रेल सपना रेलमा उडाइदिए पनि रेल सपना गढेकै छ। अनि अर्का सत्तारुढ अध्यक्ष प्रचण्डको भेज र ननभेज रेसिपी त झन् भोका नेपालीको मुखमुखमा स्वादे कहानी बनेर बसेकै छ। शान्ति दरबार मा बस्न नदिने शान्ति अधिकारी कहाँ हुन् र यी त समृद्धि अभियानका लागि सदा प्रश्नकर्ता हुन् भन्न भ्याएकै छन्। उनका मुद्दाहरू त मुद्रामा साटिसकिएको छ। मिसनहरू कमिसनमा रूपान्तरणको साक्षी धनयुद्धको धब्बाले बताइ नै रहेको छ। मलर, मन्दिर र भोकमरी उपत्यकामा मात्रै निर्माण कार्यमा आबद्ध अढाइ लाख मजदुर, अनौपचारिक क्षेत्रमा श्रम गर्ने २९ हजार कामदार, रिक्सा मजदुर, भरियाजस्ता दैनिक ज्याला मजदुरी गरी जीविकोपार्जन गर्नुपर्ने हजारौंको संख्याका मजदुर अहिले एक छाक टार्न धौधौको अवस्थाबाट तड्पिरहेका छन्। कवि शिरोमणि लेखनाथ पौड्यालको कविता अंश काढी तरक्क पसिना दिनरात डोको, बोके पनि उदरगत रहन्छ भोको अर्थात् दिनरातै श्रम गरेर पनि भोको पेटमै सुत्नुपर्ने विपन्नहरू आधा वर्ष जारी बन्दाबन्दीमा झन् कसरी बाँचिरहेका होलान् ? कवि मनले लेखि नै रहेको छ अहंकारी शासक मनले स्पर्श नगरेको मात्रै न हो। कोरोनाको कहर र त्रासदीका बीचमा मलर सदा, सूर्यबहादुर तामाङ, राजकुमार जोगीहरू खान नपाई छट्पटिँदै मरिरहँदा सत्ताको चास्नीमा चुर्लुम्म डुबेका नवमहाराजहरूलाई फिटिक्कै नछोएपछि रामका नाममा हराम हरूको जयगान कहिलेसम्म ? हुन त कोरोना कहरको चौकुनामा छट्पटाइरहेका राजु रामुदामुहरूले राम नेपालमै जन्मिएका हुन् भन्दै असली राममन्दिर बनाउने परम्परागत राजनीति गरिरहेका प्रधानमन्त्री ओलीलाई देखेर भगवान् राम भन्दा हुन् भक्तहरू खान नपाएर मरिरहेका छन्, धेरै खाएर भुँडी फुटेर मर्नेहरूका लागि नरकमा पनि स्थान छैन है। हे शासक हो ! लकडाउनलाई श्रमिकसँग जोडेर हेर, विपन्नहरूसँग जोडेर हेर, ज्यामी, भरिया, ज्यालादारी र मजबुर मजदुरहरूलाई केन्द्र बनाएर हेर। लकडाउन लहडलाई न्यून आय भएका भुँइजीवीलाई शिरमा राखेर हेर ! तन्नम गरिबहरूसँग जोडेर हेर लकडाउन इज लकडाउन, भनिदिएर मात्र पुग्छ ? राम मन्दिर बनाएरै देखाइदिन्छु भनेर धर्मको राजनीति गर्ने अनि अति विपन्नलाई भोकभोकै मारेर अधर्मी यात्रा गर्ने तिम्रो हिसाबकिताब कसै न कसैले त राख्ने नै छ। बाध्यताको खाडी यात्रा शासकका लागि मात्र रेमिट्यान्स, मात्र प्रशासनिक खर्च होला। रोजगार खोसिएपछि स्वदेश फर्किन खोज्ने लाखौं युवा फिर्ती टिकटको कमिसन खेल बुझेर विद्रोही बनिरहेका छन् ! याद रहोस्, उनीहरूले नेपाल आइपुगेपछि सारा हिसाबकिताब खोज्नेछन्, अंश लगाउन तयार भएर बसे हुन्छ। शासकहरूलाई के थाहा एक थान पासपोर्ट बनाउन नसकेर दक्षिण छिमेक हानिएर बाध्यात्मक दरबानी बनेकाहरू अब दबाबी संग्राममा दरिँदैछन्। विपद्, बिचौलिया र कल्याणकारी राज्य कोरोना महामारीमा चनाखो हुनुपर्ने, कल्याणकारी राज्यको अद्भुत अभ्यासमा जुट्नुपर्ने राज्य विपत्मा बिचौलियाको बिगबिगीको आफैं सूत्रधार बन्यो। लोकलाज, मिडिया, प्रतिपक्षी र नागरिक खबरदारीको हेक्का राख्दै कल्याणकारी कदम चाल्छ कि भन्ने झीनो आशा थियो सरकारप्रति। तर सुरुवाती चरणमै ओम्नी प्रकरणले गाँजिएपछि त सरकार झन् भाँडभैलो गर्दै, तमासे बन्दै यती अहंकारी बन्दै गयो कि मलर सदा, सूर्यबहादुर तामाङ, राजकुमार जोगीहरूको भोकमरी हत्यालाई विलासिताको व्याख्या गर्दै फेरि नियमित लुट धन्दा मै रुमल्लियो। विपत्मा दक्षिण एसियाका भारत, पाकिस्तानजस्ता देशले चालेका कतिपय कल्याणकारी कदमको सिको गर्न पनि सरकारले सकेन। विकसित मुलुकको राम्रा अभ्यासको अवलम्बन त कल्पना बाहिरको कुरा भइगयो। कल्याणकारी लोकतन्त्रमा शिक्षा, स्वास्थ्य, आवास, खाद्यान्न र सार्वजनिक यातायातलाई राज्यको दायित्वमा राखिन्छ। यी प्रमुख न्यूनतम नागरिक आवश्यकतालाई प्राथमिकीकरण, मैत्रीकरण र वर्गीकरणको जगमा सामान्य अवस्थामा समेत प्रभावकारी अभ्यास गर्ने गरिन्छ। अझ विपत्, महामारीजस्ता विशिष्ट अवस्थामा कल्याणकारी राज्यले आफू (राज्य) ऋणमा परेर पनि आफ्ना नागरिकलाई भोक, रोग र शोकले मार्दैन। भोकभोकै तड्पिरहेका, लालाबालाको अघि निरीह बनेका, समाजको अघि विलखबन्धनमा परेका अति विपन्न, दैनिक ज्यालादारी, अनौपचारिक क्षेत्रका मजदुरहरूको छट्पटी सुन्ने सरकार खोइ ? के सरकार पनि छ र ? विडम्बना समाजवादउन्मुख संविधानको जगमा बनेको आफूलाई कम्युनिस्ट भनेर परिचय गराउने सरकार तन्नम गरिबी, भोकमरी र महामारीको जञ्जालमा फसेका नागरिकबारे सोच्दै सोच्दैन। आत्महत्या अधिक हुने मुलुकको सूचीमा नेपाल विश्वको सातौं स्थानमा पछ, जब सिद्धार्थ आउजीहरू रोजगार खोसिएपछि परम्परागत आत्महत्या रोज्छन् सरकारलाई फिटिक्कै पोल्दैन। सिद्धार्थ आउजीहरू जस्ता आत्महत्याको बाटो, मलर सदा, सूर्यबहादुर तामाङ र राजकुमार जोगीहरूको जस्तो भोकमरीका कारण भएको मृत्यु, राज्य संरचनात्मक हत्या हो भन्न अब कुनै फूलबुट्टा भरिरहनु नपर्ला तर सरकार अनदेखा गर्छ। एक हप्ता, दुई हप्ता गर्दै जारी गरिएको लकडाउननिषेधाज्ञा ६ महिना पुगिसक्दा पनि यसबीच गर्नुपर्ने राज्य तयारी निकम्मा, परिणामविहीन र टालटुले मात्रै हुनु दुःखद् छ। खै विशेष आपकारी अभियान ? खै प्रचुर सुपथ र सुलभ जनता बजार ? प्रभावकारी अनुगमनविना कसरी महँगी नियन्त्रण गर्न सकिन्छ ? खै जगाएको आशा ? खै कोरोना विपत्मुखी विशेष योजना ? अझ व्यवस्थित, वैज्ञानिक र सामयिक आवश्यकताअनुसार लकडाउनको विकल्प खोजी आत्मसंयम, स्वयं सचेतनाको जगमा विकास गरेर समुदायलाई कसरी महामारीविरुद्ध सहभागी गराउन सकिन्छ खोजौं, पहल गरौं ? विपक्षी, मिडिया र विज्ञहरूको विचार सुनौं, विपन्नहरूको भोकको आवाज सुनौं, विकल्पहरूको विश्लेषण गरौं। अलपत्रहरूको उद्धार, सहयोग र राहतका कार्यक्रमलाई व्यवस्थित र प्रभावकारी रूपमा सञ्चालन गरौं। दीर्घरोगी, ज्येष्ठ नागरिक, अपांगता भएका, सुत्केरी, गर्भवती र विशेष अवस्थाकाहरूबारे कल्याणकारी कार्यक्रमको खाका तयार गरौं। उद्योग, कलकारखाना, व्यापारव्यवसायबारे राहत र छुटको प्रस्ताव ल्याऔं, शैक्षिक क्षेत्रबारे बृहत् प्याकेज ल्याऔं, चाडपर्वकेन्द्रित सुरक्षा, राहत र बहार कार्यक्रम जारी गरौं। स्वास्थ्य क्षेत्रको बहुकोणीय पुनर्संरचनाको जग बसालौं। सांसदलाई ठेकेदार बनाउने बजेटलाई यही मौकामा व्यवस्थापन गरौं। बर्से विकासको विकृत मोडल खारेज गरौं। संघीय सरकारदेखि स्थानीय सरकारसम्मका मन्दिर, मस्जिद र गुम्बा निर्माण योजना कटौती गरौं। आधुनिक अस्पताल निर्माण महायोजनामा कटिबद्ध हौं। फजुल, ऐयासी बजेट कटौती गरौं। अधिक संख्यामा रहेका विपन्न, श्रमिक र गरिबहरूका निम्ति होस् हवास उडाउने यो पीडादायी लकडाउनले अभाव र ऋणको भारी मात्रै बोकाउनेवाला छैन सरकारको निहिहता, अकर्मण्यता र आमपीडक शैलीले अचाक्ली आत्महत्या, भोकमरी, लुट, अराजकता र असमानताको चुली बढाउँदै लैजानेमा कुनै शंका छैन। त्यसैले रकमान्तर गरेर भए पनि राहतको प्याकेज ल्याऔं। के अब पनि लकडाउन अन्तिम अस्त्र, रामवाण, एकसूत्रीय एजेन्डा, निर्विकल्प महामृत्युञ्जयको जप हो भन्दै नमः नमः स्वाहा शैलीमा सरिक हुने ? कि कल्याणकारी राज्य अभ्यासको जगमा विपत्मा चेत्ने, विकल्प खोज्दै विपन्नको मुहार झल्काउने ? कोरोना कहर र राज्य तमासाले मलिन बनाइएको आवाज घन्काउनै पर्नेछ। अझै कतिलाई मलर सदा, राजकुमार जोगी र राजु सदा, सूर्यबहादुर तामाङ, सिद्धार्थ आउजीहरू बनाउने ? खराब राज्य तमासाले निसास्सिएका असंख्य जनता मात्रै होइन, विगतमा कि मृत्यु कि मुक्ति भनेर होमिएका भुईंमान्छेको सपनाका हत्याराहरू को दलाल राजनीति, याराना पुँजीवादी शैली, राणाकालीन रजगज अभ्यास र मठाधीश पारा देखेर दाह्रा किट्दै चिच्याउने जमात उधुम बढिरहेको छ, सरकारलाई सुइँको छ कि छैन ? हुन त सरकारचाहिँ छ कहाँ ?"
एएफसी कप रद्द,"क्वालालम्पुर : विश्व महामारी कोभिड१९ का कारण एएफसी कप२०२० रद्द भएको छ। एसियाली फुटबल महासंघ (एएफसी) ले बिहीबार भर्चुअल बैठक बसेर यसै वर्ष तय भएको एएफसी कप रद्द गर्ने निर्णय लिएको हो। यसैगरी एएफसी च्याम्पियन्स लिग पूर्वी क्षेत्रको मिति सारिएको छ। अगस्टका लागि तय तालिका तय भएपनि ती खेल अब नोभेम्बर १५ देखि डिसेम्बर १३ सम्म हुनेछन्। यसअघि एएफसीले पश्चिमी क्षेत्रका खेल भने कतारमा यसै महिनामा आयोजना गर्ने जनाएको थियो। च्याम्पियन्स लिगको फाइनल भने डिसेम्बर १९ मा खेलाइने बैठकले निर्णय गरेको छ। तर स्थान भने तोकिएको छैन। त्यस्तै एएफसी सोलिडारिटी कप पनि रद्द भएको छ। यससँगै अब २०२४ मा प्रतियोगिता हुनेछ। फुटबल र खेलसँग जोडिएका सबैका लागि यो कठिन घडी हो, एसियाली फुटबल महासंघका अध्यक्ष शेख सलमान बिन इब्राहिम अल खलिफाले भने, यस्तो परिस्थितिमा हामी एएफसीको आर्थिक सबलता सुनिश्चित गर्ने कदम चाल्दैछौँ। यसैबीच मलेसियाको क्वालालम्पुरमा हुने भनिएको महासंघको ३०औँ कंग्रेस बैठक अनलाईन मार्फत हुने भएको छ। कोभिड१९ महामारीका कारण डिसेम्बर ९ मा हुने भनिएको सो कंग्रेस अब अनलाईन मार्फत् गर्ने निर्णय बिहीबारको बैठकले गरेको हो।"
ट्रिनबागोलाई चौँथो पटक सीपीएल उपाधि,ट्रिनीडाड : क्यारेबियन प्रिमियर लिग (सीपीएल) को उपाधि ट्रिनबागो नाइट राइडर्सले जितेको छ। ब्रेन लारा रंगशालामा बिहीबार राती भएको खेलमा ट्रिनबागोले सेन्ट लुसिया जोक्सलाई ८ विकेटले पराजित गर्दै चौँथो पटक उपाधिमाथि कब्जा जमाएको हो। टस जितेर फिल्डिङ रोजेपछि ट्रिनबागोलाई सेन्ट जोक्सले जितका लागि १५५ रनको लक्ष्य दिएको थियो। ट्रिनबागोले १८१ ओभरमा २ विकेट गुमाउँदै सो लक्ष्य भट्टायो। उपाधि दिलाउने क्रममा ट्रिनबागोका लागि लेन्डल सिमोन्सले ८४ रनको आक्रामक पारी खेले। ओपनर सिमोन्सले ४९ बलमा ४ छक्का र ८ चौका हिर्काए। त्यस्तै डरेन ब्राभोले नटआउट ५८ रनको योगदान गरे। सेन्ट लुसियाका लागि स्कट कुगेलेइज र रोस्टोन चेजले ११ विकेट लिए। यसअघि ब्याटिङ गरेको सेन्ट लुसियाले १९१ ओभरमा सबै विकेट गुमाउँदै १५४ रन बनायो। उसका कुनै पनि ब्याट्स्मेन ट्रिनबागोका बलरसामु खुलेर खेल्न सकेनन्। सेमिफाइनलमा उत्कृष्ट प्रदेर्शन गरेका ओपनर रकिम कर्नवाल ८ रनमै पेभिलियन फर्किए। उनले ७ बलको सामना गर्दै २ चौका हिर्काए। सेन्ट लुसियाका लागि सर्वाधिक रन आन्द्रे फ्लेचरले बनाए। उनले २७ बलको सामना गर्दै २ छक्का र ४ चौकाको मद्दतमा ३९ रन बनाए। त्यस्तै मार्क देयलले २९ र नाजिबुल्लाह जार्डनले २४ रन जोडे। ट्रिनबागोका लागि किएरोन पोलार्डले ४ विकेट लिए। ४ ओभर बलिङ गरेका उनले ३० रन खर्चिदै महत्वपूर्ण ४ विकेट लिएका हुन्। त्यस्तै अली खान र फावद अहमदले २२ विकेट हात पारे। ट्रिनबागो यस सिजनमा अपराजित रहँदै उपाधि जित्न सफल भयो। सीपीएलको यस सिजनमा नेपाली क्रिकेटर सन्दीप लामिछानेले जमैका तल्लावाजबाट खेलेका थिए। उनको टिम सेमिफाइनलबाट बाहिरिएको थियो। सेमिफाइनलमा जमैका ट्रिनबागोसँगै ९ विकेटले पराजित भएको थियो। यस सिजनको १० खेल खेलेका सन्दीपले १२ विकेट लिए। उनले सीपीएल खेलेको यो तेस्रो सिजन हो।
