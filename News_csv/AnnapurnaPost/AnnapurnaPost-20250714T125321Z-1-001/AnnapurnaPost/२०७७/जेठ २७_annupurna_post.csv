शीर्षक,विवरण
पश्चिम बंगालको बाटो,"वर्तमान सरकार वामपन्थीको, त्यो पनि झन्डै दुईतिहाइको। व्यक्तिको होइन पार्टीको, ठूलो संघर्षपछिको उच्चतम उपलब्धि। बहुलवादी प्रजातन्त्रमा आस्था राख्ने तमाम नेपालीको मतद्वारा प्राप्त उपलब्धि हो यो। संसद्को माध्यमद्वारा संवैधानिक सर्वोच्चता कायम गर्न प्राप्त जनादेश हो यो। व्यक्तिको होइन विधिको शासन हुनुपर्ने मान्यताका साथ संविधानको संरक्षण संवर्धन एवं कार्यान्वयन गर्ने प्रतिबद्धताका साथ गठन भएको सरकार हो यो। संविधानको मर्मअनुरूप लोकतान्त्रिक समाजवादको गन्तव्य बोकेको सरकार। पार्टीको नीतिनियम र कार्यक्रमसहित जनतामा जाँदा करिब ४४ लाख मतदाताले भरोसा गरेको वामपन्थी पार्टी। सर्वहाराको पार्टी। मजदुर, गरिब, किसान र हुँदा खाने वर्गको उत्थानको खातिर लड्ने पार्टी। उल्लिखित वर्गहरूले ठूलो आशा एवं भरोसा गरेको पार्टी वा त्यस पार्टीले अंगीकार गरेको सैद्धान्तिक अवधारणा। हुनेखाने होइन हुँदा खाने जनताले अपनत्व महसुस गरेको पार्टी। पार्टीका नीति, सिद्धान्त एवं कार्यक्रमका साथ जनतामाझ उपस्थितिका कारण जनताले अपनत्व महसुस गरेको पार्टी। वामपन्थीले मूलतः अन्तर्राष्ट्रिय सैद्धान्तिक अवधारणा बोकेका हुन्छन्। नेपालको सन्दर्भमा समेत यही लागू हुन्छ। तसर्थ यसका सैद्धान्त्तिाक पक्षको अध्ययन गर्दा यसको परिकल्पनाकार वा जन्मदाताहरूले कुन उद्देश्यका लागि कसरी वामपन्थी सिद्धान्त विश्वको हरेक कुनामा फैलियो। जसका प्रमुख कारण उन्नाईसौं शताब्दीको पूर्वार्द्ध जसरी पुँजीवादको द्रूततर गतिमा विकास हुँदै गयो त्यसकै एउटा पक्ष औद्योगिक मजदुर वर्गको जन्म भयो। पुँजीवाद वा सबैखाले प्रतिक्रियावादको विरुद्धमा सर्वहारा वर्ग र उत्पीडित जनताको युगान्तकारी तथा ऐतिहासिक कदमलाई विश्व कम्युनिस्ट आन्दोलन भनियो। अन्तर्राष्ट्रिय कम्युनिस्ट आन्दोलनको पहिलो सैद्धान्तिक आधार सन् १८४८ मा कार्ल मार्क्स र एंगेल्सले तयार पारेका कम्युनिस्ट घोषणापत्र नै हो। कम्युनिस्ट विचारधारका पथप्रर्दशक वा विचारक कार्ल माक्र्र्स हुन्। मार्क्सले तीन क्षेत्रलाई समेट्दै सिद्धान्त प्रतिपादन गरेका हुन् भने त्यसको प्रथमपटक व्याख्या र विश्लेषण लेलिनले गरे। ती हुन् दर्शन, राजनीतिक अर्थशास्त्र र वैज्ञानिक समाजवाद। कम्युनिस्टहरूको दर्शन द्वन्द्वात्मक तथा ऐतिहासिक भौतिकवाद हो। भौतिकवादको जग र अतिरिक्त मूल्यका आधारमा नै राजनीतिक अर्थशास्त्र बन्दछ। यस प्रकारको दर्शन र आर्थिक पक्षको समान वितरणको आधार एवं समानता नै आधुनिक समाजवाद हो। मार्क्सको प्रमख सिद्धान्त नै समाज एवं राष्ट्रलाई बदल्नु हो भने बदलेका हरेक क्षेत्रलाई संरक्षण गर्नु हो। त्यसैगरी विश्व कम्युनिस्ट आन्दोलनलाई हेर्दा कम्युनिस्ट लिग सन् १८३६१८५२ लाई एंगेल्सले विश्वलाई इतिहासकै पहिलो मजदुर आन्दोलन भने। सन् १८३६ मा फ्रान्समा आप्रवासी लिग गठन गरेको र त्यसलाई सन् १८४३ मा कम्युनिस्ट लिग भनेर नामाकरण गरे। सन् १८४७ मा जेनेभामा कम्युनिस्ट लिगको दोस्रो महाधिवेशनमा मार्क्स र एंगेल्सले कम्युनिस्ट घोषणापत्र तयार पारे। एक वर्ष लगाएर तयार पारिएको उक्त घोषणापत्र सन् १८४८ फेब्रुअरी १२ का दिन जारी भयो। त्यस घोषणापत्रमा मार्क्स र एंगेल्स ठूला बौद्धिक, दार्शनिक, सैद्धान्तिक र राजनीतिक रूपमा तयार पारिएको उक्त घोषणापत्र सर्वहारा वर्गको मुक्ति आन्दोलनका खातिर सिद्धान्त आस्थाका रूपमा मार्क्सवादलाई प्राप्त भयो। त्यसैलाई लेलिनले यो एक दार्शनिक भौतिकवाद हो, जहाँ मानव कल्याणका खातिर अझ विशेष गरेर मजदुर वर्गलाई ज्ञान शक्तिको औजार प्रदान गर्दछ। मार्क्सले यसलाई मार्क्सवादी दर्शन, मार्क्सवादी अर्थशास्त्र, मार्क्सवादी समाजवाद अर्थात् वर्ग संघर्षको सिद्धान्त हो भने तर जगचाहिँ मार्क्सवादी दर्शन नै हो। सर्वहाराले दर्शनमा भौतिक इतिहास भेट्छ भने त्यसरी नै बौद्धिक इतिहास पनि भेट्टाउँछ। माओले यसलाई दर्शन, अर्थशास्त्र र मार्क्सवादी समाजवाद भनेका छन्। वर्ग संघर्षको सिद्धान्त र जगचाहिँ मार्क्सवादी दर्शन नै हो। द्वन्द्वात्मक भौतिकवाद अँगाल्दा धेरै विषयबाट पार पाइन्छ, समस्या समाधान हुनेछन्। जसरी दर्शनले सर्वहारामा भौतिक हतियार भेट्टाउँछ भने त्यसरी नै सर्वहाराले दर्शनमा बौद्धिक इतिहास भेट्छ। सन् १८६४ मा कार्ल मार्क्सको नेतृत्वमा प्रथम अन्तर्राष्ट्रिय कम्युनिस्ट संगठन गठन भयो सन् १८७२ मा उक्त संगठन विघटन भयो। सन् १८८३ मार्च १४ मा मार्क्सको निधनपश्चात् सन् १८८९ मा फ्रेडरिक एंगेल्सको नेतृत्वमा दोस्रो अन्तर्राष्ट्रिय संगठन गठन भयो। सन् १८९५ मा एंगेल्सको निधन भएपश्चात् सन् १८९६ मा एडवर्न वर्नास्टिन (१८५०१९३२) ले दोस्रो अन्तर्राष्ट्रिय संगठनभित्र मार्क्सवादविरुद्ध संशोधन प्रस्ताव पेस गरे। यसरी वर्नास्टिनले कम्युनिस्ट पार्टीमा संशोधनवाद वा विरोधको वीजारोपण गरे। प्लेखानोभ रूसका पहिलो मार्क्सवादका प्रचारक थिए। उनले नै सन् १८८३ मा रूसमा मजदुर मुक्तिदल गठन गरेका थिए भने यो नै रूसको पहिलो कम्युनिस्ट पार्टी थियो। यसलाई नै लेलिनले नयाँ ढंगबाट विकास गरे। सन् १९०३ मा रूसी कम्युनिस्ट पार्टीभित्र ठूलो संघर्ष भयो बोल्सेभिक र मेन्सेभिक बोल्सेभिकको नेतृत्व लेलिनले गरेका थिए। लेलिनले सन् १९१७ मा सर्वहाराको अधिनायकत्वलाई व्यवहारमा लागू गरे। रूसी अक्टुबर समाजवादी क्रान्तिले विश्वभरका कम्युनिस्टहरूलाई ठूलो ऊर्जा प्राप्त भयो। त्यसपश्चात् एसिया, युरोप, ल्याटिन अमेरिकालगायत देशहरूमा मार्क्सवाद र लेनिनवादलाई पथप्रर्दशकका रूपमा लिइयो भने उत्तर कोरिया, भियतनाममा १९४५ को आन्दोलन सफल भएपश्चात् समाजवाद लागू गरियो र सन् १९४९ मा माओत्से तुङको नेतृत्वमा चीनमा जनवादी क्रान्ति सम्पन्न भयो। नेपालको सन्दर्भमा २००६ सालमा गठित कम्युनिस्ट पार्टी राणा, राजा, निर्दलीय पञ्चायतविरुद्ध संघष गर्दै गणतन्त्र स्थापनाको वाहक बन्यो नेकपा माओवादी। त्यही आडमा बनेको हालको वामपन्थी सरकार। वर्तमानलाई हेर्ने हो भने जनताले विश्वासका साथ मन र मत दुवै दिएका पार्टी। विभिन्न घटनाक्रम, निरन्तर विवादास्पद निर्णय गरेका कारण जनताले वर्तमानमा नै मन बदलेको छ। यही क्रम जारी रहे दुई वर्षपछि मत बदले भने वामपन्थी इतिहासमा भारतको पश्चिम बंगालको हालतमा नपुग्ला भन्न सकिँदैन। तसर्थ जनताले कुनै व्यक्तिलाई मत दिएको होइन पार्टीलाई हो। पार्टी भनेको व्यक्ति होइन संस्था हो, संगठन हो। सरकारले पार्टी हाँक्ने होइन, पार्र्टीले सरकार हाँक्ने हो। पार्टी जस्तोसुकै नेतृत्वमा होस् तर सरकार जनताले सक्षम अनुहार खोज्छन्। वर्तमान प्रधानमन्त्री केपी ओली सिंगो पार्टीको नेता हुनुपर्छ ताकि आफ्नो स्र्वाथका लागि प्रधानमन्त्रीलाई कसैले प्रयोग गर्न नसकोस्। उनीहरूले आफ्नो स्वार्थ छाडी पार्टी स्वार्थ अँगाल्दा पुनः जनताले भरोसालाई विश्वासमा परिणत गर्नेछन् अन्यथा भविष्य अन्धकार हुनेमा दुईमत छैन।"
नेपालमा कृषि परिदृश्य,"सय थुंगा फूलका हामी एउटै माला नेपाली, सार्वभौम भई फैलिएका मेची महाकाली। यो विविधताको देश, उत्तर हिमाल र उच्च पहाडी भेग, मध्यमा महाभारत पर्वत शृंखला, दक्षिण तराईको फाँट। पूर्व मेचीदेखि पश्चिम महाकाली १,४८,१९७ वर्ग किमिमा फैलिएको यो देश नेपाल क्षेत्रफलको हिसाबले सानो तर भौगोलिक विविधताले भरिपूर्ण छ। यो देशका वासिन्दा हामी नेपाली, सयभन्दा बढी जातजातिको संयोग। जहाँ बुद्धले जन्म लिए, जहाँ सीताले पाइला टेकिन्। यो सांस्कृतिक विविधताको खानी। वीरहरूको भूमि यो देश नेपाल। यहाँको उर्वर भूमि, जलस्रोत, प्राकृतिक दृश्य, वनजंगल, पशुधन, मानव स्रोत, ढुंगा अनि अनमोल पत्थर र जडिबुडीका पहाड। तराईका धानका बाला, रहर, मुसुरो, आँप, लिची, मेवा, जुट, मसला बाली आदि, मध्यपहाडका तोरी, गहुँ, फापर, कोदो, जौ, स्याउ सुन्तला, आलु र तरकारी, हिमाली भेगका पाँचऔंले, यार्सागुम्बा, लोठसल्लो आदि र अन्य कैयन् औषधिमा प्रयोग हुने जडिबुटी। उदेकको कुरा, हामी के हेरेर बसिरहेका छौं। हामी पेट्रोल खानी पत्ता लगाउने चक्करमा छौं। मध्ययुगीन परिवेशलाई छाडेर आज देशले विकासको बाटोमा पाइला टेकेको पनि ७० वर्ष पुगिसक्यो। आज पनि यो देश समुन्नतिको बाटोमा वामे मात्र सर्दै छ। समयचक्रमा विश्वमा भएको आर्थिक तथा प्राविधिक क्रान्तिले स्वतः ल्याएको परिवर्तनबाहेक यो देशका सपूतहरूले आफ्नो बुतामा ल्याउन सकेको परिवर्तन आजसम्म गरिब नेपालीले अनुभव गर्न सकिरहेका छैनन्। यो देश दिनानुदिन गहिरो आर्थिक संकटमा फस्दै गएको छ। यहाँको अर्थ नीतिनिर्माताले नेपालको माथि उल्लिखित प्राकृतिक विशिष्टतालाई बिर्सेर पश्चिमेली शैलीको औद्योगिक क्रान्ति र सहरी विकास भन्दै नेपालको अर्थतन्त्र ध्वस्त पार्ने काम मात्र भएको देखिन्छ। हाल नेपालको सहरी जनसंख्या ५९९ प्रतिशत छ (आर्थिक सर्वेक्षण २०७५७६, नेपाल), जबकि नेपालको आर्थिक स्रोत भन्नु नै गाउँगाउँमा छ। फलस्वरूप नेपालको आयात बढ्दो छ। आयात प्रतिस्थापनका नाममा कृषि उपजलाई छाडेर विलासिताका सामानका पाटपुर्जा ल्याएर, जोडजाड गरेर बेच्ने काम मात्र भएको देखिन्छ। कृषिमा सरकारको पहलभन्दा पनि अघि बढेर निजी क्षेत्रले नयाँ खेती प्रणाली आत्मसात गरेको पाइन्छ। यसको कारण फलफूल, तरकारी र मसला खेतीको क्षेत्रफल र उत्पादकत्व बढ्दो छ। नेपाल १९७० को दशकसम्म कृषिउपज निर्यात गर्दै आएको देश, यिनै नीतिगत त्रुटिले १९८० को दशकदेखि नै खाद्यान्न आयात गर्ने मुलुकमा परिणत भयो। यो क्रम जारी हुँदै गएर हाल आएर देशको कुल आयातमा खाद्य पदार्थको आयात तेस्रो स्थानमा छ। रकममा लैजाँदा २०७४७५ मा खाद्यान्न बालीको आयात ४५ अर्ब ४१ करोडको थियो भने तरकारी २३ अर्ब ७३ करोड, फलफूल १४ अर्ब ६९ करोड र मासुजन्य ४ अर्ब १६ करोडको थियो (भन्सार कार्यालय २०७४७५)। यो सन्दर्भलाई लिने हो भने देशको भौगोलिक विशिष्टता र आवश्यकता एकातिर छ जबकि नीतिगत प्राथमिकता अर्कातिर गएको देखिन्छ। यतिसम्म उपेक्षित हुँदाहुँदै पनि कृषि क्षेत्रको योगदान देशको २०७४७५ को कूल गार्हस्थ उत्पादनमा २७ ५९ प्रतिशत रहेको देखिन्छ। हालको परिवेशमा नेपालको अर्थतन्त्रको मेरुदण्ड कृषि उत्पादन र कृषिमा आधारित उद्योगबाहेक अन्य कुनै उत्पादन क्षेत्र हुन कठिन मात्र नभएर झन्डै असम्भव देखिन्छ। नेपालमा वार्षिक पाँच लाख श्रमशक्ति श्रम बजारमा निस्कन्छन्। तर कामको खोजीमा ती जनशक्तिमध्ये बहुसंख्यक वैदेशिक रोजगारमा होमिन पुगेका छन्। २०६८ सालको श्रम नीतिले युवालाई देशभित्र स्वरोजगार गराउने बाटो खोल्नुको साटो वैदेशिक रोजगारप्रति उन्मुख बनाउन मद्दत पुगेको देखिन्छ। २०७५ फागुनसम्ममा ४३ लाख ६५ हजार ४ सय १५ युवा वैदेशिक रोजगारका लागि बिदेसिएको अर्थ मन्त्रालयको (आर्थिक सर्वेक्षण २०७५७६) तथ्यांकले देखाउँछ। यसमध्ये आव २०७४७५ मा मात्र ८०१ पुरुष र १५ महिलाको लास फर्किएको छ। नेपालको कूल खेतीयोग्य जमिनको ८० प्रतिशत भागमा धानबाली लगाइन्छ भने मकैबालीको क्षेत्रफल २०७४७५ को तुलनामा १३ प्रतिशतले घटेको छ (आर्थिक सर्वेक्षण २०७५७६), गहुँ २९ प्रतिशतले, कोदो ६४ प्रतिशतले र जौ ३९ प्रतिशतले घटेको छ। यो पृष्ठभूमिमा नेपाल सरकारको सन् २०३५ सम्म देशलाई खाद्यान्नमा आत्मनिर्भर बनाउने भन्ने लक्ष्य, लक्ष्यमात्र रहने छ। यसरी नै कृषि उत्पादनको तथ्यांक केलाउँदै जाँदा दलहन र तेलहनको उत्पादकत्वमा गत वर्षको तुलनामा क्रमशः १७ प्रतिशत र ३३ प्रतिशतले ह्रास आउँदै गएको छ। अर्को महत्तवपूर्ण कुरा के छ भने देशमा स्रोतबीउको उत्पादन घट्दो क्रममा छ। जसले गर्दा आउँदो वर्षमा नेपाल स्रोतबीउमा पनि भारत तथा अन्य मुलुकमा पूर्ण आ िश्रत हुन जाने देखिन्छ। सिँचाइको कुरा गर्दा नेपालको कुल खेतीयोग्य जमिन २६ लाख ४२ हजार हेक्टरमध्ये १४ लाख ७३ हजार हेक्टरमा सिँचाइ सुविधा पुगेको भनिन्छ तर सिँचाइ सुविधा भएको जमिनको ३३ प्रतिशत जमिनमा मात्र बाह्रै महिना सिँचाइ हुन्छ। यही समयमा तरकारी र फलफूलको उत्पादन भने बढेको छ। २०७५७६ मा फलफूलको क्षेत्रफल ३३ प्रतिशतले बढेको छ भने उत्पादन ११ लाख ५३ हजार मेट्रिक टन छ, जुन गत वर्षको तुलनामा १४ १६प्रतिशत वृद्धि देखिन्छ। महको उत्पादन बढे पनि उत्पादकत्वमा ००६ प्रतिशत ह्रास आएको छ। मसला बालीको क्षेत्रफल र उत्पादनमा वृद्धि भएको छ र उत्पादकत्व ६९ मेट्रिक टन प्रतिहेक्टर छ। दूधको उत्पादन १४ लाख ७५ हजार मेट्रिक टन र मासु दुई लाख ४८ हजार मेट्रिक टन छ। कृषिमा सरकारको पहलभन्दा पनि अघि बढेर निजी क्षेत्रले नयाँ खेती प्रणाली आत्मसात गरेको पाइन्छ। यसको कारण फलफूल, तरकारी र मसला खेतीको क्षेत्रफल र उत्पादकत्व बढ्दो छ। हाल कोरोनाको कारणले हाम्रा युवा गाउँ फर्केका छन्। सरकारले कृषिका विभिन्न कार्यक्रम ल्याउन खोजेको आभास भएको छ, तर यहाँ पनि नीतिगत त्रुटि नहोलान् भन्न सकिन्न। जस्तै सरकारले शदीयौंदेखि चल्दै आएको वस्तुको प्राकृतिक बहाब तोडेर उत्पादकलाई नै अन्तिम बिक्रेता बनाउने नीति लिएको देखिन्छ। यो अप्राकृतिक हुने हुनाले सरकारको सहयोग हुञ्जेल यसले काम गर्ला, जुन दिन उत्पादनकर्ता किसानले सम्पूर्ण उत्तरदायित्व आफ्नो काँधमा बहन गर्नुपर्ने हुन्छ। यो डोरी त्यसबेला चुँडिन सक्छ। किनकि उत्पादनको जोखिम आफ्नो ठाउँमा छ भने वितरण र थोक तथा खुद्रा बिक्रेताको जोखिम आफ्नो ठाउँमा हुन्छ। जसले गर्दा सरकार फस्दै जाने डर हुन्छ। अर्को कुरा कृषि उत्पादन बिक्रीमा २५ प्रतिशत नाफा सुनिश्चित गर्ने नीति कहाँसम्म व्यावहारिक छ ? यसका लागि बीउविजन, मलखादको आपूर्ति मूल्य, श्रम मूल्य, वस्तुको उत्पादकत्व, बैंकको ब्याजदर आदि सबैले प्रभाव पारिरहेको हुन्छ। त्यसैले अबको सरकारले नीति ल्याउनुअघि यी कुरामा पनि विचार पुर्याउनुपर्ने देखिन्छ।"
पुँजीगत खर्च र समृद्धिको सपना,"हामी सबै नेपालीका चाहना नै हो आर्थिक विकास र समृद्ध नेपाल। यही भावनालाई प्रतिबिम्बित गर्ने उद्देश्यका साथ आगामी आर्थिक वर्षको बजेट पनि सार्वजनिक भइसकेको छ। तथ्यांकहरूले नै भनिरहेका छन् कि चालु आवमा पुँजीगत खर्च नहुने प्रवृत्ति सच्चिन सकेन। पुँजीगत खर्चको विगतका वर्षहरूदेखिको प्रवृत्ति नसच्चिनुले चिन्ता थपेको छ। आगामी आवका लागि पनि २४ प्रतिशतको हाराहारीमा पुँजीगत खर्च विनियोजन गरिएको छ। पुँजीगत खर्च कम हुनु अर्थतन्त्रको ठूलो समस्या हो भन्नेबारेमा धेरै वर्षदेखि बहस र छलफल भएका छन्। बजेटको आकार बारेमा हरेक वर्ष बजेटको समयमा एउटा शास्त्रीय हिसाबले टीकाटिप्पणी सुनिने गर्छ, यो बढी भयो, विगतको कार्यक्रमको कार्यान्वयन भएन, बजेट कनिका छरेजस्तो छरियो आदि। पछिल्ला केही वर्षहरूमा बजेटको क्षेत्रीय सन्तुलनबारेमा पनि प्रश्न उठ्ने गरेका छन्। त्यसो त अहिले पनि सरकारको बजेट योभन्दा धेरै हुनु हुँदैन भनेर सिलिङ तोक्ने अभ्यास भइरहेको थियो विभिन्न क्षेत्रबाट। एकदुई खर्ब बजेट धेरै तोकिनु वा कम तोकिनु खासै ठूलो फरक हो भन्ने लाग्दैन। त्यसैले अहिले पनि बजेटबारेमा भएको बहस ठीक दिशातर्फ केन्द्रित भएनन् कि भन्ने लाग्छ। नेपालको सन्दर्भमा विकास खर्च (पुँजीगत खर्च) साधारण खर्च (चालु खर्च) को झन्डै एकचौथाइ मात्र छुट्ट्याइएको हुन्छ। अनि त्यसको पनि झन्डै एकचौथाइजसो मात्र खर्च गर्ने प्रवृत्तिले हाम्रो विकास प्रशासनको क्षमतामा गम्भीर प्रश्न खडा गरेको छ। यो चुनौतीलाई समाधान नगरेसम्म नेपालमा समृद्धि कसरी सम्भव हुन सक्छ र ? चालु खर्च गरेर कुनै देश समृद्ध बनेका छैनन्। अतः अब पुँजीगत खर्च कसरी बढाउन सकिन्छ भन्नेतर्फ नै जानाकारहरूको ध्यान केन्द्रित गर्नु अपरिहार्य छ अनि मात्र बहसले सार्थक रूप लिन सक्छ। अत्यासलाग्दो पुँजीगत खर्चको स्वरूप कतिपय मानिस पुँजीगत खर्च भएन भनेर भनिरहँदा सरकारको कमजोरी देखाउन बल पुगेको पनि मान्न सक्छन्। तर यो समस्या अहिले नभएर विगत लामो समयदेखिकै लिगेसीका रूपमा रहेको छ। अहिले कसैको आलोचना गरेर कमजोरी देखाएर मात्र मूल समस्याको समाधान हुँदैन। त्यसका लागि त हामीले प्रणालीगत सुधार नै गर्न आवश्यक छ भन्नेमा के सत्तापक्ष वा के प्रतिपक्ष सबै तयार हुनुपर्छ र त्यसैअनुसार ध्यान केन्द्रित हुनुपर्छ। देश सबैको हो, यसको प्रगति पनि सबैलाई सरोकार हुन्छ नै, त्यसैले प्रभावकारी कामका लागि पनि सकेसम्म धेरै सँगै हिँड्ने परिपाटी संस्थागत गर्न सक्दा मात्र लोकतन्त्र बलियो हुनेछ र देश समृद्ध बन्नेछ। हालै प्रकाशित तथ्यांकलाई आधार मान्ने हो भने हामीले जम्मा बजेटको करिब ७ प्रतिशतको हाराहारीमा मात्र पुँजीगत खर्च गर्न सफल भएका छौं। यो हाम्रो कुल ग्राहस्थ उत्पादनको करिब चार प्रतिशतको हाराहारी मात्र हुन आउँछ। यो अत्यासलाग्दो रूपको पुँजीगत खर्चबाट समृद्धि कसरी सम्भव हुन सक्छ ? किन यस्तो हुन्छ ? विगतका दुई दशक हेर्ने हो भने पुँजीगत खर्च नहुनुका प्रमुख कारणमध्येको एक त अस्थिर राजनीतिक वातावरण नै थियोे। राजनीतिक पार्टीहरूको गैरजिम्मेवारीपनका कारण उनीहरूले गर्ने सरकारदेखि सरकारसम्मको राजनीतिले उब्जाएको अस्थिरता हो। त्यसले चालु खर्च विभिन्न बहानामा बढ्ने तर पुँजीगत खर्च बर्सेनि घट्ने रोगको सुरुवात गरायो। आजको अवस्था हेर्ने हो भने त्यो राजनीतिक अस्थिरता छैन तर नीतिगत अस्पष्टता हट्न नसक्नु पहिलो कारण हो। हामी संघीयतामा गएका कारण पनि धेरै हदसम्म चालु खर्च बढेको अवस्था छ। स्थानीय सरकारदेखि प्रदेश सरकारसम्मका राजनीतिक र प्रशासनिक संयन्त्रको खर्च त त्यसै पनि बढ्ने नै भयो। चालु खर्च बढ्ने तर कानुनी अस्पष्टता र नीतिगत रूपमा रहेका धेरै समस्या हल नभएका कारण त्यो संयन्त्रले जसरी काम गर्नुपर्ने हो, त्यो गर्न नसकेपछि त पुँजीगत खर्च हुने कुरै भएन। पहिलो कारण यो हो। दोस्रो कारण भनेको बजेट अहिले पनि ठोस आधारमा भन्दा पनि अनुमानका आधारमा नै बनाउने प्रचलन छ। भनिन्छ बजेट आर्थिक मात्र होइन, राजनीतिक दस्ताबेज हो। तर हामीले अहिले गर्ने गरेको अभ्यासले यसलाई राजनीतिक दस्ताबेजको जस्तो व्यवहार गरेको देखिँदैन। सदनबाट जबर्जस्त पारित गर्नेबाहेक राजनीतिक पार्टीहरूको संलग्नता आधिकारिक रूपमा कहीं देखिँदैन। न यो पार्टीहरूका कमिटीमा छलफल हुन्छ, न त संसदीय दलहरूमै। दलहरूको अलि बाक्लो सहभागितामा बजेट बनाउन सकेको भए त्यसको कार्यान्वयनमा केही प्रभावकारिता बढ्ने थियो। लोकतान्त्रिक व्यवस्थामा राजनीतिक दलहरूकै प्रत्यक्ष संलग्नता नभएपछि कार्यान्वयनमा समस्या त हुने नै भयो। त्यसैले बजेट तर्जुमाका प्रक्रियमा आमूल सुधारको आवश्यकता देखिँदै छ। तेस्रो, हामीकहाँ बजेटका प्रक्रिया परम्परागत नै छन्। हिजो जे थियो त्यसैलाई निरन्तरता दिइएको छ। अस्थिरताका बेला यसरी नै चल्यो। तर अब त त्यसरी चल्नु भएन। बजेट बनाउन आवश्यक दक्ष जनशक्ति नै पनि सम्बन्धित निकायमा देखिँदैनन्। राष्ट्रिय योजना आयोगले सम्बन्धित मन्त्रालयबाट जे आउँछ, करिब त्यसैलाई सदर गरेर सिलिङ तोक्ने गरेको अवस्था छ, केही अपवादबाहेक। योजना छनोटका आधार, त्यसका लागि चाहिने जनशक्ति न सम्बन्धित मन्त्रालयमा छन्, न त योजना आयोगमा। अनि त्यही सिलिङका आधारमा अर्थ मन्त्रालयले बनाउने बजेटले के नै नयाँपन थप्न सक्छ र ? त्यसैले बजेट बनाउनुभन्दा धेरै गुणा बढी मेहनत गर्न आवश्यक छ, योजना तर्जुमा गर्न। कार्यान्वयन गर्न सकिनेनसकिने, योजनाबारेमा आवश्यक अनुसन्धान पुगेको छ वा छैन आदि प्रश्नको उत्तर विनायोजना र बजेट बनाउने क्रम रोकौं। त्यसो हुँदा मात्र पुँजीगत खर्च केही बढाउन सकिन्छ। चौथो, सरकारका कतिपय नियम र निकाय स्वयं पनि विकासविरोधी छन्। खासगरी विकास निर्माणका लागि आवश्यक पर्र्र्ने जग्गा अधिकरणको सवालमा धेरै वाधा छन्। कतिपय दुइटा मन्त्रालयबीच वा एउटै मन्त्रालयका दुइटा विभागबीच समन्वय नभएर पनि यस्ता खर्च हुन सकेका छैनन्। अधिकांश विकास निर्माणका काम वन मन्त्रालयमा गएर ठोकिने, तर उसले व्यावहारिकता नबुझ्ने आदि उदाहरण प्रशस्त भेटिन्छन्। यस्ता समस्या समाधान नगरेसम्म पुँजीगत खर्च बढाउने र विकास गर्ने कुरा सजिलो छैन। पाँचौं कारण हामीले जुन भावनाले बजेट बनाउँछौं, त्यही भावनाका साथ मन्त्रालयहरूले काम गरेनगरेको अनुगमन गर्ने उच्च निकाय छैन। जति योजना बनाउने कुरा महत्वपूर्ण छ, त्यति नै त्यसको कार्यान्वयन पनि। प्रत्येक मन्त्रालयमा अनुगमन युनिट त छन् तर त्यहाँ काम गर्ने कर्मचारीलाई त्यहाँ कति दिन बस्ने भन्ने पनि टुंगो हुँदैन र अनुगमन प्रक्रिया सिक्दा नसिक्दै त्यहाँबाट अर्को युनिटमा सरुवा हुन्छ। अथवा भनौं ऊ त्यहाँबाट सर्न पनि चाहेको हुन सक्छ। यस्तो अवस्थामा अनुगमन प्रभावकारी हुने त कुरै भएन। यीलगायत सुशासनसँग सम्बन्धित थुप्रै समस्याका कारणबाटै विकास खर्चको हिस्सा कम हुँदै गएको छ। विकास खर्च कम हुनु विकासशील र अर्धविकशित देशका साझा समस्या नै हुन्, तर मात्रा फरक छ। यसको कुचक्रबाट ननिस्किएसम्म देश विकास र समृद्धि सम्भव छैन। नीतिनिर्माता र कार्यान्वयनको तहमा क्रियाशील सबैले आवको सुरुदेखि नै ध्यान दिन नसक्नु नै यी सबै समस्याको पनि आधारभूत समस्या हो। कसरी गर्न सकिएला समाधान ? माथि उल्लिखित समस्या मात्र समाधान गर्न सक्दा पनि पुँजीगत खर्च धेरै हदसम्म बढाउन सकिन्छ। सरकारले जारी गरेको बजेट देशको बजेट हो भन्ने भावना व्यावहारिक रूपमा कसरी बनाउने ? यसतर्फ हामीले प्रणालीगत सुधार गर्न आवश्यक छ। बजेट जसले बनाए पनि धेरैभन्दा धेरै तह र तप्काका मानिसलाई कसरी सहभागी बनाउन सकिन्छ भन्नेतर्फ सोचौं। केन्द्र, प्रदेश र स्थानीय सरकारसँगै सत्तापक्षीय पार्टीका कमिटीहरू र अन्य राजनीतिक पार्टीहरूका कमिटीलाई पनि यो प्रक्रियामा सामेल गराउने संयन्त्र बनाउँदा त्यसले बजेटप्रति आम नागरिकले अपनत्व महसुस गर्ने अवस्था उत्पन्न हुन सक्छ, जसबाट कार्यान्वयनमा सजिलो हुनेछ र पुँजीगत खर्च बढ्ने छ। सञ्चालन गर्न चाहेका विकास योजनाका लागि आवश्यक जग्गा प्राप्ति प्रक्रियालाई सहज हुने खालको भूमि व्यवस्थापन नीति अँगाल्नैपर्छ। हरेक योजनाका लागि आवश्यक जग्गा अधिकरण नै समस्या हुने अवस्थामा योजनाका कार्यान्वयन र समृद्ध नेपाल सम्भव छैन। अतः भूउपयोग नीतिलाई विकासमैत्री बनाउनैपर्छ, यसतर्फ ध्यान जाओस्। अझै पनि हाम्रा खरिद प्रक्रिया भ्रष्टाचार रोक्ने नाममा बढी झन्झटिला र अव्यावहारिक भएका कारण पनि विकास खर्च कम हुने अवस्था छ। अतः तिनीहरूको पहिचान गरी खरिद प्रक्रियालाई पारदर्शी तर सरलीकृत गरिनुपर्छ। सरकारी योजना कार्यान्वयन अनुगमनका लागि एउटा सशक्त संयन्त्रको आवश्यकता देखिन्छ। योजना राम्रो हुनुपर्यो र त्यसको कार्यान्वयन प्रभावकारी बनोस् भन्नका लागि त्यो संयन्त्रले प्रभावकारी भूमिका खेल्न सकोस्। त्यसलाई त्यही खालको जनशक्ति, साधन र स्रोतको व्यवस्था गर्न सक्दा सुशासनमा धेरै योगदान गर्न सक्नेछ। अहिले पनि स्थानीय सरकार, प्रदेश सरकारहरूको गुनासोमध्येको एक हो अर्थ मन्त्रालयले समयमै बजेट निकासा गर्दैन भन्ने। यसतर्फ अर्थ मन्त्रालयले विनाअल्झन तर प्रक्रिया पुर्याएर समयमै निकासा गर्ने र त्यसको समयमा खर्च हुन सक्ने ग्यारेन्टी हुने गरी अनुगमन प्रक्रिया बढाउनैपर्छ किनकि स्रोत जुटाउनेलाई मात्र थाहा हुन्छ खर्चको महत्तव। देश सबैको हो, यसको प्रगति पनि सबैलाई सरोकार हुन्छ नै, त्यसैले प्रभावकारी कामका लागि पनि सकेसम्म धेरै सँगै हिँड्ने परिपाटी संस्थागत गर्न सक्दा मात्र लोकतन्त्र बलियो हुनेछ र देश समृद्ध बन्नेछ। आगामी वर्ष यस हिसाबले पनि देशका लागि सुखमय बनोस्।"
बोर्ड परीक्षा हटाउन होइन प्रभावकारी र मर्यादित बनाउँन सोच्नुपर्छ,"शिक्षा एक जीवनोपयोगी कला हो। पढेर र परेर आर्जन गरिएका सम्पूर्ण ज्योतिपुञ्ज कलालाई शिक्षाका रूपमा हेरिनुपर्छ। यसको इतिहास मानव सभ्यताको इतिहास जत्तिकै पुरानो छ। गुरूकुल परम्परामा आश्रित प्राचीन शिक्षा ३,४ सय बर्ष यता बिश्वका बिभिन्न भुभागमा शिक्षण संस्थाहरूका नाममा पठनपाठनका रूपमा विकसित हुँदै आएको छ। शिक्षा राष्ट्रको आवश्यकता र मागअनुरूप हुनुपर्छ। दिगो विकास एवं भविष्य निर्माणका लागि व्यावहारिक शिक्षामा जोड दिनु आजको आधारभुत राष्ट्रिय आवश्यकता हो। नेपालमा देश, काल र परिस्थितिअनुरूप परिवर्तन हुँदै जाँदा १० कक्षाको एसईई (सेकेण्डरी एड्युकेशन एग्ज्याम), पूर्व एसएलसी र ८ कक्षाको बिएलई (बेसिक लेवल एग्ज्याम) पूर्व जिल्ला स्तरीय परीक्षा, पहिले नै खारेज गरिनुपथ्र्यो। किनकि यी परीक्षाहरूले विद्यार्थीको अन्तर्निहित वास्तविक क्षमतालाई प्रतिबिम्वित गर्दैनन्। यसले अनावश्यक तनाव र संकुचित रटन्ते सिकाइ केन्द्रित शिक्षणविधि हावी रहन्छ भन्ने आशयका सामूहिक छलफल तथा विचारहरूनवीनतम् मान्यता राख्ने शिक्षाविद्हरूबाट हामीले विभिन्न कार्यक्रममार्फत सुन्दै, पढ्दै आएका छौँ। यसै आधारबाट अभिप्रेरित भई, समयसापेक्ष एक्काइसौँ शताब्दी सुहाउँदो सिकाइ प्रबर्धन गर्नका लागि यस कोविड १९ को बन्दाबन्दी समयमा विश्वका कतिपय देशहरुले प्रचलित नियम परिवर्तन गरेजस्तै नेपालमा पनि शिक्षा विभागले यी परीक्षा नगर्ने साहसिक निर्णय गरी विद्यालय शिक्षालाई नयाँ उचाइमा पुर्याउनुपर्ने विचारमा मेरो पनि वैचारिक समर्थन रहेको छ। तथापि व्याबहारिक रुपमा यो कदम भने सरासर आत्मघाती हुने आँकलन गर्न सकिन्छ। नेपालको शैक्षिक इतिहास, परिवेश अनि ज्यादाजसो शिक्षक, प्राचार्य, अभिभावक तथा विद्यार्र्थीको सिकाइप्रतिको यथार्थलाई विश्लेषण गर्दा हामीले क्रमिक रुपमा विकल्पको उचित तयारीका साथ मात्र परीक्षा खारेजी गर्न सकिने देखिन्छ। तर अहिले त्यो अवस्था आइनसकेको हुनाले एसईई र बिएलईलाई अझ प्रभावकारी बनाउनुपर्ने आधारहरू यहाँ प्रस्तुत गर्न चाहन्छु। मेरो थोरै अनुभवलाई लिएर चर्चा सुरु गरौँ। मेरो बाल्यकाल नेपालको पूर्वी जिल्ला सुनसरीको कम विकसित गाउँको सुन्दर, शान्त वतावरणमा बितेको थियो। २०४९ सालमा एसएलसी परीक्षा उत्तीर्ण गरेपछि कलेज शिक्षा आर्जनका क्रममा मैले परीक्षामा राम्रो अकं ल्याउने हेतुले खासै पढिनँ। त्यसैले परीक्षाफललाई म उति महत्व दिन्नथेँ, न त परीक्षालाई नै। व्यक्तिगत रुपमा मैले परीक्षालाई त्यति महत्व नदिएकै कारण मेरो स्वतःस्फूर्त सिकाइ झन् प्रभावकारी भएर मेरा लागि त्यो उपलब्धिमूलक रहन गएजस्तो मलाई लाग्छ। विगत २५ वर्षको मेरो शैक्षिक पेसागत अनुभवमध्ये पछिल्ला १७ वर्ष यताको समयमा शिक्षा र शिक्षण व्यवस्थापकको भूमिका निर्वाह गर्दै आएको छु। यसका साथसाथै ५,६ वर्षको विदेशी कलेज प्रवेशिका मूल्याकंन परीक्षा जस्तै एसएटी, जिआरई, जिम्याट तयारीका साथ शिक्षक र अन्य कर्पोरेट तालिमकर्ताको जिम्मेवारी निभाउँको अनुभवले पनि परीक्षा र शिक्षणविधिका विभिन्न अनुभव सँगाल्ने मौका मिल्यो। अघिल्लो साढे पाँचवर्ष प्रधानाध्यापकको भूमिकामा रहेको बेला विद्यालयमा मैले कक्षा ६,७ सम्म सम्पूर्ण औपचारिक परीक्षा त गराइँन नै, पाठ्यपुस्तक पनि नराखी अत्यन्तै प्रयोगात्मक र परियोजनात्मक कार्यमा आधारित शिक्षाको काम गरेँ,गराएँ। अलिक फरक, मैले हाल प्रधानाध्यापकीय पदभार सम्हालिरहेको विद्यालयमा भने केही मिश्रित किसिमका कक्षा ५ सम्म त्रैमासिक या वार्षिक परीक्षा नलिइकन नियमित आन्तरिक मूल्याकंन, पाठ्यपुस्तकको निरन्तर प्रयोगसहित केही व्यावहारिक र परियोजित कार्यमा पनि जोड दिँदै आएको छु। यसका साथै, कक्षा ६ देखि माथि त्रैमासिक र वार्षिक परीक्षा पनि गराउँदै विगत अढाई वर्षदेखि शिक्षा व्यवस्थापन कार्यमा प्रयासरत छु। यी केही फरक विधिहरु विद्यालय समुदायको प्रकृतिअनुसार सफल नै भएका प्रमाणहरु मसँग छन्। अर्थात, यी अनुभवबाट के बुझ्न सकिन्छ भने एक मोडेल हुबहु अर्को ठाउँमा सार्नु बुद्दिमानी नहुन सक्छ। कुनै सीमित व्यक्तिको बिशेष अनुभव तथा अध्ययन वा विश्वको केही फरक सफल उदाहरणहरूबाट प्रभावित भए पनि समस्त देशको शिक्षामा परिवर्तन गर्ने रणनीति र नियम बनाउँदा वृहत विविधतालाई पनि सुक्ष्म अध्ययन गरी आफ्नो वास्तविकता र माटो सुहाउँदो सबै अट्ने किसिमको कार्यक्रम ल्याउनु पर्छ। यसको मुख्य घुम्ती बिन्दु कहाँ छ भन्ने मापन गर्न नेपालको तथ्याकं र वास्तविकतामा ध्यान दिउँ। हाम्रो देशमा लगभग ३५ हजार विद्यालयहरू र ७५ लाख संख्यामा विद्यार्थी विद्यालय स्तरमा अध्ययनरत छन्। हरेक वर्ष औसतमा ४ लाख ५० हजार विद्यार्थी एसईई परीक्षामा सामेल हुन्छन् भने ९ लाख ५० हजार विद्यार्थी १ कक्षामा बार्षिक भर्ना हुन्छन्। त्यसैगरी, कक्षा १२मा २९ हजार विद्यार्थी हरेक बर्ष अध्ययन गर्छन्। १० बर्ष अगाडी कक्षा १ मा भर्ना भएका ५० प्रतिशत विद्यार्थी कक्षा १० सम्म आईपुग्दा र फेरि कक्षा १० बाट १२ मा पुग्दा ४० प्रतिशत विद्यार्थी कहाँ र किन हराईरहेका छन् भन्ने छुट्टै चिन्तनको विषय छ। यस लेखमा म शिक्षा र परीक्षामा मात्र केन्द्रित रहन्छु। एसईईको कुरा गर्नु पर्दा केही विषयहरूमा विद्यालयबाटैआन्तरिक २५ वा ५० अकं पनि दिईन्छ जुन एसईईको मार्कशीटमा प्राक्टिकल भनेर आउँछ। हाम्रा केही अंक दिने तौरतरिका पनि सरसर्ती हेरौँ। विद्यालय र कलेजले पठाउने आन्तरिक प्रयोगात्मक पूर्णाकं २५ मा २५ नै वा २४, २३ स्वतः दिने प्रचलन हामीले देख्दैभोग्दै आएका छौँ। नदिने केही विद्यालय कलेजका शिक्षक, प्राचार्यले गाली गलौज र हातपातसम्मको सामना गर्नु परेको खबरहरू छन्। हाम्रो मानसिकता प्रति रामराम मात्र नगरी यसलाई स्विकार्दै गरिएको लक्ष्यप्राप्तिको लागि हालमा विस्तारै तर दुरगामी अर्थ राख्ने रणनीतिक परिवर्तन मात्र दिगो रहला। त्यसैगरी, कक्षा ९ र १० मा रोजिने ऐच्छिक बिषयको पनि वास्तविकता हेरौं। कक्षा ९ र १०मा कम्प्युटर शिक्षा ऐच्छिक विषय रोज्नुको मुख्य कारण नयाँ कम्प्युटरका सीप आदि कुरा सिक्नुभन्दा पनि एसईईमा बढी अंक पाउने यसको अभिप्रायः देखिन्छ। जब कि यो कोर्स लगभग बहिर्गमन (आउटडेटेड) जस्तै छ। तर यो रोजे ए वा ए प्लस ल्याउन सजिलो हुन्छ। वातावरण शिक्षा पढेर केही सिकिएलाभन्दा पनि थोरै पढी धेरै अंकमा उत्तीर्ण हुन सजिलो हुनु यसको आकर्षण हो। परीक्षाको विकल्पमा राम्रो धरातलसहितको जनमानस र शिक्षाकर्मीहरूको आशातीत सकरात्मक मानसिकता अधिकांश विद्यालयमा तुरन्तै बनाउन सकिने आधार देखिँदैन। विना आवश्यक तयारी केही वर्षअगाडि सरकारले ल्याएको सीजीपीए र अक्षराकंन लब्धांकपत्रले कोही असफल नहुने र कम पढ्नुपर्ने नकरात्मक अवस्था ल्याएको हामीलाई थाहै छ। शिक्षा निष्कर्मण्य होइन, कर्मयोगी हुनुपर्छ। अब पनि सैद्धान्तिक तर्क गरेर बोर्ड परीक्षा रद्द गरियो भने विद्यालयीय शिक्षाको गुणस्तरमा अहिलेको भन्दा भयावह स्थिति आउन सक्ने अनुमान लगाउन सकिन्छ। यसको मुख्य कारण भनेको विद्यालयले दिने आन्तरिक अंक गोजीबाट स्वतः बाँड्ने र त्यसलाई राष्ट्रिय बोर्डले आधिकारिकता दिने रुपमा अघि बढे शिक्षाको उपहास हुनेसम्मको खतराको घण्टी बज्ने देखिन्छ। आवश्यक आधारशीला निर्माण गर्नु नै अहिले बढी बैज्ञानिक ठान्न सकिन्छ। अर्को खतराको घण्टी भनेको शिक्षक पनि कम पढाउने, विद्यार्थीले पनि कम पढ्ने तर परीक्षाफलमा चाहिँ राम्रो अंक आउने पनि हुन सक्छ। सङ्कीर्णता र विकीर्णता शिक्षा होइन। यस किसिमको शैक्षिक नीति राष्ट्रले अवलम्बन गर्नु हुँदैन। यस सन्दर्भमा, हामी हाम्रो अधिकांस विद्यालयको सिकाईको बुझाई र परिवेश हेरौं। पहिले के मापन गरौं भने कतिको संख्यामा नेपाली अभिभावक र विद्यार्थीले सिकाईलाई आफैमा एक रमाईलो अनुभव हो भनेर आत्मसात गर्छौं। त्यसैगरी, शिक्षक प्रधानाध्यापक पनि अध्यापन गतिविधिमा कत्तिको गहिराईमा गई हरेक विद्यार्थीलाई चिन्दै आफ्नो भुमिका निर्वाह गर्ने शैलीको बस्तुपरक स्तर हाम्रो कस्तो छ? यसमा दुईमत नहोला कि अझैपनि धेरै जसो हामी नेपालीमा परीक्षाकै लागि पढ्ने र पढाउने हो भन्ने बुझेका छौं। एसईई परीक्षाको रिजल्ट निस्केपछि हेर्नुस् विद्यालयका बोर्ड र सञ्चार माध्यममा जताततै कसको रिजल्ट बढी राम्रो भनी देखाउनेको होडबाजी चलेको हुन्छ। तोकिएको कोर्सभन्दा बाहेक इच्छाअनुसार अतिरिक्त पढ्ने र विद्यार्थीको फरकपन अनुसार व्यक्तिगत विशेषतालाई चिन्दै स्वनिर्देशित सहभागितामुलक शिक्षा गर्ने वास्तविक सिकाईको मेसोको थालनी गर्न केही विद्यालय बाहेक अधिकांशलाई मुश्किल भइराखेको छ अहिले। साथै पढ्ने र जाँच गर्ने भन्ने कुरा नछुट्टयाई सँगसँगै लान सकिने किसिमको शिक्षाको मोडेलको व्यापक प्रयोग पनि हामीले कत्तिको गर्न सकेका छौं?कक्षा ८ र १० को बोर्ड स्तरीय परीक्षा खारेज गर्न हतारीनु भन्दा पहिले यस्ता समयसापेक्ष प्रश्नको अन्वेशन गरी यसमा उत्साहजनक सकारात्मकता ल्याउन तयारी गर्नुपर्ने जरुरी देखिन्छ, त्यसैले आवश्यक आधारशीला निर्माण गर्नु नै अहिलेको परिप्रेक्षमा वैज्ञानिक ठान्न सकिन्छ। अर्को खतराको घण्टी भनेको अकं शिक्षककै खल्तीबाट जानु हो। त्यसैले शिक्षक पनि कम पढाउने, विद्यार्थी पनि कम पढ्ने प्रवृति हावी हुँदै जाने, तर परीक्षाफलमा आउने लब्धाकंपत्रमा चाहिँ राम्रो अकं आउने हुनसक्छ। हामीले सिकाईलाई भन्दा बढी परीक्षाफललाई महत्व दिने प्रचलन भएको कारण यस्तो स्थिति आउन सक्ने देखिएको हो। त्यसो भए के गर्ने त ? केही परिवर्तन नै नगर्ने ? हैन, परिवर्तन अहिले अपरिहार्य छ, नत्र झन ढिला हुनेछ। सर्वप्रथम बोर्ड परीक्षा हटाउनुभन्दा पनि यसलाई प्रभावकारी र मर्यादित बनाउँनतिर सोच्न सकिन्छ। परीक्षाले स्मरणशक्ति र जानकारी मात्र जाँच्नेभन्दा पनि सिर्जनशिलता, व्यावहारिकता, पुनरावलोकन, आन्तरिक शक्तिको प्रस्फुटनजस्ता जीवनपर्यन्तका अत्यावश्यक पक्षहरु समेट्नुपर्छ र शिक्षाकर्मीलाई निरन्तर मूल्यांकन र व्यावहारिक शिक्षामा तालिम र पृष्ठपोषण गरिनुपर्छ। खुसीको कुरा, शिक्षा विभागले २०७७ बाट फेज बाइ फेज लागू हुने गरी कक्षा १२ सम्म निरन्तर आन्तरिक मूल्याकंन, कक्षा १ बाट सुरु हुने गरी प्राथमिक स्तरमा एकीकृत पाठ्यक्रम र पाठ्यपुस्तक, कक्षा ८ सम्म स्थानीय पाठ्यक्रम, कक्षा १० र ११ को रिक्तस्थान समायोजन (ग्याप मिलान) गर्न जीवनोपयोगी शिक्षासहित ७,७ वटा विषयजस्ता कार्यक्रम ढिलै भए पनि महत्वपूर्ण कोसेढुगांको रुपमा ल्याएकाले यस बिन्दुलाई स्वागतयोग्य र प्रशंसनीय कदमको रुपमा लिन सकिन्छ। अन्त्यमा, आफ्नो परिवेशलाई वस्तुपरक अध्ययन गर्दै विद्यमान विश्वव्यापी शिक्षाका प्रभावकारी प्रचलनलाई पनि हेर्दै गतिशील भई घाँटी हेरी हाड निल्ने प्रकृतिको क्रमिक रुपमा एक पटकमा एक खुड्किलो उक्लिदै जानु उपयुक्त देखिन्छ। अहिलेको परीक्षा र शैक्षिक प्रणालीमा कमजोरी धेरै छन् भन्दैमा ह्वात्तै ठूलो फड्को मार्न खोज्दा झन् ठूलो भुमरीमा पर्ने जोखिमलाई न्युनीकरण गर्नतिर लाग्नु नै बुद्धिमानी हुन्छ। २०७६को कोभिड१९को कारणले परीक्षा स्थगन वा खारेज गरिएतापनि, यो नै निकट भविष्यमा नजिर बन्नु हुँदैन। वर्तमान परीक्षा प्रचलनलाई अझ विश्वसनीय र प्रभावकारी बनाउन सकौँ। आन्तरिक मूल्याकंनको स्तर, जुन सुरु मात्रै हुँदैछ, त्यसलाई माथि ल्याउने कोशिस गरौँ। शिक्षाकर्मी, समाज, अभिभावकको सिकाइ र भविष्यप्रतिको मानसिक दृष्टिकोणमा परिवर्तन ल्याउन सकौँ। जीवनोपयोगी मूल्य, मान्यता र आस्थाको संवद्र्धन गरी इमान्दारिता, स्वावलम्बन र श्रमशीलताजस्ता गुणको सर्वाइ्गीण विकासमा निरन्तर क्रियाशील हुनसकौँ। कक्षा ८, १० र १२का बोर्ड परीक्षा मुल्यांकन पद्दति र सँगसँगै निरन्तर मुल्याकंन तौरतरिकालाई सिकाईका उद्देश्यसँग खप्टिने गरी मिलाऔं। व्यक्ति,समाज र राष्ट्रलाई सबलीकरण गर्ने मूल आधारशीला नै शिक्षा भएकाले हामी गुणस्तरीय शिक्षामा जोड दिँदै अहिँसा र शान्तिको पथमा लम्कने कामना गरौँ। सर्वे भवन्तु सुखिनः। ज्ञानेव शक्तिः विद्यते। (थापा वृहस्पति विद्यासदन नक्सालका प्रिन्सिपल हुन्)"
जिम तथा फिटनेस सञ्चालनको माग,"काठमाडौं : काठमाडौं शारीरिक सुगठन तथा फिटनेस संघले जिम तथा फिटनेस सेन्टर खोल्नका लागि जिल्ला प्रशासन कार्यालयसँग माग गरेको छ। संघका प्रतिनिधिले सोमबार काठमाडौं जिल्ला प्रशासन कार्यालयमा ज्ञापनपत्र बुझाउँदै सो माग गरेका हुन्। लामो समयको लकडाउनका कारण ब्लड प्रेसर, सुगर, फिजियोथेरापी गर्नुपर्ने, नसा तथा डिप्रेसनका बिरामी एवं खेलाडीहरू मारमा परेको भन्दै जिम सञ्चालनको अनुमति मागेका हुन्। काठमाडौं जिल्ला शारीरिक सुगठन तथा फिटनेस संघका अध्यक्ष सुरेश सुवेदीले काठमाडौं जिल्ला अधिकारी जनकराज नेपाललाई ज्ञापनपत्र बुझाउँदै सो माग गरेका हुन्। ज्ञापनपत्रमा जिमखाना सञ्चालनका लागि पालना गरिने आठबुँदे नियमहरू पनि सुझाइएको छ। कोरोना भाइरस संक्रमणविरुद्धको औषधि पत्ता लाग्न नसकिरहेको अवस्थामा शारीरिक व्यायामले यसविरुद्ध लड्न सहयोग पुग्ने भएकाले बन्द रहेका जिमखाना र फिटनेस सेन्टर खोलिदिन माग गरिएको हो। काठमाडौंमा मात्र दुई सयको संख्यामा जिमखाना तथा फिटनेस सेन्टरहरू छन्। व्यवसाय बन्द हुँदा कर्मचारीको तलब, घरभाडा, बैंकको ब्याज, बिजुली, सरकारलाई तिर्नुपर्ने करमा समस्या भएको उनीहरूको गुनासो छ। जिममा प्रवेश गर्दा तापक्रम नाप्ने, साबुनपानीले हातखुट्टा धुने, स्यानिटाइजर प्रयोग गर्ने, सामाजिक दूरी कायम गर्ने, प्रत्येक एक घण्टाको प्रयोगपछि मेसिनहरू स्यानिटाइज गर्ने, मास्क, पन्जा, जिम हलभित्र मात्र लगाइने लुगा र जुत्ता अनिवार्य गरिने, एक घण्टामा १० जनामात्र प्रवेश गर्न पाउने र एक घण्टापछि आधा घण्टा जिम सफा गर्न छुट्ट्याइने नियमहरू पालना गर्नुपर्ने नियमहरू संघले सुझाएको छ।"
रंगभेदी व्यवहारविरुद्घ खेलाडीको ऐक्यबद्धता,"लन्डन : गत मे २५ तारिखमा अमेरिकाको मिनियापोलिस राज्यमा प्रहरीद्वारा ४६ वर्षीय अश्वेत नागरिक जर्ज फ्लोयडको हत्या भएपछि विगत केही दिनदेखि अमेरिकामा त्यसको व्यापक विरोध हुँदै आएको छ। हत्याको विरोधमा प्रदर्शनकारीहरू सडकमा ओर्लिएका छन्। विरोध प्रदर्शनले अमेरिकाको थुप्रै राज्यमा उग्ररूप लिएको छ। अमेरिका मात्र होइन, विश्वका अन्य राष्ट्रमा पनि उक्त घटनाको चर्को विरोध हुँदै आएको छ। यसैक्रममा विश्वभरका विभिन्न खेलका खेलाडीहरूले पनि उक्त घटनाको चर्को विरोध गर्दै आएका छन्। चर्चित फुटबलर रहिम स्टर्लिङले पनि उक्त घटनाको निन्दा गरेका छन्। इङ्ल्यान्डको राष्ट्रिय फुटबल टोलीका महŒवपूर्ण सदस्य स्टर्लिङले जातीय भेदभाव र रंगभेदी व्यवहार वर्तमान विश्वको सबैभन्दा ठुलो रोग भएको बताएका छन्। २५ वर्षीय स्टर्लिङ इङ्लिस प्रिमियर लिग क्लब म्यानचेस्टर सिटीबाट व्यावसायिक फुटबल खेल्छन्। जातीय भेदभाव र रंगभेदी व्यवहार वर्तमान विश्वको सबैभन्दा ठुलो महामारी हो। यो रोगसँग लड्न सबैको ऐक्यबद्धता आवश्यक पर्छ, सञ्चारकर्मीसँगको कुराकानीमा स्टर्लिङले भनेका छन्। अमेरिकामा भएको उक्त घटनाको अहिले बेलायतमा पनि तीव्र विरोध हुँदै आएको छ। कोरोना भाइरसको संक्रमणलाई समेत बेवास्ता गर्दै हजारौं व्यक्ति सडकमा ओर्लिएर उक्त घटनाको विरोध गरिरहेका छन्। दिनहुँजसो धर्ना, जुलुस र विरोधसभा हुने गरेका छन्। विरोध कार्यक्रममा विभिन्न खेलका चर्चित खेलाडीहरूको समेत सहभागिता रहने गरेको छ। यस्ता घटनाहरू निन्दनीय छन्। कुनै रोगको महामारी निश्चित समयपछि साम्य भएर जान्छन् तर, जातीय भेदभाव र रंगभेदी व्यवहार यस्तो रोग हो जसले वर्षौं वर्षसम्म समाजलाई पिरोलिरहन्छ, स्टर्लिङ भन्छन्, त्यसैले समाजका रहेक पेसा र वर्गका व्यक्तिले यस्ता घटनाको विरोध गर्नै पर्छ। स्टर्लिङले विरोध जुलुस र सभाहरूमा सहभागी हुने व्यक्तिलाई कोरोना भाइरसको सम्भावित जोखिमबाट जोगिन पनि सुझाव दिएका छन्। स्टर्लिङले खेल मैदानमा खेलाडीहरूले समेत बेलाबखत रंगभेदी व्यवहारको सामना गर्नु परेको पनि बताएका छन्। उनले आफू पनि एक पटक रंगभेदी व्यवहारको सिकार भएको बताए। कोरोना भाइरसको महामारीका कारण लामो समयदेखि स्थगित इङ्लिस प्रिमियर लिग सुरु हुने भएपछि यतिबेला स्टर्लिङ पनि अन्य खेलाडीसँगै नियमित अभ्यासमा व्यस्त छन्। इङ्लिस प्रिमियर लिग सुचारु भएपछि उनको क्लब म्यानचेस्टर सिटीले जुन १७ तारिखमा आफ्नो पहिलो खेल खेल्ने कार्यक्रम छ। इङ्ल्यान्डका चर्चित क्रिकेटर जोफ्रा आर्चर र प्रभावशाली अमेरिकी टेनिस खेलाडी सेरेना विलियम्सले पनि अमेरिकामा भएको उक्त घटनाको विरोध गरेका छन्। सन् २०१९ मा न्युजिल्यान्डमा सम्पन्न टेस्ट क्रिकेट शृंखलाका क्रममा आर्चर पनि रंगभेदी व्यवहारको सिकार भएका थिए। यसैगरी इङ्ल्यान्डका अर्का फुटबलर जाडोन सान्चोले पनि उक्त घटनाको निन्दा गरेका छन्। उनले रंगभेदी व्यवहारविरुद्घको आन्दोलनमा आफ्नो सधंै साथ र समर्थन रहने पनि बताएका छन्। इङ्ल्यान्डका राष्ट्रिय टोलीका सदस्य सान्चो हाल जर्मन बुन्डेस लिगा क्लबबाट व्यावसायिक फुटबल खेल्छन्। यसअघि चर्चित ब्रिटिस मुक्केबाज एन्थोनी जोसुआले पनि रंगभेदी व्यवहारप्रति कडा टिप्पणी गरेका थिए। ३० वर्षीय बक्सर जोसुआले रंगभेदी व्यवहारलाई कोरोना भाइरसभन्दा पनि खतरनाक महामारीको संज्ञा दिएका थिए। जोसुआ विश्व हेभिवेट च्याम्पियन मुक्केबाज हुन्। ब्रिटेनको वाट्फोर्डमा आयोजित विरोधसभालाई सम्बोधन गर्दै जोसुआले विश्वको कुनै पनि कुनामा हुने रंगभेदी व्यवहार गम्भीर प्रकृतिको रोगको महामारीभन्दा पनि खतरनाक भएको धारणा व्यक्त गरेका थिए। यो भाइरस झनै खतरनाक हुन्छ। यो अनियन्त्रित स्वभावको पनि हुन्छ, विरोधसभालाई सम्बोधन गर्ने क्रममा जोसुआले भनेका थिए, तपाईंहरूले बुझ्नुभयो होला। अहिले म कोरोना भाइरसको विषयमा कुरा गरिरहेको छैन। यहाँ म जातीय विभेद र रंगभेदी व्यवहारको कुरा गर्दैछु। जोसुआ इन्टरनेसनल बक्सिङ फेडरेसन (आईबीएफ), वल्र्ड बक्सिङ एसोसिएसन (डब्लूबीए) र वल्र्ड बक्सिङ अर्गनाइजेसन (डब्लूबीओ) च्याम्पियन खेलाडी पनि हुन्। जातीय र रंगभेदी व्यवहारको कुनै भौगोलिक ुसीमा हुँदैन। यस्ता दुर्भाग्यपूर्ण घटनाको विरोधमा ओर्लनु हामी सबैको नैतिक दायित्व हो, उनले भनेका थिए, यो भाइरसले धनी गरिब र युवा वृद्ध केही चिन्दैन। यसैगरी इङ्लिस प्रिमियर लिग क्लब न्युक्यासल युनाइटेडका विंगर एलन सेन्ट म्याक्सिमिनले पनि अमेरिकामा भएको दुःखद् घटनाको विरोध गरेका छन्। २३ वर्षीय म्याक्सिमिनले रंगभेदी व्यवहारविरुद्घको हरेक अभियानमा आफ्नो ऐक्यबद्धता रहने पनि बताएका छन्।"
