शीर्षक,विवरण
छुवाछूत अन्त्यको अपिल,"यतिखेर संसारको मानव जीवन कोभिड भाइरसको प्रभाव र असरको भय, डर र त्रासमा गुज्रिरहेको छ। यस्तो अवस्थामा पनि मानिसले एकअर्कालाई सहयोग, माया र संरक्षणको गरिरहेका छन्। तर नेपालका दलितले राहत र क्वारेन्टाइनमा समेत विभेद र अपमान भोग्नुपरेको छ। सप्तरीमा मलर सदाको खान नपाएर मृत्यु भयो। लकडाउनको अवधिभित्र मात्रै दलितमाथि ३६ वटा छुवाछूत, भेदभाव, कुटाइ, अपमान, बलात्कार र हत्या, हिंसाका घटना भएका छन्। उच्च जातका भनिने मानिसबाट दलितले यस्ता समस्या हरेक समय भोगिरहेकै छन्। संविधान र कानुनले यस्ता कार्यलाई मानवताविरुद्धको अपराधका रूपमा व्याख्या गरेको छ। तर, कानुन कार्यान्वयन गर्ने जिम्मेवारी पाएका कथित उच्च जात र ओहोदाका सांसद र स्थानीय जनप्रतिनिधिबाटै दलित विभेद र अन्यायमा परिरहका छन्। दलित भएको थाहा पाएपछि मन्त्रिपरिषद्को अध्यक्ष रहँदा खिलराज रेग्मीले सरकारी निवासमा सरसफाइको काम गर्ने कर्मचारीलाई त्यहाँबाट निकाले। रुकुम चौरजहारी नगरपालिकाको सोतीमा जेठ १० गते वडाध्यक्ष डम्बरबहादुर मल्लको नेतृत्वमा दलितमाथि नरसंहारको घटना भएको छ। रूपन्देहीमा अंगीरा पासीको हत्यामा पनि वडाध्यक्षले प्रत्यक्ष वा अप्रत्यक्ष रूपमा भूमिका खेलेको देखियो।  २०७६ वैशाख २७ गते पोखरा,बाटुलेचौरमा भएको जातीय भेदभावको घटनालाई लिएर नेपाल कम्युनिस्ट पार्र्टी (नेकपा) कास्की जिल्ला अध्यक्षसमेत रहेका गण्डकी प्रदेशसभा सांसद कृष्णबहादुर थापा आफैं सो घटनालाई कमजोर बनाउन लागिपरे। दोलखाको तामाकोशी गाउँपालिका ५ का वडाध्यक्ष राजकुमार रोका (क्षेत्री) ले सोही वडाका डबल मिजार, भुवन मिजारलगायतका मिजार परिवारलाई उनकै नेतृत्वमा अपमान र कुटपिट गरे। उच्च जात र राजनीतिक संरक्षणमा धनुषामा शम्भु सदाको हत्या भएको छ। उच्च जातिका, राजनीतिक दल र शक्तिको आडमा त्यस्ता घटनाका पीडितले सहजै न्याय पाउन सकेका छैनन्। संघीय लोकतान्त्रिक गणतन्त्र, संविधानको भावना र राजनीतिक पार्टीको घोषणापत्रविपरीत सांसद, स्थानीय जनप्रतिनिधि र राजनीतिक नेताकार्यकर्ताबाटै दलितमाथि यस्ता विभेद हुँदा ती दललाई कम्तीमा लज्जाबोध हुनुपर्ने हो। मानवअधिकारवादी, शिक्षक, प्रशासन, न्यायालय, सबै मूकदर्शक भएका छन्। तर, पीडितको न्यायका पक्षमा उनीहरू खुलेर लागेको देखिँदैन। यसले नेपाली समाजमा जातीय संरचना बलियो छ भन्ने कुराको प्रमाणित गर्छ। यस्ता विषयमा सतही तरिकाले धेरै छलफल र बहस गर्ने समय होइन। अति गम्भीर विषय भएकाले गम्भीर तरिकाले सोच्ने, लिने र काम गर्न जरुरी छ। रुकुम घटनाले देश र विदेशका सबैको ध्यान केन्द्रित गरेको छ। गृह मन्त्रालयले पाँच सदस्यीय छानबिन समिति बनायो र स्थलगत भ्रमण गरेर पनि फर्कियो। तर प्रतिवेदन सार्वजनिक गरेको छैन। संसद्मा रुकुम घटनामा केन्द्रित भएर विशेषगरी विपक्षी दलका दलित र गैरदलित सांसदले चर्काे विरोधस्वरूप बोले र प्रतिनिधिसभा नै अवरुद्ध गरे। दलितहरूले देशव्यापी आन्दोलन चर्काइरहेका छन्। प्रदेश सरकार र सांसद बेखबरजस्तै छन्। स्थानीय तहका जनप्रतिनिधि पनि बेखबरजस्तो र मूकदर्शक नै भए। कसैले पनि कतैबाट पनि आवाज उठाएनन्। यसले जात व्यवस्था कति निर्दयी र मानवताविरोधी छ र त्यसले निर्माण गरेको मानसिकता कति खतरनाक छ भन्ने देखाउँछ। संघीय सांसदको नौ सदस्य संसदीय समितिले स्थलगत भ्रमण गरेर फर्किएको छ। समितिले नागरिक समाजले तयार पारेको प्रतिवेदनको अध्ययनका साथै विभिन्न सरोकारवालासँग छलफल गरिरहेको छ। समितिले ल्याउने प्रतिवेदन सिंगो दलितहरूलाई दीर्घकालीन रूपमा न्याय दिने खालको हुन्छ वा मात्र नवराज र अन्यलाई क्षतिपूर्ति दिने मात्र हुन्छ कि कस्तो हुन्छ भने सबैले प्रतीक्षा गरिरहेका छन्।राज्यले विगतमा पनि यस्ता घटनामा छानबिन समिति बनायो। तर खासै प्रभावकारी भएको पाइँदैन। जातीय विभेद अन्त्यका लागि ऐन, कानुन, संरचना र संविधान पनि बनायो तर कार्यान्वयन र प्रभावकारी हुन सकेको छैन। देशको संरचनामा उच्च जातिकै दबदबा छ र जातिवाद झन् बलियो रूपमा झांगिएको छ। त्यसको प्रभाव र असर सबै संरचना, ठाउँ र राजनीतिमा समेत परेको छ। सांसद र स्थानीय तहको मौनता विगतमा दलित समुदायमाथि हुने घटना र छुवाछूत जातसँग मात्र सम्बन्धित हुन्थ्यो भने अहिले कुन पार्टीको पीडक र पीडित भनेर हेर्न थालिएको छ। जसको प्रभाव सबै तहको संरचनामा परेको छ र न्याय पाउन पनि वाधक नै भएको छ। यस्ता घटना र समस्यामा पनि सांसद र स्थानीय जनप्रतिनिधिको प्रत्यक्ष सहभागिता र प्रभाव देखिनु दुःखद हो। सांसद र स्थानीय जनप्रतिनिधिले दलितको पनि भोट पाएका छन्। सबै जनताको विकास, सहयोग, समानता र न्यायका पक्षमा काम गर्ने वाचा र प्रतिज्ञा गरेर जितेर आएका हुन्। तर दलित समुदायका लागि काम र व्यवहारमा भेदभाव र पक्षपात देखिएको छ। जात व्यवस्था किन कठोर बन्दै छ ? संरचनागत जातिवादी व्यवस्था अन्त्य गर्नु अबको आवश्यकता हो। अहिले नेपालमा संघीय र प्रदेश सरकारमा ८८४ सांसद छन्। सबै तहको स्थानीय तहमा ३५,०४१ जनप्रतिनिधि छन्। तर केही सांसद र जनप्रतिनिधिबाहेक अरू कोही यस्ता घटनामा बोल्दैनन्। त्यसमा पनि दलित मात्र बोल्छन् र बोल्ने गरेका छन्। किन यो विषय सबैको भएन ? किन सबै सातै प्रदेशका सांसद र सबै तहका जनप्रतिनिधि बोलेनन् ? यस प्रकारका घटना त देशैभरि भएका छन्। यो अहिलेका राज्यसंयन्त्र र जनप्रतिनिधिलाई गम्भीर प्रश्न हो। अब सामान्य जनतालाई मात्र होइन। सांसद, जनप्रतिनिधि, प्रहरी, प्रशासन, न्यायालय, राजनीतिक कार्यकर्ता, शिक्षक, मानवअधिकारकर्मी, मिडिया र सबैलाई सुधार्ने रणनीति, कार्यक्रम र योजना बनाउन जरुरी छ। समाज र देशको समग्र परिवर्तनमा दलित समुदायको योगदान र बलिदानलाई सम्मान गर्दै, दलितको समस्या र जातीय छुवाछूत भेदभाव अन्त्यका लागि सबैको साझा विषय र संकल्पको खाँचो छ। जनप्रतिनिधि यो विषयमा धेरै जिम्मेवार हुन जरुरी छ। अबको बाटो दलित समुदायमाथि हुने छुवाछूत र घटनामा विनाभेदभाव कारबाही गर्नुपर्छ। राष्ट्रिय दलित आयोग, दलित विकास समिति र बादी विकास बोर्डलाई सम्पन्नशाली, स्वतन्त्र र संवैधानिक बनाई प्रदेश र जिल्ला तहमा समेत विस्तार गर्नुपर्छ। दलित समुदायको सार्वजनिक सुरक्षाका लागि प्रहरी, सेना, प्रशासन र न्यायालयमा सुधारको काम गर्नुपर्छ। जातीय भेदभाव र छुवाछूतसम्बन्धी तालिम र अभिलेखीकरण गर्नुपर्छ। दलितका लागि कस्तो व्यवहार र न्याय गर्ने भन्ने विषयमा निर्देशिका नै तयार गरी कार्यान्वयन गर्नुपर्छ। दलितहरूको समग्र विकासका लागि केन्द्रदेखि स्थानीय तहसम्म रणनीति बनाई कार्य गर्नुपर्छ। राष्ट्रिय दलित आयोग र मानव अधिकार आयोगले दिएको सिफारिस पूर्णरूपमा कार्यान्वयन गर्नुपर्छ। धर्म निरपेक्षताको पूर्णरूपमा कार्यान्वयन र पालना गर्नुपर्छ। दलितलाई संविधानले ग्यारेन्टी गरेको समावेशीको सिद्धान्त सबै तहमा पूर्णरूपमा कार्यान्वयन गर्नुपर्छ। यी संकल्प पूरा गर्न केन्द्रीय सरकार र प्रदेश सरकार प्रधानमन्त्री र मुख्यमन्त्रीको अध्यक्षतामा जातीय भेदभाव र छुवाछूत अन्त्य गर्न र दलितको समग्र विकासका लागि संयन्त्र निर्माण गरी क्रियाशील गराउनुपर्छ। समाज सुधार र परिवर्तनका लागि राजनीतिक पार्टीहरूको महत्वपूर्ण भूमिका हुन्छ। सबै राजनीतिक पार्टीमा जातपात र छुवाछूत व्यवहारतः नमान्न र अन्त्य गर्न निर्देशन नै जारी गर्ने, पाटीको घोषणापत्रमा नै छुवाछूत र भेदभाव अन्त्यको संकल्प गर्ने, जातीय छुवाछूत र भेदभाव गर्ने कार्यकर्तालाई पार्टीबाट निष्कासन, सार्वजतिक पद धारणमा अयोग्य हुने व्यवस्था बनाउनुका साथै व्यवहारतः कार्यान्वयन गर्ने काम राजनीतिक पार्टीहरूको एजेन्डा बन्नुपर्छ। जिल्ला प्रशासन कार्यालयमा छुवाछूत निगरानी केन्द्र स्थापना गर्ने, प्रहरी कार्यालयमा दलित सेल स्थापना गर्दै जातीय छुवाछूत र भेदभाव न्यायका लागि स्थानीय तहमा नै न्याय संरचना आवश्यक छ। यति हुन सक्यो भने दलितलाई हेर्ने दृष्टिकोणमा परिवर्तन आउन सक्छ। विक जागरण मिडिया सेन्टरका अध्यक्ष हुन्।"
राष्ट्रिय मुद्दामा लिम्पियाधुरा,"नेपाल छिटोभन्दा छिटो सो भूमि भारतीय सेनामुक्त बनाउन चाहन्छ किनकि यसले नेपालको राष्ट्रियतामा चोट पुर्याउँछ अहिले नेपाल र भारत एकैपटक दुई ठूला चुनौतीको सामना गर्दै छन्। नेपालको पश्चिमी सीमास्थित करिब तीन सय ३५ वर्ग किलोमिटर क्षेत्रफलमा आआफ्नो दाबीसहितको नक्सा सार्वजनिक भएको छ। यद्यपि भारतको तेस्रो लडाइँ मे २०२० देखि चीनसँग लद्दाखको गलवान उपत्यकामा पनि चलिरहेको छ। साथसाथै दुवै देशहरूमा कोभिड १९ का संक्रमण तीव्र गतिमा बढिरहेका छन्। यसैबीचमा, नेपालले यस क्षेत्रलाई आफ्नो राजनीतिक नक्सामा समावेश गर्न संविधान संशोधन गरी विवादित क्षेत्रबारेमा आफ्नो दाबीलाई थप मजबुत गरेजस्तो देखिन्छ, जुन क्षेत्र नोभेम्बर २०१९ मा भारतद्वारा जारी गरिएको नक्सामा देखाइएको थियो। ऐतिहासिक रूपमा नेपालले कुमाउमाथि विजय प्राप्त गरेपछि विवादित जग्गा नेपाली कब्जामा थियो। आधुनिक नेपालका संस्थापक, गोरखाका राजा पृथ्वीनारायण शाहले साना राज्यहरूमा विजय प्राप्त गरे र पूर्व काठमाडौंतिर लागे, जहाँ उनका उत्तराधिकारीले कुमाउलाई १७९१ र गढवाललाई १८०४ कब्जामा लिए र पश्चिममा सतलज नदीसम्म सीमा विस्तार गरे। तथापि १८१६ को सुगौली सन्धिअनुसार नेपाल आफ्नो पश्चिमी सिमानाबाट पछि हटेर कालीनदीको पश्चिमी सीमासम्म मात्र सीमित हुनुपर्यो। चाखलाग्दो कुरा के छ भने सुगौलीको सन्धिबमोजिम काली नदी नेपालको पश्चिमी सिमाना नै रहे पनि यो यस्तो देखिन्छ कि बेलायतीले वास्तविक भूमि नेपाललाई हस्तान्तरण नै गरेनन् र कालीपूर्वको केही भूभाग आफ्नो स्वामित्वमै राखेका थिए किनकि यी क्षेत्र कुमाउ प्रान्तअन्तर्गत नै थियो। २ मे २०२० मा एक राष्ट्रिय दैनिकमा प्रकाशित एक आलेखअनुसार ४ फेब्रुअरी १८१७ मा काठमाडौंस्थित बेलायती राजदूतलाई ब्रिटिस इस्टइन्डिया कम्पनीका कार्यवाहक मुख्य सचिवले लेखेको पत्रलाई इंगित गरेको छ। उक्त पत्रअनुसार चौतरिया (बम शाह) द्वारा दाबी गरिएको कालीको पूर्वमा रहेको ब्यासको पर्गनाको सो भाग, जुन वर्तमान ब्रिटिस सरकारको कब्जामा रही कुमाउ प्रान्तअन्तर्गत थियो। नेपालको दाबीलाई स्वीकार गर्दै उनले पनि उक्त भूमि नेपाललाई हस्तान्तरण गर्न कुमाउका कार्यवाहक कमिस्नरलाई पत्राचार गरे। २२ मार्च १८१७ को पत्रानुसार उनी लेख्छन्, नदी किनारका गाउँ र पर्गना ब्यासमा कब्जा गरिएका भूमिमाथि भ्रम पैदा भएका छन् अतः उक्त भूमि नेपाललाई हस्तान्तरण गरिनुपर्छ यद्यपि, ब्रिटिस सरकारले आफ्नै गाउँअन्तर्गत ती गाउँहरूका जमिनदार र वासिन्दालाई कायम राख्न सक्छ। यी दुई पत्रहरूका आधिकारिक प्रतिलिपि बेलायती संग्रहालय पुस्तकालय, लन्डनमा सुरक्षित छन्। नक्सा विवादामा के भारत एकतर्फी मात्र सोच लिएर आफ्नो अडान विवादलाई सौहार्दपूर्ण समाधान गर्न सक्छ ? नापी विभागका पूर्व महानिर्देशक बुद्धिनारायण श्रेष्ठका अनुसार लिम्पियाधुरालाई काली नदीको उद्गमस्थलका रूपमा देखाउने नक्सा (१८२७) अमेरिका र चीनका विभिन्न संग्रहालय पुस्तकालयहरूमा उपलब्ध छन्। १८७९ मा ब्रिटिस इन्डियाले अर्को नक्सा प्रकाशित गर्यो, जसमा कुटी, नवी र गुन्जीलाई भारतीय क्षेत्रमा समावेश गरिएको थियो। माथि उल्लिखित सन्दर्भअनुसार सुगौली सन्धिपूर्व उक्त भूमि भारतको कुमाउ प्रान्तअन्तर्गत रहेको संकेत गर्छ। ब्रिटिस अधिकारीले सन्धिको प्रावधानअनुरूप नेपाललाई उक्त भूमि हस्तान्तरण गर्न बाध्य थिए, जुन हस्तानतरणपश्चात् नक्सामा थपिएको छैन। तर मार्च २२, १८१७ को अन्तिम पत्रअनुसार चाहिएको खण्डमा उक्त क्षेत्रमा बसोवास गर्ने जमिनदार र स्थानीय जनता ब्रिटिसको अधीनमा राख्नुपर्छ भन्ने वाक्यांशले थप भ्रम सिर्जना गर्छ। १८२७ र १८७९ मा ब्रिटिस इन्डियाद्वारा जारी दुई नक्साको जटिलता हेर्दा आश्चर्यचकित पार्ने खालका छन्। यद्यपि यो सन्धि काली नदीको पूर्व भागमा पर्ने भूमि नेपाललाई प्रदान गरिएको थियो, तर उक्त जग्गाको कुनै भौतिक स्वामित्व नेपाललाई प्रदान गरिएको थिएन, के पहिलो नक्साले यस्तो संकेत गर्छ ? ब्रिटिसले जग्गा कब्जाका आधारमा १८७९ को नक्सा कोरेको हुन सक्छ। नक्साको विवाद सम्बन्धमा उल्लेखनीय कुरा के छ भने नक्साको प्रकाशन ब्रिटिस इन्डियाले गर्यो भने अहिले नेपालले सम्झौता स्वतन्त्र भारतसँग गर्नुपर्ने छ। कानुनी रूपमा नेपालको तर्क सुगौलीको सन्धिमा आधारित छ र यसमा आधारित नक्सा प्रकाशित गरिएको छ भने भारतले १८७९ पछि प्रकाशित नक्साका आधारमा बहस गरिरहेको छ। चाखलाग्दो कुरा के छ भने पहिलो नक्सा प्रकाशन र अहिलेको समयबीच १९३ वर्षको अन्तर, साथै १८७९ को नक्सा र बीच १४१ वर्षको अन्तर छ। नेपालले उक्त क्षेत्रबाट जग्गाको मालपोत संकलन गर्दै आएको छ तथा १९६३ (विसं २०१८) मा जनगणनासमेत गरेको थियो। नेपालसँग थप महत्वपूर्ण तथा मिल्ने प्रमाण कागजात छन् भने यसले निश्चय पनि वार्ताको टेबुलमा आफ्नो अडान थप मजबुत बनाउने छ। हालै भारतीय इलेक्ट्रोनिक मिडियाले यस विवादमा महत्वपूर्ण जानकारी सम्प्रेषण गर्दै आएका छन्। अल्मोडाका एक पूर्व डेप्युटी कमिस्नर लेख्छन्, सीमा स्थापित गर्नका लागि अल्मोडाका डेप्युटी कमिस्नरले प्रत्येक वर्ष लिपुलेक पास व्यापार सञ्चालनका लागि यात्रा गर्थे। १८६३१८७३ बीच बेकेटको ब्रिटिस सरकारको पहिलो चरणको व्यवस्थापन प्रक्रियाअन्तर्गत खेती गरिएका भूमि क्षेत्रमा नापी प्रक्रिया गरी यसलाई दोहोर्यायो र हिमालयन गजटियरले औंल्याएबमोजिम स्थानीय नाम भारतको नापीले तयार पारेको नक्सामा समाविष्ट गर्न प्रयोग गरिएको थियो, जुन पहिलेको रेखाचित्रीय नक्सामा सच्याएको थियो। (द हिन्दु, जून २, २०२०)। अनौठो कुरा के छ भने विवादित भूमिमा वर्षको आधा समय मानव बसोवास रहँदैन। उक्त क्षेत्र ब्रिटिस इन्डिया र तिब्बतसँगकोे व्यापारका लागि उपयोगी हुन सक्थ्यो होला तर अचानक स्वतन्त्र भारतका लागि रणनीतिक रूपमा उपयोगी भूमि हुन पुग्यो। यो क्षेत्रबाट मानसरोवरसम्म यात्रा गर्न उपर्युक्त छ र जब १९६२ मा भारत र चीनबीच टकराव भएदेखि थप रणनीतिकसमेत बन्यो। नेपालका लागि यो भूमि आफ्नो स्वामित्वमा लिने अहिले राष्ट्रिय मुद्दा भएको छ र नेपाल छिटोभन्दा छिटो सो भूमि भारतीय सेनामुक्त बनाउन चाहन्छ, किनकि यसले नेपालको राष्ट्रियतामा चोट पुर्याउँछ। नेपालले समय समयमा भारतसँग यो मुद्दा उठाउँदै आएको छ र यी दुवै देशहरूमा विगतमा पनि वार्ता भएको थियो तर हालसम्म कुनै सहमति हुन सकेन किनकि नेपालको अडान सुगौली सन्धिमा केन्द्रित थियो भने भारतले १८७९ को नक्सालाई आधार मानी दाबी गरेको थियो। यद्यपि सरकारलाई भारतसँग गम्भीर वार्ता गर्न विभिन्न क्षेत्रबाट दबाब आइरहेकोे छ, तर प्रश्नचिह्न कहाँ रहिरहन्छ भने जबसम्म यी दुवै पक्षले आफ्नो अडानमा लचकता ल्याउँदैनन् तबसम्म मतभेद सुल्झाउन कुनै सहमति हुन सक्दैन ? संविधान संशोधनपश्चात् नेपाललाई आफ्नो दाबी मत्थर पार्न झनै गाह्रो भएको छ। १९७० मा चिनियाँ सिमानाबाट भारतीय सेना फिर्ता लिने र २०१८ मा विराटनगरमा रहेको आफ्नो कार्यालय बन्द गर्ने सम्बन्धमा भारतले नेपाली दबाबको सामना गरिसकेको छ। अब यस वर्तमान नक्सा विवादमा, के भारत एकतर्फी मात्र सोच लिएर आफ्नो अडान विवादलाई सौहार्दपूर्ण समाधान गर्न सक्छ ?"
महिनावारीका पीडा,"महिनावारीलाई रजस्वला तथा नछुने पनि भनिन्छ। यो महिना दिनको अन्तरमा हुने भएकाले यसलाई महिनावारी भनिएको हो। महिलामा सामान्यतः महिनावारी १३१४ वर्षदेखि नै सुरु हुन्छ र करिब ४५५० वर्षसम्म भइरहने हुन्छन्। महिला परिपक्क भएपछि वा भनौं महिनावारी सुरु हुने भएपछि पाठेघर तथा अन्डाशयमा दुई किसिमका हर्मोन (इस्ट्रोजेन र प्रोजेस्टेरोन) को उत्पादन हुने हुन्छ। यी दुई हर्मोनले पाठेघरको संकुचन (कन्ट्राक्सन) तथा यसका भित्री तह (इन्डोमेट्रियम) बनाउन, भत्काउन तथा महिनावारी गराउनेमा ठूलो भूमिका खेलेका हुन्छन्। यी हर्मोनको उत्पादन पाठेघर र अन्डासयमा भए पनि यसको उत्पादन नियन्त्रण मष्तिस्कको हाइपोथालामस र एन्टेरियर पिट्युटरी ग्रन्थिले गरिरहेका हुन्छन्। महिनावारीका समयमा सामाजिक विभेद त छँदै छ, स्वास्थ्यमा पनि उत्तिकै पीडा दिने गर्छन्। यस अवस्थामा अत्यधिक तल्लो पेटको दुखाइ हुने, महिनावारी नियमित नहुने, धेरै रक्त श्राव हुने तथा लामो समयसम्म रक्त श्राव हुने जस्ता समस्याले धेरैलाई पिरोलेका हुन्छन्। महिनावारीमा हुने यस्ता समस्याका कारण करिब ८० प्रतिशत महिलाले शारीरिक तथा मानसिक तनाव महसुस गर्ने गरेको अध्ययनहरूले देखाएका छन्। त्यसैले महिनावारी चाँडै सुके नि हुन्थ्यो भन्ने चाहना धेरैको हुने गरेको पाइन्छ। कति महिलाले सन्तानको रहर पुगिसकेपछि महिनावारीकै समस्याका कारण पाठेघरको शल्यक्रिया गरेर फालिदिन चाहनासमेत राख्ने गरेको छ। तर महिनावारी सुकिसकेपछि चयन हुँदैन भन्दा धेरैलाई आश्र्चय लाग्न सक्छ। समान्यतः ४५ वर्ष पार गरिसकेपछि महिनावारी सुक्ने हुन्छ। यस अवस्थालाई मेनोपाउज भनिन्छ। मेनोपाउज हुने उमेर सबैमा एउटै हुन्छ भन्न सकिँदैन। मेनोपाउज हुने उमेरमा पनि उनको शारीरिक अवस्था, स्वास्थ्य, पोषण, वंशाणुगत तथा वातावरणीय पक्षको ठूलो भूमिका रहेको हुन्छ। मेनापाउज भएपछि वा हुने क्रममा इस्ट्रोजन हर्मोनको कमी हुने हुन्छ। त्यसै कारणले उनीहरूमा स्वास्थ्यका समस्या देखा पर्न थाल्छन् र यस्ता समस्यालाई मेनोपाउजल सिन्ड्रम भनिन्छ। महिनावारी सुक्यो भन्दैमा वा सुक्ने बेला आयो भन्दैमा आत्तिनुपर्ने केही छैन। आफूलाई स्वस्थ राख्न स्वस्थकर बानी अपनाउनुपर्छ। महिनावारी सुक्ने अवस्थामा वा सुकिसकेपछि शरीरमा भएको इस्ट्रोजेनका कमीले यौनांग सुक्खा हुने, शरीर तात्तिएर आउने र पोल्ने (हट फ्लस), धेरै पसिना आउने, राम्ररी निद्रा नलाग्ने, मुटु धेरै ढुकढुक भएको महसुस हुने आदि समस्याले सताउने हुन्छ। यसका कारण कति महिलालाई मुटुको समस्या आउने, तौल बढ्ने, मधुमेहको राम्रो नियन्त्रण नहुनेसमेत हुन सक्छ। हाम्रो देशमा नियमित इस्ट्रोजेन परीक्षण गर्ने गरिँदैन। यी समस्याबाट छुट्कारा नपाउने भएपछि वा समस्या बढ्दै गएपछि मात्र इस्ट्रोजेनको मात्रा परीक्षण गर्ने गरिन्छ। रगतमा इस्ट्रोजेनको मात्रा परीक्षण गरेपछि वा अहिले विशेषगरी भारतका विभिन्न सहरमा होल बडी चेक अप गरेपछि मात्र यो समस्या पहिचान हुने गरेको पाइन्छ र अनि मात्र महिनावारी सुक्ने भएकाले रहेछ जानेर स्त्रीरोगका विशेषज्ञ आउनेहरूको जमात पनि ठूलो हँुदै गएको छ। शरीरमा इस्ट्रोजन हर्मोनको मात्र घटेकै कारणले महिनावारीमा अनियमितता आउने, योनिमार्ग सुक्खा हुने र चिलाउने, यौन चाहना नहुने, मुखमा पनि र्याल कम हुने, छाला सुक्खा हुने र चिलाउने, चाडै थकाइ लाग्ने हुन सक्छ। कसैकसैलाई टाउको दुख्ने, जीउ दुख्ने, चिडचिडाहपन बढ्ने, बढी रिस उठ्ने तथा केही डिप्रेसनमा जानेसमेत हुन सक्छ भन्ने कुरा अध्ययनले देखाएको छ। यस अवस्थामा हड्डी तीव्रगतिमा खिइने, जोर्नीका दुखाइ बढ्ने गरेको पाइन्छ। यसैको कारण स्मरण शक्ति अझ कमजोर हँुदै जाने, एकाग्रता नहुने, पिसाब रोक्न नसक्ने तथा पिसाब चुहिने, पाचन शक्ति पनि कमजोर हुने समस्या बढ्ने हुन्छ। उमेर बढ्दै गएपछि वा बुढ्यौलीले छोप्दै गएपछि यस्ता समस्या बढ्दै जान्छन् भन्ने अधिकांशको सोचाइ हुने गरेको पाइन्छ। विशेषगरी ५० वर्षको सेरोफेरोमा रहेका तिनै महिलामा उपचार सुरु गरेपछि जुन परिवर्तन आउँछ, त्यसले निकै हर्षित भएको मैले पाएको छु। उमेर पुगेपछि अन्डासयमा रहेको ग्राफियन फोलिकल्स सकिँदै जान्छ। त्यसैले एकातिर महिलाको अन्डा उत्पादन बन्द हुन्छ र अर्कातिर इस्ट्रोजेन हर्मोनको उत्पादन पनि कम हुन्छ। यो नियमित प्रक्रिया हो। तर सबैलाई एउटै उमेरमा हुन्छ भन्न सकिँदैन। नियमित व्यायाम तथा शरीरको तौलमा सन्तुलन गर्नु, भिटामिन डी र क्याल्सियमयुक्त खाना खानु, पोसिलो, झोलिलो खानेकुरा बढी खानु, फलफूल तथा रेशादार खानेकुरा सेवन गर्नु, धूमपान तथा मद्यपान सेवन नगर्नु जस्ता स्वस्थकर बानीले यस्ता समस्याबाट केही टाढा अवश्य गराउने हुन्छ। सोयाविनमा उच्च मात्रामा फ्याटोस्ट्रोजेन तत्व पाउने भएकाले यसको सेवनले हर्मोनको सन्तुलनमा मद्दत गर्ने र हटफ्लस हुनबाट जोगाउने जापानका विज्ञहरूको दाबी रहेको छ। त्यसैले सोयाविन तथा प्रोटिनयुक्त खाना राम्रो मानिन्छ। महिनावारी सुरु भएपछि उमेर पुगेपछि बन्द हुने निश्चित छ। महिनावारी सुक्यो भन्दैमा वा सुक्ने बेला आयो भन्दैमा आत्तिनुपर्ने केही छैन। आफूलाई स्वस्थ राख्न स्वस्थकर बानी अपनाउनुपर्छ। यसका साथै आफूलाई समस्या देखा परेपछि वा महिनावारी सुकेपछि स्त्रीरोग विशेषज्ञसँग परामर्श लिने तथा इस्ट्रोजेनको मात्रा परीक्षण गर्नु उपयुक्त हुन्छ। इस्ट्रोजेनको मात्रा निकै कम भएकाले समस्यामा रहेका महिलाले पनि चिन्ता गर्नुपर्ने अवस्था छैन। हाम्रो देशमा पनि विभिन्न इस्ट्रोजनका डेरिभेटिभ्स तथा इस्ट्रोजन भएका औषधिहरू उपलब्ध रहेकाले सजिलै उपचार सम्भव छ। तर इस्ट्रोजन स्टोराइडल हर्मोन हो, यसका आफ्नै फाइदा र बेफाइदा रहेका छन्। विज्ञको परामर्श र अन्य आवश्यक परीक्षण नगरी यसको सेवन गर्नु हुँदैन। इस्ट्रोजेन प्रयोग गरिरहेका महिलाले पनि नियमित स्वास्थ्य परीक्षण गर्नुपर्ने हुन्छ। साह मोरङ सहकारी अस्पतालका प्रसूति तथा स्त्री रोग विशेषज्ञ हुन्।"
सरकारमाथि त्रिकोणीय प्रहार,"चीन, भारत र अमेरिकाको खेलमैदानका रूपमा नेपाललाई प्रयोग गर्ने कार्य पहिलेभन्दा अहिले बढ्दै गएको हेक्का सबैमा होस्। अहिले नेपाल सरकारलाई मुख्यगरी तीनवटा क्षेत्रबाट एकैसाथ प्रहार भइरहेको छ। सम्भवतः यति धेरै कोणबाट दुईतिहाइको बहुमतप्राप्त सरकारलाई आक्रमण गरिएको नेपालको आधुनिक इतिहासमा पहिलोपटक होला। छिमेकी मित्रराष्ट्रले नेपाली भूभागको अतिक्रमण गरेको विषयलाई सरकारले विधिवत् र कूटनीतिक हिसाबबाट उठाउँदा भएको प्रहार पहिलो हो। कोभिड १९ महामारीले गरेको सामाजिक र आर्थिक क्षेत्रमाथिको नकारात्मक प्रभावको प्रहार दोस्रो हो। यसैगरी यी दुई प्रहारलाई कुशलतापूर्वक व्यवस्थापन गर्न गइरहेको अवस्थामा दुईतिहाइ बहुमत प्राप्त सरकारलाई ढाल्ने गरी आफ्नै पार्टीका तर्फबाट प्रधानमन्त्री केपी ओलीउपर भइरहेको प्रहार तेस्रो हो। लिपुलेक, लिम्पियाधुरा, कालापानीलगायतको नेपाली भूभागलाई भारत सरकारले विगत ६ दशकदेखि बलमिच्याईं गरेर सोहीअनुसार आफ्नो सरहदभित्र पारेको नक्सा जारी गरेपछि त्यसले नेपाललाई तरंगित बनाउनु स्वाभाविक थियो। नेपाल सरकारले यस कार्यको विरोध गर्यो। लिखित रूपमा भारतसमक्ष आफ्नो विरोध र असन्तुष्टि जनाउँदै नेपाल र ब्रिटिस भारतका बीचमा भएको सन्धिअनुसार उक्त भूभाग नेपालको भएकाले भारतले उक्त भूभागलाई आफ्नो नक्सामा देखाउनु आपत्तिजनक छ भनेर पत्र लेख्यो। साथै दुवै पक्षले यसबारेमा कूटनीतिक कुराकानी गरौं भनेर अनुरोध गर्यो। उक्त अनुुरोधको बेवास्ता गरियो। उल्टै भारतले नेपाली भूभागमा बाटो बनायो र रक्षामन्त्रीले भर्चुअल उद्घाटन गरे। नेपालले पुनः विरोध गर्यो। भारतले टेरपुच्छर लगाएन। बाध्यतावश नेपाल सरकारले पनि अतिक्रमित भूभाग समेटेर आफ्नो नयाँ नक्सा जारी गर्यो। संघीय संसद्को सम्पूर्ण मतले उक्त नक्सालाई निशान छापमा राख्ने गरी संविधानमा संशोधन गर्यो। राष्ट्रिय मुद्दामा सबै दल एकै ठाउँमा उभिएर भारत सरकारले नेपाली भूमिउपर गरेको बेदखलको एक स्वरमा विरोध दर्शाउनुले वैचारिक हिसाबबाट राजनीतिक दलहरूमा बेमेर भए पनि राष्ट्रिय स्वार्थ, राष्ट्रिय हित, सार्वभौमिकताको रक्षा र भौगोलिक अखण्डताको सवालमा सबै एकजुट रहन्छन् भन्ने बलियो सन्देश प्रवाहित गर्यो। राजनीतिक संस्कारको सुदृढीकरणको यो एउटा सूचक हो। उता भारतमा यसले ठूलै हलचल ल्याइदियो। नेपाललाई सधैं हेपेर ठीक गरिन्छ भन्ने ब्रिटिसकालीन मनोविज्ञानको लिगेसीमा यसले एक मुक्का हिर्काएको हो। त्यही भएर भारतका टीभी समाचारहरूले हाम्रो अगाडि टाउको उठाएर आँखामा आँखा जुधाउन नसक्ने नेपालले कसको आडमा भारतसँग टक्कर लिन खोज्दै छ ? जस्ता दूषित अभिव्यक्ति लगातार दिन थाले। यति तलसम्म गिरेर भारतका मिडियाले काम गर्दाे रहेछ भन्ने स्पष्ट भयो। नेपाली सेना र सशस्त्र प्रहरी बलको बीओपी नै दार्चुला जिल्लाको उत्तरपश्चिम सिमानामा तैनाथ भएपछि भारतलाई थप टाउको दुखाइ भएको छ। मुखले केही बोलिरहेको छैन तर व्यवहारबाट नेपाललाई अप्ठेरोमा पारेर दबाब दिने राणनीतिबमोजिम काम गरिरहेको छ। महाकालीपारि भारतले साविकको बाटो चौडा बनाउने निहुँमा चट्टानलाई ब्लास्टिङ गराएर ढुंगा फ्याँक्ने काम भएको छ। यसबाट नदीको बहाबमा परिवर्तन भई नेपाली भूभाग कटानमा पर्ने र भारतको भूमिको क्षेत्रफल बढाउने दीर्घकालीन योजनाको काम भइरहेको छ। कालापानी, लिपुलेक र लिम्पियाधुरालाई आफ्नो भूभाग हो भनी दाबी गर्ने भारतको हर्कत देख्दा थाइल्यान्ड र लाओसका बीचमा लामो समयदेखि चलेको सीमा विवादलाई सम्झन मन लाग्यो। होई लुआङ नदी फो क्यु नोक सियो माउन्टेनको भञ्ज्याङ भएर जान्छ। त्यहाँ बेनमे, बेन सवाङ, बेन काङ नामक तीनवटा गाउँ छन्। यो ठाउँ प्राकृतिक स्रोत र साधनले भरिएको छ। रणनीतिक हिसाबले महŒवपूर्ण छ। सन् १९०७ मार्चमा बैंककमा दुई देशका बीचमा सम्झौता भयो, जुन सम्झौतामा उक्त गाउँ र पानीढलो पहाड एवं नदी लाओसको हो भनेर उल्लेख गरेको छ। पछि थाई सेना उक्त गाउँमा आएर बलजफ्ती बस्यो। सानो र भूपरिवेष्ठित लाओससँग उक्त सेनासँग प्रतिकार गर्ने क्षमता थिएन। तर विरोध गर्न छाडेन। भारतका मिडियाले भने झैं थाई मिडियाले पनि उक्त गाउँ र त्यहाँको भूभाग हाम्रो हो भनेर लेखिरहे र काँचको पर्दामा बोलिरहे। उता थाइल्यान्डले उक्त भूभागको नक्सा परिवर्तन गर्यो र ती गाउँको लाओसियन नामलाई परिवर्तन गरेर थाई भाषामा गाउँको नाम राख्यो। थाइल्यान्डले मनोवैज्ञानिक अपरेसन सुरु गर्यो। ती तीनवटा गाउँका वासिन्दालाई थाइल्यान्डवासी हौं भन्न लगायो, लाओसियन नागरिकमा उक्त भूभाग थाइल्यान्डको हो भन्ने प्रचार गर्न थाल्यो। तर सच्चा देशभक्त यसको प्रभावमा परेनन्। पछि थाइल्यान्ड र लाओसका बीचमा रहेको १६५० किमि लामो सिमाना बन्द गर्यो थाइल्यान्डले। लाओसले उत्पादन गर्ने चिनी, चाउमिनलगायत २०७ वटा उत्पादनलाई थाइल्यान्ड आयातमा प्रतिबन्ध लगाएर लाओसको अर्थतन्त्रमा असर पार्ने र नागरिकमा लाओस सरकारविरुद्ध जनमत खडा गर्ने प्रयास गर्यो। थाई मिडियाले लाओसलाई ऐई न्वाङ (डरलाग्दो कान्छो भाइ ) भनेर हेप्न थाले। तर लाओस आत्तिएन। धेरै पटकसम्म दुई पक्षबीच वार्ता भए पनि सफल भएन। सरी भनेर लाओसको डेलिगेसन धेरैपटक वार्ता टेबुलबाट फर्केको थियो। दुईपक्षीय बैठक बस्दा थाइल्यान्डको तर्फबाट डेलिगेसनमा आउनेहरूलाई पर्दापछाडिबाट थाई सेनाले निर्देशन दिन्थ्यो। बैठक निष्कर्षविहीन हुन्थ्यो। अन्ततः लाओस सन् १९८४ अक्टोबर १९ मा सुरक्षा परिषद्सम्म पुग्यो। त्यो बेलामा लाओस सुरक्षा परिषद्मा पुग्यो, जुन बेला थाइल्यान्ड सुरक्षा परिषद्को अस्थायी सदस्य थियो। लाओसका माथि उल्लिखित गाउँहरूले लाओसको स्थानीय सरकारी कार्यालयमा कर तिरेको रसिद बैठकमा पेस गर्दा थाईहरूले पनि थाइल्यान्डतिर तिरेको करको रसिद अर्को बैठकमा पेस गर्थे। यसरी त्यहाँको सीमा विवाद जटिल बनेको थियो। अहिले भारतले नेपाललाई हेर्ने दृष्टिकोण गाउँको सामन्ती जमिनदारले गाउँकै एउटा विपन्न परिवारको व्यक्ति पढेलेखेर त्यही गाउँको विद्यालयको हेडमास्टर बनेपछि जमिनदारले गर्ने व्यवहारसरह देखिन्छ। हिजोसम्म उक्त जमिनदारले त्यो व्यक्तिलाई ए रामे भनेर होच्याएर सम्बोधन गथ्र्यो। समयक्रममा ऊ अलिकति पढ्यो, ठूलो भयो, दुःख सुख गरेर स्नातकोत्तर गर्यो। गाउँकै विद्यालयमा प्रधानाध्यापक बनेर आयो। सबैले उसलाई हेडसर नमस्कार भन्न थाले। सबैको अगाडि शिर ठाडो पारेर हिँड्न थाल्यो। तर, त्यो जमिनदारले उक्त व्यक्ति हिजाको रामेको अवस्थामा छैन र समयानुसार ऊ धेरै अगाडि बढेको छ भन्ने स्वीकार्न सक्दैन। हिजोकै पारामा सम्बोधन गर्छ ए रामे। किनकि आफ्नो घरमा आएर उसको बाबुबाजेले धेरैपटक ऋण लिएका थिए। उसले तिनीहरूलाई कज्याउँथे। तर आज कज्याउने दिन छैनन् भनेर ऊ मान्नै तयार हुँदैन। अतिक्रमित भूभाग आफ्नो देशको नक्सामा राखेर भारतको आँखाको कसिंगर जो व्यक्ति बनेको छ, उसलाई हटाउनुको तात्पर्य के ? राष्ट्रिय स्वार्थका लागि जसले महत्वपूर्ण निर्णय गरेर अगाडि बढिरहेको छ, त्यस व्यक्तिलाई हटाएपछि कसको इच्छा पूरा हुन्छ ? भारतले पनि नेपाललाई कज्याइराख्न चाहन्छ। हामीलाई तिम्रो कज्याइ स्वीकार्य छैन भन्दा उसलाई रिस उठ्छ। आफू बोल्दैन। पीत पत्रकारिताको नग्न दृश्य देखाउँदै मिडिया तथ्यहीन कुरा फुकिरहन्छ। भारत हाम्रो अभिन्न मित्र हो। मित्रताको गाँठोलाई हाम्रो संस्कार, भाषा, रहनसहन, धर्म, जातजातिजस्ता सामाजिकसांस्कृतिक पक्षले बलियोसँग कसेका छन्। तर, भारतले आफ्नो छाती ठूलो बनाउनुपर्छ। ढुकुरे छाती हुनु त्यत्ति ठूलो देशलाई सुहाउँदैन। नेपाललाई दुःख दिएर उसको मन जित्न सकिन्न भन्ने भारतले बुझ्नुपर्छ। भूभागको अतिक्रमणको विषयलाई एउटा सार्थक विन्दुमा पुर्याउनुपर्ने बेलामा प्राकृतिक प्रकोपको रूपमा कोभिड १९ को महामारीले नेपालको सामाजिकआर्थिक पक्षलाई नराम्रोसँग प्रभावित पारेको छ। अर्थतन्त्र ज्यादै कमजोर भएको छ। राजस्व उठेको छैन लक्ष्यअनुसार। किनकि अर्थतन्त्र ज्यादै चलायमान हुन सकेको छैन। स्थान बन्द (लकडाउन) का कारणले भएरहेका उद्योगधन्दा चलायमान हुन सकेका छैनन्। विदेशमा गएर काम गर्नेहरूलाई नेपालमा ल्याउने, उनीहरूलाई स्वस्थ्य तरिकाले राखिरहने वातावरण बनाउने र भोलिका दिनमा उनीहरूलाई स्वरोजगारका काममा कसरी जोड्ने भन्ने चिन्ता र चासो सबैतिर छ। सात प्रतिशतभन्दा माथिको आर्थिक वृद्धिको प्रक्षेपण गरेकोमा दुई प्रतिशतभन्दा अलिकति माथिसम्म आर्थिक वृद्धि हुने सम्भावना रहेको बुझाइ छ। अर्थतन्त्रको सबै क्षेत्र कुँजो भएर बसेको छ। हिँड्न सकिरहेको छैन। घरेलु हिंसा बढेको छ। मनोवैज्ञानिक त्रासका कारण आत्महत्याको दर बढेको छ। सामाजिक परिवेशमा खलल पैदा भएको छ। यी सब एकैपटक आएका चुनौती हुन्। यी चुनौतीसँग लडेर आमनागरिकको मनोबल वृद्धि गर्ने र उनीहरूलाई आर्थिक गतिविधिसँग जोड्ने काम सरकारले गर्नुपर्छ। जुन चुनौतीपूर्ण छ। डुंगा चढेर नदी पार गर्दै नदीमा बाढी आउँछ भनेर डुंगाका सबै यात्रीले डुंगा चलाउने माझीलाई उत्साहित गर्दै मोरल सपोर्ट दिनुपर्छ। यस्तो बेलामा डुंगाका यात्रु आपसमा झगडा गर्न थाले भने नदी पार गर्न सजिलो होला ? हुँदैन। कहीं यस्तो अवस्था त आएको होइन सत्तासीन दलभित्र ? अहिले नेकपाभित्र कहीं नभएको जात्रा देखिएको छ। नेताको कुर्सीमा बसेका नेताहरूले कति बुझेका छन् थाहा छैन। तर स्विङ भोटर्स को विचारमा प्रधानमन्त्रीको राजीनामा माग्ने विषय फगत कुर्सीका लागि मात्र त होइन ? चर्चामा आएको छ। प्र्रधानमन्त्रीलाई हटाउने कारण के ? उनीहरूको प्रश्न छ ? जो व्यक्ति भारतको अघोषित नाकाबन्दीमा चट्टानी विचार लिएर आफ्नो देश र जनताका लागि घुँडा टेकेन, पहिले कहिल्यै नभएकोनगरेको कार्य नेपालचीन पारवहन सन्धि गर्यो। नेपालको अतिक्रमित भूभागलाई आफ्नो देशको नक्सामा राखेर भारतको आँखाको कसिंगर जो व्यक्ति बनेको छ, उसलाई हटाउनुको तात्पर्य के ? राष्ट्रिय हित र राष्ट्रिय स्वार्थका लागि जसले महत्वपूर्ण निर्णय गरेर अगाडि बढिरहेको छ, त्यस व्यक्तिलाई हटाएपछि कसको इच्छा पूरा हुन्छ ? वर्तमान प्रधानमन्त्रीलाई हटाएर आउने व्यक्तिहरू जो अहिलेको समाचारभित्र छन्, उनीहरूले समय बुझेर हिँड्ने हो भने समस्या आउँदैन। जुन बेला सरकारलाई बाहिरबाट प्रहार भइरहेको छ, त्यो बेला सत्तासीन दलभित्रै पौंठेजोरीको वातावरण निर्माण हुनु कत्तिको जायज होला ? चीन, भारत र अमेरिकाको खेल मैदानका रूपमा नेपाललाई प्रयोग गर्ने कार्य पहिलेभन्दा अहिले बढ्दै गएको छ। आँखाले देखिन्न, छामेर थाहा हुँदैन तर अनुभव गर्न सकिन्छ। बुझ्न सकिन्छ। विभिन्न देशका गुप्तचर संस्था नेपालभित्र खेलिरहेका छन्। कुन पर्खाल कसरी भत्काउने र कहाँनेर नयाँ पर्खाल लगाउने भनेर लागिरहेका छन्। हाम्रो देशको सूक्ष्म व्यवस्थापनमा सक्रिय हुने बानी लागेकालाई अहिले फेरि पार्टीको आन्तरिक किचलोले मलजल दिने सम्भावना छ। बर्खा सुरु भएको छ। बाढीपहिरोले वित्यास ल्याउँदै छ। पहाडमा पहिरो र तराईमधेसमा बाढीले आमनागरिकको जीउधनको क्षति हुँदै छ। कोभिड १९ सँग जुुध्ने कार्य आफ्नो ठाउँमा छँदै छ, त्यसैमा थप विपत् निम्तिएको छ बाढीपहिरोको। अझ सलहको कुरा आउँदै छ। यो सलह भारतबाट नेपालमा आयो भने त्यसले एकै दिन बालीजति सबै स्वाहा पार्ने छ। यसका लागि पनि राज्यको तयारी गतिलोसँग हुनैपर्छ। यस अवस्थामा अन्तरपार्टी द्वन्द्वले निकास होइन, अस्थिरता निम्त्याउने निश्चित छ। अस्थिरता होइन स्थिरता भन्ने नाराले चुनावबाट ठूलो मत पाएको नेकपामा फेरि अस्थिरता सिर्जना भयो भने आगामी चुनावमा स्विङ भोटर्स लाई के जवाफ दिने ? देशलाई समस्या परेको बेलामा पक्षविपक्ष एकै ठाउँ भएको वर्तमान स्थितिलाई नजरअन्दाज गर्दा सत्तासीन पार्टीभित्रको रडाकोले शुभ सन्देश दिँदैन। सरकार हाँक्ने नेतृत्वले सबैलाई समेटेर अगाडि हिँड्नुपर्छ। आफूमा कमजोरी छन् भने ती कमजोरी हटाएर स्टेट्रस्म्यान बन्ने बेला यही हो।"
च्याम्पियन्स लिग : नयाँ खेल तालिका सार्वजनिक,"जेनेभा : युरोपेली क्लब फुटबलको सबैभन्दा ठूलो प्रतियोगिता च्याम्पियन्स लिगको नयाँ खेल तालिका सार्वजनिक गरिएको छ। युरोपेली फुटबल महासंघ (यूईएफए)ले शुक्रबार सार्वजनिक गरेको नयाँ खेल तालिकाअनुसार च्याम्पियन्स लिग आगामी अगस्ट ७ मा सुचारु हुनेछ। विश्वव्यापी रूपमा फैलिएको कोरोना भाइरसको महामारीका कारण गत मार्च ११ देखि च्याम्पियन्स लिग स्थगित छ। च्याम्पियन्स लिगमा अब क्वार्टरफाइनल, सेमिफाइनल र फाइनल खेल हुन बाँकी छ। तर, क्वार्टरफाइनलमा पुग्ने चारवटा टोलीको टुंगो लाग्न अझै बाँकी छ। फ्रान्सेली क्लब पेरिस सेन्ट जर्मन (पीएसजी), इटालियन सिरिए क्लब एटलान्टा, जर्मन बुन्डेस लिगा क्लब रसेनबल स्पोर्ट लिपजिग र स्पेनिस ला लिगा क्लब एट्लेटिको म्याड्रिड क्वार्टरफाइनलमा पुगिसकेका छन्। प्रिक्वार्टरफाइनलमा पीएसजीले बोरुसिया डर्टमन्ड, एटलान्टाले भ्यालेन्सिया, लिपजिगले टोट्टनहाम र एट्लेटिको म्याड्रिडले लिभरपुललाई हराएका थिए। प्रिक्वार्टरफाइनलमा स्पेनिस ला लिगा क्लब बार्सिलोना र इटालियन क्लब नापोलीबीच दोस्रो लेग खेलिन बाँकी छ। नापोलीको घरेलु मैदानमा खेलिएको पहिलो लेग खेल ११ गोलको बराबरीमा सकिएको थियो। नयाँ खेल तालिकाअनुसार अब प्रिक्वार्टरफाइनलको दोस्रो लेग खेल बार्सिलोनाको मैदानमा अगस्ट ७ मा खेलिनेछ। इटालियन क्लब युभेन्ट्स र फ्रान्सेली क्लब लियोनबीच पनि प्रिक्वार्टरफाइनलको दोस्रो लेग खेल खेलिन बाँकी छ। यसअघि लियोनको घरेलु मैदानमा खेलिएको पहिलो लेग खेलमा इटालियन पावर हाउस युभेन्ट्स १० गोलले पराजित भएको थियो। अब दोस्रो लेग खेल अगस्ट ७ मा युभेन्ट्सको मैदानमा खेलिनेछ। यसैगरी प्रिमियर लिग क्लब चेल्सी र जर्मन क्लब बायर्न म्युनिखबीचको दोस्रो लेग खेल पनि अगस्ट ७ मै बायर्न म्युनिखको घरेलु मैदानमा खेलिनेछ। यसअघि आफ्नो घरेलु मैदानमा खेलिएको प्रिक्वार्टरफाइनलको पहिलो लेग खेलमा चेल्सी ३० गोलले पराजित भएको थियो। स्पेनिस पावर हाउस रियल म्याड्रिड र प्रिमियर लिग क्लब म्यानचेस्टर सिटीबीच पनि प्रिक्वार्टरफाइनलको दोस्रो लेग खेल खेलिन बाँकी छ। उक्त खेल पनि म्यानचेस्टर सिटीको घरेलु मैदानमा अगस्ट ७ मा खेलिनेछ। यसअघि रियल म्याड्रिडको घरेलु मैदानमा खेलिएको पहिलो लेग खेलमा म्यानचेस्टर सिटी २१ गोलले विजयी भएको थियो। यूईएफएले सार्वजनिक गरेको नयाँ खेल तालिकाअनुसार प्रतियोगिताको क्वार्टरफाइनल खेल भने अगस्ट १२ र १५ मा खेलिनेछ। सेमिफाइनल खेल भने अगस्ट १८ र १९ मा खेलाइनेछ। फाइनल खेल अगस्ट २३ मा खेलाइनेछ। क्वार्टरफाइनल, सेमिफाइनल र फाइनल खेल भने पोर्चुगलको लिस्बनमा खेलिनेछ। यसैगरी युरोपा लिगको बाँकी खेलको तालिका पनि सार्वजनिक गरिएको छ। युरोपा लिग भनेको च्याम्पियन्स लिगपछिको दोस्रो ठूलो प्रतियोगिता हो। युरोपा लिगको पनि प्रिक्वार्टरफाइनलको दोस्रो लेग खेल बाँकी छ। दोस्रो लेग खेल अगस्ट ५ र ६ मा हुनेछ। क्वार्टरफाइनल खेल अगस्ट १० र ११, सेमिफाइनल खेल अगस्ट १६ र १७ तथा फाइनल खेल अगस्ट २१ मा खेलाइनेछ।"
नेपाली खेलाडीलाई अवसर,"काठमाडौं : नेपालका बुद्धिचाल खेलाडीले विश्व वरीयतामा शीर्ष १०औं स्थानमा रहेका खेलाडीसँग प्रतिस्पर्धा गर्ने अवसर पाएका छन्। नेपाल बुद्धिचाल संघले साउन १ गते आयोजना गर्न लागेको अनलाइन प्रतियोगितामार्पत नेपाली खेलाडीले विश्वका चर्चित खेलाडीसँग खेल्ने मौका पाउन लागेका हुन्। प्रतियोगितामा नेपाल च्याम्पियन पुरुषोत्तम चौलागाईं, शीर्ष वरीयताका विवेक लामा, फिडे मास्टर मनिष हमाल, महिला च्याम्पियन सुजना लोहनीलगायत १५ जना, विभिन्न उमेर समूहका १० र छैटौं राष्ट्रिय प्रतियोगिताका पाँच महिला खेलाडीसहित ३० खेलाडीले प्रतिस्पर्धा गर्नेछन्। भर्चुअल प्रतियोगितामा नेपाली खेलाडीले ग्रान्ड मास्टर अनिष गिरीसँग प्रतिस्पर्धा गर्न पाउनु नेपाली चेसका लागि ठूलो उपलब्धि हुने नेपाल बुद्धिचाल संघले जनाएको छ। अनिषसँग प्रतिस्पर्धा गर्ने नेपाली खेलाडीको छनोट भइसकेको छ। नेपाली मूलका अनिष नेदरल्यान्ड्सका स्थायी बासिन्दा हुन्। उनका बाबु सञ्जय गिरी लामो समयदेखि नेदरल्यान्ड्समा बस्दै आएका छन्। उनकी आमा रसियन हुन्। अनिष सन् २०१४ मा १४ वर्षको उमेरमै ग्रान्ड मास्टर बनेका थिए। सन् २०१६ मा विश्व वरीयतामा तेस्रो स्थान हासिल गरेका उनले सन् २०२० मा अन्तर्राष्ट्रिय बुद्धिचाल संघले गरेको वरीयतामा १०औं स्थान ओगटेका थिए। उनले नेदरल्यान्ड्सबाटै अन्तर्राष्ट्रिय प्रतियोगितामा प्रतिनिधित्व गर्दै आएका छन्। अनलाइन प्रतियोगिता सिनियर र विभिन्न उमेर समूहका गरी ३० जनाले प्रतिस्पर्धा गर्ने छन्।"
