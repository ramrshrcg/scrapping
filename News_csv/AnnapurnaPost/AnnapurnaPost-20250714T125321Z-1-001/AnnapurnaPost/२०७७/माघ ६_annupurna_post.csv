शीर्षक,विवरण
संवैधानिक इजलासबारे के भन्छ संविधान ?,"संवैधानिक इजलासमा प्रधानन्यायाधीश अनिवार्य गरिएको छ, यो उपयुक्त छ। किनकि न्यायिक नेतृत्वमा रहनेमा यो जिम्मेवारी रहनैपर्छ संविधान निर्माणकालमा एकातिर मुलुकभित्र जनताबाट राय संकलन गर्ने घोषणा गरियो। त्यसको समानान्तरमा संविधानका सिद्धान्त र व्यवस्थामा प्रभाव पार्न राष्ट्रसंघको पाटनस्थित कार्यालयअगाडि एकजना भारतीय मूलका केन्याको नागरिकका दम्पती अड्डा जमाएर बसे। यी दम्पतीले संविधानका सिद्धान्त र विषयवस्तुमा प्रभाव पार्ने कोसिस गरे। जातजात क्षेत्रक्षेत्रका अलगअलग बैठक गराई जातीयता, क्षेत्रीयता र बतासे राज्य बनाउन उक्साइयो। संविधानसभाको नजिकै संवैधानिक संवाद केन्द्र खोलियो। यो केन्द्रमा भूमिका पाउने कतिले त्यसपछि आफ्ना सिद्धान्त, भाष्य, शैली र रूप फेरे। नेपालको संविधान लेख्न विदेशीहरूका पटके ओहोरदोहर पनि प्रशस्त भए। बंगलादेशमा ओर्लेर नेपालको पूर्वीसीमामा आएर पनि दीक्षादान भए। त्यतिले नपुगी विभिन्न देशका विदेशी गैरसरकारी संस्थाले सभाको बैठकमा गणपूरक संख्या बिथोलिने गरी समय जुधाई आफ्ना भाष्य बोल्न लगाए। कतिपय सभासद्लाई त देशपरदेश घुमाएर भाष्य, भावना र भ्रान्तिका मसौदा उपलब्ध गराए। २०४७ सालको संविधानको व्याख्यात्मक टिप्पणी मनग्गे पढेका र पारदर्शिताका पारखीहरूले संविधानको व्याख्यात्मक टिप्पणी प्रकाशन गरेनन्। संविधानको पक्षमा कानुन मन्त्रालयले अभियान चलाए पनि आमरूपमा यसको पक्षपोषणमा खासै उत्साह देखिएन। यसका लागि संविधानमा व्यवस्था गरिएका विषयवस्तु मात्र नभई निर्माणकालीन सन्दर्भहरू पनि जिम्मेवार छन्। दाताको लगानीमा भाष्यउद्यम चलाएकाहरू लगानी क्षेत्र बदलिएकाले जता लगानी त्यता फडानीमा लागे। नेपालको संविधान बनाउँदा कुनकुन विदेशी संस्थाले कहाँकहाँ कोकोमार्फत कति खर्च गरे भन्ने केन्द्रीकृत हिसाबकिताब आएन। कुनकुन सभासद् र अन्य दाताजीवीले ककसका भाष्य कति मिहिन तरिकाले बोले भन्ने कुराको प्रतिवेदन आउने कुरा झन् भएन। संविधान बनाउँदा अरू देशका संविधान तिनका व्याख्यात्मक टिप्पणी वा अभिलेख पढ्न, बुझ्न र परे अनुवाद गर्न सक्ने क्षमता नेपालमा नभएको होइन। बरु संविधानसभा सचिवालयमा प्रायोजित भाष्यबमोजिम नगरेका कारण कर्मचारीलाई धम्काइएका कुरा सार्वजनिक भए। त्योबेला विदेशीसँग लहसिएर उता गई वा यतैबाट भाष्य ग्रहण गरी संविधान निर्माणकालमा हस्तक्षेपकारी भूमिका प्रदर्शन गरेकाहरूले देशको हित सम्झी वास्तविकता सार्वजनिक गरिदिए मुलुकप्रति न्याय र आफ्नै मन हलुंगो हुँदो हो। यो आलेख संविधान निर्माणका सन्दर्भ र यसका सबल वा कमजोर कडीप्रति लक्षित छैन। यसमा संवैधानिक इजलास सम्बन्धमा संविधानमा रहेकै व्यवस्था र त्यसको सेरोफेरोमा मात्र चर्चा गरिने छ। संविधानबमोजिम न्याय प्रशासनको अन्तिम जिम्मेवारी भएको प्रधानन्यायाधीशलाई इजलास तोक्न परिषद्को सिफारिस चाहिने बनाउनु प्रधानन्यायाधीश माथिको अविश्वास वा गलत विश्वास हो। नेपालमा संविधान निर्माण प्रक्रियामा सर्वोच्च अदालतलाई कमजोर पार्ने, सेनाको मनोबल घटाउने, जातीय द्वन्द्व उक्साउने, सशस्त्र मोह, स्थानीय परम्परा द्रोह र पराई प्रचलनप्रति आसक्ति मात्र होइन; देशको नाम र झन्डा फेर्नुपर्नेसम्मका कुरा उठाइयो। त्यसबेला जुन देशका गैरसरकारी संस्था वा अन्य मानिसबाट लाभ, दबाब वा प्रभाव प्राप्त भयो; त्यही देशका व्यवस्थाप्रति लहसिई मलाई पनि त्यही व्यवस्था चाहिन्छ भन्ने अनौठो मानसिकता देखियो। संविधानसभामा बोलिएका कुरा र बोल्नेका राहदानी वा गोष्ठी सेमिनारका उपस्थिति विवरण अध्ययन गरे त्यो सम्बन्ध (कोरिलेसन) फेला पर्ला नै। संविधानको धारा १३७ मा संवैधानिक इजलास गठन भन्ने धारा शीर्षक छ। शीर्षकमा गठन भनिए पनि यसमा गठनभन्दा लामो व्यवस्था सो इजलासको अधिकार क्षेत्र सम्बन्धमा छ। धारा शीर्षकमा धाराको व्यवस्थाका सार समाहित गरिन्छ। भिन्न अवधारणा भए अर्को धारामा लेखिन्छ। धारा संख्या नबढाउने भए शीर्षकलाई विशिष्टीकृत (स्पेसिक) नगरी सामान्यीकृत (जनरल) गरिन्छ। तर व्यवस्थाको सारलाई शीर्षकमा देखाउने भरमग्दुर प्रयास गरिन्छ। संवैधानिक इजलासको गठन र अधिकार क्षेत्र गर्न खासै लामो हुँदैनथ्यो। संवैधानिक इजलाससम्बन्धी एउटा मात्र धारामा सबै कुरा अटाउन परेको भए संवैधानिक इजलास मात्र वा संवैधानिक इजलाससम्बन्धी व्यवस्था गर्न पनि सकिन्थ्यो। जे होस्, हडबडमा मुख्य कुरा नै छुटाएर शीर्षक राख्नु मसौदा समस्या हो। संवैधानिक इजलासमा प्रधानन्यायाधीश अनिवार्य गरिएको छ, यो उपयुक्त छ। किनकि न्यायिक नेतृत्वमा रहनेमा यो जिम्मेवारी रहनैपर्छ। अब यसमा एउटा समस्या आउने देखियो। दलको क्याडरबाट वा भगिनी संगठनमा काम गरेबापत वा नगरेको भए पनि महान्यायाधिवक्ता हुँदै प्रधानन्यायाधीश बन्न पुगेका व्यक्तिले आफूलाई महान्यायाधिवक्ता नियुक्त गर्ने प्रधानमन्त्रीले प्रतिनिधिसभा विघटन गरे सो रिटमा सुनुवाइ गर्ने कि नगर्ने ? यस्तै त्यस्तो प्रधानमन्त्री र प्रधानन्यायाधीशबीच मुद्दा हेर्न नमिल्ने नाता परे के बन्दोबस्ती हुने भन्ने पनि छ। यस्तो व्यवस्था ऐनले तय गर्ने हो त्यसका लागि धारा १३७(४) मा भनिएजस्तो अदालतले निर्धारण गर्नु पर्याप्त हुँदैन। साथै भविष्यमा यस्तो परिस्थिति आउलानआउला बेग्लै कुरो हो, तर परिस्थितिको कल्पना गर्नु अतिशयोक्ति नहोला। संवैधानिक इजलासमा अरू चारजना न्यायाधीश रहने भनिएको छ। ती न्यायाधीश को हुने भन्ने मूल प्रश्न हुन सक्छ। यस्तो इजलासमा सर्वोच्च अदालतका चारजना वरिष्ठतम् न्यायाधीश राख्न सकिन्थ्यो। कारणवश मुद्दा हेर्न नमिल्ने (नाता वा अन्य स्वार्थ द्वन्द्व) वा इजलास गठन गर्दा उपस्थित नभए (लामो बिदा वा विदेश यात्रा) बाँकीमध्ये वरिष्ठ न्यायाधीश रहने गरी व्यवस्था गर्न सकिन्थ्यो। संवैधानिक इजलासमा संविधान सम्बन्धमा खास अध्ययन, अनुभव वा रुचि भएका न्यायाधीश रहनुपर्छ। वरिष्ठता मात्र किन हेर्ने भन्ने तर्क पनि उचित तर्क हो। जुन देशमा न्यायाधीश नियुक्ति गर्दा ऊ कानुनको कुन क्षेत्रमा खास अध्ययन, अध्यापन, अनुभव वा रुचि भएको व्यक्ति हो भन्ने भन्दा कुन दल वा कुन सिफारिसकर्ताले दलीय वा निजी कारणले पत्याएको मानिस हो भन्ने चर्चा हुन्छ, त्यहाँ विषयविज्ञताको खोजी दुरुह र निरर्थक प्रतीत हुन्छ। तैपनि चारजनामध्ये कम्तीमा दुईजना संविधानसम्बन्धी अनुभवी नभए दुई वरिष्ठतम र दुईजना संविधानसम्बन्धी अनुभवी रहने प्रबन्ध गर्न सकिन्थ्यो। अर्थात् इजलास विशिष्टीकारणको व्यवस्थाअन्तर्गत संवैधानिक विवाद हेर्ने न्यायाधीशमध्येबाट प्रधानन्यायाधीशले तोकेका न्यायाधीश राख्ने व्यवस्था गर्न सकिन्थ्यो। प्रधानन्यायाधीश एक्लैमा विश्वास नभए प्रधानन्यायाधीश र वरिष्ठ दुई गरी तीनजनाको प्यानलले सर्वसम्मत वा बहुमतले दुईजना न्यायाधीश तोक्ने व्यवस्था गर्न सकिन्थ्यो। तर संविधानले इजलास गठननिम्ति न्यायाधीश सिफारिस गर्ने जिम्मेवारी न्यायपरिषद्लाई दिएको छ। न्यायपरिषद् लबजमा न्याय जोडिएका कारण नै त्यसको संरचना वा कार्य न्यायपूर्ण हुन्छ भन्ने होइन। विगतमा गर्नुपर्नेमा गर्न नसकेका वा नगरेका र गर्न नहुने कति काम गरेका कुरा सार्वजनिक भएका छन्। मलाई ऊ र उनी नभई हुन्न भन्ने र त्यस्तो नाम अघि नबढे निर्णय नहुने गरेको भनिन्छ। भित्रको योग्य र अनुभवीलाई अवकाशको दिन कुरी बैठक नबसेर कुटिल बहिर्गमन गराएको पनि छ। दलका क्याडरबाट नियुक्ति गर्नेदेखि बैठक बस्दाका चटक त्यसका सदस्यसमेतबाट बाहिर आएका छन्। दलको कार्यालयमै गएर पाउमा कृतज्ञता जाहेर गर्ने कुरा पछि लोकलाजले भूमिगत स्वरूपमा रूपान्तरण भएको हो भनिन्छ। तत्कालीन न्यायाधीश रामप्रसाद श्रेष्ठले न्यायाधीश सम्मेलन पोखरामा पेस गरेको प्रतिवेदन र सर्वोच्च अदालत बारको २०६४ को अध्ययन प्रतिवेदनपछि सुधार बढी भो कि बिगार ? यो प्रश्न ज्युँका त्यूँ छ। धारा १३७ मा अदालतको इजलास गठन गर्न पनि सिफारिस चाहिने व्यवस्था छ। संवैधानिक इजलासमा रहने चार न्यायाधीश, अदालतभित्रबाट सही, न्यायपरिषद्को सिफारिसमा तोकिने हो। अर्थात् इजलास व्यवस्थापन (डकेट म्यानेजमेन्ट) जस्तो अदालतको आन्तरिक विषयमा पनि न्यायपरिषद्ले सिफारिस गर्नुपर्छ। प्रस्तावनाअनुसारको स्वतन्त्र, निष्पक्ष र सक्षम न्यायपालिकाका प्रमुख इजलास गठन गर्न स्वतन्त्र छैनन्। अलि छोटो अवधि हुनेले त अरूले सिफारिस गरिदिएका न्यायाधीशको इजलासबाट काम चलाउनुपर्ने हुन सक्छ। संविधानले प्यानलमा न्यायाधीश सिफारिस गर्ने कुरो चिन्दैन। सीधै इजलासको कुरो गर्छ। संवैधानिक इजलास गठनमा न्यायपरिषद्को सिफारिसको कुरा छ। यहाँ एकातिर प्रधानन्यायाधीशले न्यायपरिषद्को अध्यक्षका रूपमा अरू चारजना सदस्यसँग मिलेर प्रधानन्यायाधीशलाई आफैंसमक्ष सिफारिस गर्न लगाइएको छ। अर्थात् परिषद्को अध्यक्षको क्षमताको आफूले नै प्रधानन्यायाधीशको अर्को क्षमताको आफैंलाई सिफारिस गर्ने व्यवस्था गरिएको छ। यो कतै संवैधानिक अदालतको गठन सम्बन्धमा तयार भएको मस्यौदामा रहेको अदालत शब्दलाई हटाई इजलास शब्द टाँस्नुको परिणाम त होइन ? न्यायपरिषद्ले संवैधानिक इजलास गठनमा सिफारिस गर्ने हो राय दिने होइन। कदाचित न्यायपरिषद्को बैठकमा न्यायाधीशको नामलाई लिएर प्रधानन्यायाधीश अल्पमतमा परे पनि यो सिफारिस भएकाले यसलाई मान्नु उनको कर्तव्य भयो। अर्थात् उनी न्यायपरिषद्को अध्यक्षको हैसियतमा गर्न नचाहेको निर्णय प्रधानन्यायाधीशका रूपमा गर्न बाध्य छन्। किनकि यो सिफारिस मान्न प्रधानन्यायाधीश बाध्य छैनन् भनी मान्ने हो भने संविधानभित्रका अरू कति सिफारिस पनि ऐच्छिक हुन सक्छन्। सिफारिसलाई ऐच्छिक माने संविधानका कतिपय पद्धति खल्बलिन सक्छन्। संविधानको धारा १३६ मा सर्वोच्च अदालतसमेतको न्याय प्रशासनलाई प्रभावकारी बनाउने अन्तिम जिम्मेवारी प्रधानन्यायाधीशको हुने भनिएको छ। इजलास व्यवस्थापन न्याय प्रशासनको अंग मान्ने हो भने सर्वोच्च अदालतका सबैखाले इजलास गठन प्रधानन्यायाधीशको अन्तिम जिम्मेवारी हो। संविधानका व्यवस्था आपसमा बाझिएको कुराको उपचार संविधान संशोधन मात्र हो। संविधान व्याख्याको सिद्धान्तअनुसार सकेसम्म बाझिएको नमानी व्याख्या गर्ने हो। तर प्रधानन्यायाधीशलाई धारा १३६ ले अन्तिम जिम्मेवारी दिएको विषयमा धारा १३७ ले इजलास गठन गर्न पनि सिफारिस मान्न बाध्य गर्नु आपसमा सर्लक्क नबाझिएको व्यवस्था पक्कै होइन। संविधानको धारा १३७ ले न्यायपरिषद्लाई चारजना न्यायाधीश सिफारिस गर्ने अधिकार दिएको छ। संवैधानिक इजलासनिम्ति आवश्यक पर्ने चारजनाभन्दा घटी वा बढी संख्यामा न्यायाधीश सिफारिस गर्ने अधिकार दिएको छैन। प्यानल वा कुनै नाममा चारजनाभन्दा घटी वा बढी संख्या सिफारिस गर्नु संविधानविपरीत हो। संविधानमा लेखिएको वा नभएको कुनै कुरा तन्काएर वा खुम्चाएर ऐन, नियमावली वा अन्य व्यवस्था बनाउनु असंवैधानिक र अमान्य हुने हाम्रो संवैधानिक मान्यता हो। यस्तो संवैधानिकता जाँच गर्ने अधिकार क्षेत्र पनि संवैधानिक इजलासकै हो। न्यायपरिषद्को संरचना हेर्दा त्यसमा न्यायालयका तर्फबाट प्रधानन्यायाधीश र वरिष्ठतम् न्यायाधीश रहन्छन्। प्रधानमन्त्रीका तर्फबाट कानुनमन्त्री र प्रधानमन्त्रीको सिफारिसमा आएका कानुनविद् हुन्छन्। यस्तै नेपाल बारको सिफारिसवाला वरिष्ठ अधिवक्ता वा अधिवक्ता रहने व्यवस्था पनि छ। बारको सिफारिस पनि दलनिकट भनेर अनुमान गरिन्छ। कानुन व्यवसायीका दलनिकट मानिने संस्थाको गृहकार्यपछि सिफारिस हुने व्यावहारिकता रहेको छ भनिन्छ। यस्तोमा भाग्यले व्यक्ति स्वतन्त्र भएबाहेक दलीय रुझानका भन्न गाह्रो हुँदैन। सदस्यको पृष्ठभूमि र बारको बहुमत सदस्यको निर्वाचनताकाको प्यानल हेरे लख काट्न सकिन्छ। कुन सदस्य दाइ र कुन सदस्य कमरेड पृष्ठभूमिका भनी अनुमान गर्न खासै कठिन हुँदैन भनिन्छ। यस प्रकार न्यायपरिषद्को संरचना मूलतः कार्यकारिणीउन्मुख देखिन्छ। यस्तो संस्थाको सिफारिसमा इजलासको गठन गर्ने संवैधानिक व्यवस्था स्वतन्त्र न्यायपालिकाको अपरिहार्य तत्व पक्कै होइन। तर संविधान निर्माणकालमा अदालतलाई संसद्मातहतको बाटो गरी दलको मातहतमा लैजाने भन्ने एकथरी स्वरभन्दा अलि सकारात्मक हुन भने सक्छ। अरू देशमा इजलास गठनमै अर्को निकायको सिफारिस अनिवार्य हुने संवैधानिक व्यवस्था यस पंक्तिकारको आँखामा अझै परेको छैन। बरु प्रधानन्यायाधीश बराबरमध्ये पहिलो (फस्र्ट एमोङ इक्वेल) भएकाले इजलास व्यवस्थापन उनको अधिकार हो। संविधानको धारा १३७(२) मा संवैधानिक इजलासको अधिकार क्षेत्रको उल्लेख छ। यसमा संविधानसँग कुनै कानुन बाझिएको होहोइन भन्ने विषयसँग सम्बन्धित (न्यायिक पुनरावलोकन) पहिलो विषय छ। संघ र प्रदेश, प्रदेश र प्रदेश प्रदेश र स्थानीय तह तथा स्थानीय तहबीचको अधिकार क्षेत्रसम्बन्धी विवाद दोस्रो विषय छ। संसद् र प्रदेशसभा निर्वाचनसम्बन्धी विवाद तेस्रो विषय हो। यी विषयसँग सम्बन्धित रिट वा मुद्दा अनिवार्य अधिकार क्षेत्रका विषय हुन्। दोस्रो अनिवार्य विषयमा संघ र स्थानीय तहबीच अधिकार क्षेत्रका विषयलाई लिएर विवाद हुन सक्ने कल्पना भने गरिएको छैन। अर्थात् संघ र स्थानीय तहबीच अधिकार क्षेत्रको प्रश्न उठे त्यो अनिवार्य अधिकार क्षेत्र हुँदैन। संविधानको धारा १३७(३) मा संवैधानिक इजलासबाट सर्वोच्च अदालतमा विचाराधीन कुनै मुद्दामा गम्भीर संवैधानिक व्याख्याको प्रश्न समावेश भएको देखिएमा प्रधानन्यायाधीशले संवैधानिक इजलासबाट हेर्ने गरी तोक्न सक्ने व्यवस्था छ। यो अनिवार्य नभई सम्भावित (प्रोव्याबल) वा तोकिन सक्ने अधिकार क्षेत्र हो। यो अनिवार्य वा संविधानबाट स्वतः प्राप्त अधिकार क्षेत्र होइन। किनकि यसका लागि संवैधानिक शर्त र प्रक्रिया पूरा भएको हुनुपर्छ। संविधानले सम्भावित अधिकार क्षेत्रका केही शर्त तोकेको देखिन्छ। पहिलो त्यो मुद्दा सर्वोच्च अदालतमै विचाराधीन हुनुपर्छ। दोस्रो, मुद्दामा गम्भीर संवैधानिक व्याख्याको प्रश्न समावेश हुनुपर्छ। तेस्रो, प्रश्न गम्भीर भएको कुरा आधार र कारणसहित गम्भीर देखिनु पर्छ। चौथो, गम्भीर प्रश्न देखिएको पुष्टि भएपछि प्रधानन्यायाधीशले यो इजलासले हेर्ने भनी तोकेको हुनुपर्छ। यो व्यवस्थाअनुसार संविधानको व्याख्या सामान्य प्रकृतिको भएमा संवैधानिक इजलासमा पठाउन पाइँदैन। त्यसैले प्रश्न सामान्य वा गम्भीर के हो भन्ने हेर्न मुद्दाको अन्तर्यमा प्रवेश गर्नुपर्ने हुन्छ। लिखित जवाफ नै पेस नभई र दुवै पक्ष नसुनी अमूक प्रश्न सामान्य वा गम्भीर भनी कसरी तय गर्न मिल्छ ? किनकि प्रश्न गम्भीर देखिनु नै पर्छ। न्यायिक भाषामा देखिनु भनेको चित्तमा लाग्नु मात्र होइन। त्यसलाई आधार र कारणसहित पुष्टि गर्नुपर्छ। आधार र कारण नखुलाइएको आदेश वा निर्णय जसले गरे पनि स्वेच्छाचारी हुन्छ। अदालतले गर्दैमा त्यस्तो आधार र कारण नखुलेको निर्णय न्यायिक हुँदैन, अदालतीचाहिँ हुन्छ। धारा १३७(३) मा प्रयुक्त भाषा हेर्दा प्रधानन्यायाधीशसहित वा रहितको कुनै संयुक्त वा पूर्ण इजलासले निवेदन र लिखित जवाफपश्चात् सुनुवाइका क्रममा गम्भीर संवैधानिक प्रश्न देखेमा मात्र आधार र कारण खोली संवैधानिक इजलासमा पठाउन आदेश गर्नुपर्ने देखिन्छ। त्यो आदेश इजलासको आदेश हुँदा पेसी व्यवस्थापनको प्रशासनिक निर्णय गर्ने प्रधानन्यायाधीशले मान्नुपर्छ। संविधानको व्याख्याको प्रश्न गम्भीर नलागे वा आधार र कारण पर्याप्त वा उचित नभए त्यसको निर्णय पेसी व्यवस्थापकको भूमिका निर्वाह गर्दा होइन संवैधानिक इजलासबाट अरू इजलासले हेर्ने गरी आदेश गर्न नसकिने भने होइन। संविधानबमोजिम न्याय प्रशासनको अन्तिम जिम्मेवारी भएको प्रधानन्यायाधीशलाई इजलास तोक्न परिषद्को सिफारिस चाहिने गर्नु प्रधानन्यायाधीशमाथिको अविश्वास वा गलत विश्वास हो। प्रश्न व्यक्तिको होइन संस्थाको हो। प्रस्तावनामा निष्पक्ष, सक्षम, स्वतन्त्र न्यायपालिका लेखेर पेसी व्यवस्थापनमा कार्यकारिणीउन्मुख संस्थाको सिफारिस खोज्नु ती मान्यतासुहाउँदो होइन। प्रधानन्यायाधीशले अरू कसैको सिफारिस मानेर इजलास गठन गर्नपर्नु शक्ति पृथकीकरण, संविधानवाद र न्यायलाई अजरअमर तुल्याउने उपाय पक्कै होइन। यस्तै संविधानको व्याख्याको प्रश्न गम्भीर होहोइन भन्ने इजलासबाट तय नभई र सो देखिनलाई आधार कारण नखोली पेसी व्यवस्थापनको विषय ठानी वा दुवै पक्ष नसुनी एकल इजलासबाट सीधै संवैधानिक इजलासमा पठाउनु पनि संविधानको शब्द र भावनाअनुकूल देखिँदैन। संवैधानिक व्याख्याको प्रश्नको गम्भीरता देखिन दुवै पक्ष सुनिएको र आदेशमा त्यो कुरा आधार र कारणसहित खुलाइएको हुनुपर्छ। संविधानका धाराउपधारा पन्छाएर संविधानको व्याख्या गर्ने र व्यवस्था निर्धारण गर्ने सम्मोहनका खास कारण नभए संविधानवादको अर्थ सबै मौसममा सबैलाई उही हुनुपर्ने हो। संविधान र त्यसको कार्यान्वयन दुवैमा सुधारको खाँचो देखियो।"
झूटको खेतीमा सत्य उब्जन्छ ?,"हिजोको नेपाली समाज; हाम्रो पुस्ताले आज त्यसलाई परिकल्पना गर्दा कसरी कुन रूपमा गर्छ होला ? सत्यवादी राजा हरिश्चन्द्रको पालाको कुरो अहिले पनि कतैकतै प्रसंगमा आउने गर्छ। त्यो पौराणिककालको कुरो; त्यसो त आज असान्दर्भिक होला। त्योभन्दा पनि अझै, आश्चर्यलाग्दो होला। हो, आजको समाजले त्यसबेलाका कुरालाई केवल कहानीकहावत मात्रै मान्ने हो भने त कुनै विषयमाथि चर्चापरिचर्चा वा बहसको केही अर्थ छैन, आवश्यकता छैन। अन्यथा, त्यो समयलाई गहिरिएर वर्तमान समयमा मूल्यांकन गर्ने हो भने त्यसको अन्तर्य सहजै बुझ्न सकिन्छ। कुरो यति मात्रै हो कि, त्यो बुझिएको कुरोलाई कतिसम्म अनुसरण गर्ने हो या अनुसरण नै नगर्ने हो ? त्यो, यही समाजमा भर पर्छ। पुसमाघको पारिलो घाममा बिस्कुन सुकाइने परम्परा आज पनि यदाकदा पाइन्छ। खास गरेर गाउँसमाजमा। सामान्यतः सहरमा भने बिस्कुनको परम्परा हराइसकेको छ। खास गरेर सहरिया बालबच्चाका लागि त बिस्कुनको प्रसंग किंवदन्ती नै भइसकेको छ। कतिसम्म भने आजका बालबालिका सिंगो फर्सी देखे भने पनि सोध्ने भइसके यति ठूला फर्सी फल्ने रूख कस्तो र कत्रो हुन्छ ? यहाँ प्रसंग जोड्न खोजिएको छ उसबेलाको कुरो हो। सत्यवादी राजा हरिश्चन्द्रको राज्यकाल र बिस्कुनको विषयमा एउटा बडो घतलाग्दो प्रसंग छ। एउटा अनाम गाउँमा एकजना पाका व्यक्तिले आफ्नो घरअगाडि बिस्कुन सुकाएका थिए र स्वयम् आफ्नो हातमा एउटा लामो छडी (लठ्ठी) लिएर बसेका थिए। बेलाबेलामा छडी ट्याकट्याक गरिरहन्थे। संसारलाई ढाँट्न सकिन्छ, झुक्याउन सकिन्छ तर आफ्नो आत्मालाई सकिन्न। आफ्नो आत्मालाई सोधौं सही के हो ? गलत के हो ? महाशय ! निष्ठाको राजनीति गर्नोस् ! निष्ठाको !! दिउँसोको कडा घाममा थकित झैं देखिन्थे उनी। बेलाबेलामा उँघिरहेका थिए, जसै उँघ्थे हातका छडी हातबाट लत्रन्थ्यो र झल्याँस्स हुन्थे। त्यो समयको यस्तो दृश्यको कल्पना गरेर एकपटक गहिरोसँग यसलाई विश्लेषण गरौं। वास्तवमा उँघेर पनि बिस्कुन रुँघ्दै बस्नुपर्ने बाध्यता के थियो त्यो पाका व्यक्तिको ? आजको कलियुग का आँखाबाट हेर्ने हो भने सुकाइएको त्यो बिस्कुनलाई चरचुरुंगीचौपायाहरूको आहार हुनबाट जोगाउन ती पाका व्यक्ति पहरेदार भएर बसेको हुनुपर्छ भन्ने रूपमा बुझिन्छ। अझ प्रस्टरूपमा भन्नुपर्दा, त्यो बिस्कुनलाई आँखा छलेर कुनै दोस्रो व्यक्तिले लैजान नपाऊन् भन्ने हेतुले पहरेदारी गरिएको हुनुपर्छ। तर त्यो बेलाको सत्ययुग को आँखाले यही दृश्यको कल्पना गर्दा फरक ढंगले विश्लेषण गर्न सकिन्छ। बेला थियो त्यो, सत्ययुगको। राज्यको राजा थिए सत्य हरिश्चन्द्र। र, हरिश्चन्द्रको राज्यमा सुकाइएको बिस्कुन थियो त्यो। थियो त त्यो बिस्कुनमा अन्नपात नै सुकाइएको थियो। तर तुलनात्मक रूपले त्यो बिस्कुन विशेष थियो। किन विशेष थियो भने त्यो बिस्कुनको रूप आज सुकाइने जस्तो थिएन। अर्थात् फरक थियो। फरक के थियो भने, त्यतिखेर बिस्कुन सुकाइएको ठाउँबाट कसैले चोरिदेला भन्ने आजको जस्तो डर थिएन। तर पनि डर त पक्कै थियो। त्यो डर केकुन प्रकारको थियो ? फेरि दोहोयाऊँ, सत्यवादी राजा हरिश्चन्द्रको पालाको कुरा थियो त्यो। राजा नै सत्यवादी भएपछि राज्यले पनि पक्कै सत्यतामा नै विश्वास गथ्र्यो। भन्नै परेन, सत्य संज्ञाले विभूषित राजा हरिश्चन्द्रको राज्यमा स्वभावतः नागरिकहरू पनि सत्यको लाइनमा थिए। त्यही हरिश्चन्द्रयुगको कुरो थियो त्यो। जब सत्यवादीहरू कुनै बाटो हिँड्छन् त्यो बाटो जस्तोसुकै किन नहोस्, त्यो सत्यको मार्ग बन्छ, त्यसलाई बनाउँछन्। सन्दर्भ बिस्कुनको। त्यसबेला सुकाइएको त्यो बिस्कुन रुँघ्ने मान्छे सत्यवादी थिए। सत्यमार्गी थिए। तर विडम्बना ! सत्यको मार्ग पहिल्याउँदा पनि डराउनुपर्दो रहेछ; उनलाई डर थियो, उँघेको मौका पारेर कतैकोही लुकिचोरी आइदेला। तर लुकिचोरी आइदिने मान्छेले उनले रुँघिराखेको बिस्कुनको अन्न चोरिदेला भन्ने उनलाई डर होइन, उनको बिस्कुनमाथि अरू अन्न थपिदेला भन्ने डर थियो। समाजमा सबैजना असल मात्रै हुन्छन् भन्ने छैन। खराब पनि हुन्छन् नै। खराब मान्छे राजा हरिश्चन्द्रको राज्यमा पनि थिए। तर कस्तो खराब ? कसैलाई सहयोग गर्नु, कसैमाथि धर्म गर्दा पनि लुकीचोरी गर्नुपर्ने सोच राख्ने खराब व्यक्ति थिए त्यसबेला। यही खराब व्यक्तिबाट आफूले सुकाएको बिस्कुनमा अन्न थपियो भने उसको ऋण खाइएको ठहरिन्छ। त्यसैले बिस्कुन सुकाउने मान्छे दोस्रो मान्छेको सहयोगबाट जोगिने कोसिस गरिरहेछन्। कति चोखोपन ! कति इमानदारी ! कति नैतिकता ! फरक नै यही हो आफू सत्यको बाटोमा रहनु र सत्यलाई छोड्नुमा। आज सत्य हराएको छ। समाज झूटमुठमा अल्झिएको छ। आजको समयमा झूटको गाँठो यसरी गुजुल्टिएको छ कि त्यसलाई कसै गरे पनि फुकाउन नसकिने भएको छ। त्यही झूटमा बाँच्ने बानी परिसकेको छ आजका मान्छेलाई देशमा। झूटसँगै अभ्यस्त भइसकेका छन् सबैजना। थाहा छ, यो झूट हो। बोली झूट हो, भाषण झूट हो, आश्वासन झूट हो। समग्रमा, आजको राजनीति झूट हो। झूटको खेती गरिरहेछन् राजनीतिज्ञहरू। तर यो सब थाहा भएरै पनि राजनीतिप्रति आकर्षित हुनेहरू यो झूटको खेतीमा साथ दिइरहेछन्, मलजल गरिरहेछन्। राजनीतिज्ञहरू सडकमा आएर भनिरहेछन् संसद् पुनस्र्थापना हुन्छ। कुर्सीमा हुने राजनीतिज्ञहरू भन्दै छन् संसद् भंग भइसक्यो, अब चुनाव हुन्छ। दुवै तर्फबाट गरिएको दाबी के सही दाबी हो ? यद्यपि, दुवैलाई लागेको छ मेरो दाबी सही छ। होला। तर दुईमध्ये एक जे भए पनि यति भन्न सकिन्छ त्यो झूटको बाटो हुनेछ। किनभने आज देखिएको राजनीतिक विषय नै झूटका आधारमा खडा भएको छ। त्यो आधार खोज्दै जाने हो भने यसको फेहरिस्त लम्बेतान हुन्छ। त्यसैले, थोरै मात्र सत्यको कुरो गर्ने हो भने समग्रमा यी राजनीतिज्ञहरूले एउटा तथ्य बुझ्न आवश्यक छ। त्यो तथ्य हो आफ्नो आत्मा। संसारलाई ढाँट्न सकिन्छ, झुक्याउन सकिन्छ तर आफ्नो आत्मालाई सकिन्न। आफ्नो आत्मालाई सोधौं सही के हो ? गलत के हो ? महाशय ! निष्ठाको राजनीति गर्नोस् ! निष्ठाको !!"
अधुरै सहिदका सपना,"देशले हरेक वर्ष माघ दोस्रो सातालाई सहिदहरूको सम्मान गर्दै सहिद सप्ताह मनाउने गरेको छ। सहिदहरू सालिकमा परिणत भएको सात दशकमा देशमा सातवटा संविधान त्यो पनि संसारकै महँगो संविधान आए पनि सहिदलगायत अन्य सबैका सपना असरल्ल छन्। धर्मभक्त, शुक्रराज, गंगालाल, दशरथदेखि ज्ञातअज्ञात सबैका नाममा उनीहरूप्रति समर्र्पित हुने त गर्छौं, तर देशका लागि बलिदान गर्ने उनीहरूका सपना धेरै अधुरै रहँदा वितृष्णाले जरो गाड्छ। हाम्रा पुर्खाले भने सन्तानले डाँडाकाँडा ढाकून् तर हाम्रा डाँडाकाँडा रित्तै छन् र पनि सहिदकै सपना गोर्खाली वीरताको इतिहासमा भने कमी आएको छैन। विश्वमा दुई सय बढी देश छन्, संयुक्त राष्ट्रसंघमा आबद्ध १९२ र अन्य एसोसिएट सदस्यसमेत। नेपालीहरू संसारभरि पैलिएकै कारणले हो १५८ देशबाट त हामीलाई विप्रेषण रकम नै आउने गरेको छ। ११० वटा देशसँग त वैदेशिक रोजगारका लागि हाम्रो सम्झौता नै भएको छ। यसबाट स्पष्ट हुन्छ रगत बेचेर भए पनि नेपाल र नेपालीको गौरव संसारभरि नै छरिएको छ। विगतमा देशले आफ्नो उत्पादन क्षमता देखाएको हो। जल, जमिन, जडीबुटी, जंगलको छुट्टै पहिचान बोकेको नेपालको मौलिक इतिहास छ। हाल अधिकांश हाम्रो दैनिकी आयातमा परनिर्भर हुनुपरेको छ। व्यवस्थित कृषि प्रणाली, कृषि उत्पादनमा वृद्धि, फस्टाउँदो पशुपालनले नेपालको इतिहास गौरवान्वित थियो। प्राकृतिक सुन्दरता, हराभरा दृश्य, शान्त र विशाल अनि सौम्य भावनाले नेपाली शिर उचो छ। हिमाच्छादित शिखर, ठाउँठाउँमा रहेका तालतलैया, टार र उपत्यका, चुरे क्षेत्र, विशाल मैदानी तराई भाग, थरीथरीका वनस्पति र वनजन्य, वनौषधि, थरीथरीका चराचुरुंगी, पशु अन्य जीवजन्तु हेर्दा अझै हामी आफ्नो पुर्खाको गौरव जोगाउन सक्छौं। त्यस्तै आन्तरिक र बाह्य पर्यटन विकासले हामी हाम्रो आर्थिक विकास आफैं गर्न सक्छौं। सूचना र सञ्चार क्षेत्रमा प्रगति पनि छ। तर सरकारी र निजी क्षेत्रको कार्यक्षमता, कार्यशैली, कर्मचारीतन्त्रको ढिलासुस्ती, सदाचार र सुशासनमा कमी, नकारात्मक सोच, कुण्ठा, अविश्वास, सामाजिक संरचनामा खलल, समझदारीको अभाव हेर्दा नेपालको विकासको गोरेटो अझै अल्मलिएको देखिन्छ। दशकैपिच्छे सत्ता परिवर्तन र वर्षैपिच्छेको चुनावी नाराले मात्र देश समृद्धितर्फ अग्रसर नहुने र सहिदका सपना पनि पूरा नहुने देखिएको छ। बालकृष्ण समले भनेका थिए, देशभक्ति त मर्दैन चुत्थै देश भए पनि। मुलुकको राष्ट्रियता कमजोर भएको छ। सुगौली सन्धिपछि कायम भएको मेचीमहाकालीको भूगोलमा पनि धावा बोलिएको अवस्था छ। अहिले सीमा विवादको प्रसंग छ। भाइचाराको सम्बन्ध दक्षिण हाम्रो मितेरी साइनो मजबुत हुनुपर्ने हो। राष्ट्रियताको मियो राजनीतिमै हुन्छ। केही दशकयता राजनीति रंगकर्मीहरूको थलो बनेको छ। हालको राजनीतिक परिवेशको सूत्रपात बाह्रबुँदे सम्झौता दिल्लीमै भएको थियो। नेताहरू उतै पढे, उतै हुर्के र उतै साथीभाइ बनाए। बसउठ र रहनसहन सबै उतैबाट सिकियो। निर्वासित हुँदा वा स्वतन्त्र जीवनयापन गर्दा, भाषा र संस्कृतिले डोयाएर होस् वा सामाजिक परिवेशले, आर्थिक लेनदेन बजार विविधीकरण या भनौं सबै परिवेशले नेपालभारतको सम्बन्ध पुरानै युगदेखि प्रगाढ रहिआएको हो। उत्तरतिर भृकुटीको नामले दक्षिणतिर सीताको नामले प्रसिद्धि पाएको हो। भूपरिवेष्ठित भूमिका कारण मात्र राष्ट्रियता कमजोर भएको भन्ने पक्कै होइन। राष्ट्रियता भन्नु भूगोल मात्रै होइन; मुटु पनि हो। मायाविना मुटुको धड्कनको काम छैन। माया भन्नु स्वदेशको माया हो; स्वदेशीपन हो। नेपाल अरूको उपनिवेशमा परेन तर आर्थिक औपनिवेशिकता, परनिर्भरता, भाषिक औपनिवेशिकता, आयातीत संस्कृतिले मुलुकको राष्ट्रियतालाई गल्र्यामगुर्लुम ढालेको छ। देशमा रोजगार छैन। स्वेच्छा वा विवशताले नेपाली बिदसिएका छन्। आयातीत सामान र तिनबाट हामीले विकासको मूल फुटाउने इच्छा गरेका छौं। मुलुकको राष्ट्रियतारूपी गाडी बलियो हुन आफ्नै धर्म, संस्कृति, भाषा र भूमिरूपी चार पांग्रा हुन जरुरी छ। भूमिमा पनि कहिले टनकपुर र महाकाली सन्धिको, कहिले चाँदनीदोधाराको, कहिले लिपुलेक र नालापानीको, कहिले कोशी सम्झौताको, कहिले त्रिवेणीसुस्ताको, कहिले मेचीपुलवरिपरिको सीमा समस्या छ। मुलुक बहुआयामिक संस्कृतिको धनी छ। तर मुलुकभित्रको संस्कृतिमा धमिरा लागेको छ। एकअर्काप्रति अविश्वासको संस्कृति हुर्केको छ। विदेशी संस्कृतिले बढी प्रश्रय पाउन थालेको छ। खानपिन, रहनसहन र भेषभूषा सबै विदेशीमय भएको छ। विदेशीहरूले यहाँको मौलिक संस्कृति लोप गराई राष्ट्रियतामाथि धावा बोलिरहेका छन्। उत्तरदक्षिणको दौडधूप, राजनीतिक चासो, सगरमाथाको कुरादेखि दक्षिणी मित्रहरूको भ्रमण बढेको छ। हालै हाम्रा परराष्ट्रमन्त्रीले समेत त्यताको भ्रमण गरे तर लिपुलेकबारे कुरो उठेन। होे, देशमा लैंगिक र जातीय असमानता हटाई भौगोलिक विकटता र आर्थिक असमानताको अन्त्य गरेपछि मात्र देश समृद्ध हुन्छ। राष्ट्रिय हित, राष्ट्रिय स्वार्थभन्दा कोही ठूलो हुन सक्तैन। हाल गणतन्त्र नेपालले धेरै राजनीतिक संयन्त्रमा फट्को मारेको छ। मुलुकको संरचना संघीय प्रणालीमा छ। तर यो प्रणाली बहुत खर्चिलो छ। विश्वका कम मुलुकमा मात्र यस्तो शासन पद्धतिले प्रश्रय पाएको छ। जनतालाई सार्वभौम गराउनुपर्छ तर बोलीले मात्रै होइन यो व्यवहारले पनि। मौलिक अधिकारको पुलिन्दा कागजमा लेखेर मात्र हुँदैन; व्यवहारमा पनि हुनुपर्छ। हालै कोरोना खोपमा देशले थाल थाप्न थालेको छ। निर्वाचनलाई चाहिएजति खर्च गर्न तम्सिने तर खोपका लागि थाल थाप्ने कस्तो नियति हो यो ? नेताहरूको निहित स्वार्थभन्दा नीतिले नै सञ्चालित हुनुपर्ने हो मुलुक। सत्ताको शिखर सगरमाथा चढ्नु राम्रो हो; तर सगरमाथामै स्थायी घर बनाएर बस्न खोज्नु नराम्रो हो। नेपालमा एक किसिमको द्वन्द्व कायमै छ। राजनीतिक परिवर्तन पूरा भएको भनिए पनि आर्थिक समृद्धिको मार्गमा राज्य खुलेर लाग्न सकेन। दिगो विकास र समृद्धिका लागि मुलुकको आफ्नै चिनारी हुनुपर्छ। सिद्धान्त र व्यवहारमा आकाशजमिनको फरक छ। भन्ने एकथरी र गर्ने अर्कै। बोलीमा स्थिरता र निरन्तरता छैन। मानवमा चीत्कार छ। कुण्ठा छ। बेमेल छ। विसंगति छ। बेचैनी छ। बेरोजगार छ। बेवास्ता छ। पदको लोभ छ। प्रतिष्ठाको भोक छ। पैसाको खेल छ। कामकुरो एकातिर कुम्लो बोकी ठिमीतिरको उखान चरितार्थ छ। राम्रा मान्छेको सट्टा हाम्रा मान्छेको चयन छ। राजनीति हावी छ सबैतिर। सबैतिर भागबन्डा र राजनीतिक रोजगार छ। दलमा नमिसिएकालाई कुनै ठाउँ छैन। खुला बजारमै बिक्री वितरण हुन थालेको छ सबै कुरा। ज्ञानभन्दा कुर्सी शक्तिशाली छ, कामतिर भन्दा मामतिर र दामतिरको स्वार्थ छ। सबैलाई कृष्ण बन्ने हतारो, युधिष्ठिर होइन। यहाँ राम बन्ने हतारो छ; लक्ष्मण बन्ने होइन। सबैलाई कुबेर बन्ने, अध्यक्ष बन्ने, नेता नै बन्नुपर्ने हतार छ; नैतिक बन्नुपरेन। व्यक्ति एक हेर्दा मरुभूमिको कण हो, तर उससँग अथाह ज्ञान छ। अथाह ऊर्जाको स्रोत छ। विश्व मानचित्रमा मुलुक नेपाल सानो छ, तर यसको सगरमाथा, यसले अँगालेको बुद्धभूमि, अपार जलस्रोतको भण्डार, अथाह प्राकृतिक स्रोतसाधन, विविधताको भूगोल, हिमाल, पहाड, पर्वतीय शृंखला, महाभारत लेक, उर्वर तराईको भूमि, प्रशस्त औद्योगिक सम्भावना, एक मात्र हिन्दुबाहुल्य संस्कृति, धर्म, संस्कार, मन्दिर नै मन्दिरले सजिएको सौन्दर्य, पर्यटन उद्योगको बेजोड सम्भावना, सरल स्वभावका नागरिक, विश्वमै चिनिएको वीर गोर्खाली, नेपाली कहिल्यै उपनिवेशको छायामा नपरेको स्वाभिमानी जनता बहुभाषिक एकता, धर्म र संस्कृतिमा हुर्केको समाज, पाहुनालाई देवतासरहको व्यवहार गर्ने, साहित्यको धनी बेजोड नमुना छन् यो देशमा। युगौंयुगदेखिको इतिहास बोकेको सुन्दर, शान्त र विशालताको नारा लिएको मुलुक भूपरिवेष्ठित बाध्यता र विवशतासँगै बसिरहेको, बहुमूल्य खनिज, हिमालको गर्भगृहमा सुन भएको देश हो यो। वन पैदावार, जडिबुटीको खानी हो। उपयोग, उत्खनन र उपभोग गर्न सकिएन। सधैं पाइने वस्तु र पानीको प्रयोग पनि सही ढंगले गर्न नसक्दा न शुद्ध पिउने पानी छ यहाँ, न खेतीपातीमा पर्याप्त सिँचाइ सुविधा। पानीबाट उत्पादन हुने विद्युत् संकट त्यस्तै छ। भारी इन्धन आयात गर्नुपर्ने अवस्था छ। हाम्रो बोलीमा सत्यभन्दा मिथ्या धेरै छ। व्यवहारमा सत्यभन्दा झूटो धेरै छ। अतः सबैको मतैक्यमा मात्र सहिदहरूको सपना साकार हुन सक्छ।"
आँधीपूर्वको मौनता,"नयाँ राजनीतिक दस्ताबेज फेरि पढ्नु नपरोस् आधुनिक इतिहासको सबैभन्दा पुरानो संविधान अमेरिकाको मानिन्छ। सात भाग, चौबीस दफा, चार हजार चार सय शब्दको यो संविधान सन् १७८९ मा लागू भएपश्चात् सन् १९९२ सम्म २७ पटक संशोधन भएको छ। अर्थात् २३१ वर्षमा २७ संशोधन। संसारको सबैभन्दा भारी, ठूलो संविधान भारतको मानिन्छ। ३९५ धारा, एक लाख पैंतालीस हजार शब्द र एक सय चार संशोधनसहितको यो संविधान सन् १९५० मा लागू भएपश्चात् सप्तरी वर्षमा एक सय चार संशोधन भइसकेको छ। नेपालमा २०१५ सालमा आधुनिक संविधान लागू भएपश्चात् २०७२ सालसम्म पाँचवटा संविधान परिवर्तन भइसकेको छ। हाल कायम रहेको संविधान पनि कहिलेसम्म लागू रहने हो, यसमा आशंका देखिन्छ। नेपालको संविधान २०७२ निर्माण गर्न दुईपटक संविधानसभाको निर्वाचन खर्च गरी १० वर्षको मेहनत खर्च भएको छ। १० वर्षमा विभिन्न रङ, रूपका सांसद र देशीविदेशी ठेकेदारको मेहनत पनि खर्च भएको थियो। हंगेरीमा जन्मिएका र अमेरिकामा सट्टेबाजीको व्यापारबाट धन कमाएका धन कुबेर जर्ज सेरास नामको विवादित व्यक्तिले भारतमा नरेन्द्र मोदी सरकारविरुद्ध हुने सबै आन्दोलनमा एकल खर्च व्यहोरेको आरोप लाग्ने गरेको छ। जर्ज सेरोसले ओपेन सोसाइटी फाउन्डेसन नामको संस्थामार्पत काम गर्ने गरेका छन्। यो संस्थाले नेपालको संविधान २०७२ को निर्माणमा आफ्नो लगानी भएको जनाएको पाइन्छ। ओपेन सोसाइटी फाउन्डेसन नेपालको वेब साइडले जनाएअनुसार नेपालको संविधानमा मौलिक हक संरक्षणका लागि सन् २०१३ देखि ०१५ बीचमा एक लाख २८ हजार अमेरिकी डलर अर्थात् एक करोड ४७ हजार रकम कानुनविद्, कानुनशास्त्रीलाई वितरण गरेको सार्वजनिक रूपमा जनाएको छ। संविधानमा मौलिक हकका बारेमा जनचेतना पैलाउन सन् २००७ देखि २०१५ बीचमा विभिन्न पत्रकार वर्गलाई १३ लाख ९० हजार अमेरीकी डलर अर्थात् झन्डै १६ करोड वितरण गरेको विवरण सार्वजनिक गरेको छ। भनिन्छ ठूलो हुरी आउनुपूर्वको शान्ति झैं नेपालको वातावरणमा अस्वाभाविक शान्ति भरिएको देखिन्छ। कामना गरौं कुनै हुरी नआओस्। त्यस्तै २०७२ सालको संविधान निर्माण भएपश्चात् सन् २०१५ देखि २०१६ बीचमा विभिन्न कानुनविज्ञ र प्रचार प्रसारविद्लाई दुई लाख २४ हजार पाँच सय ५२ अमेरिकी डलर अर्थात् दुई करोड ६० लाख खर्च गरेको जनाएको छ। संविधान निर्माणका क्रममा खर्च गर्ने एक प्रतिनिधि पात्रका रूपमा मात्र हामीले ओपन सोसाइटी फाउन्डेसनलाई लिएका छौं। संविधानसभाको दसबर्से कार्यकालमा विदेशी गाडी, विदेशी तालिम, विदेशी यात्रा र विदेशी खाता सामान्य कुरा थिए। सरकारी लगानीभन्दा बढी गैरसरकारी लगानीबाट बनेको यो संविधानको मूल्यबारेमा २०७२ सालको संविधान घोषणा गरिँदा भारतको विशेष दूत एस जयशंकरको धम्कीयुक्त सल्लाह बतिनुले पुष्टि गर्छ। विदेशीको समेत १० वर्षको मेहनत र अर्बौँ खर्चले बनेको २०७२ सालको संविधान बनाउनेमा कानुनविद्हरूको ठूलो महŒव रहेको तथ्य जर्ज सेरसको संस्थाले देखाउँछ। करोडौं कमाउने कानुनशास्त्रीको जानकारी नभए पनि संविधानसभाको कानुनविद्का बारेमा हामी जानकार छौं। सभामुख सुवासचन्द्र नेम्बाङ, कानुनमन्त्री अग्नि खरेल, कानुनविद् सपना मल्ल, नेपाली कांग्रेसका राधेश्याम अधिकारीदेखि रमेश लेखक र माओवादीका रामनारायण र खिमलाल देवकोटाहरू कानुनविद्कै रूपमा परिचित थिए। उहाँहरूको संलग्नताका बारेमा हामी पुष्टि गर्न सक्दैनौं। तर जनताले निश्चय पनि चिन्तन गर्ने होला। कानुनवेत्ताका पछाडि विदेशीले करोडौं खर्च गर्नुको मकसद के होला भनी बुझ्दा केही अनुमान गर्न सकिन्छ। राजा ज्ञानेन्द्रको सत्तासँग नेपालको हिन्दु राष्ट्रको पहिचान सती गएको थिएन। तर कुनै कानुनविद्ले विदेशी मसालाका रापमा हिन्दु राष्ट्र लेख्न छुटाएपछि नेपाल रातारात धर्म निरपेक्ष भएको पश्चात्ताप गिरिजाप्रसादलगायत केही पाका नेताले गरेका थिए। २०७२ सालको संविधान घोषणा हुँदा नेपालमा अभूतपूर्व राष्ट्रिय मेलमिलाप भएको थियो। नेपाली कांग्रेसका सुशील कोइरालादेखि कम्युनिस्ट पार्टीका सबै नेता एक ठाउँ थिए। १२ वर्ष ढिला गरी बनेको संविधान अलि ढिला गरी घोषणा गर्न भारतको विशेष दूतबाट आएको आग्रहसमेत पर्खन नसकिए व्याकुलताका साथ घोषणा भएको यो संविधान पाँच वर्षमै दुर्घटनामा परेको छ। संविधान निर्माणका क्रममा धर्मको व्यापार गर्नेदेखि भूगोलको व्यापार गर्ने नेताहरूको वारेस पछि चर्चा गरिन्छ नै; तत्काल यो संविधान रक्षाबारेमा विचार गर्नुपर्ने अवस्था आएको छ। प्रधानमन्त्रीले प्रतिनिधिसभा विघटनको सिफारिस हेर्दा एक लोककथा सम्झिन बाध्य पार्छ। किसान रामबहादुरको छोरा सुभासबहादुर तर्कशास्त्र पढ्न काशी गएका थिए। तर्कशास्त्र पढेर पूर्वीपहाड फर्के। बिहानको समय थियो। आमा चामल केलाउँदै थिइन्। बाबु हुक्का तान्दै थिए। आँगनमा दुई अम्बा राखिएको थियो। सुवासबहादुरले आमालाई भनेछन्, आमा, यी दुई अम्बालाई म तीनवटा बनाउन सक्छु। आमाबाबुले आश्चर्य मानि सोधेछन्, कसरी ? सुवासबहादुरले भने, यो एक अम्बा यो दुई अम्बा, दुई र एक तीन भयो। आमा गालामा हात राखी आश्चर्यचकित भइन्। बाबु रामबहादुरले छोरा सुभाषबहादुरलाई भनेछन्। एउटा अम्बा म खान्छु, अर्को तिम्री आमाले खान्छिन्, तेस्रो अम्बा तिमी खानू। अर्थात् काल्पनिक अम्बा तर्कशास्त्रीले खाऊन्। नेपालको वर्तमान राजनीति संकट पनि रामबहादुर र सुवासबहादुरको कथा भैं भएछ। यो संविधानले कल्पना नै नगरेको अवस्था सिर्जना भएको छ। आश्चर्यको कुरा यो संविधान बनाउँदा खटिएका ती कानुनशास्त्री र प्रचारशास्त्री मौन छन् वा ती कानुनशास्त्री र प्रचारशास्त्री मौनताको नाटक गरी बसेका छन्। जे होस्, विदेशीको धन खानेको निष्ठा निश्चय पनि नेपालप्रति नभएकाले तिनका भला पशुपतिनाथको सट्टा तिनका मालिकले गरून्। नेपालको संविधान २०७२ लागू गरिँदाको सम्पूर्ण नेपालीको संविधान हुन नसकेको गुनासो नेपालभित्र र छिमेकसमेतबाट आएको थियो। ती गुनासो हालसम्म सम्बोधन हुन सकेको छैन। इरान र अफगानिस्तानबाट राजसंस्था उन्मूलन गरिँदा राजाहरू बिदेसिएका थिए तर नेपालका राजाले खुसीराजीसँग दरबार त्यागी निजी निवासमा जानुको पछाडि निश्चित पनि कसैको मध्यस्थतामा कुनै सम्झौता भएका थिए। त्यो सम्झौता अहिलेसम्म पालो पर्खिएर विभिन्न मठमन्दिरमा असन्तोष जनाउने गरेको सुनिन्छ। समग्र मधेस एक प्रदेशको माग राखी हिँडेका मधेसी नेताहरू एकतिहाइ मधेसमा काम चलाउन बाध्य भएका हुन्। तिनका असन्तोष प्रकट हुन तिनका मालिकको इशारा कुरी बसेका छन्। संघीयताको अर्थ सम्बन्धित प्रान्तमा सम्बन्धित सरकारको अनुमतिविना केन्द्र सरकारले हस्तक्षेप गर्न नपाउनु हो। उदाहरणका लागि भारतको बंगालले केन्द्र सरकारको कतिपय कानुन पालना नगर्ने भनी पन्छाएको छ। अमेरिकाको न्युयोर्कका मेयरले डोनाल्ड ट्रम्पलाई टेरेका थिएनन्। कुनै पनि केन्द्र सरकारले निश्चित पनि विदेशी ढाँचाको संघीयता नेपालमा हेर्न चाहन्न। यसको उद्गार निरूपाल नेकपाका सांसदबाट भइसकेको देखिन्छ। वर्तमान नेपालको संविधानउपर मधेसी, छिमेकी, गैरएनजीओकर्मी वामपन्थी कार्यकर्ता,। संयुक्त जनमोर्चा, राष्ट्रिय प्रजातन्त्र पार्टी राजावादी, हिन्दु धर्म समर्थक र संघीयताविरोधी ठूलो जमातको असन्तोष रहेको छ। संविधान भनेको राजनीतिक सम्झौताको दस्ताबेज हो। भारतमा तयार भएको बाह्रबुँदे सम्झौताका आधारमा मृत प्रतिनिधिसभा ब्युँताएर कहिल्यै निर्वाचन नलडेका माओवादीलाई सांसद बनाइएको इतिहास हामीसँग छ। बेलायतमा संविधान छैन। अमेरिकामा सात धाराको संविधान भए पनि देश चलेको छ। नेपालको संविधान कुनै शक्तिले राजनीतिक सम्झौता गराएपश्चात् हतारमा घोषणा भएका कारण २०७२ को नाकाबन्दी व्यहोर्नुपरेको नमीठो अनुभव हामीसँग छ। आजको परिवेशमा २०७२ सालको राजनीतिक सम्झौता भंग भइसकेको देखिन्छ। अदृश्य शक्तिका दूतहरू मौन छन्। संविधानको माया जनतालाई नभएकाले स्वस्पूर्त रूपमा आउने जुलुस प्रधानमन्त्री ओलीका पक्षमा आएको छ। संसद् विघटन संविधानअनुसार ठीक नभए पनि नैतिक रूपमा ठीक भन्ने जमात बढ्दो छ। केही विकासे अधिकारकर्मी बोल्न खोजे पनि जनता सुन्न तयार देखिँदैनन्। गोविन्द केसीको स्वेच्छिक अनशनमा झुम्मिने युवा हाल मौन छन्। भनिन्छ ठूलो हुरी आउनुपूर्वको शान्ति झैं नेपालको वातावरणमा अस्वाभाविक शान्ति भरिएको देखिन्छ। कामना गरौं कुनै हुरी नआओस्। नयाँ राजनीतिक दस्ताबेज फेरि पढ्नु नपरोस्। ज्ञवाली अधिवक्ता हुन्।"
ललितपुर फुटबल सङ्घका अध्यक्षको निलम्बन फुकुवा,"ललितपुर : अखिल नेपाल फुटबल सङ्घ (एन्फा)ले ललितपुर जिल्ला फुटबल सङ्घका अध्यक्ष पुरुषोत्तम थापाको निलम्बन फुकुवा गरेको छ । आफ्नो १९औँ साधारणसभाको पूर्वसन्ध्यामा एन्फाले १० महिनापछि अध्यक्ष थापालाई कारवाहीबाट मुक्त गरेको हो । अनुशासनको कारण देखाउँदै थापालाई एन्फाले गत जेठ ५ गते निलम्बन गरेको थियो । थापाले बुझाउनुभएको स्पष्टीकरण चित्तबुझ्दो नभएको भन्दै एन्फाले उनलाई कारवाही गरेको हो । एन्फा पदाधिकारीलाई सामाजिक सञ्जालमा अपशब्द प्रयोग गरेको भन्दै अध्यक्ष थापालाई कारवाही गर्ने निर्णय गरेको थियो । आफूमाथि गरिएको कारवाहीका विरुद्ध थापाले राष्ट्रिय खेलकूद परिषद् (राखेप), विश्व फुटबल महासङ्घ (फिफा) र एशियाली फुटबल महासङ्घ (एएफसी) मा समेत उजुरी दिएका थिए। एन्फाका महासचिव इन्द्रमान तुलाधरले साधारणसभासम्मका लागि मात्र थापालाई निलम्बन गरिएको जानकारी दिए। एन्फाको साधारणसभा मंगलबारदेखि सुरु भएको छ । एन्फाले मनाङ, खोटाङ र नवलपरासी पूर्वलाई आफ्नो सदस्यता प्रदान गर्नका लागि साधारणसभामा प्रस्ताव प्रस्तुत गरेको छ । साधारणसभाले सो प्रस्ताव पारित गरेमा एन्फाको सदस्य प्राप्त गर्ने जिल्लाको सङ्ख्या ४८ पुग्नेछ । यस्तै कर्णाली प्रदेश, गण्डकी प्रदेश र लुम्बिनी प्रदेशमा गठन गरिएको तदर्थ समितिलाई समेत एन्फाले मान्यता दिने निर्णय गरेको छ ।रासस"
