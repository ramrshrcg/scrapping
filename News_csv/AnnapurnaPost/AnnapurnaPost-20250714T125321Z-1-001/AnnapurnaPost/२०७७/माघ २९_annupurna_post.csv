शीर्षक,विवरण
"स्वच्छन्दता, स्वतन्त्रता र लोकतन्त्रमा नैतिकता","नेपालीमा दुई शब्द छन् : स्वतन्त्रता र स्वच्छन्दता। सुन्दा उस्तै लाग्ने यी शब्दको भिन्नता नै लोकतान्त्रिक शासन व्यवस्थाको सार हो। स्वच्छन्दताले अनियन्त्रित रूपमा अधिकार प्रयोगको अर्थ दिन्छ। स्वतन्त्रताले अधिकारको जिम्मेवारीपूर्ण र सीमाबद्ध प्रयोगको भाव बोकेको हुन्छ। लोकतन्त्रको सीमा कानुन हो। कानुनी राज्यको अवधारणा हो। लोकतान्त्रिक शासन व्यवस्था लोक हितलाई केन्द्रमा राखेर गरिने शासन व्यवस्था हो। लोकको हित व्यक्ति वा समूहको हितुभन्दा फरक हुन्छ। बृहत् हुन्छ। त्यसैले लोकतन्त्रको आधारशिला स्वतन्त्रता हो, स्वच्छदता होइन। लोकतन्त्रको केन्द्रमा रहने नागरिक पनि सार्वभौम त हुन्छ तर स्वच्छन्द भने छैन। यसरी बुझ्दा लोकतान्त्रिक संविधान समाजमा सबै व्यक्ति, पेसा वा संस्था आफ्नो भूमिका र जिम्मेवारीको सुझबुझ पूर्ण प्रयोग गर्न सक्षम र सचेत छन् भन्ने मान्यतामा आधारित हुन्छ। यसैले लोकतन्त्रमा अपराध, अवहेलना र मौलिक हकमा अनुचित बन्देजजस्ता न्यूनतम विषयवस्तुमा मात्र सामान्यतः कानुन क्रियाशील हुन्छ। व्यक्तिगत आचरण, पेसागत मर्यादा र जिम्मेवारीबोधजस्ता कुराले बाँकी विषय नियमित गर्छ। समाजको दिशानिर्देश गर्छ। यही नै लोकतन्त्रको सुन्दर पक्ष हो र सायद सबैभन्दा जटिल पनि। कानुनको बाध्यकारी परिपालना, पेसागत अपेक्षा र आचरणको सीमा र व्यक्तिगत जिम्मेवारीको निष्ठापूर्ण निर्वाहको सन्तुलन हरेक लोकतान्त्रिक समाजका लागि चुनौती हो। अझ हाम्रोजस्तो नयाँ लोकतन्त्रका लागि त अवसर पनि। लोकतान्त्रिक शासन व्यवस्था अँगालेको संविधान र कानुन त हामीले बनाएका छौं। तर लोकतन्त्रमा विभिन्न संस्था, पेसा, व्यक्ति र नागरिकका भूमिका र जिम्मेवारी केकति हुने, हरेक पेसाको पेसागत अपेक्षा र मर्यादा के हो भन्ने विषयले जति गहन छलफलको माग गर्छ, त्यति महत्त्व पाएको छैन कि ? वैचारिक मन्थनबाट निस्केको सुन्दर नेपाली समाजको मानचित्रभित्र हरेक व्यक्ति, संस्था वा व्यवसायले आआफ्नो भूमिकाको खोजी गर्न सजिलो हुनेछ। नैतिकता, मर्यादा र आचरणको सीमा व्यक्ति आफैंले आफ्नो मूल्यमान्यतामा आधारित भएर गर्ने गर्छ। तर यो निरपेक्ष होइन। व्यक्तिगत भूमिका, सामाजिक अपेक्षा र कानुनी दायित्व यसका बन्धन हुन्। हामीले संविधानतः पूर्ण लोकतान्त्रिक अभ्यास गर्ने प्रतिबद्धता जनाएका छौं। तर लोकतन्त्रको जग बलियो बनाउनका लागि नैतिकता, पदीय मर्यादा र पेसागत आचरणको महत्त्व कानुनभन्दा कम हँुदैन भन्ने तथ्यबोधबाट कति नजिक वा टाढा छौं, त्यो स्वमूल्यांकनको पाटो हो। नेपालको सन्दर्भमा संविधानको परिवर्तन देशको मूल कानुनको परिवर्तन हो। यो राजनीतिक परिवर्तनको उपज पनि हो। तर त्योभन्दा पनि बढी यो बदलिँदो सामाजिक मूल्यमान्यताको संक्रमणलाई चिरेर समाजलाई सुसंस्कृत, सभ्य, समावेशी र शालीन समाजतर्फ दिशानिर्देश गर्ने आधारशिला निर्माण गर्ने स्वर्णिम अवसर हो। बदलिँदो परिवेशमा सबैको भूमिका बदलिएको छ। विश्वका नवीनतम् मान्यता अँगालेको संविधान हामीसँग छ। मुलुकी संहिता पनि छन्। सूचना, सञ्चार, प्रविधि र मानव पुँजीको अमूल्य निधि पनि छ। तर खाँचो छ अवधारणात्मक स्पष्टताको। सविधानले परिकल्पना गरेको लोकतन्त्र कस्तो हो ? अबको नेपाली समाजमा शिक्षक कस्ता ? विद्यार्थी कस्ता ? विद्यालय कस्ता ? विश्वविद्यालय कस्ता ? वैज्ञानिक कस्ता ? कृषक कस्ता ? कर्मचारी कस्ता ? डाक्टर कस्ता ? इन्जिनियर कस्ता ? उद्यमी कस्ता ? कानुन व्यवसाय कस्ता ? पत्रकार कस्ता ? नागरिक कस्ता ? बालबालिका कस्ता ? न्यायपालिका कस्तो ? अबको नेपाली समाजको सार्वजनिक नैतिक मूल्य र मान्यता कस्ता हुन् त ? यी सबै सार्वजनिक छलफल र बहसका विषय हुन्। यी र यस्तै अन्य अनुत्तरित प्रश्नको जवाफ खुला वैचारिक मन्थनबाट मात्र सम्भव छ। यही वैचारिक मन्थनबाट निस्केको सुन्दर नेपाली समाजको मानचित्रभित्र हरेक व्यक्ति, संस्था वा व्यवसायले आआफ्नो भूमिकाको खोजी गर्न सजिलो हुनेछ। अपेक्षित नेपाली सामाजिक संरचनाभित्र विविधताको सम्मान, सामाजिक नैतिकताको संरक्षण र पदीय दायित्व र मर्यादाको सीमांकनबीच अपेक्षित भूमिका निर्वाह गर्ने हरेकलाई मार्गचित्र र ऊर्जा मिल्ने छ। अनि मात्र नेपाली समाज र लोकतन्त्र साँचो अर्थमा स्वतन्त्रताको पर्याय बन्ने मार्गमा अग्रसर हुन सक्थ्यो कि ?"
कांग्रेसका चुनौती र अवसर,"शेरबहादुर देउवाले कार्यकर्ताको मनोबल उच्च तुल्याउन क्लिन कांग्रेस मा रूपान्तरण गरिहाल्नुपर्छ। गत पुस ५ गते प्रधानमन्त्री केपी शर्मा ओलीले संसद् विघटन गरेपछि नेपालमा राजनीतिक तरलता देखा परेको छ। प्रधानमन्त्री ओलीले संवैधानिक मर्यादा भंग गरेर अलोकतान्त्रिक कदम चालेपछि विभिन्न राजनीतिक दल, कानुनविद् र नागरिक अभियन्ता यो गैरसंवैधानिक कदमविरुद्ध सडकमा उत्रिएका छन्। संसद् पुनस्र्थापना र विघटनका विषयमा छलफल सुरु भएको छ। प्रधानमन्त्रीले संविधानविपरीत निरंकुश शैलीबाट संसद् विघटन गरेको घटनालाई लिएर सर्वोच्च अदालतमा दर्जनौं रिट निवेदन परेका छन्। मुद्दा विचाराधीन रहेकै अवस्थामा मध्यावधि निर्वाचन मिति पनि आगामी २०७८ वैशाख १७ र २७ गते तोकिएको छ। निर्वाचन आयोग निर्वाचन प्रक्रियातिर क्रियाशील भइसकेको छ। नेकपा प्रचण्डमाधव समूह, जसपा र नेपाली कांग्रेस आआफ्नै समूह लिएर संसद् पुनस्र्थापनाको माग गरिरहेका छन्। सडक तात्ने क्रम जारी छ। राजावादीहरू प्रधानमन्त्री ओलीको संसद् विघटनको कदमप्रति भित्रभित्रै लड्डु फुटाइरहेका छन्। यो घटनाप्रति अन्तर्राष्ट्रिय जगत् मौन छ। कथित बुद्धिजीवीहरूको राजनीतिक पूर्वानुमान र विश्लेषणले भरपर्दो निष्कर्ष निकाल्न सकेको देखिँदैन। नेकपाको आन्तरिक जीवनमा मौलाएको चरम गुटबन्दी र सहकर्मी नेताहरूको अवरोधका कारण यस्तो स्थिति उत्पन्न भएको हो भन्ने प्रधानमन्त्रीको कथन कति ठीक र कति बेठीक थियो, आगामी दिनले नै तय गर्ला। तथापि संसद्मा सुविधाजनक मत पाएका प्रधानमन्त्रीले जनादेश र संविधानबमोजिम पाँच वर्षसम्म सरकार चलाउन नसक्नु उनकै अकर्मण्यता हो भन्नुबाहेक अर्को कुनै मान्यता अगाडि सार्न सकिन्न। प्रधानमन्त्री केपी शर्मा ओलीको सरकार तीन वर्ष पुग्दानपुग्दा ओरालो लागेको छ। प्रचण्ड माधव समूहको गुटउपगुट र टकरावका कारण सरकार चलाउन नपाएको गुनासोलाई हवाला दिएर प्रधानमन्त्री ओलीले संसद् विघटनको घोषणा गरेका छन् र देशलाई मध्यावधि निर्वाचनतिर धकेलेका छन्। यस्तो स्थितिमा प्रतिपक्षको भूमिका निर्वाह गरिरहेको कांग्रेसलाई अवसर र चुनौती दुवै देखा परेको छ। डेढ वर्षपछि आवधिक निर्वाचन हुने निश्चितै थियो। प्रचण्डमाधव समूह र केपी ओली समूहबीच भित्रभित्रै गुम्सिरहेको आन्तरिक खिचातानी, दम्भ र अहंकारको कोकोहोलोले मध्यावधिलाई निर्धारित समयअघि नै निम्त्याएको हुँदा नेपाली लोकतन्त्रको जननी कांग्रेसले यस घटनालाई जिम्मेवारीपूर्वक ग्रहण गर्नैपर्छ। संसद् विघटनको मुद्दा सदर वा पुनस्र्थापनामाथि बहस छलफल र फैसला गर्ने, सर्वोच्च अधिकारी न्यायालय नै हो। सर्वोच्च अदालतले गरेका निर्णयलाई सबैले स्वीकार गर्नैपर्ने हुन्छ। यस्तो स्थितिमा कांग्रेसको भूमिका महत्त्वपूर्ण हुने हुँदा अवसर र चुनौती दुवैलाई कबुल गर्नैपर्छ। ओलीको संसद् विघटनको कदम अलोकतान्त्रिक र विधिसंगत नभएकाले कांग्रेसले त्यसउपर विरोध र भत्र्सना गर्नैपर्ने हुन्छ, गरिरहेको छ पनि। तथापि मध्यावधि निर्वाचन गर्नैपर्ने स्थितिसमेत देखा पर्यो भने कांग्रेसले सहर्ष त्यसलाई स्वीकार गर्नैपर्छ, गरिरहेको छ पनि। यी दुवै परिघटनालाई नजिकबाट नियालिरहेको कांग्रेसले अग्रणी भूमिका निर्वाह गर्नुपर्ने सन्दर्भमा कांग्रेसका सभापति एवम् पूर्वप्रधानमन्त्री शेरबहादुर देउवाले लोकतन्त्रको सौन्दर्य निर्वाचनलाई अंगीकार गरेका हुन्। देउवाको यो अवसर र चुनौती लाई कबुल गर्ने परिपाटीलाई ढुलमुले नीति भन्ने गरेको आरोप पनि यत्रतत्रबाट आइरहेको छ। कांग्रेस सुतेर बस्यो, प्रतिपक्षको सशक्त भूमिका निर्वाह नगरी उदासीन भएर रह्यो भन्ने गुनासो पनि नआएको होइन। गुठी प्रकरणदेखि प्रेसमाथि बन्देज गर्ने विधेयकप्रति कांग्रेसले खुलेरै विरोध गरेको हो। भ्रष्टाचार, अराजकता, बेथिति र निर्मला बलात्कार काण्डजस्ता अमानवीय क्रियाकलापका विरोधमा पनि आवाज उठाउँदै आएको हो। कांग्रेसले प्रतिपक्षका स्थानबाट ओली सरकारलाई सजग र सतर्क तुल्याउन खुलेरै प्रतिवाद गरेको हो। मुलुकमा कोरोनाको महामारी फैलिँदा होस् वा सरकारले लिम्पियाधुरा, लिपुलेक र कालापानी समेटेर नेपालको पूर्ण नक्सा जारी गर्दा होस्; सरकारलाई साथ र सहयोग पनि प्रदान गरेकै हो। कांग्रेसले विधि र पद्धति स्वीकार गर्छ। साथसाथै निर्वाचनका माध्यमबाट देखा पर्ने जनमतमाथि पनि भरोसा गर्छ। किनभने संसद् विघटन वा पुनस्र्थापनाको फैसला गर्ने सर्वोच्च निकाय न्यायालय भएकाले विधिको शासन प्रणालीलाई अस्वीकार गरेर अगाडि बढ्न सकिन्न। यसैगरी ओली सरकार अलोकप्रिय र अक्षम ठहरिएको हुँदा लोकतन्त्र सुदृढ तुल्याउन निर्वाचन र जनादेशबाहेक अर्को भरपर्दो विकल्प हुन सक्दैन। कम्युनिस्टहरू फुटेकै कारणले कांग्रेसले आगामी आम निर्वाचनमा बहुमत प्राप्त गरूँला भन्ने भ्रम पाल्नु निरर्थक हुनेछ। जनता सचेत भइसकेका छन्। पुराना र जीर्ण भइसकेका रोगी अनुहारलाई अब पनि जनताले स्वीकार गर्नेछन् भन्ने छैन। कांग्रेसका समापति देउवाले यी सबै स्थिति नियालिरहेका छन् र कांग्रेसको साख र छवि जोगाउन पर्ख र हेर लाई पनि आत्मसात गरिरहेका देखिन्छन्। कांग्रेस पार्टीभित्र पनि नेकपाकै जस्तो द्वन्द्व र कलह नभएको होइन। कांग्रेसभित्र गुटको राजनीति गर्ने एउटा समूहले देउवालाई सहज भएर अगाडि बढ्न दिइरहेको छैन। विभाग गठनको कार्यदेखि क्रियाशील सदस्य वितरण गर्दासम्म र पार्टीको आन्तरिक विग्रहलाई व्यवस्थापन गर्दासम्म देउवाविरोधी समूह भागबन्डाकै सीमित घेराभित्र रहेर देउवालाई वाधाअवरोध मात्र तयार गर्दै गइरहेको स्थितिमा केही अन्योलचाहिँ भइरहेकै देखिन्छ। कांग्रेसको भ्रातृ र भगिनी संगठनहरूको व्यवस्थापन हुन नसकिरहेको अर्को टड्कारो यथार्थ यसैको प्रतिफल हो। नेपालको राजनीतिक इतिहासमा नेपाली जनतालाई रैतीबाट नागरिकमा रूपान्तरण गर्ने शक्ति कांग्रेस नै हो र लोकतन्त्रको पुनस्र्थापना गर्ने सन्दर्भमा ऐतिहासिक त्याग र बलिदान गर्ने पार्टी पनि कांग्रेस नै हो। नेकपाको जस्तो भ्रष्टाचार, स्वेच्छाचारिता, निरंकुशता र अधिनायकवदी चरित्रको मार्ग कांग्रेसले कहिल्यै अवलम्बन गर्दैन। यो कुरा नेपाली जनताले बुझेका छन्। तथापि देशमा अस्थिरता र अराजकता नबढोस् भनेर एकपटक नेपाली जनताले भरपर्दो बहुमतका साथ नेकपालाई ऐतिहासिक जिम्मेवारी प्रदान गरेकै हुन्। बाँदरका हातमा नरिवल भनेजस्तै नेकपाले जनमतलाई दुरूपयोग गरेका कारणले वर्तमान संकटको भुमरीमा देश र जनताले आहत हुनुपरेको छ। यो आहत र छट्पटाहटबाट देश र जनतालाई मुक्ति प्रदान गर्न सक्ने पार्टी कांग्रेस नै हो। यिनै सन्दर्भलाई मध्यनजर गर्दै कांग्रेसले जिल्ला, नगर, गाउँ र वडावडामा पुगेर जनचेतना जगाउने र जनताका दुःखकष्ट र समस्यामाथि सम्बोधन गर्नुपर्ने स्थितिलाई अवसर र चुनौती को कुशल व्यवस्थापनमा निर्भर गर्छ। यसैगरी कांग्रेसले आफ्नो अन्तर्राष्ट्रिय प्रतिष्ठा र ख्याति पनि बचाएर दुई ठूूला महाशक्ति छिमेकीसित असल सम्बन्ध कायम राख्दै अगाडि बढ्नुपर्ने देखिन्छ। नेकपाको जस्तो पद, पैसा र कुर्सी मोहमा फसेर आफ्नो प्रजातान्त्रिक भाइचाराको छविलाई धुमिल तुल्याउन शोभाकर देखिँदैन। कांग्रेसका त्यागी, इमानदार र कर्मठ कार्यकर्ताको यथोचित मूल्यांकन र सम्मान गरेर पार्टीलाई शुद्धीकरण गर्दै एक्काइसौं शताब्दीको उदाहरणीय कांग्रेसमा रूपान्तरण गर्नुपर्ने थप जिम्मेवारी पनि नेतृत्व पंक्तिमा रहेको छ। कांग्रेसमा अझै पनि सामन्तवादी दास मनोवृत्तिले जरा गाडेको छ। नेतापंक्तिचाहिँ मालिक र कार्यकर्ताचाहिँ दास हुन भन्ने मानसिकताले देशभरि जरा गाडेको छ एक्काइसौं शताब्दीको कांग्रेस नेतादेखि सर्वसाधारण कार्यकर्तासम्म समान छन् र तिनलाई समान हक, अधिकार र अवसर र जिम्मेवारीबाट सम्मानित तुल्याउन अबेर गर्नु हुँदैन। पार्टीको जग कार्यकर्ता हुन्। तिनको नैतिक मनोबल उच्च तुल्याउन सम्मान, सुरक्षा र स्वाभिमानको ऊर्जा भर्न आवश्यक छ। कांग्रेसप्रति नेपाली जनताको माया, भरोसा र सम्मान नभएको होइन। यी कुरा कांग्रेसले रक्षा गर्न नसकेकै कारण जनताबाट टाढिनुपरेको हो। कम्युनिस्टहरू फुटेकै कारणले कांग्रेसले आगामी आम निर्वाचनमा बहुमत प्राप्त गरूँला भन्ने भ्रम पाल्नु निरर्थक हुनेछ। जनता सचेत भइसकेका छन्। पुराना र जीर्ण भइसकेका रोगी अनुहारलाई अब पनि जनताले स्वीकार गर्नेछन् भन्ने छैन। देश र जनताका आधारभूत समस्या सम्बोधन गरेर कार्यान्वयनतर्फ नजाने हो भने कांग्रेस पुरानै स्थितिमा नपुग्ला भन्न सकिन्न। यसका लागि नेतृत्व पंक्तिले आफ्ना सम्पूर्ण कार्यकर्तालाई सुरक्षा, सम्मान र पहिचान प्रदान गरेर जनस्तरमा सहभागी तुल्याउन कुशल प्रशिक्षण र रणनीति को आवश्यकता पर्छ। तसर्थ यसबेला कांग्रेसका अघिल्तिर अवसर र चुनौती दुवै छन्। अवसरलाई उपयोग गरेर चुनौती सामना गरेर अगाडि बढ्न पारस्परिक मेलमिलाप नै भरपर्दो अस्त्र हो। यो मेलमिलाप राष्ट्रिय मेलमिलाप पनि हो र अन्तर्राष्ट्रिय मेलमिलाप पनि। मेलमिलापका नाममा बीपी कोइरालाको नामलाई मात्र क्यास गरेर हिँड्दा कसैले विश्वास गर्ने छैनन्। यो मेलमिलाप शीर्षस्थ व्यक्ति र नेताका आत्मतहदेखि कार्यकर्ता हुँदै जनस्तर र छिमेकी तहसम्म पुर्याउन सक्नुपर्छ, जसको प्रत्याभूति यी उपभोक्ता तहलाई गराउनै पर्दछ। नेपाल यसबेला इतिहासको कठिन मोडमा आइपुगेको हुँदा कांग्रेसले मात्र आफ्नो जिम्मेवार दायित्व निर्वाह गर्न सक्छ। राष्ट्रको अखण्डता र स्वाधीनतालाई रक्षा गर्ने सन्दर्भमा किञ्चित हेलचेक्य्राईं गर्न मिल्दैन। पार्टीलाई लोभीपापीहरूको समूहबाट माथि उठाउन देउवाले सम्पूर्ण कांग्रेसी कार्यकर्ताको मनोबल उच्च तुल्याउन एक्काइसौं शताब्दीको क्लिन कांग्रेस मा रूपान्तरण गर्न ढिलाइ गर्न हुन्न। थापा नेपाल सांस्कृतिक संघका केन्द्रीय सभापति हुन्।"
बागमती प्रदेशका तीन वर्ष,"बागमती प्रदेश सरकार गठन भएको तीन वर्ष पुगेको छ। २८ माघ २०७४ मा डोरमणि पौडेल मुख्यमन्त्रीमा नियुक्त भए। पाँचबर्से कार्यकालमध्येको तीन वर्षमै मुख्यमन्त्रीविरुद्ध अविश्वास प्रस्ताव अहिले प्रदेशसभामा दर्ता भएको छ। सरकारले तीन वर्षका बीचमा गरेका कामकारबाहीमा केन्द्रित रहेर भन्दा पनि सत्ताधारी दल नेकपाभित्रको विभाजनको असरले मुख्यमन्त्रीविरुद्ध अविश्वास प्रस्ताव आएको छ। तीन वर्षमा बागमती प्रदेश सरकारले देखाएको सम्भावना र चनौती केकस्ता देखिए ? संघीयता कार्यान्वयनका प्रदेश सरकारको स्थान कस्तो रह्यो त ? संघीयता नेपालका लागि नयाँ व्यवस्था हो। हाम्रा लागि यो प्रयोग आफैंमा चुनौतीपूर्ण छँदै थियो। आफैंले बाटो बनाउनुपर्ने र त्यही बनाएको बाटोका आधारमा समृद्ध प्रदेशका खाका कोरेर घरघरमा सिंहदरबारको व्यावहारिक अनूभूति गराउनुपर्ने चुनौती थियो। सीमित साधनस्रोत, त्यहींभित्र रहेर अन्य प्रदेशसँगको विकास, सुशासनलगायतका विषयमा प्रतिस्पर्धा गर्नुपर्ने चुनौती हरेक प्रदेशलाई छँदै थियो। त्यसमाथि पनि देशको केन्द्रीय राजधानीसमेत रहेको बागमती प्रदेशले केन्द्रीय सरकारको छायाँसँग पनि जुध्नुपर्ने बाध्यता स्वाभाविक थियो। पहिलो वर्ष संघीयता बुझ्नमै अलमलमा रहेको प्रदेश सरकारले त्यसयताको अवधीमा कानुन निर्माण र त्यसको कार्यान्वयनका पक्षमा चासो देखाएको छ। अलमलमा रहे पनि कतिपय भौतिक पूर्वाधार, सुशासन, संघीयताको व्यावहारिक कार्यान्वयनको पक्षमा प्रदेश सरकारको गति अगाडि बढ्न खोजेजस्तो देखिएको छ। तर जुन गतिमा जनताले प्रदेश सरकारबाट अपेक्षित परिणाम खोजी गरेका थिए; त्यसअनुसारको व्यवस्थापन भने हुन सकेन। यसो भन्दैमा केही नै भएनन् भन्ने होइन। बागमती प्रदेश कानुन निर्माण तहमा अगाडि जान खोजेको देखिन्छ तर बजेट कार्यान्वयनका पक्षमा भने अलिक फितलोपना देखिएको छ। बजेट कार्यान्वयन सबैभन्दा चुनौती बनेर देखा परेको छ। प्रदेशको मुख्य जिम्मेवारीमा रहेको प्रदेशको नाम र राजधानी टुंग्गो लगाउन प्रदेश सरकार सफल भएको छ। पहिलोपटकको अभ्यास र केन्द्र सरकारको केन्द्रीकृत मनोविज्ञानका कारण पनि कतिपय सबालमा एकल अधिकारको व्यवहारतः प्रयोगका सबालमा प्रदेशसभा चुकेको छ। प्रदेशको नामाकरण र राजधानी यसको उदाहरण हो। यो विषयको निर्णय लिँदा प्रदेश सरकार र प्रदेशसभाले आफ्नो अधिकार स्वतन्त्र हैसियतमा प्रयोग गर्न सक्दथ्यो। मौलिकता प्रदर्शन गर्न सक्दथ्यो। तर त्यसमा केन्द्रबाट शासित भएजस्तो देखिन पुग्यो। सांसदहरूले आफ्नो स्वत्व प्रयोग गर्न सकेनन्। केन्द्रकै मुख ताक्ने अवस्था देखापर्यो। संविधानमा प्रदेशसभाका एकल अधिकारको व्यवस्था छ तर त्यसमा प्रदेश सरकारले निर्णय लिने बेला चुकेको छ। संविधानमा साझा अधिकारका सूची छन् राजस्व बाँडफाँटलगायतका विषयमा। तर संघीय सरकारकै केन्द्रीकृत मानसिकताको उपज कतिपय सवालमा प्रदेश सरकारलाई चाहँदाचाहँदै पनि सोअनुसारको भूमिका निर्वाह गर्न जटिलता निम्तिएका उदाहरण पनि छन्। संविधानभित्रबाट हेर्दा यसमा प्रदेश सरकार संघीय सरकारको छाया बन्न पुगेको हो कि भन्ने आभास पनि भए। स्थानीय, प्रदेश तथा संघसँग समन्वय, सहकार्य र सहअस्तित्वका माध्यम पहिल्याउने संविधानमा व्यवस्था थियो। यसमा तीनवटै तहका सरकारका बीचमा आवश्यक समन्वय हुन अझै नसकेजस्तो देखिन पुगेको छ। तीन तहको सरकारका बीचमा समन्वय र तालमेल गर्न नसक्दा कतिपय अवस्थामा प्रदेश सरकार संघीय सरकारको आदेशपालकजस्तो मात्र वन्न पुगेको छ। शून्यबाट काम सुरु गरेको प्रदेश सरकारले मुख्य मुद्दा नाम र स्थायी राजधानी टुंगो लगाउन सकेकोमा त्यसलाई नै मुख्य सफलता ठानेको छ। विकास र समृृद्धिका आधार तयार गरेको जिकिर पनि प्रदेश सरकारको देखिन्छ । कानुन निर्माणमा भने देखाएको तदारुकताले प्रदेश सरकार तीन वर्षका बीचमा अति आवश्यक कानुन निर्माण गरेर विकासको गतिमा अघि बढ्न थालेको संकेत देखिँदैछ । प्रदेश लोकसेवा आयोग गठन गरेर पदपूर्तिका काम अगाडि बढाउनु, प्रदेश खेलकुद परिषद्, सञ्चार रजिस्ट्रार, दुग्ध विकास बोर्डलगायतका निकाय प्रदेश सरकारले कानुनबमोजिम स्थापना गर्न सफल भएको छ। युवा परिषद् स्थापनाको प्रयास अन्तिम चरणमा रहनु पनि प्रदेश सरकारका यसबीचका उपलब्धिपूर्ण कार्य हो। कानुन निर्माणको तथ्यांक हेर्दा पनि ११ वटा संशोधनसहितका ५८ वटा ऐन निर्माण हुनु, तीनवटा अध्यादेश, चारवटा संशोधनसहितका २० वटा नियमावली, एउटा संशोधनसहितका दुई विनियम, १८ वटा कार्यविधि, तीनवटा निर्देशिका र आठवटा आदेश गरी कानुन तर्जुमा गर्ने सवालमा कुल ११२ वटा कानुन निर्माण गरेर प्रदेश सरकारले नीतिगत उपलब्धि हासिल गरेको देखिन्छ। स्थानीय तहसँगको समन्वयमा पनि प्रदेश सरकारले कतिपय कानुुन निर्माणका काममा पाइला चाल्न खोजेको देखिन्छ। यो सकारात्मक कदम हो। तीन वर्ष धेरै लामो अवधि होइन, नयाँ अनुभवमा शून्यबाट काम गर्दा यो अवधिमा यति काम हुनु आफैंमा उल्लेखनीय कार्यभित्रै पर्छन्। संघीयताको अभ्यास भनेकै घरघरमा शासन व्यवस्था पुर्याउने अभ्यास हो। त्यो अभ्यासका लागि प्रदेश सरकार जुटेको उसका कतिपय नीति तथा योजनाले पनि देखाएको छ। जस्तो कि हरेक स्कुलमा नर्स अनिवार्य राख्ने निर्णय बागमती प्रदेश सरकारले गरेको छ। त्योअनुसारका कार्यक्रम ल्याएको पनि छ। यसले एकातिर रोजगार सिर्जना गर्ने काम गरेको छ भने अर्कातिर सचेतना अभिवृद्धि गर्ने काम भएको छ। प्राविधिक विश्वविद्यालय निर्माण गर्ने निर्णय प्रदेश सरकारले गरेको छ। केन्द्रमा मात्र प्राविधिक विश्वविद्यालय हुन्छ भन्ने मान्छेको धारणामा ब्रेक लगाउने काम प्रदेश सरकारको यो निर्णयले गरेको छ। ठूलाठूला विश्वविद्यालय अब चाहने हो भने हामीकहाँ पनि बन्न सक्दा रहेछन् भन्ने अवधारणाको विकास भएर गएको छ। अझै पनि संघीय सरकारको भर पर्नुपर्ने, केही निर्णय लिनुपर्दा केन्द्रीय सरकारकै मुख ताक्नुपर्ने, उसले के भन्छ भनेर पर्ख र हेरको नीतिमा बस्नुपर्ने अवस्था प्रदेश सरकारसँग छ। सुरुङ मार्गदेखि बिजुली बस सञ्चालन गर्नेसम्मका कामको थालनीको श्रेय बागमती प्रदेशलाई नै जान्छ। यी काम सुरु नभए पनि सम्झौता भएर अगाडि जाने तयारीमा छ। शून्यबाट काम गर्नुपर्ने अवस्थामा तयारीका लागि रोडम्याप बनाउनु र त्यसअनुसारको सम्झौता हुनु महत्त्वपूर्ण उपलब्धिभित्रै पर्छन्। भौतिक पूर्वाधार निर्माणका क्षेत्रमा पनि प्रदेश सरकार अग्रणी भएर हिँड्न चाहेको तीन वर्षका कामले देखाएको छ। जस्तो कि संघीय सरकारसँगको सहकार्य र समन्वयमा पष्ुपलाल चक्रपथ निर्माण गर्ने योजना प्रदेश सरकारले अगाडि सारेको छ। प्रदेशका जिल्लालाई जोड्ने वैकल्पिक चक्रपथका रूपमा यो मार्ग अगाडि बढाउने योजनामा प्रदेश सरकारले हात हालेको छ। रामेछापदोलखासिन्धपुाल्चोकनुवाकोटधादिङचितवनमकवानपरुसिन्धुलीकाभे्र जिल्लालाई एउटै पथबाट जोडिएर यात्रा गर्न मिल्ने गरी प्रदेश चक्रपथको डीपीआर दुई करोडमा तयार भइरहेको छ। करिब पाँच सय किमि लम्बाइमा यो चक्रपथको अवधारणा अगाडि बढाउने काम भएको छ। सुसस्ंकृत र सुखी जनता, समाजवादउन्मुख समृद्ध प्रदेशको दूरगामी सोच बागमती प्रदेश सरकारले बनाएको देखिन्छ। यसबाट पनि बुझ्न सकिन्छ दीर्घकालीन भिजनका साथ बागमती प्रदेश सरकार अगाडि बढ्न खोजेको छ। चीनसँगको एक मात्रै पक्की सडक यातायातले जोडिएको कोदारी नाका यही प्रदेशमा पर्छ। केरुङरसुवागढी नाकालाई चीनले अन्तर्राष्ट्रिय नाकाका रूपमा विकसित गरेको छ। छिट्टै केरुङ आउने क्रममा रहेको रेल मार्गलाई काठमाडौं उपत्याकासँग जोड्ने प्रस्ताव चीनले गरिसकेको छ। यो प्रस्ताव कार्यान्वयन हुनासाथ प्रदेश ३ मुलुककै सबैभन्दा समृद्ध प्रदेश हुनेमा दुईमत छैन। प्रदेशको आर्थिक अवस्थाको विश्लेषण तथा आर्थिक नीति तर्जुमा, कार्यान्वयन र नियमन, प्रदेशस्तरको आर्थिक स्रोतको बाँडफाँट, लगानी प्रक्षेपण र वित्तीय व्यवस्थापन तथा प्रदेश राजस्वसम्बन्धी नीति तथा कानुन तर्जुमा, कार्यान्वयन र नियमन गर्ने दायित्व प्रदेश सरकारलाई छ । त्यही दायित्वभित्र रहेर जसरी प्रदेश सरकारले आफ्नो गाडी अगाडि बढाउन चाहेको छ, त्यसले पक्कै पनि समृद्ध बागमती प्रदेश निर्माणलाई टेवा नै पुग्ने देखिन्छ। राजनीतिक नेतृत्वले देखाउने तदारुकतालाई प्रशासनिक संरचनाले साथ उही गतिमा दिएमा समृद्ध प्रदेश निर्माणमा बल पुग्ने प्रस्टै छ। तर हामीकहाँ राजनीतिक नेतृत्वमा जुन इच्छाशक्ति हुन्छ; त्यही आधारमा प्रशासनिक संरचनाले गति दिन नसक्दा पनि विकास र सुशासनमा सुस्तता आइरहेको छ। संविधान र त्यसअन्तर्गत बन्ने कानुनबारे राजनीतिक नेतृत्वले प्रशासनिक संरचना बुझाउन सकेमा वा प्रशासनिक संरचनाले ती संवैधानिक र कानुनी व्यवस्था बुझेर काम गरेमा समृद्ध प्रदेश निर्माणमा बल नै पुग्नेछ। संघीयताको नयाँ प्रयोग भनेकै प्रदेश हो। तर यसमा प्रदेश सरकार अलिक सार्वभौम हुन नसकेको हो कि भन्ने देखिन्छ। अझै पनि संघीय सरकारको भर पर्नुपर्ने, केही निर्णय लिनुपर्दा केन्द्रीय सरकारकै मुख ताक्नुपर्ने, उसले के भन्छ भनेर पर्ख र हेरको नीतिमा बस्नुपर्ने अवस्था हामीकहाँ छ। यसलाई तोडेर जान सक्नुपर्छ। स्थानिय तहसँग विकास निर्माण र सामाजिक उत्तरदायित्वसँग जोडिएर साँच्चै काम प्रदेश सरकारले नै गरिरहेको महसुस प्रत्यक्षरूपमा प्रदेश सरकारका तीन वर्षका कतिपय कामले जनताले गर्न सकेका छन्। यसमा प्रदेश सरकारले नै नेतृत्व गरिरहेको देखिन्छ। संघीयताको व्यावहारिक कार्यान्वयनका सवालमा यो पक्ष बलियो छ।"
नेवाः प्रणय दिवस,"युवा पिँढीको एउटा महत्त्वपूर्ण पर्वका रूपमा रहिआएको छ भ्यालेन्टाइन डे अर्थात् प्रणय दिवस। यो दिवस पादरी सेन्ट भ्यालेन्टाइनको प्रेम बलिदानसँग सम्बन्धित छ भनिँदै आएको छ। तत्कालीन रोमन सम्राट् क्लाउडियस द्वितीयले युवाहरू प्रेम र विवाहतिर लागे भने सैनिक सेवा प्रभावित हुन्छ भन्दै यसलाई प्रतिबन्ध लगाएका थिए। तर भ्यालेन्टाइन भने सम्राट्को निर्णयलाई धर्मविरुद्धको कदम भन्थे। अनुशासनको दायराभित्र हुने प्रेम र आकर्षणमा ईश्वर पनि खुसी हुन्छन् भन्ने उनको बुझाइ थियो। त्यसैले उनले राजाज्ञालाई अवज्ञा गर्दै प्रेम र विवाहका लागि युवालाई प्रेरित मात्र गरेनन्; युवायुवतीका जोडी तयार पारी सार्वजनिक स्थलमै सामूहिक विवाह कार्यक्रमसमेत सम्पन्न गरे। राजाज्ञाको अपमान गरेको आरोपमा सेन्ट भ्यालेन्टाइनलाई ईशापूर्व २७० को फेब्रुअरी १४ मा मृत्युदण्ड दिइएको थियो। प्रेमका लागि प्राण उत्सर्ग गर्ने उनै पादरी सेन्ट भ्यालेन्टाइनको सम्झनामा आज पनि हरेक वर्ष फेब्रुअरी १४ लाई भ्यालेन्टाइन डेका रूपमा उत्सव मनाउने गरिएको छ। संसार नै प्रेम र विश्वासमा अडेको सन्दर्भमा प्रेम गर्नु वा प्रेम चाहनु कुनै अनौठो होइन। पाप र अपराध पनि होइन प्रेम। जोसुकैको पनि सफल जीवनअगाडि अथवा पछाडि प्रेमको देन रहेको हुन्छ भन्नेमा अब कुनै सन्देह बाँकी छैन। हाम्रै समाजवरिपरि यस्ता उदाहरण हामीले धेरै देखेका छौं; भेटेका छौं र अझै देख्न अथवा भेट्न सक्छौं। विश्व परिप्रेक्ष्यमा प्रेमको नाउँमा भ्यालेन्टाइन डे संस्कृतिको सुरुवात भएजस्तै नेपालमा विशेषगरी नेवार समुदायमा पनि भ्यालेन्टाइन डेलाई सम्झाउने मतिना पारू को संस्कृति रहेको चर्चा हुने गरेको छ। मतिना पारू संस्कृतिको पुरानो र लिखित इतिहास नभेटिए पनि नेवार युवाले यःमरि पुन्हिको भोलिपल्टको थिँल्लागा प्रतिपदालाई मतिना पारूको नामले प्रणय दिवसका रूपमा मनाएको हुनसक्ने अनुमान संस्कृतिविद्हरूको छ। यद्यपि यो संस्कृति अहिले विकिपिडिया र केही अनलाइनमा चर्चा हुनुबाहेक अस्तित्वमा रहेजस्तो लाग्दैन। पछिल्लो समय फेरि नेवार युवाले यो संस्कृतिलाई ब्युँताउने प्रयास गरिरहेका छन्। यो संस्कृति यसअघि नै अस्तित्वमा थियो भने यसलाई पुनः उजागर गर्नुपर्छ र यति राम्रो संस्कृतिप्रति हामीले गौरव गर्न सक्नुपर्छ। होइन भने संस्कृतिलाई ठट्टा वा लहडबाजीका रूपमा मात्रै लिनु हुँदैन। नेवार भाषामा मतिना भनेको प्रेम हो भने पारू भनेको प्रतिपदा अर्थात् पूर्णिमाको भोलिपल्ट हो। मतिना पारूलाई प्रेम प्रतिपदा पनि भन्न सकिन्छ। नेपालमा प्राय मंसिरपुस महिनामा पर्ने धान्य पूर्णिमाको दिनलाई नेवार समुदायले यःमरि पुन्हिका रूपमा मनाउँदै आएका छन्। यस अर्थमा यःमरि पुन्हिको भोलिपल्ट मतिना पारू पर्छ। नेपाल संवत्अनुसार हरेक वर्ष थिँल्लागा पारूको दिनलाई मतिना पारू अर्थात् प्रेम प्रतिपदा भनिएको पाइन्छ। प्रेम प्रतिपदालाई नै नेवार समुदायका युवाले प्रणय दिवसका रूपमा मनाउने गरेको अनुमान छ। इतिहासविद् भुवनलाल प्रधानले आफ्नो पुस्तक नेपालको इतिहास र संस्कृतिका केही पक्ष मा उल्लेख गरेअनुसार लिच्छवि राजा वृषभदेव (विसं ४४७४७२) का पालादेखि नै यःमरि पुन्हि मनाउन थालिएको अनुमान छ। यःमरि पुन्हिसँगसँगै मतिना पारूको संस्कृति सुरु भएको हो वा होइन भन्ने विषयमा कुनै ठोस प्रमाण भने छैन। पछिल्लो समय विकिपिडियादेखि केही अनलाइन र छापामाध्यममा पनि मतिना पारू अर्थात् नेवाः प्रणय दिवसका बारेमा उल्लेख गरिएको र नेवार समुदायका युवाहरूले चासोपूर्वक यसलाई पछ्याउन थालेको पाइए पनि यसको कुनै लिखित इतिहास अथवा हामीले प्रयोग गर्ने पात्रोहरूमा पनि यसबारेमा लेखिएको भने पाइँदैन। एक वर्षअघि नै प्रणय दिवसकै सन्दर्भमा मतिना पारूका विषयमा केही बुझ्ने प्रयास गर्दा वरिष्ठ संस्कृतिविद् हरिराम जोशीले नेवाः संस्कृतिमा मतिना पारू अर्थात् प्रणय दिवसको चलन रहेको थाहा नभएको बताउँदै बीचको केही समय नेवार युवाले पश्चिमा संस्कृतिको प्रभावमा यःमरि पुन्हिको भोलिपल्ट अर्थात् थिँल्लागा प्रतिपदालाई मतिना पारू अर्थात् नेवाः प्रणय दिवस भनेर आफ्नै संस्कृतिका रूपमा अपनाएको हुन सक्ने बताउनुभएको थियो। कृष्णाष्टमी र नेवार समुदायको सिनाज्याको समयलाई केही हदसम्म प्रणय स्वतन्त्रताका रूपमा लिइने गरेको उहाँले बताउनुभएको थियो। वाङ्मय शताब्दी पुरुष तथा वरिष्ठ संस्कृतिविद् सत्यमोहन जोशीले पनि नेवाः संस्कृतिमा मतिना पारू अथवा नेवाः प्रणय दिवसको चलन रहेको बारेमा आफूलाई थाहा नभएको बताउनुभयो। बीचका केही समय युवाले यो चलन सुरु गरेको हुन सक्ने बताउँदै अहिले त्यो चलन अस्तित्वमा नरहेको उहाँले बताउनुभएको थियो। इतिहास तथा संस्कृतिविद् डा पुरुषोत्तमलोचन श्रेष्ठ भने आफूले पनि मतिना पारूका बारेमा सुनेको र कतै पढेको तर यसबारेमा विस्तृतमा जानकारी नभएको बताउनुभएको थियो। यद्यपि प्रणय दिवसकै सन्दर्भमा भन्नुपर्दा नेवार संस्कृतिमा यसलाई कही हदसम्म छुट वा सहुलियत दिएको पाइने उहाँले बताउनुभएको थियो। विजयादशमीको मध्यरातमा भक्तपुरको तलेजुको पायः द्यः (खड्गदेव) जात्रामा पनि युवावयका केटा र केटी जोडी बाँधिएर घुम्न निस्कने र यसमा परिवारको समेत कुनै रोकटोक नहुने डा श्रेष्ठको भनाइ छ। यसैगरी फागुपूर्णिमा अर्थात् होली पुन्हिको अवसरमा पनि भक्तपुरमा दत्तात्रय मन्दिरअगाडिको भीमसेन मन्दिरमा फागुन शुक्ल अष्टमीदेखि होली पुर्णिमाका दिनसम्म भीमसेनको लिंग र द्रौपदीको योनिको प्रतीकलाई झुन्ड्याएर यौन समागम गराइने चलन छ। यसलाई प्रणयको चरम उत्कर्षका रूपमा लिइन्छ। यहाँ पनि तन्नेरी पुस्ताको भीड लाग्ने गर्छ। यसरी नेवारी संस्कृतिभित्रका विभिन्न पाटामा प्रणयलाई प्रधानता दिइएको पाइन्छ। नेवारी संस्कृतिभित्रका विभिन्न पाटामा प्रणयलाई प्रधानता दिइएको छ। इतिहास तथा संस्कृतिविद् विनोदराज शर्माले पनि मतिना पारूका बारेमा सुनेको तर यो तिथिमितिका बारेमा पात्रोमा अहिलेसम्म उल्लेख गरिएको थाहा नभएको बताउनुभएको छ। उहाँ भन्नुहुन्छ, यद्यपि विनाआधार कसैले मतिना पारू अर्थात् नेवाः प्रणय दिवसका बारेमा विषयको उठान गरेको नहुनुपर्ने हो। कहींकतै यसको चलन भएकै आधारमा यो विषयलाई उठाइएको हुनुपर्छ। हरेक चाडपर्वमा छोराचेलीलगायत मनपरेका मान्छेलाई बोलाएर खुवाउने चलन पुरानै हो। यःमरि पुन्हिको भोलिपल्ट अर्थात् थिँल्लागा प्रतिपदाका दिनमा यसैगरी बोलाउने चलन अद्यापि छ। विकिपिडियामै लेखिइसकेपछि अब यसको आधार अथवा इतिहासको खोजीनीति स्वयं संस्कृतिविद्हरूले नै गर्नुपर्ने विचार शर्माको रहेको छ। संस्कृतिविद् तेजेश्वरबाबु ग्वंगः, गणेशराम लाछीलगायतले भने नेवारी समाजमा मतिना पारूको अस्तित्व रहेको स्विकार्नुभएको छ। पछिल्लोपटक २०७७ साल पुस १८ गतेको गोरखापत्रमा यलु जोशीद्वारा प्रेषित नेवारी समाजमा मनाइयो प्रेमदिवस शीर्षकको समाचार प्रकाशित भएको छ। समाजीकरणका क्रममा नयाँनयाँ समाज र संस्कृतिसँगको घुलमिल र सांस्कृतिक परिवर्तन (कल्चरल चेन्ज) र सांस्कृतिक आत्मसात (कल्चरल एसिमिलेसन) ले गर्दा आधुनिक सभ्यता र संस्कृतिको प्रभाव नेपाली समाजमा पनि गहिरैसँग परेकाले हाम्रै समाजभित्रको नेवार समुदायका युवाले पनि मतिना पारूको सुरुवात गरेको अनुमान गर्न सकिन्छ। हामीले जुन कुराको चलन चलायौं त्यही नै कालान्तरमा संस्कृति बन्ने हुनाले मतिना पारू पनि कालान्तरमा नेवाः संस्कृतिका रूपमा विकसित हुने अनुमान गर्न सकिन्छ। धर्म, संस्कृति, अनुकूल समय, स्वास्थ्य र वातावरणको कुरा गर्दा निसन्देह मायाप्रेमका कुरा पनि जोडिएर आउँछ। संस्कृतिभित्र मायाप्रेमका समय र सन्दर्भ पनि जोडिएको र नजानिँदो गरी त्यस्तो मायाप्रेम हुर्किरहेको हुन्छ र हुर्काइरहेको हुन्छ। विविध सामाजिक बन्धन हुँदाहुँदै पनि संस्कृतिले नै मायाप्रेमलाई मलजल प्रदान गर्ने तथ्यलाई इन्कार गर्न सकिन्न। यःमरि पुन्हि पनि मायाप्रेमलाई मलजल गर्ने र हुर्काउने पर्वका रूपमा रहेको छ। तिहारमा देउसीभैलो खेलेजस्तै यःमरि पुन्हिका दिन पनि नेवार समुदायभित्र टोलटोलमा गएर भट्याउँदै यःमरि माग्ने चलन छ। यःमरि माग्न विशेषगरी युवायुवती र केटाकेटी जाने गर्छन्। अरूबेला भेट नहुने युवायुवतीको पनि यस दिन देखभेट हुन्छ। देखभेटकै क्रममा चिनापर्ची हुन्छ। मनको भावना साटासाट हुन्छ। मायाप्रीति बस्छ। तर यःमरि माग्ने बेला सबैसामु खुलेर कुरा गर्न नसकिने र मनको भावना व्यक्त गर्न नसकिने हुँदा भोलिपल्ट भेट्ने मेसो मिलाउने चलन चलेको हुनुपर्छ। आफ्नै समाज र संस्कृतिभित्र प्रेमको चोखो भावनालाई अभिव्यक्त गर्ने यति राम्रो चलन नेवार संस्कृतिभित्र हुनुलाई गौरवका रूपमा लिनुपर्छ। आफ्नै संस्कृतिलाई उजागर गर्ने हो भने हाम्रो आफ्नो संस्कृतिले संरक्षण र संवद्र्धनको अवसर पनि पाउँछ। यति मात्रै होइन; यति राम्रो संस्कृतिले संसारभरि फैलिने अवसर पनि पाउँछ र हाम्रो पहिचान संसारभरि फैलिन्छ। त्यसैले अरूको संस्कृतिमा रमाउनुभन्दा आफ्नै संस्कृतिमा रमाउने कोसिस गर्नुलाई सराहनीय मान्न सकिन्छ।"
दास प्रवृत्ति प्रजातन्त्रको देन,"अनुशासनका नाउँमा दलीय नेताहरूका कुकर्म र दुर्वचन सहेर बस्नुपर्ने के दास प्रवृत्ति होइन ? नेपालको इतिहास स्वतन्त्रता, गौरव र बहादुरीले भरिएको छ। आजको नेपाली समाज र देश दास प्रवृत्तिमा डुबेको छ। हिजोआज यही कुरा जताततै सुनिन्छ। सत्तामा बस्न र बसिसकेका मानिस लम्पसारवादी हुनु र विदेशी दलाल हुनु यही प्रवृत्तिको द्योतक हो। नेपाल नेपालीले नचलाएर अरू कसैले चलाउने गरेको सर्वविदितै भइसक्यो। पूर्वप्रधानमन्त्री बाबुराम भट्टराईले नेपाल राज्यको चाबी नेपालीका हातमा नरहेर अरू कसैका हातमा छ भनेपछि नेपालमा दास प्रवृत्ति कहाँ पुगेको रहेछ भन्ने थाहा हुन्छ। दास प्रथा या प्रवृत्ति राम्रो होइन। तर यो कताकता समाजमा घुसिहाल्दो रहेछ। दास प्रवृत्ति पक्का पनि नेपालमा कुनै बेला विद्यमान दास प्रथासित सम्बन्धित छ कि भन्ने आशंका लाग्ने गर्छ। तर ऐतिहासिक तथ्यले त्यसको पुष्टि हुँदैन। किनभने दास प्रथाबारे विवरणले अर्कै तथ्य खोल्छ। दास प्रवृत्ति प्रजातन्त्रकै देन रहेछ भन्ने देखिन्छ। यसबारेमा नेपालको राजनीतिक इतिहासमा लेख्दै पुण्यप्रताप राणाले भनेका छन्, श्री ३ चन्द्रशमशेर राणाको शासनकालमा दुइटा ठूला सामाजिक सुधार भएका थिए। एउटा सती जाने प्रथा उनकै पालामा १९७७ सालमा हटाइएको थियो। अर्को कमाराकमारी राख्ने र खरिदबिक्री गर्न पाइने प्रथा १९८२ सालमा हटाइएको थियो। देशका जमिनदार तथा धनीमानी व्यक्तिले घर्ती जातका मानिसलाई घरघरमा कामकाज गराउन राख्थे। उनीहरूबाट सबै काम लिइन्थ्यो। आफूले राखेका वा अरूसँग किनेर राखेका कमाराकमारीलाई आफ्ना बस्तुभाउ बिक्री गरेसरह पैसा लिएर बिक्री गर्न पनि पाइने चलन थियो। उनीले अगाडि बताएका छन्, त्यसबखत तिनीहरूको संख्या कति थियो ? तिनीहरूलाई मुक्ति दिलाउन सरकारलाई कति पैसा लाग्छ भनेर हिसाब निकालेर पशुपतिनाथको ढुकुटीबाट ऋणबापत झिकेको रकमबाट कमाराकमारीलाई स्वतन्त्र गराइएको थियो। त्यसबखत उनीहरूलाई शिवभक्त पनि भन्थे। किनकि शिवजीको ढुकुटीबाट मुक्ति पाएकाले त्यसो भनेका थिए। पछि रक्सौलबाट अमलेखगन्ज रेलको छोटी लाइन बन्ने भएपछि ती अमलेख भएका घर्ती जातिका मानिसलाई अमलेखगन्ज नामाकरण गरेर बस्ती बसाएर राखिएको थियो। यसैबारेमा सरदार भीमबहादुर पाँडेले आफ्नो संस्मरणमा लेखेका छन्, खालि शिवभक्तहरू अलपत्र पर्लान् कि भन्ने आशंकाले त्यो बसोबास (अमलेखगन्ज) को प्रबन्ध भएको हो। बिचरा अलपत्र पर्लान् कि भनी त्यतिसम्म पुनर्बासको प्रबन्ध बेलैमा हुन पनि गनिमत हो। तत्कालीन सरकारले बिरलै जनकल्याण कार्य गथ्र्यो तर गर्न आँटेका काममा भने ऊ कहिल्यै पछि हट्दैनथ्यो, न त त्यसलाई अधकल्चो र अधुरो छाड्दथ्यो। हुकुमी शासन भएकाले प्रधानमन्त्रीले उठाएको काम तुरुन्त तामेल गर्न कर्मचारीमा होडबाजी चल्थ्यो। सरकारले कुनै काम आँट्दिन मात्र पर्दथ्यो, त्यसलाई कर्मचारीले तुरुन्त तामेल गर्थे र गराउँथे। यसको तुलनामा सन् २०१३ मा नेपाल सरकारले कमलरी प्रथा खारेज गर्यो तर सरकारी अव्यवस्थाका कारण सो प्रथा चालु रह्यो। त्यसबखत कैलाली, कन्चनपुर, बाँके, बर्दिया र दाङबाट १२ हजार कमलरीलाई स्वतन्त्र गराइयो। उनीहरूका सबै प्रकारका व्यवस्था गर्ने, शिक्षा दिने, स्वास्थ्यको हेरचार गर्ने र खानेबस्ने सुविधा मिलाउने जिम्मा सरकारले लिएको थियो। तर सरकारले सो जिम्मेवारी निर्वाह नगरेकाले कतिपय कमलरी पुनः सोही प्रथाभित्र पसेका थिए। यसको माने प्रजातान्त्रिक सरकार राणा सरकारभन्दा गैरजिम्मेदार देखियो। उनले दिएको तथ्यांकअनुसार १५ हजार सात सयजति करियाका मालिक थिए। ५१ हजार चार सय १९ करिया थिए। चन्द्रशमशेरले आफ्नो भाषणमा सकभर सबै करियाका मालिकले अआफ्ना करियालाई राजीखुसी गराएर निःशुल्क आफैं मोचन गरून् भन्ने विचार प्रकट गरेका थिए। त्यसैले राणाजीका सबैजसो आसेपासे, सम्बन्धी, कुटुम्बी र कर्मचारीले सरकारको आशयअनुरूप निःशुल्क आफ्ना करियामोचन गरे। सरकारको अपिल नमानी आफ्नो खुसीराजीले सित्तैमा आफ्ना करियामोचन नगर्ने खालका मालिकलाई क्षतिपूर्ति दिन १४ लाख रूपैयाँ तत्कालीन सरकारद्वारा पर सारिएको थियो। गजबको तथ्य के देख्न पाइयो भने नेपालमा दास प्रथा समाप्त भए पनि दास प्रवृत्ति प्रजातन्त्रको प्रार्दुभाव भएसँगै देखिन थाल्यो। २००७ सालमा प्रजातन्त्रको प्रवेशसँगै नेपाली मन्त्रिमण्डलको बैठकमा भारतका राजदूत सीपीएन सिन्हा बस्न थाले। त्यो त टड्कारो देखिने भयो। तर त्यसपछिका सरकार बन्ने र बिग्रने काममा पनि विदेशी हस्तक्षेप हुन थाल्यो। यही क्रममा नेपालका नेतामा दास प्रवृत्ति विकास हुँदै गएको देखियो। कालान्तरमा नेपाली राजनीतिमा जे भयो सो जगजाहेर छ। २००७ सालमा नेपालका सबै राजनीतिक खेलाडीले दिल्ली सम्झौता गरेर त्यहाँको सरकारले जे भन्यो उही मानेर बसे। २०४६ सालमा नेपालको प्रजातान्त्रिक आन्दोलनमा भारतीय नेताहरू खुलेर आउने र नेपाली जनतालाई उक्साउने कामले नेपालीको दास प्रवृत्ति देखाउँदै गयो। माओवादी युद्ध जुन नेपालमा १० वर्ष चल्यो। १७ हजार मानिस मरे। हजारौं घाइते भए। अर्बौंको नोक्सानी भयो। आखिर विदेशीले चलाएको भन्ने थाहा भएपछि त्यसलाई दास प्रवृत्तिकै रूपमा लिइयो। त्यही सिलसिलामा भारतका राष्ट्रपतिले नेपालमा प्रजातन्त्र पुनस्र्थापना गर्नका लागि नेपालका आठवटा राजनीतिक दलहरूलाई दिल्लीमा जम्मा गराई हस्ताक्षर गर्न लगाएको रहस्य खुलेपछि हामीमा दास प्रवृत्ति हावी भएको मान्न कर लाग्यो। भारतले एकातिर माओवादी जत्थालाई नेपालका आतंककारी औपचारिक रूपमा भन्ने अनि अर्कातिर त्यसको संरक्षण र संवर्धन गरेको र नेपालमा जनयुद्ध चर्काउन सैनिक तालिमसम्म दिएको खुलेपछि पनि सो जत्था यही दास प्रवृत्तिबाट प्रभावित भएको खुल्न आयो। ती सबै कुरा थाहा पाएर पनि नेपाली जनताले निर्वाचनमा त्यही दललाई सबभन्दा ठूलो दल बनाउनु के दास प्रवृत्ति देखिँदैन ? एउटा बलात्कारीको आरोप लागेका मानिसलाई निकालेर हत्याको आरोप लागेको मानिसलाई संसद्को सभामुख बनाउनु र त्यसको मूकदर्शक भएर बस्न सक्नु के दास प्रवृत्तिको सिकार हुनु होइन ? भारतले कालापानी, लिपुलेक र लिम्पियाधुरा क्षेत्र जानाजानी बलजफ्ती कब्जा गरेर बस्दा पनि केही नगरी बस्ने सरकार के दास प्रवृत्तिबाट ग्रसित भएको नमान्ने ? त्यही कुरालाई पनि कहिले लुकाउने, कहिले राष्ट्रियताका नाउँमा केके गरें भनेर फलाक्ने र कहिले त्यसलाई एकातिर पन्छाएर राख्ने गरेको देखेर पनि चुपचाप सहेर बस्ने मानिस पनि के यही प्रवृत्तिबाट पीडित भएका होइनन् ? कमलरी प्रथा नेपालको सामाजिक र आर्थिक व्यवस्थाको उपज हो। त्यो पनि एउटा दास प्रथाकै रूप हो। के त्यही कुरा नेपालको समाजमा अर्को रूपले प्रकाशित भएको छैन ? आखिर कमलरी प्रथा उन्मूलन कानुनी रूपमा भयो। तर के त्यही मूल्यमान्यता दलीय प्रथामा लागू भएको छैन ? अनुशासनका नाउँमा दलीय नेताहरूका कुकर्म र दुर्वचन सहेर बस्नुपर्ने के दास प्रवृत्ति होइन ? ह्विप लगाउने भनेको दासत्व स्विकारेको हो। नेपालको राजनीतिक आवरण फेरिएको छ। तर त्यसभित्र अवस्थित मूल्यमान्यता दास प्रवृत्तिसित मिल्छ।"
