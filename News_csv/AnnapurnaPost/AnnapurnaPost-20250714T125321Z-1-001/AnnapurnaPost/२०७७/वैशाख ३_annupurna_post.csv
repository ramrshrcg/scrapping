शीर्षक,विवरण
नैतिक शिक्षामा प्रहार,"कवि भीमनिधि तिवारीले कवितामार्फत् भनेका छन् दाम त्यति भए पुग्छ आज खान पुगे पुग्छ, नाम त्यति भए पुग्छ श्रीमतीले चिने पुग्छ अनैतिक तबरबाट भित्रिएको धन र नामको अर्थ छैन। जसरी आयो त्यसैगरी रित्तिान्छ। आशक्तिले मानिसको भलो गर्दैन। यही सन्देश दिएको तिवारीको कविताले। आज नेपाली राजनीतिले त्यो वास्ताविकतालाई आत्मासात गरेन। यहाँ अभिनयको पर्दा पटक पटक उघारिए। त्यसैलाई जनताले विश्वास पनि गरे। यथार्थमा त्यो सत्य थिएन। यहाँ राजनीति गर्नेहरू जनप्रतिनिधि कहिल्यै हुन सकेनन्। राजनीति रंगमञ्चका अब्बल पात्र मात्र ठहरिए। त्यही कलाकारिताले सत्ताको दुरुपयोग गर्ने प्रवृत्तिा विकास भयो। जसको परिणाम राजनीतिमा भ्रष्टाचार मौलायो। लोभ र अहंकारले उनीहरूलाई यो अवस्थामा पुर्याएको छ। सत्ताको नसा मद्यपानको भन्दा खतरनाक देखियो। आँखाअगाडि मुत्यु नाचिरहेको छ, त्यो देख्दा पनि जनताको लासमा कमिसन साटिएको समाचार बाहिरिन्छ। कोरोनाले सर्वत्र गाँजिसक्यो। आज विश्व त्यसैबाट आक्रान्त छ। यहाँ पनि कोरोना भाइरसका कारण सम्पूर्ण देशवासी बन्धक छन्। यति ठूलो विपत् आइलाग्दा मेडिकल सामग्री खरिद प्रक्रियामा समेत भ्रष्टाचारको समाचार बाहिरिएको छ। मानवीय संवेदनाको समेत ख्याल नगरी त्यस्तो घृणित क्रियाकलापमा जिम्मेवार व्यक्तिकै संलग्नता छरपष्ट भयो। यस्तो विषम परिस्थितिमा सरकार अझ बढी संवेदनशील हुनुपर्नेमा कसरी त्यस्तो निकृष्ट कार्य गर्न सकेको ? के यो लोकतान्त्रिक सरकार होइन ? लोकतन्त्रमा शासकमाथि प्रश्न उठेपछि त्यसको निरूपण हुनुपर्छ। यसैलाई नागरिक शासन भनिन्छ। भ्रष्टाचारी जो भए पनि उसले दण्डको भागी बन्नैपर्छ। भ्रष्टलाई कारबाही गर्न कसले रोकेको छ ? विडम्बना, यस्ता प्रश्नको उत्तार हिजोका सत्ताले पनि दिएनन्। आज पनि अनुत्तारित नै रहने खतरा बढेको छ। यी पात्र हिजो निरंकुशताविरुद्घको आन्दोलनमा जनताको घरआँगन चहार्थे। समाज परिवर्तनको अठोट लिन्थे। युवामा निष्ठा र आचरण सिकाउँथे। कोही कांग्रेस, कोही कम्युनिस्ट भए पनि उद्देश्य एउटै थियो प्रजातन्त्र प्राप्ति। जनविश्वास आर्जन गर्न सफल थिए यिनीहरू। भनिन्छ निदाएकालाई बिउँझाउन सजिलो हुन्छ, निदाएको अभिनय गर्नेसँग केही लाग्दैन। यहाँसम्म आइपुग्दा राजनीतिका पात्र निदाएको अभिनय गर्न खरोरूपमा उत्रिएका छन्। मानिस प्राणीमध्येमै श्रेष्ठ मानिन्छ। राम्रो नराम्रो पर्गेल्ने क्षमता भएकाले नै उसले आफूलाई उच्चकोटीमा राखेको हो। संसारलाई सत्यको बाटो देखाउनकै लागि यदाकदा केही महापुरुषको धर्तीमा जन्म हुन्छ। उनीहरूको मार्गदर्शनले मानिसलाई सही मार्ग अवलम्बन गर्न प्रेरणा दिन्छ। यहाँ पनि त्यस्ता निष्ठाका प्रतिमूर्ति पैदा भएकै हुन्। सिद्घार्थ गौतमले संसारलाई ज्ञानको उज्यालो दिए। धर्तीको कुनाकुनासम्म ब्रिटिस साम्राज्यको आधिपत्य हुँदा पृथ्वीनारायणले नेपाली पहिचान विश्वसामु दिलाए। आज बुद्घको मार्ग अपनाउन छोडियो। मौलिकताको संरक्षण गर्नेलाई पुरातनवादी भनिएको छ। ज्ञान प्राप्त गर्न आद्यात्मिक अध्ययन र चिन्तनको आवश्यकता पर्छ। भ्रष्ट र नैतिकहीन व्यक्ति बाहिर बलवान देखिए पनि भित्र खोक्रो हुन्छ। आज तिनै खोक्रा पात्रले राजनीतिलाई विपरीत दिशातर्फ लैजाँदैछन्। आधुनिक शिक्षामा जतिसुकै पारंगत भए पनि नैतिक शिक्षाको ज्ञान हुनुपर्छ। अन्यथा त्यसले पूर्णता पाउँदैन। त्यसैले विद्यालयदेखि हाम्रो मूल्यमान्यताअनुरूपको शिक्षा दिनुपर्छ तर आज नैतिक शिक्षा पाठयक्रमबाट हटाइएको छ। फलस्वरूप विदेशी संस्कृतितर्फ युवा आकर्षण बढ्दो छ। यसो हुनुमा उन्नत समाज निमार्णको डिङ हाक्नेहरू नै ढोंगी भए। निहित स्वार्थ खातिर परधर्मको पक्षपोषण गर्ने द्रब्यलम्पट देखिए। के त्यस्ता नकच्चरा पात्रबाट उत्पादित शिष्यले कस्तो ज्ञान प्राप्त गर्लान् ? सहजै आंकलन गर्न सकिन्छ, आज नेपाली समाजलाई तिनै द्रव्यलम्पटहरूको वरिपरि घुमाइएको छ। त्यसरी नै विगत डेढ दशकदेखि एकपछि अर्को भाँडभैलो मच्चिरहेको छ। भ्रष्ट र नैतिकहीन व्यक्ति बाहिर बलवान देखिए पनि भित्र खोक्रो हुन्छ। आज तिनै कमजोर पात्रले राजनीतिलाई विपरीत दिशातर्फ लैजाँदैछन्। कहाँ पुगेर भड्खालोमा हुत्याउने हुन् पत्ताो छैन। त्यसरी जबर्जस्ती घिसारेको राजनीतिले मुलुक बन्छ भन्नु कोरा कल्पना मात्र हो। एकपटकको गुणी व्यक्ति सधैं असल हुन्छ भन्ने हुँदैन। रावण पनि जीवनको प्रारम्भमा सद्गुणी र परोपकारी थियो। जब सत्ता र शक्ति प्राप्त भयो तब उसले असल र खराबमा फरक देखेन। ऊ सत्ताको नसाले मात्तिन थाल्यो। कुनै समय संस्कारिक थियो भन्दैमा इतिहासले रावणलाई रामको दर्जा दिने छैन। नेपाली राजनीतिको धरातलीय यथार्थ यही हो। देखिने भन्दा नदेखिने शत्रु खतरनाक हुन्छ। नदेखिएकाले कोरोना भाइरस यति छिटो संसारमा फैलियो। जसले मानव अस्तित्व नै संकटमा पर्ने हो कि भन्ने सन्देह उत्पन्न भएको छ। यो महामारीबाट पार पाउन मानिसले आफ्नो जीवन पद्घतिमा परिवर्तन गर्नु जरुरी देखियो। अनुशासनपूर्ण जीवनशैली र परि श्रमद्वारा उत्पादित आहार नै यसको मुख्य रोकथाम हो। जसको पुष्टि कोरोना संक्रमण र त्यसबाट मृत्यु भएको आँकडाले सिद्घ गरिदिएको छ। शत्रु परास्त गर्न शस्त्रको दम्भले मात्र हुँदैन। त्यहाँ ज्ञान र विवेक पनि चाहिन्छ। शुद्घ खानपान र प्राकृतिक औषधिमुलोतर्फ लगानी बढाउँदा मानव अस्तित्व दीर्घजीवी रहन्छ। भ्रष्टाचार आजमात्र भएको होइन, यो भन्दा अगाडिको सत्ताले पनि चरम राज्यदोहन गरेको हो। भाग नभेट्नेले पहिला पनि विरोध गर्थे। अहिले पनि गर्दैछन्। गुलियो चाट्न पाएपछि विरोधका आवाज आफैं मथ्थर हुन्छन्। यस्तो हुनुमा नैतिक शिक्षाको अभाव नै प्रमुख कारण मानिन्छ। कोरोना भाइरसले गर्दा राष्ट्र झन्झन् आर्थिक संकटमा छ। यो अवस्थामा संक्रमण पैलिन नदिन नागरिक थप अनुशासित र जिम्मेबार बन्नुपर्ने खाँचो छ। सरकारले पनि अझ बढी गम्भीर भई यो संकटको घडीमा जनतालाई यथासम्भव विश्वासमा लिनुपर्छ। जनमतको आडमा जनविश्वास गुमाउनु हँदैन। आज सरकारले भ्रष्टको समर्थन गर्दै जनविश्वास गुमाउँदैछ। पूर्वीय मान्यताअनुसार मानव कल्याणको काम गर्दा नजिक र पर भनी फरक गर्नुहुँदैन। खराब कार्यमा संलग्न जो भए पनि उसले दण्ड पाउनुपर्छ। यो मान्यतालाई राज्यसत्तामा हुनेले सहजरूपमा लिनुपर्छ।"
कोभिड१९ र सीमा व्यवस्थापन,"सीमा नियमन नहुँदा कस्तो किसिमको विपत्तिा आइलाग्दो रहेछ भन्ने हालको अवस्थाले छर्लंग हुन्छ कोरोना भाइरस (कोभिड १९) फैलिए सँगसँगै नेपाल भारतको सीमाको विषय पनि उजागर भएको छ। १८१६ किलोमिटर लम्बाइ रहेको नेपालभारतबीचको सीमा खुला राख्नुपर्छ भन्ने कुनै पनि सन्धिसम्झौता दुई देशबीच भएको छैन। तर पनि यो सीमाना एक किसिमले खुला छ। मानिसहरू सजिलै ओहोरदोहोर गर्छन्। त्यसको कुनै खासै नियमन गरिएको छैन। सीमा नियमन नहँुदा कस्तो किसिमको विपत्तिा आइलाग्दो रहेछ भन्ने हालको अवस्थाले छर्लंग हुन्छ। त्यति मात्र होइन सीमाको यो व्यवस्थाले सुरक्षा, आर्थिक अपराध, लागूपदार्थसम्बन्धी अपराध र यस्ता कयौं अपराध हुँदै आइरहेका छन्। कुनै पनि व्यत्तिाको ज्यानको सुरक्षा छैन। पारिबाट नेपालमा छिरी दिउँसै मानिसको हत्या गरी अपराधीहरू भागेका घटनाको शृंखला धेरै लामो छ। न त्यस्ता मानिस समातिएका छन्, न कुनै कार्बाही भएको छ। खुला सीमानाले दुई देशबीचको आर्थिक, सामाजिक अवस्थालाई पनि नराम्ररी प्रभाव पारेको छ। एक अर्ब बढी जनसंख्या भएको, करोडौं मानिस घरबारविहीन रहेको र गरिबीको तल्लो बिन्दुमा रहेका भारतका सीमा क्षेत्रहरू नेपालसँग जोडिएका छन्। खुला सीमानाले नेपालको सम्पूर्ण डेमोग्राफीमा नकारात्मक प्रभाव पर्दै आएको छ। सडकमा मारिनेहरू लाखौं रहेको देशसितको सीमाना खुला राख्दा नेपालको प्रधानमन्त्री वा काठमाडौंको मेयरले सडकमा बस्ने मानिस हटाउँछु भन्ने घोषणा गरिरहँदा त्यस्तो घोषणा स्वयंमा फितलो हुने कुरा स्पष्ट नै छ। हाम्रो देश जहाँ को विदेशी हो, को स्वदेशी हो भन्ने छुट्याउनै गाह्रो हुने अवस्थामा खुला सीमाले हामीलाई कस्तो अवस्थामा पुर्याउला भन्ने कुरा स्पष्ट नै हुन्छ। त्यसकारण सीमानाको नियमन र विदेशीहरूको नियन्त्रण नगरिन्जेल नेपालको सार्वभौमिक सत्ता र यसको सामाजिक, आर्थिक र सांस्कृतिक विकासको स्वतन्त्रतामा असर परि नै रहनेछ। राज्यको सीमाना सुरक्षा यसको अस्तित्वसित गाँसिएको हुन्छ। संसारमा कुनै यस्ता देशहरू छैनन्, जहाँ यस्तो किसिमको व्यवस्था होस्। सीमाको तारबार लगाउँदा मानिसको आवतजावत र सामान ओसारपसारका लागि बेग्लाबेग्लै विन्दु तोकिनु आवश्यक छ। हाल व्यापारका लागि ओसारपसार विन्दु तोकिएका छन्। मानिसका लागि तोकिएका छैनन्। अबका दिनमा त्यो पनि तोकिनुपर्छ। अचम्मको कुरा के छ भने, भारतले बंगलादेशको ४०९७ किलोमिटर लम्बाइको सीमा, त्यस्तै पाकिस्तान र भारतको ३३२३ किलोमिटर लम्बाइको सीमामा तारबार लगाइएको छ। तर, नेपालको १८१६ किलोमिटरको सीमा खुला छ। यस्तो खुला राख्नुपर्ने कुनै वाध्यता हामीलाई छैन। त्यसकारणले त्यसतर्फ हामी सम्पूर्ण नेपाली सचेत हुनुपर्छ भन्ने कोभिड१९ को वर्तमान अवस्थाले स्पष्ट पारेको छ। त्यसकारण, अबका दिनमा सरकारले ठोस कदमहरू लिनु आवश्यक छ। ती कदमहरू निम्न बमोजिम हुन सक्छन् :  नेपाल र भारतबीचमा सीमानाको पहिचान र सीमानालाई छुट्याउने काम। १८१६ को सन्धि र त्यसपछि भएका केही लेटर अफ एक्सेन्जबाट स्पष्ट छ। त्यसको डिमार्केसन गर्नका लागि फिक्स बाउन्डरी प्रिन्सिपलको आधारमा दुवै देशले स्ट्रिप म्याप तयार गरिसकेका छन्। त्यसमध्ये केही क्षेत्रहरू जस्तैः सुस्ता, कालापानी, लिम्पियाधुरामा भने विवाद छ। तर पनि ती विवादित क्षेत्रबाहेक अन्य ठाउँमा स्ट्रिप म्यापबमोजिम पिलरहरू गाड्दा, बोडर प्लेट ठडयाउँदा नेपालको केही जग्गा भारतमा पर्न जाने र भारतको केही जग्गा नेपालमा पर्न आउने अवस्था छ। यो क्रस होल्डिङको अवस्थालाई सुल्झाउनुपर्ने अवस्था छ। त्यसको लागि आआफ्ना क्षेत्रका जनतालाई मुआब्जा दिनेलगायतका काम हुन सक्छन्। तर, यी पिलर गाडेर सीमानाको तारबार गर्नुको विकल्प छैन।  नेपाल भारतको सीमानाको तारबार हाम्रो लागि अझै बढी आवश्यक छ। किनभने ठूलो देशबाट हामीमा ठूलो असर पर्नु स्वाभाविकै हो। तारबार लगाउँदा दुई कुरामा ध्यान दिनुपर्छ। तारबार लगाउँदा सीमाको नो म्यान्स ल्याण्ड छुट्याउनुपर्ने आवश्यकता हुन्छ। अहिले त्यस्तो नो म्यान्स ल्याण्डलाई दुवै तर्फबाट अतिक्रमण गरी मान्छेहरूको बसोबास र जग्गाको उपयोग भइराखेकाले त्यो क्लियर गर्नुपर्ने आवश्यक छ। तारबार लगाउने कुरा एकैपटक नसके पनि यसको सुरुवात गर्दै जानुपर्छ। र, एक दुई वर्षभित्र सक्न पनि सकिन्छ। तारबारको प्राथमिकतामा नदीनालाहरू भन्दा खेत, बस्ती र अन्य जग्गा पर्नुपर्छ।  सीमाको तारबार लगाउँदा मानिसको आवतजावत र सामान ओसारपसारका लागि बेग्लाबेग्लै विन्दु तोकिनु आवश्यक छ। हाल व्यापारका लागि ओसारपसार विन्दु तोकिएका छन्। मानिसका लागि तोकिएका छैनन्। अबका दिनमा त्यो पनि तोकिनुपर्छ।  मानिस आवतजावतका लागि तोकिएको विन्दुमा आवतजावत गर्नेहरूको रेकर्ड मात्रै होइन, उनीहरूको सम्पूर्ण परिचय, एक ठाउँबाट अर्को ठाउँमा गएर बस्ने अवधिको पनि निर्धारण हुन र त्यसको तथ्यांक राख्न आवश्यक छ।  एक देशबाट अर्को देशमा सम्पूर्ण रूपले बसोबास गर्न पाउने गरी हरहमेसाका लागि बसोबास खुला राख्न सक्ने अवस्था नेपालका लागि धान्न सक्ने स्थिति छैन।  नेपाल र भारतबीच विवादित रहेको कालापानी, लिम्पियाधुरा, सुस्ता क्षेत्रमध्ये लिम्पियाधुरा कालापानीको क्षेत्र आफ्नो भूभागमा रहेको भनी भारतले हालै प्रकाशित गरेको नक्साले नेपालमा ल्याएको तरंग र त्यसले नेपाल सरकारलाई यसबारे तारबार गर्न घच्घचाएको छ। जसअनुसार नेपालले भारतलाई छलफलको लागि पत्र पनि पठाइसकेको छ। तर, भारतको तर्फबाट कुनै उत्साहजनक संकेत छैन। हुन त यो विषय हाल कोभिड१९ को अवस्थामा पछाडि धकेलिनु स्वाभाविक भए पनि हाम्रा लागि उच्चतम प्राथमिकताको विषय हो। भारतको लागि पनि नेपालसितको यो विवाद सकेसम्म चाँडो टुंगाउनु उपर्युक्त नै हुन्छ।  केही नेपाल र भारतको सांस्कृतिक र पारिवारिक सम्बन्धको सन्दर्भमा खुला सीमाना स्वाभाविक हो भनी तर्क गर्ने पनि छन्। बुद्घिजीवी वा राजनीतिककर्मीले बुझ्नुपर्ने कुरा के हो भने हामी दुई छुट्टाछुट्टै स्वतन्त्र मुलुक हौं। हाम्रो बेग्लाबेग्लै अस्तित्व छ। हाम्रा समस्या बेग्लाबेग्लै छन्। तिनका समाधानहरू पनि हामीले आफ्नै दृष्टिकोणले गर्नुपर्छ। यस्ता समस्या समाधानका लागि एकले अर्कालाई थिचोमिचो गर्नु सर्वथा उचित होइन।  सांस्कृतिक सम्बन्धले राज्यको सीमानाको निर्धारण गर्दैन। बुद्घिजीवीहरूले बुझ्नुपर्ने हो, कि कसैले पनि सार्वभौमसत्ताको मूल्यमा सांस्कृतिक सम्बन्धलाई अगाडि राख्दैन।  एउटै धर्म र संस्कृति मान्ने विभिन्न देशहरू छन्। संसारका जुनसुकै महाद्धीपमा पनि छन्। यो सबैले बुझ्नुपर्ने कुरा हो। एकपक्षलाई बढी हित, अर्कोपक्षलाई अप्ठेरो पर्न सक्ने गरी रहेको खुला सीमाको वकालत कुनै पनि बुद्घिजीवीका लागि सुहाउने विषय होइन। देश स्वतन्त्र छ। त्यसैले आफूले एक स्वतन्त्र देशको नागरिक भई स्वतन्त्र रूपले बाँच्न र राजनीतिक गर्न पाइएको कुरा राजनीतिकर्मीले बुझ्नुपर्ने हो। यस्तोमा न राजनीति गर्नु उपर्युत्ता छ, न आफ्नो विद्धत्ताालाई केही सुविधाका लागि सट्टापट्टा गर्नु उपर्युक्त छ। कोभिड १९ ले हामीलाई पुनः एकपटक नेपाल, भारतको खुला सीमानाको वास्तविक कुरुपतालाई छर्लंग बनाएको छ। हाम्रो सरकारलाई प्रशंसा गर्नैपर्छ कि सरकारले यस कुरालाई मनन गरेर हालै बोर्डर आउट पोष्टहरू बढाएको छ। सुरक्षाकर्मीको संख्या पनि बढाएको छ। सीमानाको आवतजावतलाई कडाइ पनि गरेको छ। यो प्रशंसनीय काम हो। यसलाई वास्तवमा केही व्यवस्थित गरी नियमित बनाउनुपर्छ। यो सरकारबाट सबै नेपालीले अपेक्षा गरेका छन्। सरकारले यसो गर्ने हो भने नेपाली जनताका लागि यो सरकारले गर्ने एउटा ठूलो ऐतिहासिक कदम हुनेछ।"
कोरोना जित्ने रणनीति,"कोरोना संक्रमणबाट समाजलाई सुरक्षित राख्न सरकारले चैत १० गते दोस्रो आयातित संक्रमित फेला पर्नासाथ बिना पूर्वतयारी चैत ११ देखि गरेको लकडाउन जारी छ। जसका प्रतिकुल असर धेरै देखिएका छन्। महामारी नियन्त्रणका लागि प्रहरीको कठोर निगरानी र सुरक्षामा रहने अर्थात् अनुमतिबिना आवतजावत गर्न नपाउने, विद्यालय, बजार, बैंक,रेस्टुराँ सबै बन्द गर्नु लकडाउन अर्थात हेल्थ कस्टडी हो। एक प्रकारको कफ्र्युजस्तै हो। देश भित्रिन नाकामा नाराबाजी, चोर बाटो, नदीमा पौडिन बाध्य छन् नेपाली। ८३ प्रतिशत उपचार बिनै निको कोरोना भाइरस संक्रमित व्यक्तिबाट खोक्दा, हाच्छिउँ गर्दा अर्काे स्वस्थ व्यत्तिामा श्वासप्रश्वासको तथा मुखबाट निस्किने पानीका ससाना कणका माध्यमले र व्यक्तिबीचको सामानको प्रत्यक्ष सम्पर्कबाट फैलिन्छ। एकचोटी मानिसले खोक्दा करिब तीन हजार कण र हाच्छिउँ गर्दा १० हजार कण सतहमा खस्छन्। भाइरस संक्रमण भइसकेपछि पाँच दिनमा लक्षण देखापर्छ तर कहिलेकाहीं १४ देखि २१ दिन पनि लाग्न सक्छ। त्यसैले लक्षण नदेखिएकाबाट रोग सर्न सक्छ। एकजना मान्छेले दुईदेखि तीनजनालाई रोग सार्नसक्ने र ती नयाँ संक्रमितले फेरि दुईदेखि तीनजनालाई सार्दै फैलिँदै गई विकराल रूप लिन्छ। विश्व स्वास्थ्य संगठनका अनुसार कोभिड ८३ प्रतिशतमा विशेष उपचार नभएरै निको हुन्छ। संक्रमण भएका छजनामध्ये एकजना गम्भीर रूपमा बिरामी पर्छन् र उनीहरूमा सास फेर्ने समस्या देखिन्छ। औसत रूपमा कोरोना दुई सातासम्म रहन्छ तर गम्भीर अवस्थाको भए तीनदेखि छ हप्तासम्म रहन्छ। लक्षण देखिएदेखि मृत्यृसम्मको समय दुईदेखि आठ हप्ताको छ। बालबालिका,५० वर्ष बढी उमेर, मुटु मिर्गौला, एचआईभी,क्षयरोग,मधुमेहलगायत भएकालाई सर्ने सम्भावना बढी छ। निदान पहिचानमै त कतै हामी चुकिरहेका छैनौ ? परीक्षणमा पनि संक्रमण पहिलो चरणमा रहँदा र बिरामीमा श्वासप्रश्वास समस्या कम भए,संकलन,परीक्षण सामग्री,ढुवानी र प्राविधिक समस्या भएमा पनि नेगेटिभ हुनसक्छ। मन्त्रालयले चीनबाट किनेका ७५ हजार आरडीटी किट गुणस्तरहीन भएको सुनियो। विश्वसनियतामा प्रश्न उठेको आरडीटी हाल प्रयोगमा छ,यसमा नेगेटिभ पनि पीसीआरमा पोजिटिभ देखिन थालिसकेका छन्। निदानमा ९८ प्रतिशत सफल सिटी स्क्यान देखिएको छ तर नेपालका लागि आकाशको फल नै हो। धनगढी, सिन्धुलीमा कार्यरत स्वास्थ्यकर्मीलाई घरबेटीले दुव्र्यवहार गर्देै घरमा बस्न दिएनन्। दाङमा स्टाफ नर्सलाई कोरोना संक्रमण हुनसक्ने भन्दै घरबेटीले निकालिदिए। पीपीई छैन भन्दै आकस्मिक तथा ज्वरो आएका बिरामी पनि नहेर्ने,सिधै पूर्वाधार नै नभएका राजनीतिक क्वारेन्टाइन र आइसोलेसन स्थान र अस्पतालमा पठाउने र कोभिडको नाममा अन्य बिरामीले भांैतारिनुपर्ने र मृत्यु अनइथिकल काम पनि भए। विश्वमा संक्रमण अनियन्त्रित तरिकाले बढ्नु,अग्रपंत्तिामा रहँदा उच्च जोखिम, पीपीईबिना र कम गुणस्तरका कवचले काम गर्नुपर्ने बाध्यता, स्क्रिनिङ राम्रो नभई सबै बिरामीको पहिचान नहुनु, लामो समय काम गर्दा शरीरले आवश्यक आराम नपाउने,परिवारसँग भेटघाट, सम्पर्क निद्रा कम,खाना,पानीको अनियमितता र विश्वभर स्वास्थ्यकर्मी संक्रमित र मृत्यृको पीडा र त्रासले स्वास्थ्यकर्मीमा जोखिम उच्च छ। एकजना स्वास्थ्यकर्मी संक्रमित हुँदा उपचारमा संलग्न अन्य स्वास्थ्यकर्मी,अन्य बिरामी, बिरामीका आफन्तजन तथा परिवार र छरछिमेक सबैमा संक्रमण सर्छ। स्वास्थ्य आपतकालीन परिस्थितिमा कुनै पनि स्वास्थ्यकर्मी आफ्नो पेसाप्रतिको कर्तव्य तथा जिम्मेवारीबाट पन्छिँदैनन् तर आफ्नो सुरक्षा अनुभूति नभएसम्म आत्मबल बढ्दैन र प्रतिबद्घ भई काम गर्ने जोश र जाँगर आउँदैन। आईसीयू सकस संक्रमणले महामारी रूप लिए देशभरका सरकारी अस्पतालमा सघन उपचार कक्षको चरम अभाव छ, केन्द्रीय र प्रादेशिक अस्पतालमा केही भए पनि जिल्ला र स्थानीय तहका अस्पतालमा छैनन्। उपत्यकामा १७० सघन उपचार कक्ष रहेकोमा कोभिडले गर्दा उपत्यकामा १२० र बाहिर ११५ शैया थप्ने सरकारले निर्णय गर्यो। आईसीयू विस्तार गर्ने निर्णयसँगै लकडाउन लागु गरेपछि ती सबै कागजमै सीमित भएका छन्। अन्तर्राष्ट्रिय मापदण्डमा आपतकालीन अवस्था वा महामारी व्यवस्थापनका लागि सबै अस्पतालले २० प्रतिशत बेड सधैं खाली राख्नुपर्छ। त्यसो त अस्पताल स्थापना निर्देशिकामा पाँच प्रतिशत आईसीयू बेड, हरेक दुई आईसीयू बेडमा १ भेन्टिलेटर, प्रतिशैया एक स्टाफ नर्स र तालिमप्राप्त चिकित्सक २४ सै घण्टा रहने अनिवार्य नभएको होइन तर व्यवहारमा ? अबको रणनीति स्वास्थ्य तथा जनसंख्यामन्त्रीले नयाँ वर्षको शुभकामना दिँदै विश्वव्यापी महामारी कोभिड१९ माथि विजयी हासिल गर्न अब सरकारले ६ वटा टी को रणनीति लिएर अघि बढ्ने बताएका छन्। ट्राभेल रेस्ट्रिक्सन, टेस्टिङ, ट्रेसिङ, ट्रयाकिङ, ट्रिटमेन्ट र टुगेदर रणनीति लिएको छ। कोरोना संक्रमणलाई प्रवेश गर्न नदिने रणनीति अँगालेको सरकारले सीमानाकामा उचित निगरानी गर्न नसकेपछि अब मुख्य तीन रणनीति अगाडि सार्न जरुरी छ। स्थानीय तह र सुरक्षाकर्मीको समन्वयमा क्वारेन्टाइनलाई अनिवार्य र कडा गर्ने,प्रयोगशालालाई हरेक अस्पतालबाट नमुना परीक्षण गरी देशभर विस्तार गर्ने र संक्रमितको आइसोलेसन तथा उपचारका लागि सबै अस्पतालमा व्यवस्थापन योजनाभन्दा कार्यान्वयन स्तरमा काम देख्न आम नागरिक उद्घत छौं। कोरोनासँग लड्न यतिबेला समग्र विश्वले लजिकल वार स्रोेत, साधन र मानवीय जनशक्तिको वैज्ञानिक व्यवस्थापन गरी उच्चतम परिचालन गरिरहेका छन्। नेपालले पनि सोहीअनुसार लजिकल वार गरेर मात्रै बायोलोजकल वारकोभिड १९ महामारीमा विजयी हासिल गर्न र संकटबाट पार पाउन सक्नेमा कसैको बिमति छैन।"
फुटबलमा राजनीति घुस्यो : लाम्पार्ड,"लन्डन : प्रिमियर लिग क्लब चेल्सीका प्रशिक्षक फ्रान्क लाम्पार्डले इङ्लिस फुटबलमा राजनीति घुसेको बताएका छन्। कोरोना भाइरसको महामारीका कारण ठप्प भएको प्रिमियर लिग र फुटबलमा ठूलो राजनीतिक चलखेल सुरु भएको आरोप पनि लाम्पार्डले लगाए। राजनीतिकर्मीले अहिले फुटबललाई गलत तरिकाले बुझेका छन्। कोरोना भाइरसबाट पीडितका लागि फुटबल खेलाडीले गर्ने सहयोग, खेलाडी र प्रशिक्षकको तलब कटौतीको बारेमा गलत काम भइरहेको छ, लाम्पार्डले भने। इङ्ल्यान्डका स्वास्थ्य सचिव माट हानले हालै मात्र फुटबल खेलाडीको तलब कटौती गरी नेसनल हेल्थ सर्भिसमा सहयोग गर्नुपर्ने बताएका थिए। त्यसपछि प्रिमियर लिग क्लबहरूले खेलाडी र प्रशिक्षकको तलबमा ३० प्रतिशत कटौती गर्ने निर्णय गरेको थियो। क्लबहरूले नेसनल हेल्थ सर्भिसमा समेत २० मिलियन पाउन्ड सहयोग गरेका थिए। सहयोगका लागि अहिले प्रिमियर लिगका खेलाडीले पनि छुट्टै च्यारिटी कोष तयार गरिरहेका छन्। लाम्पार्डले सरकारको निर्णयले धेरै क्लबलाई मुस्किल हुने पनि बताएका छन्। कोरोनाका कारण क्लबहरू आर्थिक संकटमा परेको बेला सरकारले उल्टै रकम माग्नु जायज होइन, लाम्पार्डले भनेका छन्। उक्त निर्णयको अधिकांश क्लबका खेलाडीले पनि आलोचना गरिरहेका छन्। हालै इङ्ल्यान्डका पूर्वकप्तान वायन रुनीले पनि सरकारको आग्रहमा प्रिमियर लिग क्लबले खेलाडीको तलबमा ३० प्रतिशत कटौती गर्ने विषय लज्जास्पद भएको बताएका थिए। उनले खेलाडीको अपमान भएको भन्दै धेरै तलब लिने र कम तलब लिनेलाई एउटै नियम लगाएर शक्तिको प्रयोग गरिएको आरोप पनि लगाएका थिए। म्यानचेस्टर सिटीका खेलाडी केभिन डे ब्रुन, वाटफोर्डका कप्तान ट्रोय डिने र वेस्टहामका कप्तान मार्क नोब्लेलगायत खेलाडीले पनि खुलेर विरोध गरेका थिए। लिग सुचारु हुन नसकेको अवस्थामा सरकारले उल्टै क्लबहरूसँग रकम मागेपछि अहिले इङ्ल्यान्ड सरकार र फुटबल क्षेत्रको सम्बन्धमा पनि मतभेद सुरु भएको छ।"
बन्द रंगशालामा विश्वकप नखेलाउन एलन बोर्डरको सुझाव,"सिड्नी : चर्चित अस्ट्रेलियन क्रिकेटर एलन बोर्डरले आगामी टीट्वेन्टी विश्वकप क्रिकेट दर्शकविहीन रंगशालामा खेलाउनु उपयुक्त नहुने धारणा व्यक्त गरेका छन्। उनले दर्शकविहीन रंगशालामा विश्वकप खेलाउँदा प्रतियोगिताको वास्तविक सौन्दर्य गुम्ने दाबी पनि गरेका छन्। पुरुष टीट्वेन्टी विश्वकप क्रिकेटको सातौं संस्करण आगामी अक्टोबर १८ देखि नोभेम्बर १५ तारिखसम्म अस्ट्रेलियामा आयोजना हुने कार्यक्रम छ। तर, अहिले विश्वव्यापी रूपमा फैलिएको कोरोना भाइरसको महामारीका कारण उक्त प्रतियोगिताको भविष्य पनि अन्योलमा परेको छ। कोरोना भाइरसको महामारीका कारण अहिले विश्वभर खेलकुद गतिविधि ठप्प छन्। कोरोनाको संक्रमण फैलने क्रम बढ्दै गएपछि एकपछि अर्को ठूला प्रतियोगिताहरू स्थगित भइरहेका छन्। सोही कारणले टीट्वेन्टी विश्वकपको आगामी संस्करण पनि अन्योलमा परेको हो। यद्यपि विश्वकप सुरु हुन अझै पाँच महिनाभन्दा बढी समय बाँकी छ। कोरोना भाइरस नियन्त्रणमा नआए आगामी विश्वकप बन्द रंगशालामा खेलाउने विषयमा पनि छलफल सुरु भइसकेको छ। तर, अस्ट्रेलियन टोलीका पूर्वकप्तान बोर्डर भने कुनै पनि हालतमा बन्द रंगशालामा विश्वकप खेलाउन नहुने धारणा व्यक्त गर्छन्। कुनै पनि ठूला प्रतियोगिताको वास्तविक सौन्दर्य भनेकै दर्शक हुन्। दर्शकको अनुपस्थितिमा विश्वकप जस्तो ठूलो प्रतियोगिताको कल्पनासम्म गर्न सकिँदैन, आफ्नो समयका चर्चित क्रिकेटर बोर्डर भन्छन्। बन्द रंगशालामा विश्वकप खेलाउनुभन्दा प्रतियोगिताको मिति केही समय पर सार्नु उपयुक्त हुने बोर्डरको सुझाव छ। खेलाडी, दर्शक, निर्णायक र मैदानमा सक्रिय हुने पदाधिकारीहरूको सक्रियता नै क्रिकेटको वास्तविक सौन्दर्य हो। त्यसैले दर्शक नै नभएको रंगशालामा विश्वकप खेलाउनुको कुनै अर्थ हुँदैन। त्योभन्दा राम्रो प्रतियोगिताको मिति परिवर्तन गर्नुपर्छ वा अन्य कुनै उपयुक्त विकल्प खोज्नुपर्छ, ६४ वर्षीय बोर्डरको कथन छ। बोर्डरसँगै अर्का अस्ट्रेलियन क्रिकेटर ग्लेन म्याक्सवेल पनि बन्द रंगशालामा विश्वकप खेलाउने पक्षमा देखिँदैनन्। खेलाडीहरू पनि दर्शकविहीन रंगशालामा विश्वकप खेल्न चाहँदैनन्। खेलाडीको हौसला बढाउन रंगशालामा दर्शक नभए त्यो निरश क्षण हुन्छ, म्याक्सवेल भन्छन्। दर्शक अस्ट्रेलियाको विभिन्न सहरमा आयोजना हुने भनिएको आगामी विश्वकपमा १६ राष्ट्रको सहभागिता रहनेछ।"
सम्मान नपाइने ठाउँमा बस्नु हुँदैन,"लन्डन : इङ्लिस प्रिमियर लिग क्लब म्यानचेस्टर युनाइटेडका फ्रान्सेली मिडफिल्डर पल पोग्बाले आफू चाँडोभन्दा चाँडो मैदानमा फर्कन आतुर रहेको बताएका छन्। २७ वर्षीय पोग्बा घाइते भएका कारण जारी सिजनको अधिकांश समय मैदानभन्दा बाहिर रहँदै आएका छन्। लामो समय मैदानबाट बाहिर रहँदा आफूभित्र सफलताको भोक अझ बढेको उनले बताएका छन्। प्रभावशाली फ्रान्सेली खेलाडी पोग्बा घाइते भएका कारण गत डिसेम्बर २६ तारिखदेखि मैदानमा देखा परेका छैनन्। यो सिजन सुरु भएलगत्तै उनको खुट्टामा समस्या देखिएको थियो। लामो समय मैदान बाहिर रहँदा म निराश भइसकेको छु, पोग्बा भन्छन्, म छिटोभन्दा छिटो मैदानमा फर्कन चाहन्छु र थप सफलता चुम्न चाहन्छु। लामो घाइते जीवनले मभित्र सफलताको भोक पनि जगाएको छ। कोरोना भाइरसको महामारीका कारण अहिले इङ्लिस प्रिमियर लिग र खेलाडीको नियमित अभ्याससमेत स्थगित गरिएको छ। क्लबको नियमित अभ्यास कहिले सुरु हुन्छ भनेर म प्रतीक्षामा छु, उनले भनेका छन्। पोग्बा फ्रान्सको विश्वकप विजेता टोलीका सदस्य पनि हुन्। यो सिजन उनले म्यान युनाइटेडका लागि आठ खेलमात्र खेल्न सकेका छन्। गत जनवरीमा उनको शल्यक्रिया पनि गरिएको थियो। केही समयअघि म्यान युनाइटेडले भनेजस्तो रकम पाए पोग्बालाई बेच्न तयार रहेको बताएको थियो। म्यान युनाइटेडले पोग्बाका लागि १२ करोड ३० लाख अमेरिकी डलर मूल्य पनि तोकेको थियो। पोग्बालाई बेचेर म्यान युनाइटेड अर्को इङ्लिस क्लब एस्टन भिल्लाका आक्रामक मिडफिल्डर ज्याक ग्रिलिसलाई भिœयाउने योजनामा छ। इङ्ल्यान्डका २४ वर्षीय विंगर ज्याकमाथि म्यान युनाइटेडले लामो समयदेखि आँखा लगाउँदै आएको छ। ज्याक पनि ओल्ड ट्राफोर्ड आउन इच्छुक देखिएको दाबी फुटबल विश्लेषक एन्डी ग्यारीले गरेका छन्। वातावरण अनुुकूल भएमा ज्याक आगामी समरमै म्यान युनाइटेडमा आबद्ध हुने बताइएको छ। जारी सिजनको प्रिमियर लिगमा उत्कृष्ट प्रदर्शन गरेपछि म्यान युनाइटेडले ज्याकमाथि आँखा लगाएको हो। ज्याकलाई भिœयाउन खर्च जुटाउने उद्देश्यले नै म्यान युनाइटेडले पोग्बालाई बेच्न लागेको बताइएको छ। म्यान युनाइटेडले पोग्बाको मूल्य तोकेसँगै उनको आगामी गन्तव्य इटालियन सिरिए क्लब युभेन्ट्स वा स्पेनिस ला लिगा क्लब रियल म्याड्रिड हुन सक्ने अनुमान गरिएको छ। पोग्बा सन् २०१६ मा युभेन्ट्सबाट म्यान युनाइटेडमा आबद्ध भएका थिए। उनका लागि त्यतिबेला म्यानचेस्टर युनाइटेडले कीर्तिमानी ११ करोड १० लाख अमेरिकी डलर खर्चिएको थियो। युभेन्ट्स आउनुअघि पनि उनी म्यान युनाइटेडमै थिए। यसैबीच, पोग्बाको परिवारका सदस्यले पनि उनलाई म्यानचेस्टर युनाइटेड छाड्न सल्लाह दिएका छन्। खासगरी पोग्बालाई उनका दाजुले म्यानचेस्टर युनाइटेड छाडन जोड दिएका छन्। मेरो दाजु मैले म्यानचेस्टर युनाइटेड छाडोस् भन्ने चाहन्छन्। यदि कुनै ठाउँमा सम्मान पाइँदैन भने त्यहाँ बसिरहनुको औचित्य नहुने दाजुको तर्क छ, पोग्बाले भनेका छन्।"
एशियाली फुटबल सङ्घद्वारा खेल स्थगित,एशियाली फुटबल सङ्घ (एएफसी)ले आगामी दुई महिनाका लागि तय गरिएका सम्पूर्ण प्रतियोगिता अनिश्चितकालका लागि स्थगित गरेको छ । मलेशियाको राजधानी क्वालालम्पुरमा मुख्यालय रहेको एएफसीले अर्को सूचना नभएसम्मका लागि कुनै पनि प्रतियोगिता सञ्चालन नगर्ने जनाएको हो । यसअघि मे र जुन महिनाका लागि विभन्न प्रतियोगिता सञ्चालन गर्न एएफसीले तालिका सार्वजनिक गरेको थियो । विभिन्न देशले कोरोना भाइरसविरुद्ध लड्नु परिरहेको भन्दै प्रतियोगिता स्थगनको निर्णय लिनुपरेको एएफसीले जनाएको छ । सन् २०२० मा हुने भनिएको एएफसी च्याम्पियन लिग र एएफसी कप ग्रुप स्टेज प्रतियोगिता पूरा गर्नेबारे सहभागी देश तथा सङ्घसित समन्वय गरी विकल्प खोज्ने एएफसीले जनाएको छ।
