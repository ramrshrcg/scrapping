शीर्षक,विवरण
कांग्रेसलाई जोगाउने कसले ?,"एकाबिहानै फेसबुकमा एउटा लामो कथा पढ्ने अवसर मिल्यो। कथा लेकमा भेडा चराउन जाँदाको प्रसंगका बारेमा थियो। कथाको सारांश यसप्रकार थियो गर्मी महिनामा पहाडका भेडालाई लेकतिर चराउन जाने प्रचलनअनुरूप एक गोठालो आफ्ना डेढ सय भेडा लिएर लेकतिर उक्लन्छ। जाने क्रममा बीच बाटोमा हिमवर्षा हुन थाल्छ। भेडाहरूको संरक्षण कसरी गर्ने भनेर यताउति सुरक्षित स्थान खोजी गर्ने क्रममा एउटा गुफा फेला पर्छ। त्यही गुफामा भेडा छिराउँछु भनेर लैजाँदा त गुफाभित्र पहिलेदेखि नै वासा बसेका अन्य भेडा देख्छ। गुफाभित्र पहिलेदेखि नै रहेका भेडालाई उसले नियाल्छ। आफ्ना भेडा दुब्ला पातला, गुफाभित्रका भेडा मोटाघाटा देख्छ। रातिको बेलामा यी भेडा कसले ल्यायो होला भनेर खोजबिन गर्दा भेडा बेवारिसे भएको पाउँछ र उसमा लोभ पलाउँछ। ती भेडालाई बाहिर ननिकाले उसका भेडा गुफाभित्र अटाउने परिस्थिति पनि छैन। एकछिन सोचविचार गरेर आफ्ना दुब्ला भेडा बाहिरै छाड्दिन्छु, भोलि बिहान यिनै मोटा भेडा लिएर जान्छु भन्ने मनस्थिति गोठालाले बनाउँछ। भेडालाई ख्वाउन भनेर दिनभरि बटुलेको घाँसपात पनि तिनै फेला परेकालाई ख्वाउँछ। उसका दिनभरि हिँडेर आएका भेडा राति खान नपाएपछि र हिमपातमा ओत पनि नपाएपछि आधाआधि त्यही रात मर्छन्। भोलिपल्ट बिहान ती मोटा भेडा लिएर जाने प्रयास गोठालाले गर्छ तर भेडा मान्दैनन्। भेडाहरूले गोठालालाई भन्छन् तिम्रो के विश्वास छ र तिमीसँग जाने ? वर्षौँदेखि आफैले पालेका भेडालाई त हामीलाई देखेपछि भोकभोकै मार्यौ, हामीलाई पनि त अरू राम्रा देख्यौ भने त्यसै छाड्छौ। तिमी जस्ताको हामीलाई विश्वास लाग्दैन। गोठालो आफ्नो बुद्धिलाई धिक्कार्दै तिनै बँचेखुचेका आधाआधी भेडा लिएर लेकतिर उक्ल्यो। यो कथा नेपाली कांग्रेसको अहिलेका अवस्थासँग ठ्याक्कै मिल्दोजुल्दो छ। कांग्रेसमा दशकौंदेखि रगत पसिना बगाएका पुराना नेता तथा कार्यकर्ता कांग्रेसलाई सबल, सक्षम, लोकप्रिय, सुदृढ र लोकतान्त्रिक कसरी बनाउने भनेर चिन्तित बनिरहेका छन्। बिहान उठेदेखि बेलुकी सुत्ने बेलासम्म कांग्रेसका चारतारे झण्डा र चुनाव चिह्न रुखका बारेमा चिन्तन, मनन र बहस गरेर दिन बिताउने लाखौं समर्थक अझै गाउँगाउँमा देखिन्छन्। कांग्रेसका नेतृत्व तथा नेताको भरोसा भने अन्यत्रै बढ्दै गएको देख्न पाइन्छ। कांग्रेसको वडातहको नेतृत्वमा बीसौं वर्ष क्रियाशील व्यक्ति गाउँ वा नगरतहमा उक्लिन लालायित छन्। गाउँ तहकाको जिल्ला तहमा प्रवेश गर्ने सम्भावना वर्षौंदेखि पूरा हुन सकेको र्छन। जिल्ला तहबाट केन्द्रमा पुगी राष्ट्रिय तहको राजनीति गर्न योग्य तर सम्भव हुन नसकेका नेता त हजारौं छन् कांग्रेसमा। गाउँगाउँमा जनतासँग भिजेका, कांग्रेसको आत्मा चिनेका, मेचीको कांग्रेसीलाई पीडा पर्दा महाकालीका कांग्रेसीको चित्त दुख्नेहरू कति छन् कति तर यिनीहरू पाखा परेकापर्यै छन्। पछिल्ला केही समयमा कांग्रेसमा के देखिँदैछ भने अर्को पार्टीबाट प्रवेश गर्यो अनि सोझै कांग्रेसको पदाधिकारी बन्यो। अर्को पार्टीको केन्द्रीय समितिमा रहेकाले कांग्रेसको केन्द्र माग्नु त ठीकै मानिएला तर सामान्य पार्टीको जिल्ला तहको सदस्यलाई पनि कांग्रेसको केन्द्रमा स्थान दिने परिपाटी बस्न थालेको छ। यसबाट कांग्रेसका इमान्दार एवं पुराना सदस्यको तेजोबधसिवाय केही हुने छाँटकाँट देखिएको छैन। नजिकिएको चौधौं महाधिवेशनमा अमुक नेतालाई तिनको सहयोग त मिल्ला तर कांग्रेसका संगठनात्मक सुदृढीकरणमा तात्विक असर पर्ने कुनै लक्षण देखिँदैन। भन्ने गरिएको छ, फलानो व्यक्ति २५ हजार क्रियाशील सदस्यसहित कांग्रेसमा प्रवेश गरेकाले उसलाई कांग्रेसका ठूलै पदाधिकारी बनाउनुपर्छ। अर्को व्यक्ति ५ हजार सदस्यसहित प्रवेश गरेकाले उसलाई अलि सानो पदाधिकारी पदले स्वागत गर्नुपर्छ। यो व्यक्ति त ११ सय सदस्यसहित आएको छ, ऊ विगतको पार्टीमा जिल्ला सदस्य भए पनि कांग्रेसको आमन्त्रित केन्द्रीय सदस्य बनाउनुपर्छ। सोच्नुपर्ने कुरा के छ भने कोही कसैसँग २५ हजार क्रियाशील सदस्य छ भने ऊ किन अर्को पार्टी प्रवेशका निमित्त लालायित हुन्छ ? ऊ त नेपालको तेस्रो चौथो ठूलो पार्टीको आफैं सभापति हुन सक्छ। २५ हजार क्रियाशील सदस्य भएको पार्टीको साधारण सदस्य कति होलान् ? ती क्रियाशील सदस्य र साधारण सदस्यले आकर्षित गरेका मतदाता कति होलान् ? त्यस्तो नेताले अर्को पार्टी किन प्रवेश गर्ने ? यतातर्फ कुनै विश्लेषण गरिँदैन। गाउँ तहको साधारण कार्यकर्ताले पार्टी परिवर्तन गर्नुमा उसको कुनै स्वार्थ हुँदैन बरु स्वार्थ हुन्छ त यो पार्टीले देश र जनताको भलो गर्ला भन्ने मात्र। माथिल्ला तहकाले गरेको परिवर्तनमा भने भित्र निकै ठूलो स्वार्थ लुकेको हुन्छ भन्ने बुझ्न सक्नुपर्छ। निश्चय नै पार्टीको संगठन ठूलो बनाउन कार्यकर्ता वृद्धि गर्नैपर्छ। चलायमान नेताहरूको पार्टी प्रवेशले संगठन बृहद् देखिने भनेको सुन्निएर मोटाए जस्तो मात्रै हो भन्ने कांग्रेसीले नबुझेको छनक मिल्छ। कांग्रेसको सिद्धान्त, आदर्श, विचार र व्यवहारलाई बुझाएर १८ वर्षदेखि २५ वर्षसम्मका युवालाई चारतारे झण्डा र रुख मनैदेखि बोक्न लगाउन सकियो भने मात्रै त्यो वास्तविक रूपमा संगठन सुदृढ भएको मानिन्छ। नेतृत्वले भरोसा गुमाउँदै जाँदा पनि कांग्रेसलाई दोस्रो ठूलो दलभन्दा तल झर्न नदिने तिनै हुन् भनेर कांग्रेसले चिन्न सक्नुपर्ने हो तर सकेको छैन। डेरा सर्दै हिँड्नेमा विश्वास बढ्दै जानु खतरनाक देखिन्छ। विसं २०४८ पछिका प्रयोगको अध्ययन गर्ने हो भने पनि पार्टी प्रवेशले बनेको संगठन कस्तो हुन्छ प्रष्टै देखिन्छ। २०४८ सालदेखि २०५१ सालसम्म कांग्रेसका नेताहरूको व्यापक जिल्ला दौडाहा भएको थियो। कुनै न कुनै ठाउँमा कम्तीमा एक हजारजना कांग्रेस प्रवेश नगराएको दिन नै हुन्थेन। कतिपय पार्टीका ठूलै नेता आए, कतिपयका कार्यकर्ता मात्र तर पूरै देश कांग्रेसमय बनेको थियो। अहिले ती मान्छे कता छन्, के गर्दैछन्, के कांग्रेसमै छन् या अरू नै पार्टीमा गइसके ? अत्तोपत्तो छैन होला। बच्चैदेखिको कांग्रेसीको रगतमा कांग्रेस नै हुन्छ। उसले मुखले कांग्रेसलाई सराप्यो भने पनि मनले शुभकामना दिइरहेको हुन्छ। रगतमा अरू चिज नै बगेको छ र स्वार्थका लागि कांग्रेसमा आएको छ भने उसले मुखले कांग्रेसको जयजयकार गरे पनि अन्तर्आत्माले अन्यत्रैको कामना गरिरहेको हुन्छ। काग र कोइलीका बच्चा एकै ठाउँमा राख्दा उस्तै देखिन्छन् तर जब उनीहरू बोल्न थाल्छन्, त्यतिबेला बेग्लै भइहाल्छन्। मनैदेखिको कांग्रेसीले ३६४ दिन गाली गरे पनि चुनावको दिन कांग्रेसलाई भोट हाल्छ र कतिपयले ३६४ दिन प्रशंसा गरे पनि चुनावमा अर्कै दल रोज्छन् भन्ने कांग्रेसको नेतृत्वलाई जानकारी हुनैपर्ने हो। कांग्रेसले महाधिवेशनका बेला आफ्नो गुटलाई जिताउन जस्ता पनि कार्यकर्ता खोज्न थाल्यो, त्यसैको दुर्भाग्य अहिले बेहोर्दैछ। कस्तो मान्छे हो, चरित्र कस्तो छ, लोकतन्त्रवादी बन्न सक्छ कि सक्दैन कुनै कुराको हेक्का राखेको पाइँदैन। गुटगत लडाइँमा उसले के गर्छ भन्ने आधारमा क्रियाशील बाँड्ने गरिएको पाइएको छ र अहिले त्यसले पराकाष्ठा नाघ्न थालेको अनुभूति गर्न थालिएको छ। त्यस्ता क्रियाशील सदस्य वर्षैभरि कांग्रेस हुने अनि चुनावको दिनमा अर्कै पार्टीलाई मत दिने गर्छन् भन्ने चर्चा सर्वत्र सुन्न पाइन्छ। विधानको पूर्ण परिपालनाबाट नै कांग्रेस सुदृढ हुन सक्छ। नवप्रवेशीले त आफ्ना कार्यकर्ता भनी कांग्रेसकै विभिन्न तहका नेताको नामावली कांग्रेस कार्यालयमा बुझाएको त समाचार आइसकेको छ। यस्तै फर्जी कार्य गर्नेले क्रियाशील सदस्यताको फारम एकमुष्ट पाउने, जिल्ला सभापतिले नपाउने, जिल्ला सभापतिले पनि तिनैसँग एउटा फारम मागी नवीकरण गर्नुपर्ने जस्ता परिस्थितिको सिर्जना गरियो भने भोलिको कांग्रेस कस्तो होला ? सहजै अनुमान गर्न सकिन्छ। यस्ता क्रियाकलापको अन्त्य गर्दै वैचारिक नेतृत्वको खोजी गरी पुराना एवं इमान्दार कार्यकर्ताको मूल्यांकनसहितको समावेशी पार्टी कांग्रेस बनाउनतर्फ लाग्ने हो भने कांग्रेसको सुदिन फर्कन कुनै आइतबार कुर्न पनि पर्दैन। कांग्रेस कांग्रेसीले नै जोगाउँछ। आजसम्म एउटाको घरमा भाडामा बसेको डेरावाल यदि बसेको घर चर्कियो भने त्यो घर कुरेर बस्दैन। भाडामा अर्को सबल घर तुरुन्तै खोज्छ। कुनै पद नपाउँदा पनि कांग्रेसमै रहेको र कांग्रेसी हुनुमै गर्व गर्ने व्यक्ति जति छन्, तिनले नै कांग्रेस जोगाउने हो। इमान्दारीका साथ पुस्तौंदेखि कांग्रेसमै क्रियाशील रहेका वंशहरूले नै कांग्रेसलाई सुदृढ बनाउने हो। माओवादीले छ्याप्छ्याप्ती टाउको काट्दा पनि गाउँमा कांग्रेसी नै भएर जो बसे तिनले नै कांग्रेसलाई आगामी निर्वाचनमा जिताउने हो। नेतृत्वले भरोसा गुमाउँदै जाँदा पनि कांग्रेसलाई दोस्रो ठूलो दलभन्दा तल झर्न नदिने तिनै हुन् भनेर कांग्रेसले चिन्न सक्नुपर्ने हो तर सकेको छैन। डेरा सर्दै हिँड्नेमा विश्वास बढ्दै जानु खतरनाक देखिन्छ। अन्यथा भीरमा जाने ।"
बलात्कारको राजशास्त्र,"विसं२०३८ जेठ १८ गते काठमाडौंको लाजिम्पाटबाट दिदीबहिनी नमिता भण्डारी र सुनिता भण्डारीे एकजना साथी नीरा पराजुलीसँग परिवारसहित स्कुले छुट्टी मनाउन पोखरातिर लागे। सेती नदीकिनारमा छुट्टी मनाइरहँदा केही केटाहरूले तिनीहरूलाई जिस्काउँदाजिस्काउँदै बलात्कार गरे र तीनै जनालाई मारेर त्यही नदीमा फालिदिए। सेती नदीको महेन्द्र पुलको पूर्वी घाटमा तत्कालीन शाही नेपाली सेनाको क्याम्प थियो। यो अपराधको एउटामात्र प्रत्यक्षदर्शी गवाह थियोचूडामणि अधिकारी, जसलाई पञ्चायती सत्ताले हत्या गर्यो। ३० वर्षे निर्दलीय निरंकुश पञ्चायती व्यवस्थाको उत्तराद्र्धमा घटेको यो आततायी घटना इतरपक्षका लागि सबैभन्दा ठूलो राजनीतिक खुराक बनेको थियो। प्रतिबन्धित नेपाली कांग्रेस र नेपाल कम्युनिस्ट पार्टीका विभिन्न घटकले करिब एकदशकसम्म यो मुद्दालाई भ्याएसम्म राजनीतीकरण गरे। तर केही सीप लागेन। यो घटनाको करिब चारदशक बितिसकेको छ तर हत्यारा अहिलेसम्म पत्ता लागेको छैन र लाग्ने पनि छैन। तर जजसले नमितासुनिता बलात्कार हत्या काण्डलाई लगातार एकदशकसम्म उठाइरहे, तिनै राजनीतिक शक्तिले विगत तीन दशकदेखि शासनसत्ता हाँकिरहेका छन्। फेरि एकपछि अर्को त्यही प्रवृत्ति र प्रकृतिका घटनाको पुनरावृत्ति हुँदै आएको छ। कञ्चनपुरकी निर्मला पन्तलाई बलात्कारपछि हत्या गरिएको दुई वर्षभन्दा बढी भइसकेको छ तर दुईतिहाइ बोकेका सर्वशक्तिमान कहलिएको राज्यले अहिलेसम्म दोषी फेला पार्न सकेको छैन। त्यस्तै बझाङ जिल्लाका मष्टा गाउँपालिका २ की १२ वर्षीया बालिका सम्झना कामीको बलात्कारपछिको हत्या निर्मला पन्तको जस्तै अर्को काण्ड बनेको छ। यद्यपि यस जघन्य अपराधका दोषीलाई राज्यले पक्राउ गर्न सकेको छैन। यी प्रतिनिधिमूलक घट्ना फरकफरक काल, परिस्थिति र परिवेशमा घटेका हुन्। एउटा सामन्तवादी राजतन्त्रात्मक निरंकुशकालमा घटेको थियो जतिबेला पञ्चायतले जनमत संग्रहमा बहुदललाई पराजित गरेको उन्माद थियो। उसको ठीक विपरीत संघीय लोकतान्त्रिक गणतान्त्रिक कालमा भएको हो, जतिबेला नेपाली जनताले आधारभूत मौलिक हकको अभ्यास गरिरहेका छन्। तर उदेकलाग्दो कुरा के छ भने दुइटैको राजनीतिशास्त्र सदृश्य खालको देखिन्छ। अर्थात् बलात्कारको राजशास्त्र एउटै प्रकारको हुन्छ भन्ने यी घटनाले पुष्टि गर्छन्। अझ निर्मला बलात्कार काण्डबाट हौसिएर यता दुई वर्षमा यस्ता गम्भीर प्रकृतिका बारदात भएका छन् जसलाई सुनेर पनि जीउ सिरिंग हुन्छ। आखिर बलात्कार के हो र किन यसले आफ्नो परिधि नाघ्न उद्यत छ, भन्ने तथ्यलाई नकोट्याई सामाजिक सद्भाव, मर्यादा, मूल्य र मान्यतालाई समाजमा स्थापित गर्न सकिन्न। अन्नपूर्ण पोस्ट् दैनिकको भदौ र असोजको अंकलाई मात्र दाँजेर अध्ययन गर्ने हो भने पछिल्ला महिनामा बलात्कारले रेकर्ड तोड्ने अंक ल्याएको देखिन्छ, जसमा स्थानीय निकायदेखि संघीयतन्त्रसम्म खुलेयाम राज्यको सहभागिता प्रष्टरूपमा दृष्टिगोचर हुन्छ। बलात्कारको मनोविज्ञान बलात्कारको उत्पादनमा परिवेशको सबैभन्दा ठूलो भूमिका हुन्छ। परिवेश निर्माणमा तत्कालीन सामाजिक, आर्थिक, सांस्कृतिक तथा राजनीतिक पक्षको सहभागितालाई नकार्न सकिँदैन। विसं २००७ सालदेखि अहिलेसम्मको अवस्था केलाउने हो भने नेपालमा बारम्बार राजनीतिक परिवर्तन भएको इतिहास छ। तर सामाजिक तथा सांस्कृतिक रुपान्तरणको जगसम्म हालेको देखिन्न। त्यसैले बलात्कारको मनोविज्ञानमा आधारभूत अन्तर आएको छैन चाहे त्यो पञ्चायतकालमा भएको होस् वा बहुदलीय वा गणतान्त्रिक कालमा ! फरक कहाँ देखिन्छ भने हिजोसम्म जुन कुरालाई प्रकाशमा ल्याउन कठिन थियो त्यो आज सञ्चार क्षेत्रमा भएको क्रान्तिले सहजै पुर्याएको छ। तलदेखि माथिसम्म मानिस सञ्चारमय भएका छन्। तर यसको नकारात्मक पक्ष पनि त्यत्तिकै दरिलो गरी प्रतिउत्पादक सोचको उत्पादनमा भूमिका खेलेको देखिन्छ। यौनजन्य छाडा र विकृत साहित्य तथा फिल्म छ्यापछ्याप्ती उपलब्ध हुन थालेको देखिन्छ। निर्मला बलात्कार काण्डपछि हौसिएर यता दुई वर्षमा यस्ता गम्भीर प्रकृतिका बारदात भएका छन् जसलाई सुनेर पनि जीउ सिरिंग हुन्छ। यद्यपि सरकारले यसमाथि प्रतिबन्ध लगाउनुका साथै बलात्कारी मनोविज्ञानलाई हतोत्साहित पार्न सरकारले एसिड आक्रमण गर्नेमाथि कडा कनुनको व्यवस्था गर्नु यस क्षेत्रमा अहिलेसम्म गरेको सबैभन्दा उत्तम काम हो। त्यस्तै साइवर अपराध, बालिका बेचविखन, यौन हिंसा, बालविवाह, भ्रूण हत्या तथा अपहरणजस्ता आपराधिक क्रियाकलापमाथि केही हदसम्म कानुनले छेकबार लगाए पनि संख्यात्मक रूपमा कमी आउनुभन्दा झन् दिनानुदिन वृद्धि भइरहेको देख्दा बलात्कारीलाई मृत्युदण्डको माग उठ्न थालेको हो। जहिले पनि एक अर्कामाथि आरोपप्रत्यारोपमा व्यस्त विभिन्न विपरीत ध्रुवका सांसदले अस्ति एकै मञ्चबाट बलात्कारीलाई मृत्युदण्डको माग गर्दा परिस्थिति कतिसम्म गम्भीर भइसकेका रहेछन् भन्ने कुराको संकेत हो यो। भारतमा पनि निर्भया हत्या काण्डले कानुनलाई कसिलो बनाउन बाध्य पारेको र बलात्कारीलाई मृत्युदण्डसमेत दिइसकेको अवस्थामा नेपाली सांसदहरू हौसिनु स्वाभाविक हो। बलात्कारको व्यापकता पौराणिकताको आधारमा बलात्कारलाई कोट्याउने हो भने विश्वामित्रले इन्द्रलोककी परी अप्सरामाथि लठ्ठिनु एकप्रकारको बलात्कार थियो। किनकि महर्षि उनको सुन्दरतामाथि कामुक भएका थिए। यद्यपि बिहेपश्चात् उनले सकुन्तला नामकी छोरी जन्माए तर महाभारतमा सूर्य र कुन्तीको गर्भबाट उत्पादित सन्तान कर्ण पक्कै बलात्कारको कारण भएको हो। किनकि वैधानिक रूपमा कुन्तीसँग सूर्यले पछिसम्म पनि बिहे गरेनन्। यसले गर्दा महाभारत युद्धको परिदृश्य नै बदलियो। बलिउडकी अविवाहित चर्चित नायिका निना गुप्ताले छोरी मसावाको जन्म दिन अलिकति पनि हिचकिचाइनन्। क्रिकेटर भिभियन रिचर्डसले निनालाई पछि स्वीकारे तर पनि त्यो एकप्रकारको बलात्कार थियो। बलात्कारको व्यापकता हेर्ने हो भने कामुक रूपमा कुनै परस्त्रीमाथि लठ्ठिनु एकप्रकारको बलात्कार हो। अभिनेत्री ऋचा शर्माको मार्मिक मन्थन मुलुकमा बलात्कारले नांगो नंंग्रा फिजाउन थालेपछि सामान्य जनताभन्दा पनि सम्भ्रान्त समाज कति चिन्तित छ भन्ने अभिनेत्री ऋचा शर्माले पोखेको तथ्यबाट थाहा हुन्छ। उनले प्रधानमन्त्रीलाई लेख्दै भनेकी छिन् दिनहुँ ससाना नाबालिकालाई बलात्कार गर्ने भक्षक या त खुलेयाम हिँडेको या ढाकछोपले सामान्य जरिबाना र गन्न मिल्ने जेलमा दिन बिताएको देख्दा आफू नारी भएकोमा लाज लाग्न थालेको छ। जुन देशमा नारीलाई पुजिन्छ, सम्माननीय राष्ट्रपति महिला हुनुहुन्छ, त्यस देशमा बलात्कारजस्तो जघन्य अपराधको कानुन कार्यान्वयन गर्नुपर्ने निकायले सामान्य रूपमा लिएको देख्दा सीताले अग्निपरीक्षा दिएको युगमा छौं जस्तै लाग्छ। अभिनेत्री ऋचा शर्माको यो मार्मिक कथन यतिमा मात्र समाप्त हुँदैन। उनको मनोभावको अर्थ के हो भने वर्तमान राज्यसत्ता आफ्नो चरित्र गुमाइसकेको छ। हामी प्रविधिले विकसित भयौं तर सोचले पिछडिएका छौं। राक्षस प्रवृत्ति भएका पुरुषले अवोध बालिकाको अस्मिताको भोग लगाउँदै गर्दा हामी कठैबरा मात्रै भएका छौं भन्दै प्रधानमन्त्री केपी शर्मा ओलीलाई हाँक दिएकी छन् जनताका लागि नभए पनि परिवारमा छोरी नातिनीको आँखामा आँखा जुधाएर भनिदिनुस् यो देशमा उनीहरू सुरक्षित छन् ? त्यसैगरी अर्को अभिनेत्री वर्षा राउतले ऋचा शर्माको भावनात्मक उत्भासलाई समर्थन गर्दै भनेकी छन् भर्खरै जन्मेको शिशुदेखि ८० वर्षे वृद्धासम्म बलात्कृत, बाबुद्वारा छोरीको अस्मिता हरण, हिमाल पहाड तराई, गाउँ सहर वनजंगल, गल्ली कार्यालय सबैतिर बलात्कार ! खै कहाँ नारीलाई सम्मान ? खै कहाँ छ नारीलाई सुरक्षा ? राज्यको चरित्र छाडावादमा रुपान्तरित भएपछि राजनीतिभन्दा कोसौं टाढा रहेका व्यक्ति, निकाय तथा संघसंस्थाले मुख खोल्न बाध्य हुन्छन्। कलाकारिता पेसामा लागेकी यी अभिनेत्रीहरू सायदै यसरी पहिले मुख खोलेका होलान्, जसरी आज खुलेयाम आफ्नो विचार अभिव्यक्त गरिरहेका छन्। किनभने यसप्रकारको आपराधिक कुकृत्यलाई रोकथाम गर्ने जिम्मा लिएका गृहमन्त्री रामबहादुर थापाको मनमा नै खोट छ भने उसले छाडावादलाई नियन्त्रण गर्न सक्ला र ! बझाङमा १२ वर्षीया बालिकाको बलात्कारपछि हत्या भएको घटनापश्चात् संसद्को राज्यव्यवस्था तथा सुशासन समितिमा गृहमन्त्री थापाले विश्वमा झण्डै सवा दुई सय देशको अवस्थाको विश्लेषण गर्दा हामी धेरै चिन्तित हुने अवस्था छैन जस्ता गैरजिम्मेवार अभिव्यक्तिले बलात्कारीको मनोबल तोड्नुभन्दा झन् उकास्ने काम गरेका छन्। नेपाली खाप वा सर्वखाप ! उत्तरी भारतको विभिन्न राज्यमा सयौं वर्षदेखि पञ्चेती गर्ने संस्थाको नाम हो खाप वा सर्वखाप। यसले भारतको संविधानलाई मान्दैन। उसको आफ्नै नियम कानुन छ। अनरकिलिंगजस्तो अपराध पनि यसले गर्छ तर पनि परम्परा, व्यवहार र दैनिकीको नाममा यसले आफ्नो प्रथालाई निरन्तरता दिइरहेको छ। नेपालमा भने भारतीय खापजस्तो हुबहु नभए पनि त्यसको एकप्रकारको संस्करण भने पाइन्छ। अस्ति भरखरै सप्तरी र सिरहामा घटेको बलात्कार काण्डको पञ्चेती भनेको खापको अर्को रूप हो। बलात्कारजस्तो जघन्य अपराधलाई डाकनेश्वरी नगरपालिकाका पञ्चहरूले ५५ हजार रुपैयाँमा क्षतिपूर्ति भराउने फैसला गरेपछि संगीता मण्डलले आत्महत्या गरेकी थिइन्। यो एकप्रकारको अनरकिलिंग हो जो नेपालीय मधेसको भूभागमा मात्र होइन रुकुम रोल्पाजस्तो जनयुद्ध को मूलभूमिमा पनि कायम छ भन्ने आधा दर्जनको हत्याले पुष्टि गरिसकेको तथ्य हो। त्यसैले भारतमाजस्तै नेपालमा पनि संविधान, ऐन र कानुन वनाम पञ्चेती शासन भएको छ। यद्यपि भारतजस्तो सशक्त भने छैन जसले कहिलेकाहीं प्रदेश सरकार मात्र होइन, केन्द्रलाई समेत चुनौती दिइराखेको हुन्छ। आखिर दिल्ली पुगेकालाई पनि निर्वाचनको बेला गाउँ नै झर्नुपर्ने भएकाले मुखिया, चौधरीजस्ताको समर्थन नपाए चुनाव जित्न असम्भव भएकाले राज्यस्तरबाट नै अप्रत्यक्ष रूपमा यसले सहयोग पाइरहेको देखिन्छ। अन्त्यमा, बलात्कार विश्वव्यापी महारोग हो जसलाई विभिन्न राष्ट्रहरूले विविध ढंगबाट नियन्त्रण गर्ने प्रयास गरेका छन् भने कतिपयले बलात्कारलाई बढावा दिने खालका नियम बनाएका छन्। अर्थात् बलात्कृत महिलासँग बिहे गरेमा उसलाई आममाफी दिइन्छ। त्यस्तै कतिपयमा महिलाले माफ गरेमा माफी दिइन्छ। तर कम्युनिस्ट चीन र उत्तरकोरियालगायत केही मुस्लिम राष्ट्रहरूले बलात्कारीलाई मृत्युदण्ड दिने गरेका छन्। भारतमा भने तजबिजको आधारमा मृत्युदण्ड दिने चलन छ। यस्तो परिस्थितिमा नेपालमा हाल चर्चामा रहेको मृत्युदण्ड कति व्यावहारिक होला भन्ने सन्दर्भमा सोच्नुपर्ने बेला आएको छ। तर बलात्कारजस्तो जघन्य अपराध गर्नेहरूप्रति सहानुभूति देखाउने सुनसरी बुर्ज गाउँपालिकाका ६ न वडाध्यक्षजस्तादेखि प्रदेश तथा संघीय मन्त्रीहरूलाई कानुनले नबाँधेसम्म बलात्कारको राजशास्त्रले निरन्तरता पाइरहने छ।"
भ्रष्टाचारको कारक,"प्रशासनिक संयन्त्रको कमजोर भूमिकाका कारण भ्रष्टाचार गर्नेगराउनेका लागि सहज भएको छ भ्रष्टाचार नियन्त्रण गर्ने कार्य मुलुकको चुनौतीपूर्ण समस्या हो। स्थानीय तहसम्म संस्थागत रूपमा गाँजिदै गएको भ्रष्टाचारको प्रवृत्ति नियन्त्रणका लागि साझा जिम्मेवारी आवश्यक छ। भ्रष्टाचारजन्य कार्य स्थानीय तहमा अझ भयावह हँुदै गएका सन्दर्भमा सरोकारवाला यसतर्फ सचेत एवं संवेदनशील हुनु जरुरी छ। स्थानीय तहसम्मका सरकार प्रमुख, राजनीतिक जिम्मेवार पदाधिकारी, नागरिक समाज एवं सामाजिक संघसंस्था भ्रष्टाचारविरुद्ध ऐक्यवद्धरूपमा जुझारु हुन सकेका छैनन्। यस कार्यलाई राजनीतिक नेतृत्वको संवेदनशीलता एवं कर्मचारीतन्त्रको क्रियाशीलताबाट गतिशील गराउन सकिने भए पनि व्यवहारमा प्रभावकारी गराउन सकिएको छैन। भ्रष्टाचार नियन्त्रणमा सरकारलगायत राज्यका सबै अंग अख्तियार दुरुपयोग अनुसन्धान आयोगप्रति बढी निर्भर हुने साथै जिम्मेवारी आयोगमा सार्न उद्धत भएका कारण यस कार्यमा अपेक्षित उपलब्धि हासिल हुन सकेको छैन। संविधानको धारा २३९ मा कुनै सार्वजनिक पदधारण गरेको व्यक्तिले भ्रष्टाचार गरी अख्तियारको दुरुपयोग गरेको सम्बन्धमा अख्तियारले कानुनबमोजिम अनुसन्धान गर्न वा गराउन सक्ने व्यवस्था छ। साथै धारा १०१ बमोजिम महाभियोग प्रस्ताव पारित भई पदमुक्त हुने व्यक्ति, न्याय परिषद्बाट पदमुक्त हुने न्यायाधीश र सैनिक ऐनबमोजिम कारबाही हुने व्यक्तिका हकमा निज पदमुक्त भइसकेपछि संघीय कानुनबमोजिम अनुसन्धान गर्न वा गराउन सकिने व्यवस्था भएको छ। जिम्मेवारी निर्वाहका लागि आवधिक रूपमा विभिन्न कानुन, नीति, रणनीति, योजना कार्यान्वयन ल्याउने क्रममा संस्थागत भ्रष्टाचार नियन्त्रण गर्न एवं व्यक्तिगत रूपमा सार्वजनिक पदाधिकारीमाथि गरिने कारबाहीका साथै संस्थागत कारबाहीका कार्यक्रम अगाडि बढाउन आवश्यक भएको अवस्था समेतलाई आधार बनाई आयोगले संस्थागत रणनीतिक योजना (२०७६।७७(२०८०८१) कार्यान्वयनमा ल्याएको छ। सरकारले भ्रष्टाचार नियन्त्रणवाट सुशासन कायम गराउने नीति लिएको भए पनि राजनीतिक नेतृत्व, कर्मचारीतन्त्र एवं सामाजिक क्षेत्रको कमजोर भूमिकाका कारण संघीय तहदेखि स्थानीय तहसम्म भ्रष्टाचार क्रमशः संस्थागत हँुदै गएको। ट्रान्सपरेन्सी इन्टरनेसनलको प्रतिवेदनमा भ्रष्टाचारका सम्बन्धमा सन् २०१८ मा नेपालको स्थान १२४ मा रहेको देखिएको थियो भने सन् २०१९ को भ्रष्टाचार अवधारणा सूचकांक (करप्सन पर्सेप्स इन्डेक्स, सीपीआई) को प्रतिवेदनमा १८३ वटा मुलुकमध्ये नेपाल ११३ औं स्थानमा देखिएको छ। नेपालले १०० अंकमध्ये ३४ अंक पाएको छ। ५० अंकभन्दा कम पाउने मुलुक भ्रष्ट मुलुकका रूपमा मूल्यांकन हुने गरेको छ। मुलुकमा भ्रष्टाचार नियन्त्रण हुन नसक्नुमा प्रशासनिक क्षेत्रसँग सम्बन्धित कारणसमेत उत्तिकै जिम्मेवार रहेको पाइन्छ। प्रशासनिक संयन्त्रको कमजोर भूमिकाका कारण भ्रष्टाचार गर्ने गराउनेका लागि सहज वातावरण कायम रहेको छ। राजनीतिक नेतृत्व, न्यायालय, गैरसरकारी एवं सामाजिक संघ संस्थाको समन्वय, सहकार्य कमजोर भएको, सार्वजनिक सेवालाई विद्युतीय माध्यमबाट गर्नेगराउने कार्यले प्राथमिकता नपाएको, सार्वजनिक सेवाप्रवाह प्रक्रियामुखी, अपारदर्शी र ढिलासुस्ती भएको, भ्रष्टाचार गर्नेगराउनेले विचौलियालाई सहज र सुरक्षित माध्यमका रूपमा लिने प्रवृत्ति बढेकोे कारण भ्रष्टाचार कायमै रहेको महसुस गरिएको छ। यसका अतिरिक्त सरकारी बजेट कार्यान्वयनको प्रगति मुख्यतः खर्चलाई आधार बनाउने पद्धति कायमै रहेको, भ्रष्टाचारविरुद्धको अध्ययन, अनुसन्धान मजबुत हुन नसकेको, कर्मचारी ट्रेड युनियनले भ्रष्टाचार नियन्त्रणलाई आफ्नो प्राथमिकतामा राख्न नसकेको जस्ता कारण रहेका छन्। साथै सामाजिक क्षेत्रमा मूलतः स्थानीय तहसम्म भ्रष्टाचारको विरुद्धमा आवाज उठाउने एवं भ्रष्टाचारीलाई सामाजिक बहिष्कार गर्ने प्रवृत्ति विकास हुन नसकेको, सेवाकेन्द्रमा बिचौलियाको उपस्थिति, अस्वाभाविक शुल्क ठगीजस्ता विकृतिमा सेवाग्राही सहजै सहभागी हुनु, भ्रष्टाचारका विरुद्धमा सरकारी एवं गैरसरकारी संस्था,नागरिक समाज, संचारकर्मी, समाजका जिम्मेवार विभिन्न संघसंस्थाबीच सहकार्य हुन नसकेको, सञ्चारकर्मीबाट भ्रष्टाचारका विरुद्धमा खोजमूलक सूचनाका साथै अन्य भ्रष्टाचारजन्य सूचना सम्बन्धित निकायमा पुर्याउने कार्यलाई उच्च प्राथमिकता दिन नसकेको जस्ता कारण भ्रष्टाचार बढाउनमा जिम्मेवार छन्। संघीयदेखि स्थानीय तहसम्मका सरकारप्रमुख एवं राजनीतिक नेतृत्वका जिम्मेवार व्यत्तिाको अग्रसरतामा कर्मचारीतन्त्र उपलब्धिमूलक ढंगले क्रियाशील हुनु जरुरी छ। भ्रष्टाचारविरुद्धको संस्थागत रणनीतिलाई साझा जिम्मेवारीका रूपमा आन्तरिकीकरण गरी कार्यान्वयनमा अग्रसर हुनु जरुरी भएको छ। यसका लागि संघीय, प्रदेश एवं स्थानीय तहका सरकार प्रमुखले भ्रष्टाचार नियन्त्रण कार्यलाई आफ्नो सरकारको मुख्य प्राथमिकताको कार्यमा राख्ने एवं भ्रष्टाचार गर्ने व्यक्तिका विरुद्धमा कडा सजायको व्यबस्था गर्नुपर्ने हुन्छ। जिम्मेवार राजनीतिक दलले भ्रष्टाचार नियन्त्रणका नीति, योजना बनाई दलभित्रबाटै आचरण, इमान्दारिता, स्वच्छ एवं निष्पक्ष कार्यपद्धतिको थालनी गर्ने एवं भ्रष्टाचारमा संलग्न हुने दलका कुनै पनि व्यक्तिलाई कारबाहीको दायरामा ल्याउने संस्कार विकास गर्नुपर्छ। विषयगत संसदीय समितिहरूले सरकारी एवं गैरसरकारी निकायबाट हुने भ्रष्टाचार एवं अनियमित कार्यलाई स्वच्छ एवं छरितो रूपमा कारबाहीको दायरामा ल्याउने कार्यलाई उच्च प्राथमिकतामा राखी अनुगमन, अध्ययन अनुसन्धान एवं दबाब सिर्जनाको भूमिका निर्वाह गर्नुपर्ने हुन्छ। साथै महालेखा परीक्षकको कार्यालयलले आयोगको संस्थागत उपचारात्मक रणनीतिको भावना अंगीकार गरी सोअनुरूपको विधिलाई व्यवहारमा प्रभावकारी गराउन सार्वजनिक खर्च एवं भुक्तानीलगायतका सरकारी एवं गैैरसरकारी क्षेत्रको आर्थिक अनियमिततालाई स्वच्छ, मर्यादितरूपमा कारबाहीको दायरामा ल्याउने भूमिका निर्वाह गर्नुपर्ने जरुरी भएको छ। साथै राष्ट्र र जनताप्रतिको वफादारितालाई अंगीकार गरी भ्रष्टाचारविरुद्धका मुद्दालाई उच्च प्राथमिकतामा राखी स्वच्छ, निष्पक्ष र इमान्दारीपूर्वक छिटोछरितो विवादरहित फैसला गर्ने गराउने कार्यलाई विशेष अदालत लगायतका न्यायिक संस्थाले अनुकरणीय भूमिका निर्वाह गर्नुपर्छ। भ्रष्टाचार नियन्त्रणको कार्यमा महत्वपूर्ण भूमिका निर्वाह गर्दै आएका सञ्चारकर्मीको निरन्तर सक्रियता खाँचो छ। पत्रकार एवं सूचनाकर्मीले जनताले गरेको अपेक्षाअनुरूप आयोगको संस्थागत रणनीतिक योजनालाई प्राथमिकतामा राखी स्थानीय तहसम्मको भ्रष्टाचारजन्य कार्यका सूचना संकलन एवं प्रवाह गर्ने कार्यलाई उच्च महत्व दिई क्रियाशील हुनु आवश्यक छ। स्थानीय तहसम्मका सामाजिक संघसंस्था, गैरसरकारी संघसंस्थाले संस्थागत रणनीतिक योजनाका सवाललाई आफ्नो कार्य जिम्मेवारीमा आन्तरिकीकरण गरी स्थानीय तहसम्म सूचना दिने, विरोधका आवाज बुलन्द गर्ने कार्यलाई प्राथमिकता दिनुपर्छ। साथै संस्थागत भूमिकामा रहेका राजश्व अनुसन्धान विभागले आयोगको रणनीति योजनालाई अंगीकार गरी सोअनुरूप कर तथा गैरकर राजस्व चुहावट एवं आर्थिक अपराधको अनुसन्धान तथा नियन्त्रण गर्ने, विदेशी विनिमयको अवैध ओसारपसार तथा अपचलनको अनुसन्धान गरी मुद्दा दायर गर्ने जस्ता कार्यमा जोड दिनुपर्ने भएको छ। साथै राष्ट्रिय सतर्कता केन्द्रले भ्रष्टाचार नियन्त्रणका लागि सूचना संकलन गर्ने, अनुगमन गर्ने, सुझाव दिने, कारबाहीका लागि लेखी पठाउने, सम्पत्ति विवरण तथा आयको अनुगमन गर्ने, प्राविधिक परीक्षण गर्ने गराउने कार्यलाई सक्रिय गराउन आवश्यक छ। नागरिक समाजले आयोगको रणनीतिक योजनालाई समाजमा सुशासन कायम गर्ने मुख्य मार्गदिशाका रूपमा अंगिकार गरी भ्रष्टाचारका विरुद्ध जनचेतनामूलक कार्यक्रम, गोष्ठी, अन्तक्र्रिया सञ्चालन गर्ने, जनस्तरमा सक्रियता अभिवृद्धि गरी भ्रष्टाचारविरुद्ध निगरानी र खबरदारी गर्नेजस्ता कार्य जिम्मेवारीलाई आफ्नो प्राथमिकतामा राख्नुपर्छ। चुनौतीपूर्ण र सर्वव्यापक भएको भ्रष्टाचारको नियन्त्रण प्रयास उपलब्धिमूलक हुन सकेको छैन। संघीय शासन पद्धतिपश्चात स्रोत, साधन र अधिकार अत्यधिक उपलब्ध भएको स्थानीय तहमा भ्रष्टाचार व्यापकरूपमा फैलिएका कारण भविष्यमा विकासका हरेक कार्यमा यो संस्कार स्थापित हुनसक्ने खतरा छ। राजनीतिक नेतृत्व एवं प्रशासन संयन्त्रको भ्रष्टाचार नियन्त्रणप्रतिको संवेदनशीलता, जिम्मेवारी निर्वाह एवं अग्रसरता उल्लेखनीय हुन नसक्दा राज्यका जिम्मेवार संयन्त्रलाई भ्रष्टाचार नियन्त्रणको कार्यमा ऐक्यवद्ध गर्न सकिएको छैन। राजनीतिक एवं प्रशासनिक नेतृत्वको मिलेमतो हुनुका साथै बिचौलियामार्फत घुस लिनेदिने प्रवृत्ति बढ्दै गएकाले भ्रष्टाचारविरुद्धका कयौं अपरेशसन सफल हुन सकेको छैन। भ्रष्टाचारविरुद्धको कार्यमा अख्तियारको निरन्तर सक्रियता एवं सफलताले गैरसरकारी एवं निजी क्षेत्रमा समेत आयोगको भूमिका विस्तार गर्नुपर्ने जनमानसको माग बढेको छ। मूलतः संघीयदेखि स्थानीय तहसम्मका सरकार प्रमुख एवं राजनीतिक नेतृत्वका जिम्मेवार व्यक्तिको अग्रसरतामा कर्मचारीतन्त्र उपलब्धिमूलक ढंगले क्रियाशील हुनु जरुरी छ। न्यौपाने रक्षा मन्त्रालयका सहसचिव हुन्।"
खोइ समान अधिकारको प्रत्याभूति ?,"संविधान जारी भएको वर्ष पूरा भएको छ । तर संविधानमा अझै पनि असन्तुष्ट रहेका थारू, मधेसी, आदिवासी जनजाति, अल्पसंख्यक, दलित र महिलाले भने असोज ३ गतेलाई कालो दिनको रूपमा मनाउँदै आएका छन् । मुुलुकको संविधानलाई सबैले अपनत्व महसुस गराउने बनाउनुपर्ने होइन र ? संविधान घोषणा हुनुभन्दा एक महिनाअगावैदेखि नै असन्तुष्ट पक्ष संविधानसभामा आफ्ना विभिन्न माग सम्बोधन होस् भनेर दबाबमूलक कार्यक्रम तथा आन्दोलन गर्दै आएका थिए । कञ्चनपुर, कैलालीदेखि सुरु भएको शान्तिपूर्ण आन्दोलन तराई मधेसको सबै जिल्लामा पुगेको थियो । लगत्तै कर्णालीलाई छुट्टै प्रदेश बनाई सात प्रदेशको प्रस्ताव पारित गरियो । तर थरुहटको मुद्दा सम्बोधन भएन । उल्टै थारू बाहुल्य रहेको कैलाली, कञ्चनपुरलाई सुदूरपश्चिम प्रदेशमा गाभियो । संविधान निर्माण कार्य राजनीतिक प्रक्रिया भएको हुँदा विशेषगरी मुख्य राजनीतिक दलहरूले संविधानमै सबैका हक अधिकार सुनिश्चतताका लागि गम्भीर हुन जरुरी थियो । संविधानमा सबै नेपालीको भावना र माग अधिकतम रूपमा कसरी सम्बोधन गर्न सकिन्छ भन्ने बारेमा राज्यले समयमै विवेकपूर्ण निर्णय लिन जरुरी थियो । तर त्यसो हुन सकेन । संविधानमा आफ्नो माग नसमेटिएपछि थारूलगायत समुदाय सडकमा उत्रिनु स्वाभाविक थियो । कुनै पनि खाले आग्रहपूर्वाग्रह नराखी राष्ट्रिय अखण्डता, स्वाभिमान र सामाजिक सद्भावलाई कायम राखी संघीय लोकतान्त्रिक गणतन्त्रसंस्थागत गर्ने र शान्तिपूर्ण तथा समृद्ध समाज निर्माण गर्न समग्र नेपालीको चाहनालाई मूर्तरूप दिनसरकार, राजनीतिक दल, संविधानसभा, संघसंस्था, नागरिक समाज तथा सञ्चारजगत्लाई विभिन्न बौद्धिक स्तरबाट मानव अधिकार हनन नगर्न र नगराउन सम्पूर्ण महिला अधिकारकर्मीको तर्फबाट हार्दिक आह्वान पनि गरिएको थियो । तर पनि राज्यको जातीय विभेद, अकर्मण्यताको परिणामस्वरूप सप्तरीको मलेठ र कैलालीको टीकापुरमा दुःखद घटना भए । २०७२ भदौ ७ गते थरुहट स्वायत्त प्रदेशको लिखित ब्यानर झुण्ड्याउन खोज्दा राज्य पक्षबाटै नियोजित घटना गराईसोझा थारूहरूमाथि बर्वर दमन गरियो । अर्को दिन थारू अगुवाको छानीछानी घर जलाइयो । उल्टै निष्पक्ष छानबिन गर्नुको साटो २३ हजारभन्दा बढी मत ल्याएर विजयी बनेका सांसद रेशम चौधरीलगायतलाई जेल हालियो । उनी अझै पनि जेलमा छन् । टीकापुर घटनाको पीडा आज पनि थारू समुदायले भोगिरहेको छ । जनताले हराएका नालायकहरू चोरबाटोबाट संसद्मा छिर्ने जनताले योग्य ठहर्याएको व्यक्ति जेलमा सड्नुपर्ने कस्तो लोकतन्त्र हो ? पाँच वर्षअघि असोज ३ गते संविधान घोषणा भइरहँदा तत्कालीन प्रधानमन्त्री सुशील कोइरालाले संविधानलाई आवश्यकतानुसार संशोधन र परिमार्जित गर्दै लैजान सकिने जनाएका थिए । विश्वमा व्याख्या र आवश्यकताको आधारमा संविधान संशोधन भएका तमाम राष्ट्रहरू छन् । यहाँ सत्तापक्षमा आसीन भएका र जनताद्वारा तिरस्कृतका व्यक्तिगत माग सम्बोधन गर्न संविधान संशोधन गर्न तयार भए । संसद्मा प्रस्ताव लैजानेसम्मका हल्ला पिटाइयो । तर राष्ट्रिय एकताको आधार, ऐतिहासिक, जातीय, क्षेत्रीय समानुपतिक समावेशिताको आधारमा संविधानमा आफ्नो सुनिश्चितता गराउन चाहनेहरूको आवाज आजसम्म पनि सम्बोधन हुन सकेको छैन । यही हो लोकतान्त्रिक गणतन्त्र भनेको ? २०७४ सालको संघीय निर्वाचनबाट प्रतिपक्षमा रहेका नेपाली कांग्रेसका ८ जना थारू सांसदहरूले सदनबाटै समानुपातिक समावेशी, जनसंख्याको आधारमा निर्वाचन क्षेत्रलगायत हरेक तह तप्कामा उपस्थिति, भौगोलिक संरचनाको आधारमा सीमांकनको माग राख्दै संविधान संशोधनको माग दर्ता गराएको सर्वविदितै छ । संविधान जारी हुनुभन्दा पहिलेदेखि नै असन्तुष्टि व्यक्त गर्दै आएका थारू, मधेसी, आदिबासी जनजाति, दलित, अल्पसंख्यक एवं महिला आज पनि आन्दोलित नै छन् । भारतको केही राज्यमा नेपालीभाषीको रगत बग्दा काठमाडौंलाई दुख्ने तर सप्तरीको मलेठमा राज्य पक्षबाट नै रगतको खोलो बगाउँदा, टीकापुरमा आगजनी भई चरम अत्याचार, शोषण र मानव अधिकार हनन हुँदा गोहीको आँसु पनि देखाउन नसक्ने खोक्रो राष्ट्रवादका हिमायतीको असली चरित्र उदांगो भएको छ । शासकहरूकै दमनकारी र जातीयविरोधी निरंकुशतावादी सोंचले थारू र अन्य समुदायलाई सदन र सडकमा उत्रिन बाध्यात्मक अवस्था सिर्जना भएको छ । लामो समयदेखि एकात्मक ढंगले एकलौटी सत्ताको साधन स्रोतमा रजाइँ गरेका शासकहरू रिसराग, मोह प्रलोभन, षडयन्त्र द्वेष, ईष्र्या, प्रतिशोध र दमन जस्ता कुबिचारका भण्डार बनेका छन् । कोरोना महामारीमा समेत राज्य अनिर्णयको बन्दी बन्दै गएको देख्न सकिन्छ । देशका मुठ्ठीभर समुदायले प्रत्येक वर्ष असोज ३ गते दीपावली मनाइरहँदा सत्तापक्ष र प्रतिपक्ष दुवैले सोच्नुपर्ने बेला घर्कीसकेको छैन । कफर््यू लगाएर रगतले लत्पतिएको आहत र आहाल भएको समुदायको स्वीकृतिबिना संविधान जारी हुने देशका थारू, मधेसी, आदिवासी जनजाति, दलित, अल्पसंख्यक तथा महिला राष्ट्रिय एकताको प्रतीक ससम्मान बाँच्न पाउने र समान अधिकारको प्रत्याभूति कहिले गर्न पाउने हुन् ?"
कोरोना र मनोसामाजिक समस्या,"घटना १ : भात खान नपाएपछि गर्भवतीद्वारा आत्महत्या : बर्दियाको गुलरिया नगरपालिका३ खैरीकी २३ वर्षीया नीलम गोडियाले घरभित्रै झुन्डिएर आत्महत्या गरिन्। खेतीपाती र मजदुरीमा निर्भर गोडिया परिवारले दैनिक काम गरेर छाक जुटाउने गरेको थियो। लकडाउनले लामो समय काम नपाएपछि घरमा पर्याप्त चामल थिएन। ५ महिनाकी गर्भवती नीलमलाई भात खान मन लागेको तर चामल नभएकाले भात खान नपाएपछि आत्महत्या गरेको प्रारम्भिक सूचना प्रहरीले दिएकोे छ। घटना २ : कोठाभाडा र पानीका निहुँमा घरभेटीले ज्यान लिए : राजधानीको कीर्तिपुर प्रेमलाल महर्जनले आफ्नै घरमा डेरा गरी बस्ने ४० वर्षीय शम्भु चौधरीको हत्या गरे। आर्थिक अभावका कारण केही समयदेखि कोठा भाडा तिर्न नसकेका शम्भुलाई पटक पटक भाडा तिर्न दबाब दिँदै आएका महर्जनले आफ्नो घरको पानी भर्न नदिने भनी गरेको विवादमा भाडावालको कुटेर हत्या गरेको बताइएको छ। घटना ३ : एकाघरका तीनजना मृत भेटिए : भक्तपुरको सल्लाघारी निकोसेरामा ३६ वर्षीय सुदीप अधिकारीले आफ्नै श्रीमती र १५ वर्षीय छोरालाई हत्या गरेर आफूले पनि आत्महत्या गरेको प्रारम्भिक अनुसन्धानबाट अनुमानगरिएको छ। बेरोजगार बनेका सुदीपले बैङ्कबाट ल्याएको ऋण तिर्न नसकेपछि परिवारका सदस्यको हत्यापछि आत्महत्या गरेको हुनसक्ने बताइएको छ। यिनै घटना घटेको समयका आसपासमा प्रधानमन्त्री ओलीले महामारीका कारण मानसिक समस्या बढ्दै गएको भन्दै स्वास्थ्य तथा जनसंख्या मन्त्रालयका अधिकारी तथा मनोचिकित्सकसँग परामर्श गरी बलियो आत्मबल सिर्जना गर्न सुझाव दिएको समाचार पनि सार्वजनिक भयो। राष्ट्रको प्रधानमन्त्रीले मानसिक स्वास्थ्यलाई उच्च प्राथमिकता दिई काम गर्न निर्देशन दिनु सकारात्मक हो। प्रधानमन्त्रीले त्यति चासो दिएर छलफल गरेपछि त्यसै दिनबाट मानसिक स्वास्थ्य सचेतना कार्यक्रम र नागरिकलाई मनोसामाजिक समस्याबाट मुक्त राख्न व्यावहारिकप्रयोगात्मक कार्यक्रम आउनुपथ्र्याे तर सो विषय एक दिनको समाचारको हेडलाइनबाहेक केही बन्न सकेन। बन्दाबन्दीका सुरुका दिनमा देशका विभिन्न भूभागमा राहत वितरणका लागि विभिन्न समूहहरूको सक्रियता बढ्यो। स्थानीय निकायले पनि राहतलाई प्राथमिकता दिँदा भूकम्पले राम्रो पाठ पढाएको महसुससमेत गरियो। यद्यपि बन्दाबन्दी सुरु हुनासाथ भोकमरी सिर्जना भइहाल्ने अवस्था थिएन। बाढीपहिरो, आगलागी, भूकम्प वा अन्य प्राकृतिक विपत्तिका कारणले धनजनको क्षति नभएकाले घरबाहिर आउन निषेध गर्नासाथ राहतलाई नै प्राथमिकता दिनुपर्ने अवस्था भने सिर्जना भएसकेको थिएन तर समस्या लामो समयसम्म लम्बिन सक्दैन भन्ने सोचका कारण विभिन्न निकायले आफ्नो उपस्थिति देखाउन राहत कार्यक्रमसहित तत्परता देखाए। बन्दाबन्दी र निषेधाज्ञा लम्बिँदै पाँच महिना पार गर्दानगर्दै दैनिक श्रम गरेर गुजारा गर्ने ठूलो समूह भोकभोकै पर्ने अवस्था सिर्जना भयो। दैनिक हातमुख जोर्ने बाटोसमेत बन्द हुँदा मानिस भोकले तड्पेर सडकमा निस्कने अवस्थासमेत आयो। राज्यले स्वयंसेवक परिचालन गरी नागरिक बाँच्न आवश्यक पर्ने आधारभूत आवश्यकता पूरा गराउन सहयोग पुर्याउनु पहिलो र आधारभूत काम हो। मानिसलाई महामारीको त्रासभन्दा जीविकाको चिन्ताले सताउन थाल्दा न स्थानीय निकायले सहयोगका कार्यक्रम ल्याउन सके न त सुरु सुरुमा राहतका नाममा सक्रिय देखिएका समूहको नै उपस्थिति देखियो। व्यक्तिगत सक्रियतामा केही मानिसले टुंडिखेललगायतका ठाउँमा अलपत्र परेर भोकै भएका मानिसलाई नि:शुल्क खानाको व्यवस्था भने गरिरहेका छन् तर राज्य एवं स्थानीय निकायको सक्रियता देख्न पाइएको छैन। अहिले न्यून आय भएका र दैनिक श्रम गरेर जीविकोपार्जन गर्ने निरीह नागरिक आर्थिक अभावका कारणले चरम संकटको सामना गरिरहेका छन्। स्वदेश फर्कनुपर्ने समयमा मर्नुभन्दा बहुलाउनु निको भनी मध्य तथा सुदूरपश्चिमका पहाडी क्षेत्रबाट ज्यालामजदुरी गर्न पुन: हुलका हुल भारततिर प्रवेश गरिरहेका छन्। उनीहरू रहरले देश छोडेर बाहिरिएका होइनन,् गाउँघरमा जीवन धान्ने कुनै पनि उपाय नभएकाले ज्यान बचाउने आशामा कोरोनाको हटस्पट बनिरहेको भारतका विभिन्न सहरमा ज्यालामजदुरी गर्न हेलिएका हुन्। अहिलेको अवस्थामा सम्पन्न र मध्यम वर्गभन्दा निम्नवर्गका नागरिक जीवनमरणको दोसाँधमा छन्। प्रधानमन्त्रीले भनेझैं मानसिक स्वास्थ्यलाई प्रवर्धन गर्ने सन्देश प्रसारण गर्दा आधारभूत आवश्यकता पूरा गर्न सकेको समुदाय अवश्य लाभान्वित हुनेछ तर जुन समूह आफ्ना आधारभूत आवश्यकता पूरा गर्ने अवस्थामा छैन त्यस समूहलाई जतिसुकै सकारात्मक सन्देश सुनाए पनि छुने छैन। माथि उल्लेख गरिएका प्रतिनिधि घटनामा आर्थिक अवस्था कमजोर भएकार आर्थिक समस्यामा परेका नागरिकको वास्तविक पीडा झल्किन्छ। ठूलो संख्यामा रहेको यस समूहका लागि आधारभूत आवश्यकता जुटाउनु पहिलो प्राथमिकताको विषय हो। उनीहरूको वास्तविकता नबुझी गरिने अन्य उपचारले उनीहरूले भोक निवारण हुन सक्ने छैन। के गर्ने त ? विश्व स्वास्थ्य संगठनले भनेजस्तै कोरोनाको उपचार पद्धति पत्ता नलागुन्जेल यसले समग्र मानव समुदायलाई चिन्तित र त्रसित पार्ने छ। केही समयपछि महामारी साम्य भए पनि यसले पार्ने मानसिक असर झनै लामो समयसम्म रहनेछ। जसका कारणले समाजमा मानसिक रोगीको संख्या बढ्नेछ भने आत्महत्याजन्य घटना वृद्धि हुनेछ। उपचार पद्धति पत्ता नलागेको रोगसँग त्रसित बनेर आफ्नै शरीरको प्रतिरक्षा प्रणालीलाई कमजोर पार्नु रोगलाई झनै निम्ता गर्नु हो। यसैले सुरक्षा सावधानी अपनाई मनोबल उच्च पार्नु महामारीसँग लड्ने एकमात्र उपाय हो। सबै नागरिकलाई मनोवैज्ञानिक प्राथमिक उपचारको व्यवस्था गर्नु अहिलेको आवश्यकता देखिन्छ तर प्रधानमन्त्रीले मनोचिकित्सकसँग परामर्श गर्दैमा नागरिकले मानसिक स्वास्थ्य सुविधा प्राप्त गर्ने भन्ने हुन सक्दैन। जटिल अवस्थामा पुगेका व्यक्तिलाई मनोचिकित्सककहाँ लैजाने तथा उपचार सेवा सुनिश्चित गर्ने प्रबन्ध मिलाउने काममा राज्यले अग्रसरता लिनुपर्छ। तर मनोचिकित्सकले रोगीलाई र जटिल अवस्थामा पुगेका व्यक्तिलाई मात्र उपचार दिनसक्ने वास्तविकता आत्मसात गरी विस्तारित जनसंख्यालाई प्रारम्भिक सुरक्षात्मक उपचारका विधि सिकाई मानसिक समस्यामा जानबाट बचाउनु आजको आवश्यकता हो। यसका लगि सामाजिक कार्यकर्ता परिचालन गरेर समुदायको मानसिक स्वास्थ्य सबल राख्न सकिन्छ। नेपालको वर्तमान सन्दर्भमा गाउँगाउँ र टोलटोलमा छरिएर रहेका शिक्षकशिक्षिकालाई मनोवैज्ञानिक प्राथमिक उपचार विधिको तालिम दिई खटाउन सकिन्छ। विश्वभर अहिले समुदायस्तरमा तालिमप्राप्त सामाजिक कार्यकर्ताद्वारा समस्या पहिचान, मनोविद्द्वारा मनोपरामर्श तथा मनोचिकित्सकद्वारा उपचारको प्रबन्ध गरी यी तीन निकायको समन्वयमा मानसिक स्वास्थ्यसँग सम्बन्धित गतिविधि सञ्चालन गरिन्छन्। यसैले समुदाय स्तरमा मनोचिकित्सकलाई खटाउनुभन्दा आधारभूत आवश्यकतापूर्ति गर्न तथा समस्या पहिचान गर्न सामाजिक कार्यकर्ताको परिचालन अति आवश्यक हुन्छ। यसका लागि स्थानीय पालिकाले सामाजिक कार्यकर्ता र मनोविदको सुझावअनुसार राहत एवं परामर्शका कार्यक्रम सञ्चालन गर्नुपर्छ। नीतिनिर्माण तथा तालिम सञ्चालनमा मन्त्रालय तथा स्वास्थ्य विभागको सक्रियता भए पनि वास्तविक फिल्डमा गएर मानिसलाई सुरक्षित गर्ने दिशामा सामाजिक कार्यकर्ताको भूमिका अपरिहार्य ठहर्छ। राज्यले स्वयंसेवक परिचालन गरी नागरिक बाँच्न आवश्यक पर्ने आधारभूत आवश्यकता पूरा गराउन सहयोग पुर्याउनु मानसिक स्वास्थ्यका लागि पहिलो र आधारभूत काम हो।"
राष्ट्रिय टोलीबाट बाहिरिए ब्रुन,"लन्डन: फिटनेसमा समस्या देखिएपछि बेल्जियमका मिडफिल्डर केभिन डी ब्रुन राष्ट्रिय टोलीबाट बाहिरिएका छन्। राष्ट्रिय टोलीबाट बाहिरिएपछि २९ वर्षीय ब्रुन आफ्नो व्यावसायिक क्लब म्यानचेस्टर सिटी फर्किएका छन्। यूईएफए नेसन्स लिगअन्तर्गत बेल्जियमले बुधबार आइसल्यान्डसँग खेल्नेछ। आइसल्यान्डसँगको खेलका लागि ब्रुनको फिटनेसमा समस्या देखिएको बेल्जियमका प्रशिक्षक रोबर्टो मार्टिनेजले बताए। ब्रुनमा फिटनेसको कमी छ। त्यसैले उनले टोलीमा स्थान बनाउन सकेनन्। इङ्ल्यान्डसँगको खेलमा पनि उनी शतप्रतिशत फिट थिएनन्, रोबर्टोले भनेका छन्। सन् २०१० देखि बेल्जियम राष्ट्रिय टोलीको नियमित सदस्य ब्रुनले देशका लागि ७५ खेल खेल्दै १९ गोल पनि गरेका छन्। नेसन्स लिगअन्तर्गत आइतबार राति भएको खेलमा बेल्जियम इङ्ल्यान्डसँग २१ गोलले पराजित भएको थियो। टोलीबाट बाहिरिएपछि ब्रुन सोझै इङ्लिस प्रिमियर लिग खेल्न म्यानचेस्टर सिटी फर्किएका हुन्। प्रिमियर लिगमा सिटीले शनिबार आर्सनलसँग प्रतिस्पर्धा गर्नेछ। नेसन्स लिगमा अहिले बेल्जियम लिग ए को समूह दुईमा छ। तीन खेलमा दुई खेल जितेको बेल्जियम ६ अंकका साथ समूहको दोस्रो स्थानमा छ। समान खेलबाट सात अंक बनाएको इङ्ल्यान्ड शीर्ष स्थानमा छ। तीन अंक बनाएको डेनमार्क तेस्रो र अंकविहीन आइसल्यान्ड समूहको अन्तिममा छ।"
"रविन्द्र जडेजाको अलराउन्ड प्रदर्शनमा चेन्नईको तेस्रो जित, हैदराबाद २० रनले पराजित",दुबई : युएईमा जारी इनिडयन प्रिमियर लिग (आईपीएल) मा चेन्नई सुपर किंसले तेस्रो जित निकालेको छ। रविन्द्र जडेजाको अलराउन्ड प्रदर्शनमा चेन्नईले सनराइजर्स हैदराबादलाई २० रनले पराजित गरेको हो। रविन्द्रले नटआउट २५ रन जोडेका थिए भने किफायती बलिङ गर्दै १ विकेट हात पारे। त्यस्तै हैदराबादका २ वटा विकेट क्याच गर्दै टिमलाई जिताए। मंगलबार राति दुबई अन्तर्राष्ट्रिय क्रिकेट रंगशालमा भएको चेन्नईले टस जितेर पहिले ब्याटिङ गरेको थियो। चेन्नईले निर्धारित २० ओभरमा ६ विकेट गुमाएर १६७ रन बनाएको थियो। जवाफमा १६८ रनको लक्ष्य पछ्याएको हैदराबादले ८ विकेट गुमाउँदै १४७ रनमात्र बनाउन सक्यो। हैदराबादका लागि न्यूजिल्यान्डका खेलाडी केन विलिम्सनले ५७ रन बनाए। त्यस्तै ओपनर जोनी बेयस्र्टोले २३ तथा प्रियम गार्गले १६ रन जोडे। अन्य ब्याट्समेन भने चल्न सकेनन्। हैदराबादलाई रोक्न कर्ण शर्मा र ड्वाने ब्राभोले समान २२ विकेट लिए। त्यस्तै रविन्द्र जडेजाले १ विकेट हात पारे। यसअघि ब्याटिङ गरेको चेन्नईका शेन वाट्सनले ४२ रन जोडेका थिए भने अम्बाती रयदुले ४१ रन बनाएका थिए। त्यस्तै रविन्द्रले २५ रनको योगदान गरेका थिए। हैदराबादका लागि सन्दीप शर्माले २ विकेट लिए। त्यस्तै खलिल अहमद र टी नटराजनले समान २२ विकेट हात पारे। योसँगै चेन्नईले ८ खेलबाट ६ अंक मात्र जोड्न सकेको छ। समान खेल खेलेको हैदराबादको पनि ६ अंक नै रहेको छ। तर रनरेटका आधारमा हैदराबाद चेन्नईभन्दा एक स्थानमाथि पाँचौँ स्थानमा रहेको छ।
खेलाडीलाई राहत वितरण,जुम्ला : कोरोना माहामारीलाई मध्यनजर गर्दै जुम्ला अखिल नेपाल फुटबल संधले जुम्लाका खेलाडी कोच र प्रशिक्षकलाई राहत वितरण गरेको छ। प्रत्येक खेलाडीलाई २५ सयका दरले रातह वितरण गरिएको हो। बुधबार जुम्लाको राज सिममा जुम्लाका संघीय शंसद गजेन्द्रबहादुर महतको प्रमुख अथित्यमा रातह वितरण गरिएको हो। लकडाउनले कुनै पनि आयोजना र कार्यक्रम हुन नसकेकाले यसको मर्का खेलाडीमा पनि परेकोले अखिल नेपाल फुटवल संघ केन्द्रीय कार्यालयको सहयोग र अखिल नेपाल फुटवल संघको आयोजना राहत वितरण गरिएको जुम्ला जिल्ला फुटवल संघका अध्यक्ष भरत बुढथापाले बताए। दशैं नजिकिंदै गरेको समयमा थोरै पैसाले खासै केहि त नभए पनि नुन तेल रिचार्ज गर्न भए पनि केही राहत हुने अध्यक्ष बुढथापाले बताए। कार्यक्रमा बोल्दै संसद गजेन्द्रबहादु महतले खेल जगत पछाडि परेको समयमा खेलाडीलाई संरक्षण गर्न फुटवल संघले यति गर्नु राम्रो काम भएको बताए। खेलाडी रुबेन भण्डारी खेल जीवन रमाइलो भए पनि जिविकोपार्जनमा भने निकै समस्या हुने कुरा उल्लेख गरे। कोरोनाको बेला यस्ता राहतले केहि सहयोग भए पनि अरु समय खेलाडी लक्षित कार्यक्रम हुन जरुरी भएको उनको भनाइ छ। कार्यक्रममा राष्ट्रिय फुटबल टिमका खेलाडी दोन्द शाहीलाई पनि सम्मान गरिएको थियो। जुम्ला घर भएका शाही कर्णालीको पहिलो राष्ट्रिय खेलाडी हुन्।
