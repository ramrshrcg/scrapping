शीर्षक,विवरण
राजनीतिको काल्पनिक गणित,"राजनीतिलाई विकृत गणितीय अभ्यासका रूपमा मात्र प्रयोग गर्ने कुरूप बानी त्यागौं, यही कारण अस्थिरताको भूमरीबाट मुक्त हुन कति कठिन भयो ? संसार आज कोरोनाको कहरका विरूद्ध तपसिलका सारा मतभेद थाति राखेर युद्घमा होमिएको छ, संसारमा जेजति मुलुकमा सामान्य बहुमत र संयुक्त प्रकृतिका जेजति सरकार छन् तत्तत् मुलुकमा बोलचाल नै बन्द भएका विपक्षीहरू समेत सरकारका पक्षमा र कोरोनासँगको भिडन्तमा कोभिड१९ सँग सशक्त रूपमा भिडिरहेका छन्। सरकारको होस्टेमा हैंसे गरिरहेका छन्। नेपालमा भने राजनीतिका प्रचण्ड प्रतापी भूपतिहरूका कारण विचरा कोरोनाकै सातो जाने गरी नयाँ दुर्गन्धित एवं कुरूप राजनीतिक बाघचाल गरिएको छ। यसले जनताले पटक्कै पढ्न नरुचाएका र तीन वर्ष पहिलेकै चुनावमा जनताले च्यातिदिएका सांसद गणित वर्णमाला र पार्टी गणित हिसाब किताब का पुराना दुई गएगुज्रेका पुस्तकमा नयाँ गाता हालेर जबर्जस्ती पढाउन खोजिएको हो कि भन्ने प्रतीत हुँदैछ। यो प्रसंग सरकारले आकस्मिक रूपमा ल्याएका दुई विधेयक र त्यसले ल्याउन लागेको तरंगसँग सम्बन्धित छ। वास्तवमा सरकारले ल्याउने यस्ता विधेयक संविधानको प्रावधानअन्तर्गत नै ल्याइएका हुन्छन्। नेकपाका स्थायी समिति सदस्य एवं प्रदेश पाँचका मुख्यमन्त्री शंकर पोखरेलले फेसबुक स्टाटस्मा ऐनले पार्टी फुट्ने नि होइन, ऐनले पार्टी जुट्ने नि होइन। ४० प्रतिशतको प्रावधान लोकतान्त्रिक विशेषता नै हो। अनुशासित बनौं, जिम्मेवार बनौं भनी पोस्ट् गरे। आफ्नो मातहतको एउटा कर्मचारीलाई केही सोध्नका लागि बोलाउँदा समेत आकासै खसेजस्तो होहल्ला गर्ने प्रायोजित मिडिया र अरू जो जससँग सम्बन्धित छ हरूका लागि केही समय दन्तबझानको पौष्टिक खुराक बन्ने चाहिँ पक्का छ। दुईतिहाइ सरकारको नेतृत्व गरेका केपी ओलीले आकस्मिक रूपमा हिजो दुई अध्यादेश एक्कासी मन्त्रिपरिषद्बाट पास गरी राष्ट्रपतिसमक्ष पुर्याउँदै गर्दा नियमित रूपमा लकडाउनभित्र करिब एकमहिनासम्म कुँजिएको मुलुकका राजनीतिका नसा एक्कासी तंग्रिएका मात्र होइनन् राजनीतिक विश्लेषण गर्ने महापण्डितहरूलाई पनि यसले केही दिनका लागि गृहकार्य र कक्षाकार्यको राम्रै खुराक समेत पस्किदिएको छ। अर्थात् यसो भनौं, झट्ट हेर्दा केपी ओलीले यो निर्णय आकस्मिक रूपमा गरेको देखिए पनि र तत्काल उनीमाथि आरोप लगाउनेहरूले आवाज चर्काए पनि यसको सम्बन्ध लकडाउन अवधिभित्र भइरहेका सत्ताा परिवर्तनको प्रचण्ड एवं प्रच्छन्न छटपटीका भाइरल लक्षणहरूको स्वाभाविक परिणाम र नियमितताकै गम्भीर साइड इफेक्ट ( पाश्र्व प्रभाव ) को तारसँग जोड्नेहरू पनि कम छैनन्। यो अनुमान पुष्टि गर्नका लागि दूरवर्ती इतिहास हेर्दा अप्रत्याशित रूपमा भएको चुनावी एकता र पार्टी एकतासम्म पुग्न पनि सकिएला तर तात्कालिक र निकटवर्ती इतिहासचाहिँ सभामुख चुनावदेखि यता प्रधानमन्त्रीले सरकारका हरेक काममा अवरोध पुर्याएको महसुस गर्नु र त्यसो गर्ने गरी खुसुखुसु पाकिरहेको खुमलटार खिचडीको गन्ध बालुवाटारले राम्ररी पत्ताो पाएको प्रसंगसम्म पुग्दा पनि हुन्छ। आफू र आफ्नालाई बेवास्ता र किनारीकृत गरिएको अनुभूत गरिरहेका माधव नेपालको ओलीप्रतिको तुसको राम्रै उपचार गर्ने नाममा प्रचण्डले निर्वाह गर्न खोजेको नाटकीय एवं चिकित्सकीय भूमिकाको तापले भने बजार तताएको छ। एक अन्तर्वार्तामा कोरोना त्रास, लकडाउन र त्यस अवधिमा आफ्नो दिनचर्याबारे बताउँदै कामरेड प्रचण्डले छतमा बसेर दाउराको चुलामा आफैंले यु ट्युब हेर्दै बिहान मासु भुट्दै गरेको कुरो मुसुमुसु बताइरहेको प्रसंगबाट किचनतिर चाहिँ अर्कै खिचडी पकाइँदो पो रहेछ कि भन्ने अनुमानका सन्दर्भपरक अर्थहरू भेटिनु पनि स्वाभाविक हो। आम मतदाता र कार्यकर्ताका मुड बुझ्ने हो भने र संसदीय अभ्यास भएका विभिन्न मुलुकहरूको पूर्वकार्यको विवरण (लिट्रेचर रिभ्यु)समेत हेर्ने हो भने केपीको कमान्डमा लडिएको विगत आम चुनावमा प्राप्त भारी बहुमत पाँच वर्षसम्म निर्वाध रूपमा निजकै नेतृत्वको सरकार चलाउनका लागि जनताले दिएको आदेश हो भन्ने मान्नैपर्ने देखिन्छ। तर, आफूलाई सघाउ पुर्याउनुका सट्टा सचिवालयका गुटगत कोठे भेलामार्फत् उतै निर्णय गरी यता वाचनमात्र गरी सुनाउने शैलीको विकास हुन थालेको अनुभूत गरेका प्रधानमन्त्रीले आफूलाई विभिन्न वहानामा अप्ठ्यारो पार्दै जान थालेको अनुभूत गर्नु स्वाभाविकै पनि हो। यता सभामुख चुनावपछि हौसिएका प्रचण्डको महत्तवाकांक्षाले दुईतिहाइ हाराहारीको बहुमत भएको पार्टीबाट लोकप्रिय प्रधानमन्त्रीलाई विस्थापित गरी कसैलाई आफ्नो कठपुतली प्रधानमन्त्री बनाउने, आफू सो पार्टीको एकल र शक्तिशाली अध्यक्ष बन्ने अनि क्रमश : आफ्नो पुरानै बानीअनुरूप जसले जे माग्छ त्यही दिने वाचा गर्दै संविधान संशोधन गरेर कार्यकारी राष्ट्रपति बन्नेसम्मका सोम शर्माका जस्ता सपना देखेका हुन सक्छन् भनी अनुमान लगाउने पनि त्यत्तिाकै छन्। पार्टीका पाका पुराना र अनुभवी नेता माधव नेपालको मियो वरिपरि घुमेर यस प्रकारको दाइँ हाल्न सकिने सपना पूरा होला भन्नेमा माधव नेपाललाई नजिकबाट बुझ्नेहरू विश्वस्त छैनन्। तर, आफूलाई र आफ्नालाई बेवास्ता र किनारीकृत गरिएको अनुभूत गरिरहेका माधवको यो तुसको राम्रै उपचार गर्ने नाममा प्रचण्डले निर्वाह गर्न खोजेको नाटकीय एवं चिकित्सकीय भूमिकाको तापले भने बजार तताएकै छ। कामरेड माधवलाई मैले नेकपाका गाडधनको विम्बका रूपमा यसअघिका लेखमा चित्रण गरेको थिएँ, आफूले तीन दशकदेखि आवाद गरी हराभरा पारेको र अहिले दुईतिहाइका हाराहारीमा पार्टीको गैरीखेतमा झुलिरहेको धानबालीलाई भकारीमा भित्र्याउने बेला त्यसमा विभाजनको असिना पानी बर्सिन र लुटिन उहाँले दिनुहुने छैन, यसो भयो भने त्यो गाडधन माटाभित्रै हराउने वा कसैले दुरुपयोग गर्ने सम्भावनासमेत त्यत्तिाकै छ। कोरोनासँग लकडाउनका शस्त्रमार्फत् आमजनता घरभित्रै बसेर कोभिड१९ सँग भिड्दै गर्दा र चिनियाँ राष्ट्रपतिले वुहानमा त्यतिबेला यस्तो लडाइँलाई जनयुद्घ संज्ञा दिइरहँदा नेपालमा कोरोनाकै ढाडमा टेकेर सत्तााका शीर्षमा उक्लिहाल्ने सत्तााप्राप्तिको उत्तारजनयुद्घ का रूपमा कतिपयले यसलाई लिएको हुनसक्ने देखिन्छ। पूर्व एमाले समूहभित्रका वरिष्ठ नेताहरूका ससाना असन्तुष्टिलाई ठूलै अन्तर्विरोध ठान्दै त्यसैको फाइदा उठाई पार्टी गणित हिसाब किताब को गाइड पढेर राजनीतिक गणितमा सामान्य उत्तीर्णांक ल्याउने अनुमान गर्दैमा त्यहाँ बीजगणितका किरेमिरे अक्षर र ज्यामितिका अनेकौं रेखाहरू त्यत्तिाकै चुप लागेर बस्दा रहेनछन् भन्ने संकेत नयाँ यी दुई अध्यादेश विस्फोटले गरेको देखियो। अनेकौं गुफा, पहाड, कुना,कन्दरा, वन, जंगल, कटेरा, टहरा, डेरा, घर सर्दासर्दै हत्ताहैरान भएका पूर्व माओवादी समूहबाट संघर्ष गर्दै एकीकरणमा आएका इमानदार व्यक्तित्वहरू पनि आफ्नो राजनीतिक जीवनमा आएको यो सुरक्षित वर्तमानलाई पुन : कहालीलाग्दो अतीततिर फर्काउने कदमका पक्षमा लाग्ने छैनन् भनी अड्कल गर्नेहरूको संख्या पनि त्यत्तिाकै छ। २०५२ सालदेखि लगातार अन्तर्विरोधहरूमा पटकपटक खेल्दै जस्तोसुकै ध्वंश, कुटिल वा त्रासको चाल चालेर राजनीतिको केन्द्रमा रहिरहने हबी, रुचि वा रहरको पनि सीमा त हुँदो हो, त्यसका सफलताको पनि निश्चित म्याद हुन्छ होला। जितेको जति उपलब्धिलाई हरेक पल्ट खोरखोरेमा राख्दै जाँदा जितेको जति सबै एकैचोटी ढुस हुने खोरखोरे खेलको खतराबारे प्रचण्ड पनि अब सचेत हुनु जरुरी देखिन्छ भन्ने उहाँका शुभचिन्तक पनि उत्तिाकै छन्। प्रतिपक्षी दल त अर्को चुनावको प्रतीक्षा गर्ने दल हो। सरकारलाई सशक्त प्रतिपक्षको भूमिकामार्फत छेउकुना लाग्न नदिई धैर्यपूर्वक बाँकी तीन वर्ष धैर्य गरोस् भन्ने जनअपेक्षा उसप्रति हुनु स्वाभाविकै हो। सत्तााको बागडोर हातमा लिएका प्रधानमन्त्री केपी ओलीसँग झिनामसिना संवादहीनता जस्ता केही असन्तुष्टिहरूको सम्बोधन हुन नसकेकाले आफ्नै पार्टीभित्र यस्तो स्थिति पैदा भएको हो भने सरकारलाई सहज हुनेगरी त्यो सम्बोधन गरिदिँदा उपयुक्त हुन्थ्यो र बेलाबेला देखा पर्ने अस्थिरताको तुवाँलो हट्थ्यो कि भन्ने जनविश्वास देखिन्छ। विद्रोहको नेतृत्वमार्फत् सफल भएको भए होचि मिन्ह र क्यास्त्रो बन्ने सपना बोकेका प्रचण्डले त्यो कोर्स पास गर्न नसकिने ठहर गरी नयाँ कोर्समा भर्ना भइसकेपछि पनि राम्ररी नपढी अझै पनि झेली गर्दै सेन्टरै कब्जा गरी चिट चोरेर पास गर्ने नियत राखे भने मतदाताले उनको आगामी चुनावी कक्षा बहिष्कार गर्ने निश्चित छ। अत : इमानदारीपूर्वक वर्तमान नेतृत्वलाई पाँचवर्षे कार्यकाल पूरा गर्न सहयोग भएमा उनको यस व्यवस्थाप्रतिको विश्वास पुष्टि हुनेछ। र, अन्त्यमा जनताले पाँच वर्षसम्म स्थिर सरकार चलाउन दिएको अकण्टक र दुईतिहाइ बहुमतको सरकारलाई काम गर्न दिऊँ। राजनीतिलाई विकृत गणितीय अभ्यासका रूपमा मात्र प्रयोग गर्ने कुरूप बानी त्यागौं। आफूले वाचा गरेका आफ्नो होइन मुलुकको समृद्घि र मुलुकबासीका सुखका कोर्स पढौं र पढाऔं। सांसद गणित वर्णमाला र पार्टी गणित हिसाब किताब का जनतिरस्कृत कोर्स सदाका लागि बन्द गरौं।"
श्रमिकको बिचल्ली : प्रश्न कसलाई गर्ने ?,"कोरोना भाइरसको महामारीबाट विश्वभर सन्त्रास फैलिरहेको छ। चीनको वुहान सहरबाट २०१९ को अन्त्यमा फैलिएको यो महारोगले विश्व महामारीको रूप लिइसकेको छ। विश्व स्वास्थ संगठनले विश्व स्वास्थ संकटकाल पनि घोषणा गरिसकेको छ। यी हरफ लेखिँदासम्म विश्वस्तरमा यो महाव्याधिबाट २३ लाख ३० हजार, ९८७ जना संक्रमित भइसकेका छन्। एक लाख ६० हजार ७५८ ले ज्यान गुमाउन पुगेका छन् भने पाँच लाख ९७ हजार १८९ जना निको पनि भएका छन्। नेपालमा तीनजना र आठजना संक्रमितको अवस्था लामो समयसम्म स्थिर रहेको थियो। सरकारको स्वास्थ्य विभागका तर्फबाट परीक्षण गर्ने काम कम गरिएको कारणबाट यस्तो अवस्था देखिएको हो र परीक्षण गरियो भने यो संख्या धेरै वृद्घि भएको हुन सक्छ भन्ने हामी सबैको भनाइ सत्य सावित भएको छ। विश्व स्थास्थ्य संगठन र विज्ञहरूले यो चरणमा अत्यधिक जोड परीक्षणमा दिनुपर्ने कुरा बारम्बार बताउँदै आएका छन्। तैपनि आरडीटी र पीसीआर प्रणालीबाट भइरहेको परीक्षणको गति आवश्यकताका तुलनामा धेरै नै कम छ। यति हुँदाहुँदै पनि एक, दुई हप्तामै त्यो संख्या बढेर ३० पुगिसकेको छ। राम्रो पक्ष के छ भने यो महारोगले यतिबेलासम्म कसैको ज्यानै लिइहालेको छैन। स्वयं सरकारका स्वास्थ्यसम्बन्धी प्रवक्ताले कोभिड१९ दोस्रो चरणमा प्रवेश गरिसकेको बताएका छन्। चरण र संख्या दुवैको हिसाबले खतराको घण्टी बजेको संकेत दिइरहेका छन्। सरकार बैरो छ। यो खतराको घण्टीको स्वर बालुवाटारले सुन्न अझै नसकेको प्रष्ट बुझ्न सकिन्छ। घण्टी ठूलै झुण्ड्याउनुपर्ने र ठूलै हथौडाले हान्नुपर्ने हो कि भन्ने सर्वत्र चर्चा पनि चलिरहेको छ। नेपालका लागि यो जोखिमको अवस्था हो। यसको अनुभूति हामी सबैमा गहिरोसँग हुनुपर्ने आवश्यकता छ। तर, प्रधानमन्त्री भन्दैछन् नेपालमा यो रोग महामारीका रूपमा फैलिन सक्दैन। यसले महामारीको रूप नलेओस् भन्ने हामी सबैको चाहना र कामना हो। तर, यसलाई व्यवहारमा उतार्न कोभिड १९ को नियन्त्रण र उन्मूलनका लागि हाम्रो सम्पूर्ण जनशक्ति परिचालन, औषधि र स्वास्थ्य सामग्रीको पर्याप्त व्यवस्था, लामो समयसम्मको लकडाउनको समयमा श्रमिक, तल्लो वर्ग, आफू र आफ्नो परिवारको व्यवस्थापन गर्न नसक्नेहरूको व्यवस्थापनको ग्यारेन्टी केन्द्र सरकारले गर्नुपर्छ। प्रदेश सरकार र तल्ला निकायलाई निर्देशन गरेको भरमा धक्कु लगाउने काम संघीय सरकारले नगरे हुन्छ। सरकारले यस विषयमा खेलेको भूमिकाको साक्षी पाँच सय किमि लामो बाटो पैदलै तय गर्दा सडकमा देखिएको बाल बच्चा, महिला, वृद्घ, आदिको विजोगको अवस्थाले राम्रोसँग चित्रण गरिरहेका छन्। तयारीको काममा, व्यवहारमा लागू गर्नमा जोड नदिने, संक्रमण बढ्दै गएको र विशेषज्ञहरूले खतराको घण्टी बजाइरहेको बेला नेपालमा यसले महामारीको रूप लिन सक्दैन भनी ठोकुवा गर्ने काम अहिले नगर्दा राम्रो हुन्थ्यो होला। अमेरिकी राष्ट्रपति डोनाल्ड ट्रम्पले, यो चिनियाँ भाइरस, सामान्य फ्ल्यू जत्तिाको पनि छैन भनेर तयारीमा ध्यान र जोड नदिँदा अमेरिकाको हालत के भएको छ, त्यसबाट नकारात्मक शिक्षा लिनु पर्दथ्यो ओलीजीले भन्ने सल्लाह मात्र हो। लकडाउन एक मात्र उपाय ! कोभिड१९ ले महामारीको रूप लिने एउटा कारण के हो भने यसको संक्रमण अत्यधिक छिटो र तीव्र गतिमा हँुदोे रहेछ। यो हावाबाट सर्ने रोग नभए पनि यो हच्छिउँ गर्दा र खोक्दा थुकसँग मिसिएर र संक्रमितसँग लसपस गर्दा सर्न सक्छ भन्ने अहिलेसम्मको अध्ययनले पत्ताा लागेको छ। संक्रमितबाट मात्र सर्ने भएको हुनाले यसबाट बच्नका लागि प्रभावकारी उपायका रूपमा कमसेकम तीनचार फिटको दूरी कायम गर्नु अनिवार्य मानिन्छ। यसको निमित्ता मानिसले मानिसको नजिक नरहनुपर्ने अवस्थाको सिर्जना हुन्छ। वुहानमा जंगलको डँढेलो जस्तै गरी फैलिरहेको कोरोना भाइरसलाई चिनियाँहरूले लकडाउन विधिबाट मात्र नियन्त्रण गर्न सकेका हुन्। पछि गएर यो मोडेललाई विश्वका धेरै देशमा लागु गरिँदै आएको छ। जसले समयमा यसबाट बच्ने नियम पालना गरेनन् वा खतराको घण्टीलाई सुनेनन्, ती देशहरूमा यो महारोगले महामारीको रूप लिएको छ र यो सरकारको नियन्त्रणभन्दा बाहिर गइसकेको छ। अहिले त विश्व स्वास्थ्य संगठनले सबै देशमा लकडाउन लागु गर्न सार्वजनिक अनुरोध पनि जारी गरिसकेको छ। एउटा अध्ययनले त यो महारोगको खोप वा औषधि पत्ताा नलाग्दासम्म लकडाउन जारी राख्नुपर्छ भन्ने सुझाव पनि दिएको भन्ने समाचारहरूमा उल्लेख छ। त्यसैले लकडाउनलाई अनिवार्य मानेर त्यसको निमित्ता उचित वातावरण तयार गर्नु सबै सरकारहरूको जिम्मेवारी बन्न गएको छ। नेपाल यसको अपवाद हुन सक्दैन। सरकारको दायित्व लकडाउन घोषणा मात्रै हो ? लकडाउन कुनै पनि सरकारका लागि ठूलो चुनौतीको विषय हो। यो ख्यालठट्टाको विषय हुँदै होइन। यसका निमित्ता ठूलो तयारीको आवश्यकता पर्छ। देशको सम्पूर्ण जनसंख्या घरभित्र एक प्रकारले कैद हुनु र राज्यका, समाजका, घरघरका सबै गतिविधि ठप्प गरेर पनि जनताका आधारभूत समस्याको समाधान भइरहने अवस्थाको सिर्जना गर्नु भनेको गम्भीर विषय हो। यसलाई त्यही रूपमा लिन सकिएन भने र सरकारले व्यवस्थापनलाई सहज बनाउन सकेन भने लकडाउन नै अर्को कोरोना बन्न सक्ने खतरा हुन सक्छ। तर, विडम्बना, केपी ओली नेतृत्वको यो सरकारले जुन रबैया देखाइरहेको छ, त्यो निकम्मा छ भन्ने पुष्टि भएको छ, अहिलेसम्ममा। हालै जनताका नाममा गरेको सम्बोधनमा प्रधानमन्त्री यसरी प्रस्तुत भए, मानौं यो लकडाउन भनेको उनैको आविष्कार हो र उनले अरू केही गर्न नसके पनि यो घोषणा गरिदिएर नेपाल राष्ट्र र नेपाली जनतालाई लाउनसम्मको गुन लगाएका छन्। उनको व्यवहारले पनि के बताउँछ भने उनको काम थियो लकडाउनको घोषणा गर्ने, त्यो उनले गरी दिए। अब बाँकी जे गर्नुपर्छ, त्यो जनताको काम हो। उनका स्वास्थ्यमन्त्रीले उनको स्पिरिट बुझेरै भनेका थिए होलान्, क्वारेन्टाइनको खर्च सरकारले व्यहोर्न सक्दैन, तपाईंहरू आफैंले व्यवस्था गर्ने हो। खाद्यान्नको व्यवस्था, औषधि उपचारको व्यवस्था, दैनिक जीवन धान्ने र सञ्चालन गर्ने व्यवस्था, सञ्चारको व्यवस्था आदिइत्यादि सबै व्यवस्था जनताले आफैं आफैंले गर्नुपर्ने वा ती सबै काम त आफैं हुँदै जान्छन् भन्ने हो ? यसलाई के भन्ने ? गैरजिम्मेवारीपन या मूर्खता ? या दुवै ? हालै मात्र पनि बालुवाटारबाट एउटा फरमान जारी गरे उनले जो जहाँ छ ठाउँका ठाउँ रोकिने हो। यसलाई लागु गर्न बल प्रयोग गर्न पनि उनको सरकार तयार छ। खाने व्यवस्था नि ? त्यो त स्थानीय वासिन्दाको निगाहमा भर पर्छ। धन्य छ, दुईतिहाइका प्रधानमन्त्री ! धन्य छ यो व्यवस्था ! लकडाउन भएको तीन हप्ता बितेर चौथो हप्तातिर जाँदैछ। नेपालमा दिनभर काम गरेर मात्र बेलुका पेट भर्ने नेपाली कति छन् ? सरकारमा बस्नेहरूलाई थाहा छ कि छैन ? एक हप्ताको लागि पनि सबै चिजको स्टक जम्मा गर्न नसक्ने नेपाली कति छन् ? उनीहरूलाई थाहा नभएर हो कि बुझेर पनि बुझ पचाएको ? यो सरकारका प्रधानमन्त्रीदेखि लिएर सबै मन्त्रीले भन्ने भाषा एउटै छ, यो दुईतिहाइको सरकार हो, यसले गरेका सबै निर्णय नेपालका दुईतिहाइ मानिसको मतले गरेको ठहर्छ। त्यसकारण यो सरकारले जे गर्छ त्यही नै ठीक हो। यसले जे गरे पनि ठीक मात्रै गर्छ। यसले गरेको बेठीक नै हुँदैन। धन्य छ, यो दुईतिहाइ बहुमत ! श्रमिक वर्गसँग, गरी खाने वर्गसँग, तल्लो वर्गसँग, गरिब वर्गसँग अब दैनिक जीवन धान्न केही पनि छैन। यो सरकारको अधिनमा जुन ढुकुटी छ त्यो कुन बेला खर्च गर्ने हो ? सरकारमा भएकाहरूले बाँडचुँड गरेर खानका लागि ? प्रधानमन्त्रीको जन्मोत्सव मनाउन ६ वटा हेलिकोप्टर उडाउन सक्ने, जन्मोत्सवको केकका लागि सात लाख खर्च गर्न सक्ने सरकारले जनता जीवन र मृत्युसँग संघर्ष गरिरहेका बेलामा पनि उनीहरूलाई पेटभर खुवाउन, दैनिक जीवन सञ्चालन गर्नगराउन त्यो पैसा खर्च गर्दैन भने लागि यो सरकारको औचित्य के ? केन्द्र सरकारले भन्छ, सबै व्यवस्थापनको काम प्रदेश र स्थानीय सरकारले गर्छ। प्रदेश सरकार र स्थानीय तहले भन्छ, हामीसँग त्यसका लागि बजेट छैन। जब यो सरकार, यो संविधान, यो व्यवस्था कसैले जनतालाई यस्तो बेलामा हेर्दैन भने प्रश्न कसलाई गर्ने ? प्रधानमन्त्रीलाई कि यो सरकारलाई ? सत्ताा पक्षलाई कि प्रतिपक्षलाई ? यो व्यवस्थालाई कि संविधानलाई ? गम्भीर प्रश्न उठेका छन्। सबैको ध्यान जाओस् !"
महामारीपछि कस्तो हुनुपर्छ संसार ?,"कोरोनाविरुद्धको युद्ध समाप्तिपछि मानिसहरूले महामारीको मानवीय र आर्थिक मूल्य गणना गर्न थाल्नेछन्। त्यतिबेला उनीहरूले राष्ट्रवाद, पृथक्तावाद वा स्वार्थीपनलाई अँगाल्न सक्छन्। अथवा, तिनले अझ मानवीय, खुला र दयालु तरिकाले साझा लक्ष्य फेला पार्न पनि सक्नेछन्। कोरोना भाइरसको महामारी सुरु भएदेखि संसार ऐतिहासिक परिवर्तनको विन्दुमा आइपुगेको महसुस धेरैले गरेका छन्।अबको विश्वमा राज्यको भूमिका फेरि बलियो हुने हो कि भनेर यथार्थवादीहरू सोचविचार गरिरहेका छन् भने (नव)उदारवादीले शोक मनाउन सुरु गरिसकेका छन्। त्यस्तै, राष्ट्रवादको मात्रामा वृद्धि, अमेरिकालाई पछि पारेर चीन महाशक्ति बन्ने सम्भावना, अन्तर्राष्ट्रिय संस्थाहरूको असफलता, विश्वव्यापीकरणबाट फिर्ती र एकीकृत युरोपमा फुटजस्ता विषयमा विमर्श हुन थालेका छन्। निश्चय नै कोरोना भाइरसले विश्वभर प्रलय निम्त्याएको छ। राष्ट्रिय र स्थानीय सरकारहरूले महामारीविरुद्धको यो लडाइँको नेतृत्व गरिरहेका छन्। राज्यहरूले आफ्नो सत्ताको पहुँच बढाएका छन्। व्यवस्थापकीय भूमिकाबिनै नागरिकको जीवनको हरेक पाटोलाई राज्यले नियन्त्रित गर्दै छन्। महामारीबाट बच्ने आशमा नागरिक पनि राज्यको अघिपछि गोलबन्द भएका छन्। संयुक्त राष्ट्रसंघका महासचिवले महामारीलाई राष्ट्रसंघको ७५ वर्षको इतिहासमा कहिल्यै नदेखिएको विश्वव्यापी स्वास्थ्य संकट भनेका छन्। तर, यसको सबैभन्दा शक्तिशाली निकाय सुरक्षा परिषद् भने हालसम्म यसबारे मौन छ।परिषद् मौन बस्दा नै उसको भलो हुने देखिन्छ। किनभने, यसको जस्तो संरचना छ, त्यसलाई हेर्दा परिषद्ले एकताबद्ध, स्वस्थ र अझ शान्तिपूर्ण विश्वका लागि काम गर्ला भनेर अपेक्षा गर्नु अरब लिगले लोकतन्त्र र मानव अधिकारका पक्षमा काम गर्ला भन्ने सोच्नुजस्तै हो। जी७, जी२०, युरोपेली संघजस्ता अन्य अन्तर्राष्ट्रिय संस्थालाई किनारा लगाइयो। अन्तर्राष्ट्रिय मुद्रा कोष र विश्व स्वास्थ्य संगठनले अपेक्षा गरेभन्दा राम्रो काम गरेपनि तिनको उपयोगिता र प्रभावकारितामाथि उनीहरूकै सबैभन्दा ठूलो दाता अमेरिकाले प्रश्न उठायो। अनौपचारिक जी२ अर्थात् अमेरिका र चीनको सम्बन्ध पनि बिग्रेको छ। त्यसैले यो संसार पुनः उस्तै हुनेछैन भन्नेमा विश्वव्यापी मतैक्य छ। तर, महामारीको फलस्वरूप संसार कसरी बदलिनेछ र बदलिनुपर्छ भन्ने स्पष्ट छैन। कोरोना भाइरस महामारीबाट राष्ट्रवाद फर्केर आउने र राज्यको भूमिका बढ्ने चिन्ता अनावश्यक हो। किनभने, फर्केर आउनलाई कतै गएको हुनुपर्छ। तर, राष्ट्रवाद र राज्य सधैँ यहीँ छन्। वास्तवमा शीतयुद्धको समाप्तिपछि विश्वव्यापीकरण र नवउदारवादको विस्तारका विपरीत राज्य अझ शक्तिशाली बनेको छ। यसलाई रुसदेखि ब्राजिल र हंगेरीदेखि भारतसम्म पपुलिस्ट राष्ट्रवादको विकासले झन् फैल्याएको छ। पूर्वी युरोप अझ राष्ट्रवादी बनेको छ, पश्चिम युरोप ईयूको भ्रमबाट मुक्त हुँदैछ। बेलायतले त अझ ब्रेक्जिटकै निर्णय गरिसक्यो। डोनाल्ड ट्रम्प नेतृत्वको अमेरिका झन्झन् पृथक्तावादी बन्दै गएको छ। दक्षिणी गोलाद्र्धमा अनेकौँ युद्ध र विद्रोह सहेर पनि राज्य जीवित छ। बलियो नभएपनि कुनै क्षति नबेहोरी राज्य बाँचेको छ। त्यस्तै, चीन र रुस पश्चिम नेतृत्वको उदारवादी विश्व व्यवस्थाविरुद्ध राष्ट्रिय सार्वभौमिकताको रक्षक बनेका छन्। सेप्टेम्बर ११ को हमलापछि अमेरिका र विश्वमै सेक्युरिटी स्टेट को जन्म भयो। नवउदारवादी नीति हाबी हुँदै जाँदा सोसल स्टेट को ठाउँ पनि मार्केट स्टेट ले लिँदै गयो। सन् २०१८ को संयुक्त राष्ट्रसंघको सम्बोधनमा स्वतन्त्र विश्वका नेता ट्रम्पले भूमण्डलीकरणका खतराबारे सदस्य राष्ट्रहरूलाई चेतावनी दिए। अमेरिका फस्र्ट को उदाहरण हेरेर सिक्न उनले अरूलाई अर्ती दिएका थिए। त्यसयता अमेरिकाले आफ्नो धेरैजसो अन्तर्राष्ट्रिय जिम्मेवारी पन्छाउँदै आएको छ। दशकौँसम्म विश्वलाई नेतृत्व गर्न र आफ्नो इच्छाअनुसार ढाल्न अमेरिका मात्रै सक्षम हुँदै आएको थियो। तर, अब त्यो स्थिति छैन। अमेरिका फस्र्टको नीतिले कोरोना महामारीविरुद्धको सामूहिक कारबाहीलाई समेत हानि गरेको छ। जी७ को बैठक अमेरिका होइन, फ्रान्सले बोलायो। जी२० को बैठक पनि वासिङ्टनले होइन, रियादले बोलाउनुपयो। निश्चित थियो ती बैठकबाट कुनै नतिजा निस्किएन। जिम्मेवार विश्व नेताका रूपमा देखिने चीनको प्रयास पनि बारम्बार असफल हुँदै आएको छ। उसले पटकपटक गैरजिम्मेवार तरिकाले काम गर्ने गरेको छ। अमेरिकाले छोडेको खाली ठाउँ भर्न चीन चाहन्छ, तर ऊ आफ्नै फाइदाका लागि मात्रै यो काम गर्छ, विश्वको फाइदाका लागिहोइन। स्विडेनका पूर्वप्रधानमन्त्री कार्ल बिल्टले गुनासो गरेका छन् अमेरिकी युगको अन्त्यपछिको यो पहिलो ठूलो संकट हो। संयुक्त राष्ट्रसंघको सुरक्षा परिषद् कहीँ पनि देखिँदैन। जी२० साउदी अरबका युवराजको हातमा छ। ह्वाइटहाउस अमेरिका फस्र्ट र सबै एक्लाएक्लैको गीत गाइरहेको छ। मात्र भाइरस विश्वव्यापी बनेको छ। भूमण्डलीकरणको कुरा गर्ने हो भने पुँजी, सामान र सूचनाको स्वतन्त्र प्रवाह अझै जीवित नै छ। संसारमा व्यापार अझै भइरहेको छ, सञ्चार सहकार्य पनि भइरहेको छ। अहिले महामारी रोक्न सीमा बन्द गरिएका छन्। तर, त्यो अस्थायी प्रावधान हो।बरु, प्रविधिको विकासका कारण शारीरिक रूपमा एकान्तवासमा भएपनि मानिसहरू अहिले निकै राम्ररी एकअर्कासँग जोडिन पाएका छन्। समग्रमा, राज्य र समाज अनि देश र भूमण्डलीकरणबीच तानातान चलिरहनेछ। महामारीसँगै यो प्रक्रिया रोकिनेछैन। यतिखेर संसार दोबाटोमा उभिएको छ। दायाँ जाने या बायाँ मुड्ने निर्णय उसले लिन बाँकी छ। पहिले हिँडिरहेकै सीधा बाटो, जसले हामीलाई यो संकटसम्म ल्याइपुयायो, हिँड्न न उचित छ, न आकर्षक। कोरोनाविरुद्धको युद्ध समाप्तिपछि मानिसहरूले महामारीको मानवीय र आर्थिक मूल्य गणना गर्न थाल्नेछन्। त्यतिबेला उनीहरूले राष्ट्रवाद, पृथक्तावाद वा स्वार्थीपनलाई अँगाल्न सक्छन्। अथवा, तिनले अझ मानवीय, खुला र दयालु तरिकाले साझा लक्ष्य फेला पार्न पनि सक्नेछन्। विश्वव्यापी आर्थिक संकट आउँदै गर्दा करोडौँ श्रमिकले रोजगारी गुमाउँदैछन् र अझ गरिब बन्दैछन्। त्यसैले आक्रोश, नश्लीयता, धार्मिक अन्धता र नवफासीवादको उदय नहोला भन्ने सकिन्न। खासगरी, महामारी लामो समय फैलिए।यसका लागि अति पपुलिस्ट र राष्ट्रवादीहरूको गत दुई दशकको गतिविधिले वातावरण तयार पनि गरेको छ। यी सबैको अर्थ हो, कम खुला, कम स्वतन्त्र र कम सम्पन्न राज्य प्रणाली विकास हुने सम्भावना छ। चीनदेखि भारतसम्म, युरोपदेखि अमेरिकासम्म नश्लीय भेदभाव र कट्टरपन्थी घटनामा वृद्धि भएका छन्। ट्रम्प, पुटिन, मोदी, डुटेर्टे, बोल्सोनारो र सी जिनपिङले शक्ति बढाउँदै लगेका छन्। यसको असर पनि लामो समयसम्म पर्नेछ। ट्रम्पको दोस्रो कार्यकाल पहिलोझैँ बित्नेछ भन्ने ठान्नु मूर्खता हुनेछ। तर, इतिहासलाई हेर्ने हो भने मानिसहरू बायाँतर्फ मोडिन पनि सक्छन्। भाइरसबाट प्रभावित सबैभन्दा गरिबहरू एक भएर अझ बढी मानवअधिकार र समानताका लागि अघि बढ्न सक्छन्। जसको असरस्वरूप कल्याणकारी राज्य निर्माण हुनसक्छ। अहिलेको विश्वव्यापी समस्याको समाधान पनि विश्वव्यापी नै हुनुपर्छ। यसको अर्थ हो, अबको परिवर्तन तलबाट माथि हुनुपर्छ, जसले राज्यको चरित्रलाई कम सर्वसत्तावादी, बढी पारदर्शी, जिम्मेवार र लोकतान्त्रिक बनाओस्। अर्थतन्त्र पनि बढी मानवीय हुनुपर्छ, जसले कर्पोरेट लोभपापलाई भन्दा नागरिकको आवश्यकतालाई प्राथमिकता दिनुपर्छ। यसको अर्थ हो, हतियार भण्डार र सेयर बजारमा पैसाको खोलो बगाउने होइन, मानवीय पुँजीमा लगानी थप्नुपर्छ। अब कोही पनि सद्दे मानिस कनेक्टिभिटी, पर्यटन र व्यापार कम गर्दा संसार राम्रो हुन्छ भन्ने विश्वास गर्दैन। तर, त्यसलाई परिमाणात्मक होइन, गुणात्मक बनाउनुपर्छ। यसैलाई भनिन्छ दिगोपन।यसका लागि उद्देश्यमा एकता हुनुपर्छ। हुन त एकता नै बल हो भन्ने भनाइ क्लिसे भइसक्यो। तैपनि क्लिसे सत्य हुनेगर्छ। (अल जजिराबाट।बसारा इजरायलीअरब लेखक तथा पत्रकार हुन्। अनुवादः कवि आचार्य।)"
"लकडाउन प्रभाव : परीक्षामा मात्र होइन, शिक्षा प्रणालीमै बहस गरौँ","कोरोना भाइरस (कोभिड१९) का कारण अन्य क्षेत्र जस्तै शिक्षा क्षेत्र सङ्कटग्रस्त बनेको छ। शिक्षामा अनेक समस्या आएका छन्। तत्कालका लागि परीक्षा बोर्डलाई रोकिएका परीक्षा कसरी सञ्चालन गर्ने भन्ने चिन्ता छ। इन्टरनेट पहुँच हुने घरका अभिभावकलाई बालबच्चा इन्टरनेटमा डुबेको चिन्ता छ। इन्टरनेट पहुँचमा नभएका अभिभावकलाई बालबच्चा खेल्न जाने र अलमलिने चिन्ता छ। त्यो भन्दा बढी एसईई र ११, १२ का विद्यार्थीलाई परीक्षा बिग्रिएला भन्ने चिन्ता छ । निजी विद्यालयलाई आगामी शैक्षिक वर्षमा विद्यार्थी घट्ने चिन्ता छ। चिन्ता आआफ्नै छन्। यी सबैभन्दा ठूलो चिन्ता स्वास्थ्य र जीवनरक्षा बनेर आएको छ। लकडाउनभरि परीक्षा र कक्षा सञ्चालनको सम्भावना रहेन। लकडाउन खुलेको र कोरना नियन्त्रण भएको केही हप्तापछि मात्रै शैक्षिक गतिविधि सञ्चालन सम्भव देखिन्छ। शिक्षामन्त्रालयले गरेको बहसमा केहीले अनिवार्य विषयको परीक्षा लिएर बाँकी ऐच्छिक विषयलाई विद्यालयले गर्ने आन्तरिक मूल्याङ्कनको औषत आधारमा जोडेर ग्रेड निर्धारण गराउन सकिने अवधारणा ल्याएका छन्। केहीले सबै विषयलाई विद्यालयले सञ्चालन गरेको पूर्वबोर्ड परीक्षा वा आन्तरिक मूल्याङ्कनलाई आधार मानेर ग्रेड दिन सकिने भनेका छन्। सम्बन्धित विद्यालयमै प्रश्नपत्र पठाएर वा पूर्वनिर्धारित परीक्षा केन्द्रलाई पुनः वितरण गरी डेरामा बस्न जान नपर्ने गरी नजिकमा केन्द्र राखेर परीक्षा सञ्चालन गर्न सकिने भनेका छन्। यी कुनै पनि सुझाव यो समयसँग मिल्दा छैनन्। यी कुनै पनि सुझावले न परीक्षाको मर्मलाई संबोधन गर्छन् न वर्तमान समस्याको सम्बोधन गर्छन्। परीक्षालाई कुनै आधारमा पनि अविश्वसनीय र कामचलाऊ बनाउनु हुँदैन। यस्तो गम्भीर विषयमा निर्णय लिँदा विश्व परिवेशका सम्बन्धित समस्यालाई पनि बुझेर मात्र निर्णय लिनुपर्छ। नेपाली समाजमा हिजोको एसएलसी र आजको एसईईको प्रभाव खेलाँची आँक्न मिल्दैन। कहिल्यै नपढ्ने बालबालिकाले पनि कम्तिमा सबै पुस्तकका पाना पल्टाउने पर्व हो एसईई। कहिल्यै बालबालिकाका लागि खर्च नगर्ने अभिभावकले पुस्तक किन्नदेखि अनेक पक्षमा लगानी गर्ने अवसर पनि हो।हामी कक्षा १२ सम्मलाई विद्यालय शिक्षा भनिरहे पनि आम बुझाइ त्यस्तो बनिसकेको छैन। निम्न वित्तीय परिवारका छोराछोरीको रोजगारीको ढोका पनि हो एसईई। यसलाई कमजोर बनाउने गरी कुनै निर्णय गर्नु हुँदैन। यसको ग्रेडिङ प्रणलीले ल्याएका समस्यालाई त सम्बोधन गर्न नसकेका बेला परीक्षाको विकल्प अरु केही पनि बनाउनु हुँदैन। चिन्ता आआफ्नै छन्। तर अहिलेको बैभन्दा ठूलो चिन्ता जीवनरक्षा बनेर आएको छ।लकडाउनभर परीक्षा र कक्षा सञ्चालनको सम्भावना छैन। लकडाउनको विकल्प नभएकाले यसको पालना नै अहिलेको प्राथमिकता हो। कोरोना संक्रमण दर घट्दै गएपछि मात्र शैक्षिक गतिविधि सञ्चालन गर्नु उपयुक्त देखिन्छ। परीक्षालाई कमजोर बनाउनु पनि हुँदैन र समस्याको उचित सावधान पनि खोज्नुपर्छ। समस्याले नै समाधानका सम्भावना देखाउँछ। हालको परिस्थितिलाई सबैले बुझेकै छन्। यस्तो परिस्थितिमा बेलाबेला परीक्षाका कुरा उठाउनु भन्दा लकडाउन खुलेपछि मात्र हुन्छ भन्ने धारणा बनाउनु र त्यस्तै सूचना एवम् समाचार सम्प्रेषण गर्नु राम्रो हुन्छ। परीक्षाको कुराले बाल मस्तिष्कमा ठूलो बिचलन आउँछ। उनीहरु परीक्षा भइ पो हाल्ने हो कि भनेर चिन्तामा परिरहन्छन्। यस्तो तनावपूर्ण वातावरणबाट विद्यार्थीलाई मुक्ति दिन केही हप्ता यी बिषयहरु उठान नगर्दा राम्रो। हिजो एसईई रोकिएको सूचना सबै सञ्चारमाध्यमबाट प्रशारण गर्दागर्दै पनि विद्यार्थी परीक्षाकेन्द्रसम्म पुगेर बा मेरो चाहिँ परीक्षा छुटिहाल्ने हो कि भनेर केन्द्र घुमेको पनि देखियो। डेरा बसेर परीक्षा लेख्ने विद्यार्थीका समस्या आफ्नै किसिमका हुन्छन्। यस समस्यालाई दुर्गम पहाडी जिल्लाका बालबालिकालाई हेरेर मात्र सम्बोधन गर्न सकिन्छ। त्यहाँ अभिभावको आर्थिक मानसिक लगानीको कुरा पनि आउँछ। अझ परीक्षा भिडभाडविना सम्भव छैन। यस विषयलाई अहिले बन्दाबन्दीसँगै बन्द गरेरै राख्नु उपयुक्त हुन्छ। सहज वातावरण बनेपछि परीक्षाका लागि काम्तिमा १५ दिन समय दिएर जसरी परीक्षा गर्दा सहज हुन्छ त्यसरी गर्दा हुन्छ। हतार गर्ने भनेको नतिजा निकाल्ने काममा हो। त्यसलाई पनि व्यवस्थापन गर्ने आधार छन्। सम्बन्धित प्रदेशमा पुराना शिक्षकका घरमै कापी पठाएर व्यवस्थित गर्न सकिन्छ। यहाँ एसईईको मात्र समस्या छैन कक्षा १२ को परीक्षा संचालनमा पनि समस्या छ। राज्यले लिएको कक्षा १२ सम्मलाई विद्यालय शिक्षा मान्ने नियमअनुसार १२ को परीक्षालाई एसईई भन्दा मर्यादित बनाउन आवश्यक छ। समाजले जसरी बुझे पनि कक्षा १२ को परीक्षा एसईई वा हिजोको एसएलसीका मूल्यमा पुग्न आवश्यक छ। कक्षा ११ को हकमा कतिपयको कोर्स सक्नसमेत बाँकी भएको बुझिन्छ। यस्तो परिस्थितिलाईसमेत मध्यनजर गरी परीक्षा तालिका सार्वजनिक गर्नुपर्ने हुन्छ। अहिले एसईईका विषयमा प्रदेशका मुख्यमन्त्रीले चलाएको छलफल कक्षा ११का लागि भने लागू गर्न सकिन्छ। एउटा छलफल अर्कोलाई उपयोगी भनेको यही हो। अहिलेलाई जीवन रक्षा नै सबैभन्दा ठूलो पक्ष हो। विद्यालय होइन विश्वविद्यालयमा अनलाइन सहज वातावरण नबनेसम्म परीक्षा र कक्षा सञ्चालनको पनि समस्या देखिन्छ। अनलाइन कक्षा विश्वविद्यालयका लागि उपयुक्त हुन्छ तर अहिले नै विद्यालय शिक्षामा हामी यो तहसम्म विकास हुन सकेका छैनौँ। सबैका हातमा इन्टरनेट चल्ने मोवाइल हुन्छ। सबैसँग घरघरै ल्यापटप कम्प्युटर हुन्छन् भनेर बुझ्नु देश र वर्गीय चेतना नबुझ्नु हो। यसका लागि आवश्यक जनशक्तिको पनि अभाव छ। बल्ल बल्ल त्रैमासिक परीक्षाका प्रश्नपत्र कम्प्युटर प्रिन्ट गरेर परीक्षा सञ्चालन गर्नसम्म थालेका विद्यालयले अहिले पुरै डिजिटल शिक्षा सञ्चालन गर्छन् भन्नु उपयुक्त हुँदैन। विद्यालयले सके पनि विद्यार्थी र अभिभावकले यो पक्षलाई सहजै ग्रहण गर्छन् भन्न सकिँदैन। आजकै दिनमा सबैसँग घरघरै ल्यापटप कम्प्युटर हुन्छन् भनेर बुझ्नु देश र वर्गीय चेतना नबुझ्नु हो। जतिठूला गफ गरे पनि बल्ल बल्ल त्रैमासिक परीक्षाका प्रश्नपत्र कम्प्युटर प्रिन्ट गरेर परीक्षा सञ्चालन गर्नसम्म थालेका विद्यालयले अहिले पुरै डिजिटल शिक्षा सञ्चालन गर्न सक्दैनन्। काठमाडौँका कम्प्युटर इन्सटिच्युटहरुमा काठमाडौँसँग जोडिएका धादिङ, काभ्रे, नुवाकोट, ललितपुरको दुर्गम भाग, सिन्धुपाल्चोक क्षेत्रका प्रधानाध्यापक एकैचोटि लिखित प्रश्नपत्र बोकेर आएर टाइप र प्रिन्ट गरेर लाने गर्छन्। अहिलेका लागि त्यस्ता विद्यालयले कता डिजिटल शिक्षा दिनु र त्यहाँका विद्यार्थीले त्यो शिक्षा लिने कहाँ पहुँच राख्नु। तर यो स्वप्नदृष्टिलाई भने मर्न दिनुहुँदैन। केही साधन स्रोतले सम्पन्न र दक्ष शिक्षक भएका विद्यालयले यो विधि लागू गर्न सक्छन् तर यो सम्पन्न अभिभावकका बच्चाबच्चीका लागि मात्र हुन्छ। अनलाइन कक्षा उच्च शिक्षामा लागू गर्न भने थाले भइहाल्छ। स्कुलमा यसको सम्भावना अहिल्यै सम्भव छैन। उच्च शिक्षामा पनि स्नातकोत्तर तहमा प्रयोग गरेर हेर्नुपर्छ र क्रमशः स्नातक तहमा ओर्लनु राम्रो हुन्छ। शिक्षा प्रणाली परिवर्तनको अवसर सङ्कटले नै समाधान ल्याउने हो। यो अवस्था राज्यका लागि शिक्षामा आमूल परिवर्तन गर्ने अवसरको अवस्था पनि हो। यस अवसरलाई उपयोग गर्न सक्ने हो भने हाम्रो विद्यालय शिक्षा र उच्च शिक्षामा पनि आमूल परिवर्तन गर्न सक्छौँ। राज्यले तोकेका मापदण्ड नभएका विद्यालयलाई एकीकृत गरेर मापदण्ड पुर्याउने, गुठीमा जान खोज्नेलाई गुठीमा लैजाने, व्यवसायिक विद्यालयलाई मापदण्ड पुर्याएर सञ्चालन गराउने, शूल्क निर्धारण र समायोजनमा जाने, विद्यालय सवारीको मापदण्ड तोक्ने, विद्यालय सवारीले विद्यार्थी बोक्ने दुरी निर्धारण गर्ने, विद्यार्थीको पोषाकमा एक रुपता ल्याउने, जस्ता बहुमुखी चर्चामा आएका तर कार्यान्वयन नभएका योजनाको उपयुक्त कार्यान्वय गराउने बेला हो। यतिको स्वास्थ्य, आर्थिक र मानसिक मारपछि पनि हाम्रो शिक्षामा सुधार आएन वा ठोस नीति बनेन भने हामीले कहिल्यै सुधार गर्न सक्तैनौँ। हामीले कम्युनिस्ट पार्टीको बहुमत सरकारका नागरिक हौँ भनेर बुझ्नुको पनि अर्थ रहँदैन।"
इन्टर मिलान ताक्दै गिरोड,लन्डन : फ्रान्स एवं प्रिमियर लिग क्लब चेल्सीका स्ट्राइकर ओलिभर गिरोडले इटालियन सिरि ए क्लब इन्टर मिलान जाने इच्छा देखाएका छन्। गिरोड मिलानसँग सम्झौता नजिक पुगेको अन्तर्राष्ट्रिय सञ्चार माध्यमले जनाएका छन्। उनी यही समर ट्रान्सफर विन्डोमा मिलान जाने निश्चित भएको छ। फ्रान्क लाम्पार्डले चेल्सीको प्रशिक्षण सम्हालेयता गिरोड त्यति सन्तुष्ट छैनन्। त्यसैले उनले चेल्सी छाड्न चाहेका छन्। इन्टरसँगै इटालियन अर्को क्लब लाजियाले पनि गिरोडमाथि चासो देखाएको छ। चेल्सी भने गिरोडको विकल्प तयार नहुन्जेल उनलाई क्लब छाड्न अनुमति नदिने योजनामा छ। टमी अब्राहम चोटका कारण खेल्न नसक्ने भएपछि चेल्सीको अग्रपंक्ति उनै गिरोडले सम्हाल्दै आएका छन्। त्यसैले पनि चेल्सी तत्काल उनलाई अन्त पठाउने पक्षमा छैन। गिरोडले भने यसअघि जनवरी महिनामै चेल्सी छाड्न चाहेका थिए। गिरोडले सिरि ए क्लब जान चाहेको र इन्टर उनलाई अनुबन्ध गर्न इच्छुक रहेकोले यसपटक उनको योजना पूरा हुने देखिएको छ। ३३ वर्षीय गिरोडलाई दुई वर्षको सम्झौता गर्ने तयारीमा छ। उमेरले पाको बन्दै गएका गिरोडलाई सम्झौतामा एक वर्ष थप गर्ने तयारी पनि गरेको छ। इन्टरले गिरोडका लागि प्रतिसाता एक लाख १० हजार पाउन्डको प्रस्ताव गरेको बताइएको छ। चेल्सीमा गिरोडले प्रतिसाता एक लाख ३५ हजार पाउन्ड लिँदै आएका थिए। गिरोड सन् २०१८ मा प्रिमियर लिग क्लब आर्सनलबाटै चेल्सीमा आबद्ध भएका थिए। गिरोडले यस सिजन चेल्सीमा १३ खेल खेल्दै तीन गोल गरेका छन्। उनले चेल्सीबाट ४९ खेल खेल्दै सात गोल गरेका छन्। सन् २०१२ देखि २०१८ सम्म ६ वर्ष आर्सनलमा बिताएका गिरोडले क्लबका लागि एक सय ८० खेल खेल्दै ७३ गोल गरेका छन्। फ्रान्सलाई विश्वकप जिताउन महत्वपूर्ण योगदान दिएका गिरोड सन् २०११ देखि लगातार राष्ट्रिय टोलीमा छन्। उनले देशका लागि ९७ खेल खेल्दै ३९ गोल गरेका छन्।
गोलरक्षक नेउरले क्लब नछाड्नेमा बायर्न विश्वस्त,"म्युनिख : जर्मन क्लब बायर्न म्युनिखले आफ्ना प्रभावशाली गोलरक्षक म्यानुएल नेउरलाई अझ केही समय क्लबमै राख्न चाहेको छ। यसका लागि बायर्नले नेउरसँग सम्झौता नवीकरणको प्रस्ताव पनि गरेको छ। ३४ वर्षीय अनुभवी गोलरक्षक नेउरले भने सम्झौता नवीकरणको विषयमा हालसम्म आफ्नो धारणा सार्वजनिक गरेका छैनन्। हामी नेउरलाई गुमाउन चाहँदैनौं। उनी अझ लामो समय बायर्नबाटै खेलुन् भन्ने हाम्रो चाहना हो। त्यसैले सम्झौता नवीकरणका लागि प्रस्ताव पनि राखेका छौं, बायर्न म्युनिखका प्रमुख कार्यकारी अधिकृत कार्ल हेइन्ज रुमेनिगले भनेका छन्। नेउर सम्झौता नवीकरणका लागि सहमत हुने विश्वास पनि उनले व्यक्त गरेका छन्। पछिल्लो समय नेउरले बायर्न छाड्ने चर्चा चलेको छ। उनका प्रतिनिधिले पनि नेउरका लागि विभिन्न क्लबबाट प्रस्ताव आएको बताएका छन्। तर, नेउर आफैंले भने यस विषयमा केही बताएका छैनन्। बुन्डेस लिगा च्याम्पियन बायर्नसँग नेउरको सम्झौता सन् २०२१ मा सकिँदैछ। जर्मनीको राष्ट्रिय टोलीका सदस्यसमेत रहेका नेउर सन् २०११ देखि बायर्नमा आबद्ध छन्। उनी विश्वकै सर्वोत्कृष्ट गोलरक्षकमध्ये एक मानिन्छन्। बायर्न म्युनिखको थुप्रै सफलतामा नेउरको महत्वपूर्ण योगदान रहँदै आएको छ। बायर्न म्युनिखमा आबद्ध हुनुअघि अर्को जर्मन क्लब साल्केबाट व्यावसायिक फुटबल खेल्थे। उनी साल्केकै युथ एकेडेमीका उत्पादन हुन्। खासगरी इङ्लिस प्रिमियर लिग क्लब चेल्सीले यी अनुभवी गोलरक्षकलाई भित्र्याउन चाहेको चर्चा चुलिएको छ। चेल्सीले उनका प्रतिनिधिमार्फत कुरा अगाडि बढाएको विभिन्न सञ्चारमाध्यमले जनाएका छन्। बायर्नका प्रमुख कार्यकारी अधिकृत रुमेनिग भने नेउर अन्यत्र जानेमा आफू विश्वस्त नरहेको बताउँछन्। बायर्न र नेउरको बीचमा कुनै मतभेद छैन। उनी पनि क्लबलाई निकै मायाँ गर्छन्। त्यसैले नेउरले क्लब छाडछन् भन्ने कुरामा कुनै सत्यता छैन, रुमेगिनले भनेका छन्। रुमेनिगले नेउर चेल्सी जाने हल्ला पनि निराधार भएको दाबी गरेका छन्। यो हल्ला मात्र हो, यसमा कुनै सत्यता छैन, उनी भन्छन्। पछिल्लो समय बायर्न र नेउरको बीचमा केही दूरी बढेको पनि बताइएको छ। यद्यपि यस विषयमा विस्तृत जानकारी बाहिर आएको छैन। बायर्नमा आबद्ध भएयता नेउरले क्लबलाई सात पटक घरेलु लिगको उपाधि जिताइसकेका छन्। जर्मनीले सन् २०१४ मा विश्वकपको उपाधि जित्दा पनि टोलीको गोल पोस्टको जिम्मेवारी नेउरले नै सम्हालेका थिए।"
सैनिक तालिममा ब्यस्त सन,सियोल : कोरोना भाइरसको सन्त्रासका कारण युरोपको लिग फुटबल ठप्प भएपछि अधिकांश खेलाडी घरमै आराम गरेर बसेका छन्। यही मौकामा दक्षिण कोरियाका स्टार एवं प्रिमियर लिग क्लब टोट्टनहामका स्ट्राइकर हिउङ मिन सनलाई सेनाको अभ्यास गर्ने राम्रो अवसर जुरेको छ। २७ वर्षीय सनले दक्षिण कोरियामा पुगेर सैन्य तालिम सुरु गरिसकेका छन्। दक्षिण कोरियामा पुरुषले १८ बर्षदेखि ३५ वर्षको उमेरसम्म अनिवार्य २१ महिने सैन्य तालिम लिनुपर्ने प्रावधान छ। कोरियामा जुनसुकै क्षेत्र र सेवामा काम गर्ने ब्यक्तिलाई पनि यही नियम लागु गरिएको छ। तर ओलम्पिक वा एसियन गेम्सका पदक जित्ने खेलाडीले सैन्य तालिम लिनै पर्छ भन्ने छैन। यो उनीहरुको स्वविवेकमा छाडिएको छ। नियम लागु नभए पनि फुर्सदको समयमा सनले सेनाको अभ्यास सुरु गरेका हुन्। सनले सन् २०१८ मा एसियन खेलकुदमा स्वर्ण पदक जितेका थिए। त्यसैले सन अनिवार्य सैनिक सेवामा जानुपर्ने अवस्थाबाट भने मुक्त छन्। तर पनि उनले फुटबल गतिविधि नभएको समयमा सैनिक सेवाका लागि अभ्यासमा सामेल भएको बताएका छन्। सन प्रिमियर लिग बन्द भएपछि मार्च २८ मा बेलायतबाट कोरिया पुगेका थिए। उनी कोरियामा दुई साता सेल्फ क्वारेन्टाइनमा बसेर सैनिक तालिममा सामेल भएका हुन्। सन अहिले दक्षिण कोरियाको जेजु टापुमा सैनिक पोशाक लगाएर तालिम लिइरहेका छन्। उनले मारिन क्रोप्स (जनसेना) का नवौं ब्रिगेडमा तीन साताको आधारभूत तालिम गर्नेछन्। तालिममा सनले बन्दुक चलाउन र अफ्ठ्यारो परिस्थतिमा कसरी सुरक्षित रहने भन्ने ज्ञान प्राप्त गर्नेछन्। तालिम सकेर उनी मे दोस्रो साता बेलायत फर्कने बताइएको छ। उनी सन् २०१५ देखि टोट्टनहामबाट प्रिमियर लिग खेल्दै आएका छन्।
