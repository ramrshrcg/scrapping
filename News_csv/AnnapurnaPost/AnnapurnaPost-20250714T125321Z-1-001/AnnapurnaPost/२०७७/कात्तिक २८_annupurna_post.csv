शीर्षक,विवरण
स्वप्नशील मान्छेका स्मरणीय योगदान,"२०७७ कात्तिक २६ गते प्रधानमन्त्री केपी शर्मा ओली संखुवासभा जानुहुँदा सबै सँगसँगै हुनुहुन्थ्यो। राजेन्द्र गौतम र परशुराम मेघी गुरुङका साथ प्रधानमन्त्रीको यात्रा टोलीमा एकजनालाई सायद धेरैले मिस गरेको हुनुपर्छ। उहाँ हुनुहुन्थ्यो पूर्वसांसद हरि बैरागी दाहाल। आज उहाँ जन्मिनुभएको दिन यो सन्दर्भले फेरि एकपटक बैरागीको सम्झना गराएको छ। किमाथांका सीमा क्षेत्र, अरुण तेस्रो जलविद्युत् आयोजनाको निर्माणस्थल र कोशील्हासा जोड्ने त्रिदेशीय सडक करिडरको अवलोकनमा उहाँ छुट्नुभयो। किनभने २०७६ असोज ३ गते नै उहाँ अकल्पनीय रूपमा बितिसक्नुभएको थियो। हरि बैरागी धेरै छिटो प्रस्थान गर्नुभयो। जलविद्युत् विकासका क्षेत्रमा उहाँ खासमा निजी र सामुदायिक सहभागिताका पक्षका अगुवा अभियन्ता नै हुनुहुन्थ्यो ! पार्टी केन्द्रीय कार्यालय धुम्बाराही काठमाडौंको प्रांगणमा अन्तिमपटक बिदाइ गरेलगत्तै मैले आफ्ना अनुभूति सोसल मिडियामा यसरी लिपिबद्ध र सम्प्रेषण गरेको थिएँ। केही समयअघि उहाँका लाल जोडी, जलविद्युत् विकास क्षेत्रमै समर्पित अर्का अभियन्ता डेडराज खड्काले केही लेख्न टेलिफोन गर्नुभएपछि पुनः एकपटक सम्झिएँ बैरागीको बिदाइको त्यस क्षणलाई दुःख, पीडा र शोकमग्न दिन र धेरै शुभेच्छुकले आफ्नो मान्छे गुमाएको अनुभूति गरिरहेको दिनका रूपमा सम्झें ! संखुवासभा मादीका चर्चित दाहालहरूमध्ये उहाँ आफ्नो विशेषता मूलतः सबैसँग घुलमिल र निरन्तर सम्बन्धमा रहने आत्मीय र मिलनसार मान्छे हुनुहुन्थ्यो। उहाँलाई राजनीतिबाट अलग गरेर होइन, सँगसँगै प्रस्तुत गरेर मात्रै सही रूपमा बुझ्न र खास योगदानको स्मरण गर्न र प्रेरणा लिन सकिन्छ । व्यक्तिगत रूपमा उहाँसँग चिनजान भएपछि जीवनपर्यन्त नै कोही रिसायो वा टाढा भयो भन्ने धेरैलाई नलाग्न सक्छ र मलाई पनि लाग्दैन। आफ्नो स्वार्थबाट अलग्गै नरहेर उहाँसँग व्यवहार गर्नेहरूको अनुभव त फरक होला भन्ने अनुमानचाहिँ गर्न सकिन्छ। खासमा सहृदयी र सामान्यपन उहाँलाई सम्झाइरहने विशिष्ट पक्ष थिए। मादीबाट उच्च शिक्षा अध्ययनका लागि सप्तरीको राजविराज पुगेपछि उहाँ जीवनको नयाँ यात्रामा अघि बढ्नुभयो। तत्पश्चात् नै उहाँको खास भिन्न परिचय र नयाँ मान्छे बन्ने क्रम थालनी भएको थियो। कानुन पढ्नुभएका उहाँले वकालती पेसा त कहिल्यै अपनाउनुभएन, तर जीवनभरि अविराम पैरवीकर्ता बनिरहनुभयो न्यायप्रेमी जनताको; व्यवस्थित एवं आधुनिक शैक्षिक क्षेत्रको; सामाजिक न्याय र परिवर्तनको; जनताले स्वयं ऊर्जामा लगानी गरी परियोजना बनाउने उदाहरणीय कार्यको र त्यसअनुरूपका नीतिनियम तर्जुमा गर्ने कार्यको। त्यही सिलसिलामा राजनीतिक जीवनको सुरुमा उहाँ वामपन्थी विद्यार्थी आन्दोलनमा संलग्न मात्र हुनुभएन; अनेरास्ववियुको जिल्ला अध्यक्ष नै भएर नेतृत्व सम्हाल्नुभयो। राजविराजमा मण्डलेहरूसँग पटकपटक भिड्ने क्रममा उहाँ दुईतीनपटक जेलसमेत पर्नुभयो। बैरागीलाई स्वच्छन्द बगिरहने कर्मयोगी भन्न सकिन्छ। उहाँले देखेका हरेक सपना पूरा नहुन पनि सक्छन्, तर निश्छल, स्वप्नदर्शी र सक्रिय व्यत्तिात्व धेरै सन्दर्भ र प्रसंगमा यत्रतत्र छरिएर रहन्छन्। उहाँले तत्कालीन नेकपा (माले) का तर्फबाट २०४३ सालमा जनपक्षीय हस्तक्षेपअन्तर्गत संखुवासभामा उम्मेदवार भई आम बासिन्दासमक्ष पुग्ने मौका पाउनुभयो। जनताले एक समय त बैरागीको पार्टी भनेरै उहाँ आबद्ध पार्टीलाई चिन्ने स्थितिसम्म त्यहाँ थियो भन्दा अतिशयोक्ति हुँदैन। खासमा यो छवि जनपक्षीय उम्मेदवारका रूपमा जनताको माझमा पुग्दा र घुलमिल हुँदा उहाँले जनसेवाबाटै निर्माण गर्नुभएको थियो। यद्यपि, त्यस निर्वाचनमा उहाँ चौथो स्थानमा आउनुभयो र जयपराजयभन्दा पार्टीको राजनीतिक प्रचार मा बढी सक्रिय रहनुभयो। दिनहुँ झ्याइँकुटी ! २०५१ सालको मध्यावधि निर्वाचनमा उहाँ संखुवासभा २ बाट प्रतिनिधिसभा सदस्य निर्वाचित भएर काठमाडौं आउनुभयो। ३५३६ वर्षीय लक्का जवान युवाको जनप्रतिनिधिका रूपमा सिंहदरबार आगमन आफैंमा उत्साह, ऊर्जा र नयाँ भूमिका परीक्षा थियो। त्यसमा अझ सँगसँगै छँदै थियो बैरागी स्वभाव र कार्यशैली। मैले उहाँलाई नजिकबाट देखेजानेको त्यही बेलादेखि बढी हो। संखुवासभामा मोटरबाटो पुयाउनेलगायतका माग राखेर हरेक दिनजसो जिल्लाका दुवैजना सांसद प्रतिनिधिसभामा बेग्लै शैलीमा आवाज उठाउने गर्नुहुन्थ्यो। खड्का र बैरागी दुईजना माननीय त्यतिबेला प्रतिनिधिसभाको ग्यालरी बैठकको प्रवेशद्वारमा दायाँ र बायाँपट्टि पलेटी कसेर बस्नुहुन्थ्यो। यसरी शान्तिपूर्ण र मर्यादित रूपमै आफ्नो जिल्ला र निर्वाचन क्षेत्रका माग तथा मुद्दा उठाएर सिंगो देशको ध्यानाकर्षण गराउने गर्र्नुहुन्थ्यो, जो अरूका लागिसमेत उदाहरणीय प्रदर्शन र प्रस्तुति थियो। मर्यादापालकहरू उहाँहरूलाई झ्याइँकुटी पार्दै प्रतिनिधिसभा भवनबाहिर रहेको चौतारासम्म पुयाएर छाड्थे। त्यसक्रममा माननीय बैरागीलाई मर्यादापालकले झ्याइँकुटी पार्दै बोकेर पुर्याउँथे भने खड्का पछिपछि हिँड्नुहुन्थ्यो। यो क्रम तीनचार दिनसम्मै चलिरह्यो। आज संखुवासभामा मोटरबाटो पुगेको छ। उहाँहरूको त्यतिबेलाको त्यस भिन्न शैलीको विरोध र अवज्ञा को महत्वबोध मोटर चढेर खाँदबारी, चैनपुर वा तुम्लिङटार पुग्नेलाई अहिले नहुन पनि सक्छ। एक समय पूर्वको कर्णाली जस्तै विकट रहेको संखुवासभामा तुम्लिङटारखाँदबारी खण्डमा मात्रै हवाईजहाज र मान्छेले पाटपुर्जा बोकेर लगेका मोटर चलाउनेसम्मको कार्य भएको थियो। पछि मात्रै त्यहाँ मोटरबाटो पुगेर नियमितरूपमा मोटरगाडी चल्ने स्थिति बनेको थियो। जननिर्वाचित सांसदका रूपमा पाँच वर्ष प्रतिनिधिसभामा रहँदा आफ्ना सहयोद्धा खड्कासँग घनिष्ट सहकार्य र संयुक्त प्रयासमा जिल्लाका थुप्रै काममा उहाँले महत्वपूर्ण योगदान गर्नुभएको थियो। यो कुरा संखुवासभावासीले बिर्सेका छैनन् र कहिल्यै बिर्सने पनि छैनन्। पिलुवाका परिकल्पनाकार प्रतिनिधिसभामा रहँदादेखि नै उहाँ जनसहभागितामा बिजुली उत्पादन अर्थात् जनताको लगानीमा हाइड्रोपावर प्रोजेक्ट को मोडेल निर्माणमा जुट्नुभयो। नेपालमा विद्युत् उत्पादनमा निजी क्षेत्रको लगानीका लागि ढोका खोल्ने कार्यको श्रेय तत्कालीन जलस्रोतमन्त्री शैलजा आचार्यलाई जान्छ। त्यसको व्यावहारिक प्रयोग र विद्युत् उत्पादनको अग्रसरतापछि हरि बैरागीले नै लिनुभएको थियो। उहाँको परिकल्पनामा पहिलो विद्युत् परियोजनाका रूपमा निजी क्षेत्रले पिलुवा खोला जलविद्युत् आयोजना (३ मेगावाट) को निर्माण कार्य सम्पन्न गरेकोे थियो। त्यसैको निरन्तरताका रूपमा निजी क्षेत्रले हाल देशभरि ७३३ मेगावाट बिजुली उत्पादन गरिसकेको छ। संखुवासभाका क्याम्पसहरूको सञ्चालनमा आर्थिक स्रोतको दिगो व्यवस्थापन मिलाउन उहाँले त्यहाँ निर्मित लघुसाना जलविद्युत् आयोजना सञ्चालनमा जोड दिनुभयो र आवश्यक प्रबन्धसमेत मिलाउन लाग्नुभयो। मलाई अहिले पनि सम्झना छ नेपाली टाइम्स अंग्रेजी साप्ताहिकले डेढ दशकअघि नै यसबारे एकपृष्ठ लामो विशेष रिपोर्ट प्रकाशित गरेको थियो। उत्साह, ऊर्जा र हुटहुटी उहाँको कार्यसम्पादनका बुलन्द पक्ष थिए। फलतः उहाँ आफ्नो अध्ययन, जानकारी र पर्याप्त ज्ञान नभएको नौलो र नवीन क्षेत्रमा समेत गति र परिणामका साथ सक्रिय हुन सक्नुहुन्थ्यो। माथिका यी दृष्टान्त त्यस स्वभावकै परिणति थिए। स्वप्नशील मान्छे अध्ययन, अनुभव र स्पष्ट आकारमा उहाँ सीमित हुनुहुन्थेन। जनशैली र स्वभाव बेग्लै पक्ष थियो। हल्काफुल्का प्रस्तुति र रोचक रमाइलो तौरतरिका कतिपय विज्ञअध्येतालाई सायद मन पर्दैनथ्यो होला। प्राज्ञिक रूपमा आफ्नो धारणा, लेखन र डाटाबेसमा कुरा राख्न उहाँले कहिल्यै ध्यान दिनुभएन। लेख्ने बानी खासै थिएन। सबैमा लेख्ने क्षमता नहुन पनि सक्छ, तर उहाँ स्वप्नशील हुनुहुन्थ्यो, जो स्वतस्फूर्त र बेलगाम रूपमा सोच्ने अनि नयाँनयाँ परिकल्पनामा डुबुल्की मार्ने, सबैको ध्यानाकर्षण गर्नसक्ने भावना, भावुकता र ऊर्जासहितको बेजोड मान्छे हुनुहुन्थ्यो। त्यही जगमा उभिएर उहाँले जुन छवि, व्यक्तित्व र कार्यक्षेत्र बनाउन सफलता हासिल गर्नुभयो, त्यसको उपयोग गरेर कतिपय चलाख व्यक्तिहरू पछि सहजै अगाडि बढ्न सफल भए। अव्यवस्था, अस्तव्यस्तता र भावुकताका कारण ठोसरूपमा आफैं परियोजना विकास र कार्यान्वयनको प्राविधिक र झन्झटिला काममा उहाँ पढेलेखा व्यक्तिहरूजस्तो नाफाकेन्द्रित भएर सक्रिय हुन सक्नुभएन र चाहनु पनि भएनजस्तो लाग्छ। उहाँ कहिले पूर्वपश्चिम राजमार्गको विकल्प र समानान्तर रूपमा मध्यपहाडी लोकमार्ग, कहिले कोशील्हासा करिडोर, कहिले ग्रेट हिमालयन ट्रेलका अवधारणाको परिकल्पना र प्रचारमा जुट्नुहुन्थ्यो। तीमध्ये केही राष्ट्रिय गौरव र महत्वका योजनाका रूपमा नेपाल सरकारको प्राथमिकतामा परिसकेका छन्। एकपटक उहाँ मदननगर बल्खुस्थित मेरो कार्यकक्षमा पुगेर ताप्लेजुङदेखि दार्चुलासम्मका उत्तरी जिल्ला जोडेर पर्यटनकेन्द्रित हिमालय हाइ वे बनाउन आवश्यक वस्तुस्थिति बुझ्ने प्रयोजनका लागि सम्बन्धित जिल्लाका व्यक्तिहरूको भेला र अन्तरक्रिया संयोजन गर्ने सरसल्लाहमा समेत जुट्नुभएको थियो। चिनियाँ राजदूतका साथ खाँदबारी २०६१ सालमा तत्कालीन चिनियाँ राजदूतलाई खाँदबारी लगेर गरिएको कोशील्हासा करिडोरको महत्वबारेको सार्वजनिक घोषणा कार्यक्रममा तत्कालीन उपप्रधानमन्त्री तथा अर्थमन्त्री भरतमोहन अधिकारी र उहाँको सञ्चारविज्ञका रूपमा भाग लिन म पहिलोपटक खाँदबारी, संखुवासभामा पुगेको घटना विशेष रूपमा सम्झिरहेको छु। हामी तुम्लिङटारसम्म हवाईजहाज, त्यहाँबाट खाँदबारीसम्म मोटर र फर्कंदा पैदलै हिँडेर तुम्लिङटारसम्म आएको यात्रा विवरण आफैंमा स्मरणीय रहेको छ। उहाँ कहिले सबैभन्दा अग्लो बुद्धको मूर्ति त कहिले कृष्णको मूर्ति स्थापना गर्ने सपनाको पछि लागिपरेकोे अवस्थामा भेटिनुहुन्थ्यो। सम्भवतः झापामा सबभन्दा ठूलो र अग्लो बुद्धको मूर्ति स्थापना कार्य साकार हुने क्रममा रहेको छ। संखुवासभामा कृष्णको अग्लो मूर्ति स्थापना गर्नबाट उहाँ आफैं पछि हट्नुभयो कि ? त्यसको कार्यान्वयन नहुनुको कारण जानकारी छैन। उहाँले विकासका बहुआयामिक क्षेत्रमा आफ्ना मौलिक सपना अवश्य देख्नुहुन्थ्यो। त्यस आधारमा उहाँ एकजना स्वच्छन्द बगिरहने कर्मयोगी हुनुहुन्थ्यो भन्न सकिन्छ। उहाँले देखेका हरेक सपना कार्यान्वयन हुनैपर्छ भन्ने थिएन र छैन नै। ती कहिल्यै पूरा नहुन पनि सक्छन्। तर उहाँको निश्छल, स्वप्नदर्शी र सक्रिय व्यक्तित्व यस्ता धेरै सन्दर्भ र प्रसंगमा यत्रतत्र छरिएर रहेका छन्। अन्त्यमा, ६२ वर्षको छोटो जीवन बाँचेर असामयिक रूपमा अस्ताउनुभएका बैरागीको अवसान राष्ट्रका लागि एउटा अपूरणीय क्षति थियो। जनताका भावना, आकांक्षा र सामथ्र्यमा उभिएर देशको आवश्यकता एवं प्राथमिकता निर्धारण गर्दै विद्युत् विकास कार्यमा अघि बढ्नुपर्छ भन्ने उहाँको मौलिक विशेषता र जोड गर्ने आवाजसहितको क्रियाशील भूमिका रिक्त हुन पुगेको छ। त्यस तहको जनशैली र स्वप्नशील मान्छे यस क्षेत्रमा अर्को कोही देखा परिसकेको छैन। नेपाली समाजले अर्का हरि बैरागी पाउला वा नपाउला ? अहिल्यै ठोकुवा गरेर भन्न सकिँदैन। किनभने उहाँको रिक्तताको अनुभूति लामो समयसम्म गर्नुपर्ने गरी देशले एकजना कर्मयोगी व्यक्तित्व र जनसेवी राजनीतिज्ञ गुमाएको छ। जे होस्, उहाँ असमयमै दिवंगत हुनुभयो ! अलबिदा, प्रिय सहयोद्धा हरि बैरागी दाहाल !! हामी तपाईंलाई सदैव सत्कर्म र असल आनीबानीमा सम्झिरहने छौं ! थापा प्रधानमन्त्रीका प्रेस सल्लाहकार हुन्।"
विदेशी विज्ञापनको प्रभाव,"विदेशी टेलिभिजन प्रसारणमा अनुमति दिने नेपालमा कुनै विशेष कानुन नभएका कारण पनि यो समस्या उत्पन्न भएको हो। नेपालमा विदेशी टेलिभिजनमा बज्ने विज्ञापनमा रोक लागेको छ। २०७७ साल कात्तिक ८ गतेबाट त्यस्तो रोक लागेको हो। भन्डै ४० वर्षभन्दा बढी समय निर्बाध प्रसारण भएका विदेशी विज्ञापनमा रोक लगाउने कार्य राजनीतिक, आर्थिक, सांस्कृतिक र प्राविधिक रूपमा चुनौतीपूर्ण कार्य थियो। आम जनताका साथ र समर्थन आवश्यक थियो। त्यही साथ र समर्थनकै कारण पाँच वर्षदेखि दबाब र प्रभाव छिचोल्दै नेपालले यो सफलता हासिल गरेको हो। सरकारको दृढता र प्रतिबद्धता, संसद्को सुझबुझ सबैले यसमा काम गयो र सफलता हासिल भयो। आम नेपाली जनता तथा सञ्चार क्षेत्रमा संलग्न ठूलो समूहले सकारात्मक रूपमा लिएको यस कदमको विरोधमा रहेको केवल व्यवसायीहरू भने यसपटक विभाजित हुन पुगे। एउटा पक्षले सरकारलाई विज्ञापनरहित नीति कार्यान्वयनमा सहयोग गयो भने अर्को पक्षले सहयोग गर्छौं भन्दै असयोग गयो। उनीहरूको असयोग रहे पनि सरकारी अडान र आम जनताको समर्थन र केवल अप्रेटरमा भएको विभाजनले पनि यसमा काम गयो र सफलता हासिल भयो। विज्ञापन ऐन र विज्ञापनरहित नीति कार्यान्वयनसँगै यसले केही चुनौतीसमेत खडा गरेको छ। नेपालमा नेपाल टेलिभिजनको स्थापनापूर्व भारतीय टेलिभिजन दूरदर्शन हेर्ने गरिन्थ्यो। ४० वर्षभन्दा पहिलादेखि घरका छानामा डिस्क एन्टेना राखी दूरदर्शन हेर्ने चलन थियो। २०४१ सालमा नेपाल टेलिभिजन स्थापनासँगै भूसतही प्रसारणमार्फत भी सेपको एन्टेनाबाट नेपाल टेलिभिजन काठमाडौं उपत्यकाभित्र हेर्न सकिने भयो। तर छोटो प्रसारण अवधि, भर्खरै प्रयोगमा आएको नयाँ प्रविधिका कारण भारतीय प्रसारणप्रतिको आकर्षण कायमै थियो। भारतमा टेलिभिजन च्यानल थपिँदै जानु, नेपाल टेलिभिजनले आफ्नो प्रसारण समय बढाउँदै लग्दा एउटै घरमा प्रत्येक टेलिभिजनका लागि छुट्टै डिस्क एन्टेना राखेर टेलिभिजन हेर्न सम्भव नहुने भयो। त्यसको विकल्पमा एन्टेना राखेको घरबाट अन्य घरमा वितरण गर्न थालियो र त्यसको विकसित रूपमा केवल अप्रेटर देखा परे। अहिले च्यानलको संख्या वृद्धि भई प्रत्येक केवल अप्रेटरले च्यानल देखाउन नसक्ने अवस्थामा धेरै केवल अप्रेटर मल्टीसिस्टम अप्रेटर एमएसओमा आबद्ध हुन थाले। यस्ता केवल अप्रेटर तथा एमएसओहरूले नेपालमा निर्बाधरूपमा विदेशी विज्ञापनसहितका टेलिभिजन प्रसारण गर्न थाले। जुन दूरदर्शनको प्रसारणदेखि प्रारम्भ भई २०७७ साल कात्तिक ७ गतेसम्म जारी रह्यो। यो कसैले नियतवश वा जानाजान नभई स्वतः नेपालमा विदेशी विज्ञापनको प्रभाव बढ्दै गएको थियो। विदेशी विज्ञापनले पारेको प्रभाव अन्जानमै भित्रिएका विज्ञापनसहितका विदेशी टेलिभिजनलाई नियमन गर्नुपर्ने आवश्यकता थियो। नेपालमा प्रसारणको नियामक निकाय नभएको र सञ्चार तथा सूचना प्रविधि मन्त्रालय नै नियामक निकायका रूपमा रहेको अवस्थामा समग्र कामको संयोजन कठिन थियो र छ। टेलिभिजन प्रसारणमा विश्वभर स्वदेशी र विदेशी गरी दुई प्रकारका च्यानल प्रसारण हुने गर्छ। विदेशी टेलिभिजन प्रसारणमा अनुमति दिने नेपालमा कुनै विशेष कानुन नभएका कारण पनि यो समस्या उत्पन्न भएको हो, जसले विज्ञापनसहितका टेलिभिजन प्रसारण हुन थाले। विज्ञापन स्थान विशेष भिन्न हुन्छ। तर कतिपय बहुराष्ट्रिय कम्पनीका विज्ञापन भने विश्वभर समान रूपमा प्रसारण गर्न सकिन्छ। प्रसारण हुने विज्ञापनमा भने विदेशी बैंकमा पैसा जम्मा गरौं, विदेशका सहर सफा गरौं जस्ता विज्ञापनसमेत प्रसारण हुन थाले, जुन स्वायत्त र स्वतन्त्र सार्वभौम राष्ट्रलाई सुहाउने कुरा थिएन। जसका कारण विश्वमा एउटा देशको विज्ञापन अर्को देशमा प्रसारण गरिँदैन। नेपालमा अन्जानवश झन्डै आधा शताब्दीदेखि हुँदै आएको अन्य देशका विज्ञापन बज्ने कार्य रोक लागेको छ। नेपालले हासिल गरेको यो सफलताका लागि आम नेपाली जनता, सरकार र यस कार्यमा सक्रियतापूर्वक लाग्ने हामी सबै बधाईका पात्र भएका छौं। विदेशी विज्ञापनमा रोक लगाउन नेपाल सफल भए पनि यसले केही चुनौती भने थपेको छ। विज्ञापनरहित बन्न नसक्ने विदेशी स्थानीय च्यानलहरूको नेपालमा भइरहेको प्रसारण अब रोकिने छ। यसबाट करिब एक सय च्यानल घट्ने सम्भावना छ। विज्ञापनसहितका विदेशी टेलिभिजनका कारण बहुराष्ट्रिय कम्पनी र भारतीय कम्पनीका विज्ञापन नेपालमा आउँदै नआउने वा आए पनि न्यूनरूपमा आउने गरेको थियो। भारतीय च्यानल र कार्यक्रम लोकप्रिय रहनु र तिनमा विज्ञापन दिँदा नेपालसमेत समेटिने बुझाइ थियो। यस्तो बुझाइका कारण नेपाली उत्पादक, सञ्चार गृह र विज्ञापन एजेन्सीसमेत मारमा परेका थिए। अझ कतिपय बीबीसीजस्ता फ्री टु एअर विज्ञापनरहित च्यानलमा समेत भारतीय विज्ञापनसहित नेपालमा प्रसारण गर्न थालियो। यसबाट नेपाली बजार झन् संकुचन हुँदै थियो। त्यसलाई रोक्न विज्ञापनरहित नीति बन्यो र नीति कार्यान्वयन हुन नसकेपछि ऐन बन्न पुग्यो। विज्ञापनरहित नीति र ऐन मन्त्रिपरिषद्को २०७३ साल कात्तिक ६ गते बसेको बैठकले विज्ञापनरहित नीति २०७३ स्वीकृत गरेको थियो। नीतिनिर्माणकै चरणमा अनेकौं दबाब नपरेको होइन, यद्यपि नीति जारी भयो। नीतिमा पाँच चरणमा विभिन्न कार्य गरी २०७४ साल साउन १ गतेदेखि पूर्ण रूपमा कार्यान्वयनमा ल्याउने उल्लेख थियो। नीतिमा उल्लेख भएको पाँच चरणमध्ये त्यसपछिका सरकार पहिलो चरणमै प्रवेश गर्न सकेनन्। नीति निष्प्रभावी भयो। केवल टेलिभिजन व्यवसायीहरू र भारतीय प्रसारक संस्थाहरू नीतिको विरोधमा खुलेर लागे। चर्को दबाबका कारण तत्कालीन सरकारहरू पछि हट्दै गए र नीति कार्यान्वयन हुन सकेन। नीति कार्यान्वयन नहुँदा त्यसको कानुनी उपचारसमेत भएन। अन्ततः विज्ञापन (नियमन गर्ने) ऐन २०७६ बन्यो। ऐन स्वीकृत भएको दिनदेखि नै नेपालमा प्रसारण हुने विदेशी टेलिभिजन विज्ञापनरहित हुनुपर्ने व्यवस्था थियो, जुन २०७६ साल कात्तिक ८ गतेबाटै कार्यान्वयनमा आएको थियो। सोही ऐनले नेपालमा विज्ञापनसहित प्रसारण गरिरहेका विदेशी टेलिभिजनलाई एक वर्षभित्र विज्ञापनरहित हुन समयसीमा दिएको थियो। एक वर्षको अवधि २०७७ साल कात्तिक ७ गते पूरा भएकाले कात्तिक ८ गतेबाट विदेशी टेलिभिजनमा विज्ञापन प्रसारण गर्न रोक लागेको हो। विज्ञापनरहित नीति अनुगमन विज्ञापनरहित नीतिको पूर्ण कार्यान्वयन भएनभएको अनुगमन गर्न विज्ञापन बोर्डको गठन गर्ने व्यवस्था ऐनले गरेको छ। ऐनबमोजिम बोर्ड गठनमा भएको ढिलाइले केही द्विविधा उत्पन्न भने भएको छ। हुन त बोर्डले विज्ञापनरहित टेलिभिजनको मात्र अनुगमन गर्ने नभई समग्र विज्ञापन बजारको अनुगमनको काम गर्नुपर्नेछ। बोर्डले पत्रपत्रिका, रेडियो, टेलिभिजन तथा इन्टरनेटमा आधारित माध्यममा हुने अवैध विज्ञापनको समेत अनुगमन गर्नेछ र आवश्यक नीति तयार गर्नेछ। बोर्ड गठन नभएसम्म अनुगमन कार्य प्रभावकारी हुने देखिँदैन। सरकारले एक वर्षसम्म बोर्ड गठन गर्न देखाएको उदासीनताले समेत यो नीति कार्यान्वयनमा केही ढिलाइ हुन गएको हो। भावी चुनौती विदेशी विज्ञापनमा रोक लगाउन नेपाल सफल भए पनि यसले केही चुनौती भने थपेको छ। विज्ञापनरहित बन्न नसक्ने विदेशी स्थानीय च्यानलहरूको नेपालमा भइरहेको प्रसारण अब रोकिने छ। यसबाट करिब एक सय च्यानल घट्ने सम्भावना छ। विदेशी टेलिभिजनमा प्रसारण हुने विज्ञापन रोक्न केवल अप्रेटरहरूले केही उपकरण थप गर्दा खर्च भएको भन्दै शुल्क बढाउने बताइरहेका छन्। सेवा घटाउने र शुल्क बढाउने कुराले उपभोक्तामा पर्ने नकारात्मक असरतर्फ व्यवसायी सचेत हुनुपर्ने देखिन्छ। साथै शुल्क बढाउँदा ग्राहकहरू इन्टरनेटबाट प्राप्त हुने निःशुल्क प्रसारणतर्फ आकर्षित हुनेतर्फ अझ सचेत हुन जरुरी छ। केवल व्यवसायीहरूले अवैधरूपमा प्रसारणमा रहेका विदेशी डीटीएच रोक्न माग गरेका छन्। अवैध काम गर्ने छुट कोही कसैलाई पनि नभएकाले नेपाल सरकारले तत्काल त्यस्ता डीटीएच प्रसारणमा रोक लगाउन र स्थानीय प्रशासनलाई निर्देशन दिन आवश्यक छ। यसबाट नेपाली केवल व्यवसायीले भोगेको पीडामा थोरी भए पनि मलम लाग्न सक्छ। इन्टरनेट प्लेटफर्म तथा एप्समार्फत भइरहेको प्रसारणका कारण केवल व्यवसाय धराशायी हुन लागेको आवाज केवल व्यवसायीले उठाएका छन्। त्यस्ता प्रसारणलाई नियमन गर्नेतर्फ सरकारले अहिलेसम्म कुनै काम गरेको छैन। त्यसका लागि हालै गठन भएको कार्यदलले विस्तृत अध्ययन गरी आवश्यक सुझाव सरकारलाई पेस त गर्ने छ। यहाँ बुझ्नुपर्ने कुरा के हो भने हामीले परम्परागत मिडियालाई मात्र अनुगमन गर्ने र न्यू मिडियालाई अनुगमनको दायरामा नल्याउने हो भने भविष्यमा ठूलो समस्या आउन सक्छ। अतः तत्काल त्यस्ता मिडिया अनुगमन गर्ने र सञ्चालनपूर्व स्वीकृति लिनुपर्ने व्यवस्था गर्न आवश्यक हुन्छ। यसबाहेक इन्टरनेटमार्फत विज्ञापन तथा डाउनलिंक अनुमति नलिएका च्यानलसमेत प्रसारणमा रहेको दाबी केवल अप्रेटरले गरेका छन्। डाउनलिंक अनुमतिविनै नेपालभित्र प्रसारणमा रहनु अवैध हो। जोसुकैले पनि डाउनलिंक गरी प्रसारण गरेको भए पनि तिनमा तत्काल रोक लाउने र नियमन गर्ने काम सरकारले गर्नुपर्छ।"
नेपाल र बङ्गलादेशबीच मैत्रीपूर्ण फुटबल खेल हुँदै,"काठमाडौं : नेपाल र बङ्गलादेशबीच आज पहिलो मैत्रीपूर्ण फुटबल खेल हुँदैछ। बंगबन्धु स्टेडियममा नेपाली समयअनुसार शुक्रबार अपरान्ह ४ : ४५ बजे खेल सुरु हुनेछ। नेपाली टोलीका प्रशिक्षक बालगोपाल महर्जनले प्रिम्याच पत्रकार सम्मेलनमा प्रशिक्षण राम्रो भएकाले घरेलु टोली बङ्गलादेशविरुद्ध राम्रो नतिजाका लागि खेल्ने बताएका छन्। नेपालले अर्को खेल आगामी मङ्सिर २ गते खेल्ने कार्यक्रम तय भएको छ। नेपाली खेलाडीहरुको गत साता पनि पीसीआर परीक्षण गरिएको थियो। त्यो बेला सबैको पीसीआर रिपोर्ट नेगेटिभ आएको थियो। तर मैत्रीपूर्ण खेल खेल्न बङ्गलादेशको राजधानी ढाका पुगेका नेपाली राष्ट्रिय फुटबल टोलीका एक खेलाडी कोरोना भाइरसबाट सङ्क्रमित भएका छन्। ढाकामा बुधबार गरिएको कोरोना परीक्षणका क्रममा ती नेपाली खेलाडीमा कोरोना देखिएको अखिल नेपाल फुटबल महासङ्घ (एन्फा)ले जनाएको छ। नेपाली टोलीका अन्य खेलाडीको पीसीआर रिपोर्ट भने नेगेटिभ आएको छ। कोरोना देखिएका खेलाडीलाई अस्पतालको आइसोलेसनमा राखिएको एन्फाले जनाएको छ। ती खेलाडीको अवस्था सामान्य रहेको छ। नेपालले सन् २०१८ मा बङ्गलादेशमा सम्पन्न साफ च्याम्पियनसिपमा पछिल्लो पटक बङ्गलादेशसँग खेलेको थियो। त्यसबेला नेपालले बङ्गलादेशलाई पराजित गरेको थियो। बङ्गलादेशसँगको मैत्रीपूर्ण खेलका लागि नेपाली राष्ट्रिय फुटबल टोलीका खेलाडीसहित ३४ जना हाल बङ्गलादेशको ढाकामा रहेका छन्। कोको छन् नेपाली टोलीमा ? नेपाली टोलीमा अजित भण्डारी, अनन्त तामाङ, अञ्जन विष्ट, एरिक विष्ट, भरत खवास, विकास खवास, विक्रम लामा, विमल राना, विशाल श्रेष्ठ, दर्शन गुरुङ, दीप कार्की, दिलेन लोक्ताम, जर्जप्रिन्स कार्की, किरण चेम्जोङ, नवयुग श्रेष्ठ, पुजन उपकोटी, रञ्जित धिमाल, रवि पासवान, सरोज दाहाल, सेसेहाङ आङदेम्बे, सुवास गुरुङ, सुजल श्रेष्ठ, सुमन अर्याल, तेज तामाङ र छिरिङ गुरुङ छन्। टोलीको प्रशिक्षकमा बालगोपाल महर्जन छन्। मुख्य प्रशिक्षक योहान कालिन अनुपस्थित भएपछि एन्फाले प्रशिक्षणको जिम्मेवारी बालगोपाल महर्जनलाई दिएको हो। टोलीको सहायक प्रशिक्षकमा किरण श्रेष्ठ र गोलकिपिङ प्रशिक्षकमा विकास मल्ल छन्। विश्वकप छनोटअन्तर्गत एसियाली देशको समूह बी मा रहेको नेपालले अब चाइनिज ताइपेई, अस्ट्रेलिया र जोर्डनसँग तीनवटा खेल खेल्न बाँकी छ। तर यसअघि कोरोनाका कारण स्थगित भएको छनोट खेलको नयाँ मिति तय भएको छैन। स्थगित भएको खेल दशरथ रंगशालामा हुनेछ।"
