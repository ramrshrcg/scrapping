शीर्षक,विवरण
लेबनानबाट सिक्नुपर्ने पाठ,"आर्थिक संकट आइपर्यो भने बेरुतको सडकमा झैं काठमाडौंमा पनि राजनीतिक आस्थाको घेरा तोडेर पोलिटिकल इलिटविरुद्ध जनता उत्रनेछन् लेबनानको राजधानी बेरुत कुनै समय मध्यपूर्वको पेरिस भनेर चिनिन्थ्यो। कला र सांस्कृतिक विविधता अनि परम्परागत र आधुनिक फेसनको फ्युजन बेरुतको परिचय थियो। गत अगस्त ४ को मध्यदिनमा त्यही बेरुतको आकाश विशाल धुवाँकोे मुस्लोले ढाक्यो। आकाशमा च्याउ आकारको धुवाँको मुस्लो, छिमेकी देश साइप्रससम्म सुनिने आवाज, इजरायल, सिरिया, टर्कीलगायत युरोपका केही भाग हल्लिने गरी उत्पन्न ३३ म्याग्निच्युडको कम्पनले लेबनान मात्र तर्सिएन, सारा विश्व नै झस्कियो। सञ्चारमाध्यममा देखिएको भयानक दृश्यले ७५ वर्षपछाडि कतै हिरोसिमा र नागसाकी त दोहरिएन भन्ने अड्कल पनि काटिए। बेरुत बन्दरगाहस्थित एक गोदाममा भण्डारण गरिएको २७५० टन एमोनियम नाइट्रेटको विस्फोटनका कारण बेरुतको आकाश बारुदमय भएको भन्ने खबरले ती अड्कलबाजीलाई तत्कालै खारेज गरिदियो। यो आलेख तयार गर्दासम्मको पछिल्लो तथ्यांकअनुसार उक्त विस्फोटनमा १७१ जनाले ज्यान गुमाएका छन्, पाँच हजारभन्दा बढी घाइते भएका छन् भने तीन लाखभन्दा बढी जनता घरविहीन भएका छन्। झन्डै १० देखि १५ अर्ब डलरबराबरको भौतिक क्षति भएको छ। देशले निरन्तर भोगेको आर्थिक संकट, कोरोनाको कहर त्यसमाथि विस्फोटनको विपत्ले लेबनानको हालत अस्तव्यस्त बनेको छ। विस्फोटनको पीडाका बीच पनि जनता सडकमा उत्रिएर लेबनानका राजनीतिक इलिटहरू विरुद्ध आक्रोश पोखिरहेका छन्। बेरुतजस्तो घना आबादी भएको सहरनजिक त्यति ठूलो परिमाणमा एमोनियम नाइट्रेटजस्तो विस्फोटक पदार्थ ६ वर्षसम्म कसरी रह्यो ? किन समयमा व्यस्थापन गरिएन ? कसको कमजोरीले विस्फोट भयो ? जनता प्रश्नमाथि प्रश्न गरिरहेका छन्। उनीहरू सरकारको विरोध मात्र गरिरहेका छैनन्, विस्फोटनले भत्किएका भग्नावशेष सफा पनि गरिरहेका छन्। असफल राष्ट्र बनाउने सरकार र त्यसको नेतृत्वलाई आतंककारी भन्दै सत्ता छाड्न भनिरहेकै बेला प्रधानमन्त्री हसन डायबले राजीनामा दिए। सडकमा सुरक्षाकर्मीबाहेक सरकारको उपस्थिति छैन। जनताको प्रश्नको सामना गर्ने सामथ्र्य त्यहाँका राजनीतिक नेतृत्वसँग छैन। लेबनानमाथि आर्थिक, राजनीतिक, सामाजिक र मानवीय संकट एकैसाथ आइपरेका छन्। समस्याको अग्लो पहाड छ तर समाधानका उपाय सीमित छन्। अस्थिर विगत, जटिल राजनीतिक संरचना, बाह्य शक्तिका प्रोक्सीप्रभाव र भ्रष्ट राजनीतिक नेतत्व लेबनान असफल राज्यउन्मुख हुनको कारण मानिन्छन्। जटिल राजनीतिक प्रणाली चार सय वर्षसम्म अटोमन साम्राज्यको अधीनमा रहेको लेबनान पहिलो विश्वयुद्धपश्चात् सन् १९२० मा फ्रान्सको उपनिवेश बन्यो। आफूलाई बहुसंख्यक समुदाय मान्ने क्याथोलिक क्रिस्चियनको एक खेमा म्यारोनाइट क्रिस्चियनले फ्रान्सको अधीनतालाई स्वीकार गर्यो। फ्रान्स प्रशासित रहँदैको बखत सन् १९२६ मा लेबनानी प्रतिनिधि परिषद्ले एकत्रित लेबनानी गणराज्यको संविधान जारी गर्यो। सन् १९४० मा हिटलरको जर्मनीले फ्रान्सलाई नै कब्जा गरेपछि भने उसको अधीनमा रहेको लेबनानलाई स्वतन्त्र हुने सहज बाटो खुल्यो। सन् १९४४ मा लेबनान फ्रान्सको उपनिवेशबाट औपचारिक रूपमा स्वतन्त्र भयो। स्वतन्त्रताको घोषणा गर्नभन्दा पहिले सन् १९३२ को जनगणनामुताबिक सबै धार्मिक समुदायको समान प्रतिनिधित्व हुने गरी सरोकारवालाका बीचमा अलिखित सहमति भएको थियो, जसअनुरूप राष्ट्रपतिमा म्यारोनाइट क्रिस्चियन, प्रधानमन्त्रीमा सुन्नी मुस्लिम र सदनको सभामुखमा सिया समुदायको हुनुपर्ने व्यवस्था गरियो। इनफ इज इनफ भनेर अहिल्यै गैरराजनीतिक युवाहरू सडकमा उत्रिएका छन्। महामारीको चपेटामा आर्थिक अनुशासन र सावधानी नअपनाउने कुनै पनि राष्ट्र आर्थिक संकटमा फस्न सक्छन्। लेबनानको अस्थिरताको प्रमुख कारण हो त्यहाँको धार्मिक पन्थमा आधारित राजनीतिक प्रणाली जसलाई कन्फेसनालिज्म (विश्वासवाद) भनिन्छ। विश्वका अन्य देशहरूले अभ्यास गरेको प्रजातन्त्रभन्दा फरक तर जटिल प्रजातन्त्र लेबनानमा पाइन्छ। लेबनान धार्मिक विविधताको देश हो। क्रिश्चियन समुदायका बाह्र, मुस्लिम समुदायका चार रद्रुज र यहुदीका एकएक गरी आधिकारिक रूपमा १८ वटा धार्मिक पन्थ अर्थात् सेक्ट छन्। ती सबैको प्रतिनिधित्व हुने गरी संसद्मा एक सय २८ सिट संख्या तोकिएको छ। यसमा क्रिश्चियन समुदायका लागि ६४, सुन्नी २७, सिया २७, अलावेत २ र द्रुज ८ गरी जम्मा ६४ सिट छुट्ट्याइएको छ। निश्चित समुदायले त्यहींभित्रका उम्मेदवारलाई मतदान गर्छन्। फ्री प्याट्रियोटिक मुभमेन्ट, लेबनानी फोर्स अमल पार्टीलगायतका अन्य राजनीतिक पार्टीहरू छन् तर तिनीहरूको राजनीतिक भूमिका प्रजातान्त्रिक औपचारिकता पूरा गर्ने खालको मात्र हुन्छ। कसैले पनि बहुमत ल्याउने अवस्था नहुँदा प्रायः मिलिजुली सरकार बन्छ। सदनले ६ वर्षका लागि राष्ट्रपति चुन्छ र राष्ट्रपतिले सदनसँग सल्लाह गरेर प्रधानमन्त्री र उपप्रधानमन्त्री नियुक्त गर्छन्। धार्मिक समानुपातिक संरचना खल्बलिन्छ भनेर सन् १९३२ देखि लेबनानको आधिकारिक जनगणना नै भएको छैन। धार्मिक सेक्टमा आधारित सेक्टिेरियन राजनीतिले लेबनानको आन्तरिक व्यवस्थामा तीन किसिमको असर पारेको छ। पहिलो धार्मिक समुदायहरूका बीचमा पहिचानको अन्तर्संघर्ष अशान्ति र अस्थिरताको कारण बनेको छ। १५ वर्ष लामो गृहयुद्ध हुनुमा धार्मिक समूहको अन्तर्संघर्ष नै प्रमुख कारण थियो। दोस्रो ती समुदायको धार्मिक आस्थासँग समानता राख्ने देशहरूसँगको सम्बन्धले ती समुदाय आफैं प्रोक्सी समूहहरूका रूपमा परिणत भएका छन्। उदाहरणका लागि म्यारोनाइट क्रिस्चियन समुदाय फ्रान्स र भ्याटिकन सिटीसँग निकट सम्बन्ध राख्छ र उनीहरूको स्वार्थअनुरूप काम गर्छ। सुन्नी साउदी अरबसँग निकट सम्बन्ध राख्छ र उसको स्वार्थअनुरूप काम गर्छ भने इरानसँग निकट रहेको सिया उसैको स्वार्थअनुरूप काम गर्छ। तेस्रो जनतासँग प्रतिनिधि छान्ने सीमित दायरा भएकाले पटकपटक तिनै मानिस दोहोरिन्छन्, भ्रष्टाचार गर्छन् र विदेशी बैंकहरूमा रकम थुपार्छन्। देश चरम आर्थिक संकटमा गुज्रिरहेका बेला प्रधानमन्त्री हुँदाका बखत नै पूर्वप्रधानमन्त्री साद हरेरीले एकजना दक्षिणी अफ्रिकी मोडेललाई एक करोड ६० लाख डलर उपहार दिएको समाचार गत वर्ष न्युयोर्क टाइम्सले प्रकाशित गरेको थियो। आम जनता गरिबीमै बाँच्ने तर राजनीतिक इलिट वर्ग धनी हुँदै जाने लेबनानको तीतो यथार्थ बनेको छ। गृहयुद्धको महँगो मूल्य सन् १९४८ मा इजरायलले स्वतन्त्र राज्यको मान्यता पाएपछि त्यहाँका प्यालेस्टाइनीहरू लेबनानमा सर्न थाले। प्यालिस्टाइनहरूको बसाइँसराइले क्रिस्चियन र मुस्लिम समुदायबीचको जनसंख्याको अनुपात खल्बलियो। जसका कारण सन् १९५८ मा राजनीतिक संकट उत्पन्न हुँदा र तत्कालीन राष्ट्रपति केमिलीचामा उनले सत्ता जोगाउन अमेरिकालाई गुहारेको थिए। सन् १९६० मा शक्ति बाँडफाँटमा आपसी सहमति गरेका दुई धार्मिक समुदाय म्यारोनाइट क्रिस्चियन र मुस्लिमबीच चरम ध्रुवीकरणमा विभाजित भयो। सरकारको नेतृत्व गर्ने म्यारोनाइट क्रिस्चियन समूह पश्चिमी देशहरूको गठबन्धनका पक्षमा र मुस्लिम समुदाय अरबिक देशहरूको गठबन्धन अरब लिगका पक्षमा उभियो। सन् १९६७ को इजराइल अरब युद्धमा तटस्थ रहेको लेबनानले युद्धपछि भने ठूलो मूल्य चुकाउनुपर्यो। प्यालेस्टाइनी लिबरेसन अर्गनाइजेसन (पीएलओ) ले लेबनानलाई अधार बनाएर इजरायलमा आक्रमण गर्न थालेपछि लेबनानको सम्प्रभुतामाथि मात्रै चुनौती दिएन; इजराइली सेनालाई लेबनानी भूमिमा आउन बाध्य पार्यो। शीतयुद्धका सम्बन्धमा पनि लेबनान विभाजित भयो। मुस्लिम खेमाले अरब लिगसँग मिलेर रूसका साथमा उभिनुपर्ने मत राख्यो भने म्यारोनाइट क्रिस्चियन समुदाय अमेरिकासँग उभिन पुग्यो। यावत् कारणले ध्रुवीकृत लेबनानमा सन् १९७५ अप्रिल १३ मा गृहयुद्धको आगो सल्कियो। उक्त दिन म्यारोनाइट क्रिस्चियन समुदायसँग सम्बन्ध राख्ने मिलिएसिया ग्रुप फलान्जिस्टका एकजना बन्दुकधारीले बसमा सवार २२ जना प्यालेस्टाइनीहरूको हत्या गरेपछि मुस्लिम लेबनाननिज नेसनल मुभमेन्टले (एमएलएनएम) पीएलओसँग गठबन्धन गरी म्यारोनाइट क्रिस्चियनविरुद्ध युद्ध सुरु गर्यो। लेबनानमा इजराइली उपस्थितिले सिरियाका लागि खतरा हुन सक्ने निक्र्योल गर्दै सिरियाले आफ्नो नीति प्रो पीएलओ हुँदाहुँदै पनि उसैको विरुद्ध लड्न सरकारको सहायताका लागि सेना पठायो। इजराइलले पीएलओका आधार शिविरहरू ध्वस्त पार्न सन् १९७८ र सन् १९८२ मा लेबनानमा घुसेरै आक्रमण गर्यो। लेबनानमा इजराइलको दबदबालाई काउन्टर गर्न इरानले सिया मुस्लिमको लडाकु दस्ता हिजबुल्लाह जन्मायो। एवं रीतले लेबनान आन्तरिक र बाह्य स्वार्थ समूहहरूको युद्धभूमिमा परिणत भयो। १५ वर्षसम्म जारी गृहयुद्धमा एक लाख २० हजार मानिस मारिए, ७६ हजार विस्थापित भए भने १० लाखभन्दा बढी शरणार्थी भएर अन्य देशमा गए र सन् १९८९ मा साउदी अरबमा भएको ट्याफ सम्झौतामार्फत गृहयुद्धको अन्त्य भयो। हेजबुल्लाहको उदय र आर्थिक अराजकता गृहयुद्धपश्चात् हेजबुल्लाह जबर्जस्त शक्तिका रूपमा उदायो। उसको प्रो इरान र एन्टिइजराइल रणनीतिले लेबनानको स्थिरतामा पटकपटक चुनौती दियो। सन् २००५ मा तत्कालीन प्रधानमन्त्री रफिक हरेरीको हत्या भयो र उनको हत्यामा हेजबुल्लाहकै हात रहेको निष्कर्ष संयुक्त राष्ट्रसंघको समर्थन प्राप्त जाँजबुझ आयोगले निकाल्यो। २००६ को जुलाईमा हेजबुल्लाहका लडाकुहरू इजराइली दुई इजराइली सिपाहीलाई अपहरण गरी हत्या गरेपछि इजरायलले पाँच हप्तासम्म लेबनानमाथि आक्रमण गर्यो। प्राइभेट टेलिकम संस्थान खोलेर जासुसी क्यामारा जोड्ने, सरकारविरोधी प्रदर्शन गर्ने, सरकार गिराउने, सिरियामा छट्टै लडाकु दस्ता पठाउने इजराइललाई बेलाबेलामा जिस्काउने यावत् कामले हेजबुल्लाह लेबनानको प्रभावशाली तर अस्थिरताको कारक बन्दै आएको छ। गृहयुद्धले तहसनहस भएको लेबनानको निर्माण पहिलो प्राथमिकतामा थियो र त्यसैअनुरूप पुनर्निर्माणको थालनी भयो। सन् १९९२ देखि १९६६ सम्म कुल ग्रार्हस्थ उत्पादनमा (जीडीपी) ६२ को बढोत्तरी गरेको थियो तर १९९७ देखि २००६ मा जीडीपी वृद्धिदर घटेर १९ मा पुग्यो। सन् २००७ देखि २०१० को अवधिमा ९५ को दरले वृद्धि भएको जीडीपी त्यसपछि पुनः खुम्चिन थाल्यो र २०१७ सम्म आइपुग्दा १८१ का दरले घट्यो र हालसम्म त्यही अनुपातमा घट्ने क्रम जारी छ। लेबनानको आर्थिक संकटमा विभिन्न कारण छन्। पुनर्निर्माणका क्रममा सरकारले आन्तरिक र बाह्य ऋण अन्धाधुन्धा लियो जो जीडीपीको १५३ प्रतिशतसम्म पुग्यो। पर्यटन, प्रत्यक्ष वैदेशिक लगानी र खाडी राष्ट्रनिर्भर रेमिट्यान्समा आधारित अर्थतन्त्र भएकाले वैदेशिक लगानी र रेमिट्यान्समा गिरावट आउनासाथ अर्थतन्त्रमा धक्का लाग्यो। सिरियामा जारी गृहयुद्धका कारण विस्थापित शरणार्थीको भीडले लेबनानी आर्थिक अवस्था झन् नाजुक बन्न पुग्यो। प्रमुख वित्तीय संस्थाहरू अधिकांशमा राजनीतिक इलिटहरू सेयर होल्डर रहे। वित्तीय संस्थाहरूले निक्षेपमा १० देखि १२ प्रतिशत ब्याजदर दिन थालेपछि नागरिकले बैंकमा रकम जम्मा गर्न थाले। उक्त पैसा सरकारले रियल स्टेटमा लगानी गर्यो र राजनीतिक इलिटहरूले व्यापक भ्रष्टाचार गरे। आर्थिक संकटका बीचमा पहुँचवालाहरूले रकम निकालेर वैदेशिक बैंकमा स्थानान्तरण गरे। आम जनताको पैसा बैंकको स्टेटमेन्टमा छ तर बैंकसँग पैसा छैन। बैंकिङ सिस्टममा भएको तर त्योअनुसारको मुद्रा नभएकाले इरानी पाउन्डलाई लोलर भन्न थालिएको छ। कुनै समय मध्यपूर्वको स्विजरल्यान्ड भनिने गरिएको लेबनान हाल मध्यपूर्वको भेनेजुयला भन्न थालिएको छ। एकतिहाइ जनता गरिबीको रेखामुनि छन्। बढ्दो बेरोजगार, चरम महँगी, खानेपानीको अभाव, अलपत्र फोहोर, दैनिक लोडसेडिङले जीवन अस्तव्यस्त भएपछि नागरिकहरू कोरोनाको कहर नभनी सडकमा आएका छन्। धार्मिक समुदायको सीमारेखा काटेर बाहिर निस्किएको युवा जगत्ले आन्दोलनको नेतृत्व गरेको छ। उनीहरूले एउटै नारा लगाएका छन, रिभोलुसन अर रिफर्मेसन क्रान्ति या पुनर्संरचना। लेबनानको विकासको वाधक धार्मिक आस्थामा आधरित सेक्टेरियन राजनीतिलाई जरैदेखि उखेलेर धर्मका नाममा देश लुट्ने राजनीतिक इलिटहरूलाई सदाका लागि हटाउन चाहन्छन्। नेपालका लागि पाठ लेबनानको जस्तो धार्मिक आस्थामा आधारित जटिल राजनीतिक प्रणाली नेपालमा छैन तर राजनीतिक स्थिरताको अभ्यासमा नेपाल परिपक्व भइसकेको छैन। झन्डै दुईतिहाइ बहुमतको सत्तारुढ दलभित्रको हालको सत्ता संघर्षले त्यो देखाउँछ। सत्ता र कर्पोरेट घरानाहरूको साँठगाँठ र त्यसअनुरूप गरिने अपारदर्शी खरिदबिक्री र ठेक्कापट्टा भ्रष्टाचारको प्रमुख कारण बन्न सक्छ। नेपालमा मौजुदा राष्ट्रिय ऋण नै कुल ग्राहस्थ उत्पादनको ३१९० प्रतिशत छ भनिएको छ। प्रत्येक वर्ष पुँजीगत खर्चका तुलनामा चालु खर्चका अत्यधिक बढ्ने गरेको छ। छुट्ट्याइएको पुँजीगत खर्च पनि सबै खर्च हुन सक्तैन। कोरोनाले त्यसै पनि विश्वव्यापी अर्थतन्त्रलाई प्रभाव पारेको छ। लेबनानजस्तै नेपालको अर्थतन्त्रमा पर्यटन र रेमिट्यान्सको महत्वपूर्ण भूमिका छ। तर कोरोना महामारीले पर्यटन क्षेत्र थला परेको छ भने रेमिट्यान्स २० प्रतिशतले झर्ने आकलन गरिएको छ। इनफ इज इनफ भनेर अहिल्यै गैरराजनीतिक युवाहरू सडकमा उत्रिएका छन्। महामारीको चपेटामा आर्थिक अनुशासन र सावधानी नअपनाउने कुनै पनि राष्ट्र आर्थिक संकटमा फस्न सक्छन्। नेपालले त्यो जोखिमलाई सावधानी अपनाएन र आर्थिक संकट आइपर्यो भने बेरुतको सडकमा झैं काठमाडौंमा पनि राजनीतिक आस्थाको घेरा तोडेर पोलिटिकल इलिटविरुद्ध जनता उत्रनेछन्।"
फ्रन्टलाइनर सिपाहीलखेट्ने हर्कत !,"चिकित्सक तथा स्वास्थ्यकर्मी कुनै अस्पतालका कर्मचारी मात्र होइनन्; फ्रन्टलाइनमा उभिएर कोरोनासँग लडिरहेका राष्ट्रका सिपाही पनि हुन्। उनीहरूलाई अपमान गर्ने वा लखेट्ने हर्कत कृपया बन्द गरौं। राजधानीको बानेश्वरमा स्वास्थ्यकर्मीलाई होस्टेलबाट लखेट्न टोलवासीले घेराउ गरेको घटनाको चर्चा गर्नुअघि एकजना डाक्टर सापको ट्वीटबाट सुरु गरौं। म एउटा काठमाडौंको केन्द्रमा रहेको अस्पतालमा कार्यरत छु। राज्यले जोखिम भत्ता भनेर भाषणमा भन्यो तर हाम्रो अस्पतालमा कसैले बुझेको मेरो जानकारीमा छैन। जोखिम भत्ता त धेरै टाढाको कुरा, ९५ मास्क पनि आफैं किनेर लगाइरहेका छौं। पीपीईचाहिँ महावीर पुन सरबाट जुटाएर लगाउने धेरै छन्। जय होस ! सिभिल अस्पतालमा कार्यरत मेडिकल डाक्टर सञ्जय गेलालले अगस्त २० मा गरेको ट्वीट हो यो। उनको यो ट्वीटबाट थाहा हुन्छ कोरोना कहरमा दिनरात खटिएका हाम्रा स्वास्थ्यकर्मीको सुरक्षा र सुविधाको हालत कति दयनीय छ भन्ने कुरा। यो सञ्जयको मात्र सकस होइन; सबै स्वास्थ्यकर्मीले सामना गरिरहेको नमीठो सत्य हो। अरूलाई बचाउन खटिएका स्वास्थ्यकर्मीको सुविधा र सुरक्षाप्रति राज्य विल्कुल उदासीन देखिएको छ। कोरोना रोकथामका नाममा साउन मसान्तसम्म झन्डै १२ अर्ब खर्च भइसकेको छ। तर फ्रन्टलाइनमा कोरोनासँग लडेका स्वास्थ्यकर्मीले यो १२ अर्बबाट कति राहत र सुविधा पाए ? डा सञ्जयको ट्वीटले यसको उत्तर दिएको छ। यो त राज्यबाट भएको व्यवहारको कुरा भयो। अब ती स्वास्थ्यकर्मीमाथि हामी नागरिकले कस्तो व्यवहार गर्दैछौं ? त्यो पनि हेरौं। सिभिलमै कार्यरत स्वास्थ्यकर्मीमाथि हालै भएको अभद्र व्यवहारको घटना नै यसका लागि पर्याप्त छ। राजधानीको केन्द्रमा रहेको होस्टेलमा स्वास्थ्यकर्मीलाई निकाल्न हुलहुज्जतसहित घेराउ गरेको घटनाले यतिबेला सामाजिक सञ्जाल तरंगित भएको छ। काठमाडौं बानेश्वरको मिलन चोकस्थित लर्ड बुद्ध होस्टलमा बस्ने सिभिल अस्पतालका स्वास्थ्यकर्मीलाई निकाल्न दबाब दिँदै स्थानीयले साउन ७ गते डेढ घन्टा होस्टल घेराउ गरे, सञ्चालकलाई हातखुट्टा भाँच्ने धम्की दिए। कोरोना प्रहरीले हस्तक्षेप गरेपछि अवस्था सामान्य बन्यो। हुलहुज्जत गर्ने टोलवासीको माग र आरोप अचम्मलाग्दो थियो। स्वास्थ्यकर्मीले अस्पतालबाट कोरोना ल्याउँछन् भन्ने आरोप अनि होस्टेलबाट हटाउनुपर्ने माग। कोरोनाको कहरमा ज्यान जोखिममा राखेर अहोरात्र खटिएका स्वास्थ्यकर्मीमाथि भएको यो व्यवहारले हाम्रो समाजमा लुकेको छुद्र चित्र र चरित्र उदांग भएको छ। यो आफैंमा निन्दनीय घटना हो। काठमाडौंबाहिर यस्ता खालका घटना र व्यवहार यसअघि पनि छिटफुट रूपमा हुँदै आएका थिए। तर राजधानीको केन्द्रमा भएको यो घटनाले सबै स्वास्थ्यकर्मीलाई दुःखी मात्र होइन; सिंगो समाजलाई स्तब्ध बनाएको छ। कोरोना महामारीको ६ महिनाको अवधिमा स्वास्थ्यकर्मीले जुन तनाव र दबाबमा काम गरेका छन्, अरू कुनै पेसाकर्मीले त्यो अवस्था भोग्नुपरेको छैन। परिवार र निजी जीवनलाई बेवास्ता गर्दै उनीहरू कोरोना संक्रमितको जाँच तथा उपचारमा दिनरात खटिएका छन्। परिवारसँग राम्ररी बस्न पाएका छैनन्। बिदा भन्न पाएका छैनन्। निजी रहर अनि रमाइलो सबै त्याग्नुपरेको छ। घरमा पाकेको मीठोमसिनो तातै खान पाएका छैनन्। अनेक अभाव र सकस सहेर उनीहरू सेवामा अविचलित खटिएका छन्। न राज्यले उनीहरूलाई कुनै सुविधा तथा सुरक्षा प्रदान गरेको छ न कार्यरत रहेको संस्थाले नै त्यो प्रत्याभूति दिएको छ। बरु उनीहरूले नानाथरी आक्षेप, अपमान र अपजस समाना गर्नुपरेको छ। छिमेक तथा विदेशमा कोरोनासँग जुधिरहेका चिकित्सक तथा स्वास्थ्यकर्मीलाई राज्य तथा नागरिक दुवैतिरबाट सम्मान तथा अभिनन्दन गरिएका दृश्य हिट भइरहेका बेला हामीकहाँ भने स्वास्थ्यकर्मीलाई लखेट्न खोजेका तथा दुर्व्यवार गरेका भिडियो भाइरल भइरहेका छन्।हामी सबैका लागि यो लज्जा र हीनताबोधको विषय हो। छिमेक तथा विदेशमा कोरोनासँग जुधिरहेका चिकित्सक तथा स्वास्थ्यकर्मीलाई राज्य तथा नागरिक दुवैतिरबाट सम्मान तथा अभिनन्दन गरिएका दृश्य हिट भइरहेका बेला हामीकहाँ भने स्वास्थ्यकर्मीलाई लखेट्न खोजेका तथा दुर्व्यवार गरेका भिडियो भाइरल भइरहेका छन्।कोरोनाबाट हामीलाई बचाउन ज्यान हत्केलामा राखेर अनवरत खटिएका स्वास्थ्यकर्मीमाथि हामीले कस्तो व्यवहार गर्दै छौं ? हामी सबैका लागि यो लज्जा र हीनताबोधको विषय हो। मन्दिर, मस्जिदमा समेत ताला लागेका बेला अस्पताल चालु अनि स्वास्थ्यकर्मी उपलब्ध छन्। मालिकको चाहनाले मात्र त्यो सम्भव हुन सक्दैन; तीनै डाक्टर अनि स्वास्थ्यकर्मीको तत्परता अनि सेवाभावले यो सबै सहज भएको हो। छरछिमेकमा बस्ने डाक्टर तथा स्वास्थ्यकर्मीलाई अस्पतालबाट कोरोना ल्याउँछन् भन्दै टोलटोलबाट लखेट्ने अनि भोलि कोरोना लाग्यो भने उपचार गर्न कहाँ कोसँग जाने ? एकछिन सोचौं त। त्यो अवस्था कति कहालीलाग्दो हुन्छ होला ? कोराना नलाग्दै हाम्रो दिमाग किन यति कुँजिएको होला ? यस्तो सोच र शैलीले कोरोनासँगको युद्ध कसरी अनि कहिले जित्न सक्छौं हामीले ? महत्वपूर्ण प्रश्न अहिले यो हो। अग्रपंक्तिमा रहेर कोरोनासँग लडिरहेका स्वास्थ्यकर्मी नै सबैभन्दा बढी जोखिममा छन् यतिबेला। झन्डै पाँच सयजति स्वास्थ्यकर्मी संक्रमित भइसकेका छन्। उनीहरूको खटाइमा तलब भत्ताको आकर्षण होइन, मानव मूल्यप्रतिको सम्मान अनि सेवाभाव बढी जोडिएको छ। यतिखेर हरेक नागरिक अनि सिंगो मुलुकले स्वास्थ्यकर्मीको समर्पण र सेवालाई सराहना गर्दै सलाम गर्नुपर्ने बेला हामीबाट हुने यस्ता अछूत व्यवहार ले उनीहरूको मन कति नमीठो र अमिलो भएको होला ? यसले उनीहरूको मनोबलमा कति नकारात्मक असर पर्छ होला ? यस्ता नीच व्यवहारबाट दिक्क भएर भोलि अस्पतालअस्पतालमा डाक्टर, नर्स तथा स्वास्थ्यकर्मीले हात उठाउने अवस्था आयो भने के हुन्छ हालत ? के हामीले कहिल्यै सोचेका छौं यसतर्फ ? भलै हाम्रा जिम्मेवार स्वास्थ्यकर्मीबाट त्यस्तो गल्ती कहिल्यै हुँदैन। डाक्टरी पेसा सजिलो छैन। डाक्टर बन्न गर्नुपर्ने संघर्षको आफ्नै कथा छ। पाँच वर्षको एमबीबीएस पढाइ तथा अभ्यास अनि फेरि एमडी गरेर व्यावसायिक डाक्टर बन्न कम्तीमा करोडभन्दा बढी लगानी चाहिन्छ। अझ व्यक्तिले गर्ने मेहनत, परिश्रम र लगनशीलताको मूल्य यसमा जोडिएको हुँदैन। लगानी, मेहनत र संघर्षको तुलनामा अहिलेको नयाँ पुस्ताले पाउने तलब भत्ता वा उनीहरूको कमाइ खासै आकर्षक छैन। पुरानाले नेपालमै पनि धेरै कमाए होलान् तर नयाँ पुस्ताका डाक्टरहरूको व्यथा आफ्नै खालको छ। अरूजस्तै उनीहरू पनि पीआर वा ग्रीन कार्ड लिएर विदेश जान सक्थे होलान्। यहाँभन्दा आकर्षक तलबभत्तासहितको जागिर अनि आरामदायी जिन्दगी हुन्थ्यो होला त्यहाँ। तर त्यो सबै छाडेर मातृभूमिमै सेवा गर्न रमाएका स्वास्थ्यकर्मीलाई हामीले प्रोत्साहित गर्नुपर्छ। उनीहरूको सेवाभावको प्रशंसा गर्नुपर्छ। स्वास्थ्य क्षेत्रमा पनि थुप्रै विकृति तथा समस्या छन्। अस्पताल तथा स्वास्थ्य संस्थाबाट केही कमजोरी तथा लापरबाही पनि भएका छन्। यसमा स्वास्थ्यकर्मीको नियतभन्दा पनि मेडिकल मालिकहरूको नाफाखोर मनोवृत्ति जोडिएको छ। यसको समीक्षा र बहस गर्ने उपयुक्त अहिले समय होइन। यतिबेला सिंगो समाज कोरोना कहरमा छ। पूरै विश्व आक्रान्त छ। अर्थतन्त्र पूरै थला परेको छ। समाज ठप्प छ। सबै घरघरमा खुम्चिएका छन्। मानिसका कयौं सपना, महत्वाकांक्षा र योजना पनि होम क्वारेन्टाइनमा कैद भएका छन् भने कति रहर लकडाउनसँगै 'लक' भएका छन्। गत डिसेम्बरमा चीनको वुहानबाट फैलिएको कोरोनाले आठ महिनामा सम्पूर्ण विश्व ढाकिसकेको छ। विश्वव्यापी महामारीका रूपमा फैलिएको कोरोना संक्रमणबाट विश्वभर आठ लाखभन्दा बढी मानिसको ज्यान गइसकेको छ भने दुई करोडभन्दा बढी मानिस संक्रमित भइसकेका छन्। नेपालमा पनि डेढ सयको मृत्यु भइसकेको छ भने ३२ हजार बढी मानिस संक्रमित भएका छन्। अहिलेसम्म कोरोनाको कुनै भ्याक्सिन तथा औषधि उपलब्ध छैन। यद्यपि अनुसन्धान जारी छ। अहिलेका लागि कोरोनाको यसको सबैभन्दा उत्तम दबाइ भनेकै आत्मविश्वास, स्वस्थ खानपिन, सक्रिय दैनिकी अनि सकारात्मक सोच हो। कोरोना कहरमा कहिलेसम्म यसरी कुँजिएर क्वारेन्टाइनमा बस्नुपर्ने हो ? त्यसको पनि टुंगो छैन। मृत्यु र संक्रमितको अंकगणित आफ्नो ठाउँमा छ तर यसले आम मानिस र समाजमा सिर्जना गरेको त्रास र संकट कहालीलाग्दो छ। हरेक व्यक्ति, संस्था, समाज र राष्ट्रको जीवनमा कोरोनाको पीडा असाध्यै गहिरो र दीर्घकालीन हुनेछ। चिकित्सक तथा स्वास्थ्यकर्मी कुनै अस्पतालका कर्मचारी मात्र होइनन्; फ्रन्टलाइनमा उभिएर कोरोनासँग लडिरहेका राष्ट्रका सिपाही पनि हुन्। हाम्रो साथ, सम्मान र सद्भाव नै कोरोनालाई पराजित गर्ने उनीहरूको बलियो हतियार हुन सक्छ। उनीहरूको मनोबल जति बलियो हुन्छ, हामी सबै कोरोनाबाट त्यति सुरक्षित हुनेछौं। मानव मूल्य नै संकटमा परेका बेला हामीले यस्तो असहिष्णुता प्रदर्शन गर्ने होइन; आपसमा सम्मान र सद्भाव बाँड्न वा साट्न सिक्नुपर्छ। कोरोना कुनै पूर्वजन्मको पाप वा अभिशाप होइन; यो सबैलाई लाग्न सक्ने भाइरल वा संक्रमण हो। त्यसैले संक्रमितलाई सम्मान र सक्दो स्नेह प्रदान गरौं आआफ्नो क्षेत्र र समुदायमा। जाँच र उपचार गर्ने स्वास्थ्यकर्मीको व्यावसायिक सम्मान, स्वाभिमान र सुरक्षामा आँच आउने वा ठेस पुर्याउने कुनै पनि हल्ला र हर्कत कसैले नगरौं। जति सकिन्छ हार्दिकता र हौसला प्रदान गरौं। 'फ्रन्टलाइनर सिपाही' लाई अपमान गर्ने र लखेट्ने हर्कत कृपया बन्द गरौं।"
हे राम न्याय देऊ !,"गत असारमा प्रधानमन्त्री केपी शर्मा ओलीले भानु जयन्तीका अवसरमा असली रामजन्मभूमि नेपालको ठोरीमा भएको भनी एउटा अप्रत्यासित अभिव्यक्ति दिए। उनको उक्त अभिव्यक्ति अकल्पनीय किसिमको लागे पनि उनी प्रधानमन्त्रीको हैसियतमा दिएको अभिव्यक्तिलाई सामान्य ढंगले लिन मिल्दैन। प्रधानमन्त्रीको अभिव्यक्तिपश्चात् विभिन्न कोणबाट ओलचनाको वेग बढ्दै जाँदा परराष्ट्र मन्त्रालयले अयोध्याबारे प्रधानमन्त्रीको अभिव्यक्तिबारे स्पष्टीकरण दिएको थियो। प्रधानमन्त्रीको अभिव्यक्ति राजनीतिक विषयसँग जोडिएको छैन र कसैको भावनामा चोट पुर्याउने आशय नरहेको, परराष्ट्रले भन्यो। तैपनि प्रधानमन्त्रीको आलोचना भने रोकिएन। भारत र नेपाल दुवै देशका करोडौं हिन्दुले प्रधानमन्त्रीको अभिव्यक्तिलाई आलेचना गरिनै रहे। आलोचना हिन्दु धर्मप्रति आस्था राख्नेले मात्र गरेनन्, प्रधानमन्त्रीको उक्त भनाइलाई उनकै पार्टी नेकपाका कतिपय नेताले बेमैसमी बयानबाजीको संज्ञा दिए र नेकपाइतरका राजनीतिक दल तथा बौद्धिक समाजबाट समेत ओलीले आलोचना आउनु स्वाभाविक नै भयो। इतिहासविद् महेशराज पन्तले त, इतिहासको व्याख्या र प्रामाणिकता केलाउने कुरामा बहकिएर बोल्नुको अर्थ नरहेको धारणा राख्दै अल्पज्ञानका भरमा आसेपासेले भरिदिएको चेतना लिएर प्रधानमन्त्री ओलीले इतिहासको अवव्याख्या गरिरहेको भनी सार्वजनिक रूपमा भनेका छन्। पंक्तिकारको मत अलि फरक छ। के यो राम नामकै चमत्कार हो कि धर्मलाई अफिमको संज्ञा दिने कम्युनिस्टका नेता हाम्रा प्रधानमन्त्रीले राम मन्दिर नै बनाउनुपर्छ भने मनस्थितिमा पुग्नुभयो त ! प्रधानमन्त्रीको शपथ लिँदा भगवान्लाई साक्षी नमान्ने र कम्युनिस्टहरूले काल माक्र्सको पूजा गर्नुपर्छ भनी चर्चा गर्ने कम्युनिस्ट पार्टीका नेताको रामप्रतिको झुकावले ठूलो अर्थ लाग्छ। राम र राम मन्दिर निर्माणलाई लिएर प्रधानमन्त्रीको इच्छाको वेग यहाँसम्म देख्नमा आयो कि उहाँ गएको साउन २३ गते चितवनको माडी नगरपालिका ९ का वडाध्यक्षलाई काठमाडौं बोलाएरै राम जन्मभूमिबारे चासो देखाउन भ्याए भनी समाचार बाहिर आएको रहेछ। नेपालको अयोध्यापुरी नै सक्कली अयोध्या हो त्यसकारण यसका गतिविधि बढाउन मात्र भनेनन्; ओलीले ठोरीमा रामायणमा वर्णन गरिएका प्रमुख पात्रहरू राम, लक्ष्मण र सीताको प्रतिमासहितको राममन्दिर निर्माण कार्य सुरु गर्न आदेशसमेत दिएका रहेछन्। ओलीले ठोरी नै रामको वास्तविक जन्मभूमि भएको उल्लेख गर्दै त्यहाँ अयोध्या धाम निर्माण गर्नसमेत निर्देशन दिए र उक्त योजनामार्फत गर्न लाग्ने पैसा संघीय सरकारले व्यवस्था गर्ने भनी विश्वस्त बनाएर पठाए। नेपालमा कम्युनिस्टको बलियो सरकार छ। नेपालका कम्युनिस्ट धारका पार्टीभित्र धर्ममा आस्था राख्नेहरूको ठूलो जमात छ। जसले पार्टीभित्र पनि भ्रातृ संगठनहरू खोलेका छन्। कुनै व्यक्ति कुनै राजनीतिक दलप्रति आस्था राख्नु भनेको उक्त दलको नीति तथा सिद्धान्त मन पराउनु हो। कम्युनिस्टहरूको विश्व इतिहास हेर्ने हो भने उनीहरूको सिद्धान्त धर्मका पक्षमा देखिँदैन। नेपालका कम्युनिस्टहरूका पनि धर्मप्रति सकारात्मक देखिएको थिएन (छन् ? ) यद्यपि धर्मकर्ममा विश्वास गर्ने कम्युनिस्टहरू आफ्नो पार्टीको सिद्धान्तसँग कसरी सहमत छन् भने विषय सोचनीय रहँदै आएको छ। राम जन्मभूमिको मुद्दा भारतमा कयौं वर्षदेखि उठ्दै आएको थियो। उक्त मुद्दाले भारतीय राजनीतिमा ल्याएको गहन बहसका कारण राम जन्मभूमिको चर्चा अन्तर्राष्ट्रिय स्तरमै चर्चाको विषय बन्दै आएको छ। रामको जन्म नेपालमा भएको रहेछ भने हाम्रा प्रधानमन्त्रीले राम कार्ड फ्याँक्नुको अर्थ नेपालको ऐतिहासिक एवं पुरातात्विक महत्वप्रति सचेत र गम्भीर रहेको दर्शाउने छ। यसको इतिहासबारे अध्ययन गर्दै जाँदा यसको जडा १५२६ बाट सुरु भएको बुभिन्छ। सन् १५२६ को कुरा हो। जब दिल्लीको सल्तनत (सत्ता) माथि बाबरले आक्रमण गर्यो र दिल्लीका बादशाह (राजा) इब्राहिम लोदी पराजित हुन पुगे अनि भारतमा मुगल शासनकाल प्रारम्भ भयो। त्यसको दुई वर्षपश्चात् अर्थात् सन् १५२८ मा बाबरका सेनापति मीर बाकीले बाबरी मस्जिदको निर्माण गर्न लगाएका थिए भनी भारतीय इतिहासमा उल्लेख छ। उन्नाईसौं शताब्दीमा सन्त रघुवर दासले मस्जिदको प्रांगणमा भगवान् रामको जन्मभूमि रहेको र त्यहाँ पूजापाठ गर्नका लागि रामचबुतरा र सीता रसोइ को निर्माण गरे। हिन्दु र मुस्लिम दुवै धर्मावलम्बीको आस्था रहेकाले विगतका समयमा अनेक दंगा भड्किएका थिए तत्कालीन भारतमा। मुगल साम्राज्यको अन्त्यपश्चात् १८५८ मा ब्रिटिस सरकारले विवाद हल गर्नका लागि मस्जिद र चबुतराबीच पर्खाल निर्माण गरे तर विवादले कुनै निकास पाएन। झन्डै ४६४ वर्षसम्म अयोध्यामा कायम रहेको बाबरी मस्जिद विभिन्न हिन्दु संगठनको योजनाअन्तर्गत ६ डिसेम्बर १९९२ मा ढालियो। भारतीय जनता पार्टीका तत्कालीन अध्यक्ष लालकृष्ण आडवाणीले सोमनाथदेखि आयोध्यासम्मको रथयात्रा निकालेका थिए। र त्यहीबेलादेखि नै मस्जिद तोड्ने योजना बन्न थालेको इतिहास छ। बाबरी मस्जिदको अवसानभन्दा ४३ वर्षअगाडि सन् १९४९ मा अचानक मस्जिदको मध्यभागमा रामललाको मूर्ति प्रकट भयो। हिन्दु संगठनहरूले भगवान् राम स्वयं आफ्नो जन्मस्थलमा प्रकट भएको दाबी गरे। यो मुद्दा अदालतमा पुग्यो। र अदालतले मूर्ति यथावत् राखी मस्जिद र त्यसको प्रांगणमा रहेको रामचबुतरा र सीता रसोई पनि सील गर्ने आदेश दियो। पछिल्लो समय अदालतले नै उत्त ठाउँमा राम मन्दिर बनाउने आदेश पनि दियो। अगस्त ५ तारिखमा आयोध्यामा राम मन्दिरको शिलान्न्यास गरिएको छ। विश्वका हिन्दुहरूका लागि ५ अगस्त ऐतिहासिक दिनका रूपमा दर्ज हुन पुगेको छ। शिलान्न्यासकै दिन तत्कालीन मिथिलाको राजधानी तथा सीताको जन्मभूमि जनकपुरमा अवस्थित जानकी मन्दिरका महन्थले पाँचवटा चाँदीका इँटा लिई राममन्दिर शिलान्न्यासको साक्षी बन्न अयोध्या पुगे। त्यति मात्रै होइन; काठमाडौंलगायत नेपालको अधिकतम ठाउँमा हिन्दु र हिन्दुवादी संगठनहरूले ५ अगस्तमा अयोध्यामा बन्न लागेको बहुप्रतीक्षित राम मन्दिरको उपलक्ष्यमा दीप प्रज्ज्वलनसमेत गरेका थिए। हाम्रो प्रधानमन्त्रीले त्यस्ता समाचार आवश्यक पढ्नु भएको होला भने आशा छ मलाई। तैपनि प्रधानमन्त्रीलाई लागेको छ कि होइन, असली अयोध्या हाम्रै नेपालमा छ र रामको जन्मभूमि पनि नेपालै हो भने एउटा कुशल अनुसन्धानको खाँचो छ। चितवनको माडीमा अयोध्यापुरी पुरातत्व विभागले अनुसन्धान सुरु गरेको थियो। त्यसको प्रतिवेदन अहिलेसम्म बाहिर आउन सकेको छैन। म त के भन्छु भने, नेपाल सरकारले बरु भारतसँग मिलेर संयुक्त रूपमै अनुसन्धान थाल्नुपर्छ। अनुसन्धान वस्तुपरक ढंगले भयो भने त्यसले ल्याउने वास्तविकताले अर्थ राख्ने छ। वास्तवमै रामको जन्म नेपालमा भएको रहेछ भने हाम्रा प्रधानमन्त्रीले राम कार्ड फ्याँक्नुको अर्थ नेपालको ऐतिहासिक एवं पुरातात्विक महत्वप्रति सचेत र गम्भीर रहेको दर्शाउने छ। अन्यथा, कम्युनिस्टका नाममा आफ्ना समर्थकलाई अँध्यारोमा राख्न र धर्मको सहारा लिन बाध्य भए भनी बुझिने छ।"
शिक्षणलाई नम्बर एक बनाऔं,"देशको भविष्यरेखा वर्तमानको कक्षाकोठामा कोरिन्छ। भोलि देश हाँक्ने व्यक्तिलाई पढाउने शिक्षक आफ्नो पेसाप्रति सन्तुष्ट छैन भने उसको शिक्षण जागिरे मात्रै हुन्छ। अर्कातिर स्वयं शिक्षक नै कमजोर र अयोग्य भएमा त्यसको मूल्य विद्यार्थी र देशले चुकाउनुपर्छ। कक्षाभित्र पसेर पढाइमा ट्यालेन्ट भनिएका विद्यार्थीलाई भोलि तिमी के बन्न खोज्दै छौ भनेर सोध्ने हो भने उनीहरूले डाक्टर, इन्जिनियर, सीए बन्ने चाहना प्रकट गर्छन्। कत्तिले विदेश जाने भन्न भ्याइहाल्छन्। आज कक्षाको अघिल्लो बेन्चमा बस्ने विद्यार्थी पाएसम्म शिक्षक बन्न चाहन्न। पढाइमा कमजोर विद्यार्थी भोलि शिक्षक बन्दै छन्। देशले भोलि यसको झन् ठूलो चुकाउनुपर्ने हुन सक्छ। चक र च्यालेन्ज को सामना गर्न ब्रिलियन्ट र ब्रेभ नै चाहिन्छ। शिक्षण व्यक्तिको अन्तिम विकल्प बनेको छ। शिक्षाशास्त्र संकायमा भर्ना हुने विद्यार्थी अक्सर कम ग्रेड ल्याएका हुन्छन् भन्ने थाहा पाउँदा पनि शिक्षा मन्त्रालय नयाँ भिजन का साथ अगाडि आउँदैन। तीक्ष्ण मस्तिष्कलाई शिक्षणमा आकर्षित नगरी कहिल्यै पनि शिक्षामा क्रान्ति आउँदैन। आइन्स्टाइन, अब्दुल कलाम, स्टेफन हकिङ, जिम्मी कार्टरसँग कक्षाकोठाभित्र अद्भुत पढाउने कला थियो वा थिएन थाहा भएन, तर यी व्यक्तिको भौतिक उपस्थितिले मात्रै विद्यार्थीमा सकारात्मक ऊर्जा सञ्चार हुन्थ्यो भन्ने अनुमान गर्नचाहिँ सकिन्छ। अन्तर्राष्ट्रिय शिक्षण संस्थाहरू नोबेल पुरस्कार विजेतालाई सम्मानका साथ खोजीखाजी पढाउन बोलाउँछन्। पाएसम्म प्रतिभाशाली व्यक्तिलाई शिक्षणमा निम्त्याउनुपर्छ भन्ने यसको सन्देश हो। पर्फेक्ट शिक्षक उत्पादन शिक्षाशास्त्र संकायले शिक्षक उत्पादनको जिम्मा पाएको छ। सर्वप्रथम यो संकायमा जागरण आउनुपर्छ। आधुनिकीकरण नभईकन नयाँ खालका शिक्षक यसले तयार गर्न सक्दैन। मनोविज्ञान, शिक्षा र पाठ्यक्रमका एउटा किताब घोकाएर मात्रै शिक्षक तयार भइसकेको हुन्न। युरोप, अमेरिकातिर शिक्षक बन्न ठूलो परि श्रमबाट गुज्रनुपर्ने हुन्छ। चारपाँच वर्षसम्म सैद्धान्तिक र व्यावहारिक तालिम र प्रशिक्षणबाट खारेर शिक्षक जन्माइन्छ। बेर्टिन भन्छन्, विद्यार्थीमाथि के खन्याइयो त्यसले खास अर्थ राख्दैन, विद्यार्थीभित्र के रोपियो, त्यसले अर्थ राख्छ। विद्यार्थीमा आविष्कारको भोक रोप्न सक्ने शिक्षक तयार पार्न आवश्यक छ। शिक्षकजस्तो गर्विलो पेसालाई हामीले हलुका बनाइदिएका छौं। जोकोहीलाई शिक्षक बनाइदिएका छौं। मेडिकल साइन्स, नर्सिङ, इन्जिनियरिङको पढाइ जति विशिष्ट हुन्छ शिक्षाको पढाइ त्यति विशिष्ट छैन। यसले शिक्षकको योग्यतालाई कम महत्व दिएको छ। शिक्षकको गरिमालाई खस्काइदिएको छ। महान् शिक्षक उदयका लागि शिक्षकको सम्मानका सबै बाटो खोलिनुपर्छ। एउटा अयोग्य इन्जिनियरका कारण एउटा पुल मात्र भत्किन्छ तर एउटा अयोग्य शिक्षकका कारण देशको भविष्य भत्किन्छ। शिक्षणलाई सस्तो पेसा बनाइएको छ। आर्टस्, म्यानेजमेन्ट, साइन्स पढ्ने पनि शिक्षक बनेका छन्। घरमा बसेर एकबर्से बीएडको किताब घोक्ने, परीक्षा दिने र पास भएपछि शिक्षा संकायबाहेकको व्यक्तिले शिक्षणको लाइसेन्स पाइहाल्छ। उसका लागि स्थायी शिक्षक बन्ने बाटो खुल्छ। प्राइभेट स्कुलमा त्यति पनि चाहिँदैन, जे पढेको भए पनि हुन्छ। यस्तो सम्म गर्न मिल्छ भने शिक्षाशास्त्र संकाय खारेज गरिदिए पनि हुन्छ। डाक्टरलाई बिरामी जाँच्न लाइसेन्स चाहिन्छ। वकिललाई अदालतमा वकालत गर्न लाइसेन्स चाहिन्छ, तर शिक्षण गर्न लाइसेन्स नभए पनि हुने बनाइएको छ। शिक्षाशास्त्र संकाय र शिक्षक सेवा आयोगका बीचमा गहन छलफल हुन्छ जस्तो लाग्दैन। कुनकुन विषयका, कस्ताकस्ता उत्कृष्ट शिक्षक, कसरी उत्पादन गर्ने, शिक्षक लाइसेन्स दिन वैज्ञानिक परीक्षा कसरी लिने, देशलाई चाहिएको कस्ता शिक्षक हुन् भन्ने कुरामाथि गहिरो छलफल आवश्यक पथ्र्यो। एकपटक साहस गरौं ट्यालेन्ट विद्यार्थीलाई शिक्षणमा आकर्षण गर्ने प्रमुख हतियार भनेकै तलब हो। साहस गरेर हालको तलबमा एकपटक सय प्रतिशत वृद्धि गरिदिने हो भने शिक्षाशास्त्र पढ्न विद्यार्थीको भीड लाग्छ। त्यहाँबाट छानेर ब्रिलियन्ट स्टार लाई शिक्षाशास्त्र पढाउने हो भने ऊर्जाशील र उत्कृष्ट शिक्षक देशले पाउँछ। विद्यार्थी देश विकासको निर्माणाधीन मेरुदण्ड हो। शिक्षक मेरुदण्डका आर्किटेक्ट हुन्। स्विट्जरल्यान्डमा शिक्षकको तलब एक लाख डलरभन्दा माथि छ। अस्ट्रेलिया अमेरिकामा शिक्षकले ६० देखि एक लाख अमेरिकी डलरसम्म पाउँछन्। रसिया, जर्मनी, नर्वे, फिनल्यान्ड सबै देशमा शिक्षण एक आकर्षक र लोभलाग्दो पेसा हो। देश यत्तिकै बन्दैन। त्यहाँ शिक्षक हुन पाएपछि अरू केही कुराको चिन्ता गर्नुनपर्ने अवस्था छ। सामाजिक र आर्थिक रूपमा सम्मानित छन्। तर, हाम्रोमा शिक्षक भइसकेपछि पनि व्यक्तिले पाएसम्म अरू विकल्पको खोजीमा दौडिरहेको हुन्छ। निजी शिक्षण संस्थामा चारचार महिनामा शिक्षक फेरिइरहँदा पनि काम चलेकै छ। निजी स्कुलका शिक्षकको अवस्था अझ दर्दनाक छ। कैयन् निजी स्कुलमा सरकारी स्केलभन्दा आधा तलबमा शिक्षकहरू काम गर्न बाध्य छन्। देशमा बढ्दो बेरोजगारको फाइदा उठाएर निजी स्कुलका सञ्चालकले शिक्षकको चरम श्रम शोषण गरेका छन्। कोरोनाका कारण देखाएर लाखौं निजी शिक्षकलाई तलब दिइएन। तिनै शिक्षकले काममा जोतिएर विद्यार्थीको ग्रेड सरकारीको भन्दा राम्रो ल्याइदिएका छन्। शिक्षकमाथिको यो चरम अपमान हो। कपालमा कैंची चलाउने हजामले शरीरमा कैंची चलाउन थाल्यो भने के हुन्छ ? डाक्टरको काम हजामले गर्न खोज्दा दुर्घटना हुन्छ। शिक्षाभन्दा परका शिक्षाको मर्म नबुझेका व्यापारीले शिक्षा क्षेत्रमा पसेर यसलाई विकृत बनाएका छन्। ठेकेदार, नक्सा कोर्ने इन्जिनियर, राजनीतिक नेता स्कुलका सञ्चालक हुन्छन्। विद्यार्थी, शिक्षक र कर्मचारीको आवश्यकतासँग यिनीहरूको खास सरोकार रहन्न। निजी स्कुलका विद्यार्थीलाई कहिल्यै यही देशमा काम गर्ने हो भन्ने सिकाइन्न। उनीहरूका सपना सानोमा कतारमलेसिया र ठूलोमा अस्ट्रेलियाअमेरिका हुन्छ। त्यहाँका ट्यालेन्ट विद्यार्थीको बालमस्तिष्कमा सानैदेखि शिक्षण दुःखको पेसा हो भनेर सिकाइएको हुन्छ। हरेक दिन एसेम्ब्ली मा राष्ट्रिय गीत गाउन त लगाइन्छ तर कक्षाकोठाभित्र विदेशी कामदार बन्ने योग्यता निर्माण गरिदिएको हुन्छ। डाक्टर कि टिचर ? एकजना डाक्टरले पाँच मिनेट बिरामी जाँच्छ र पाँच सय रुपैयाँ लिन्छ। एकजना शिक्षकले एक घन्टा विद्यार्थी पढाउँछ र पाँच सय नै लिन्छ। यहाँ, डाक्टरको पाँच मिनेट बराबर शिक्षकको एक घन्टा हुन्छ। विद्यार्थीले यति मात्र देखेको छ। यसकारण सकेसम्म आजका विद्यार्थी, शिक्षक हैन डाक्टर नै बन्न चाहन्छ। बुद्ध, ओशो, कृष्णमूर्ति, विवेकानन्द, परमहंस, विकासानन्दहरूलाई डाक्टरका रूपमा हैनन्; महान् गुरुका रूपमा दुनियाँले सम्मान गर्छ भन्ने विद्यार्थीले सुनेको हुन्न। शिक्षक गुरुकै एक रूप हो। आखिर शिक्षण सबै पेसा जन्माउने पेसा हो। डाक्टर शिक्षकले बनाउँछ तर डाक्टरले शिक्षक बनाउन सक्दैन। हाम्रो संस्कारमा गुरुपूर्णिमा छ तर डाक्टर पूर्णिमा भन्ने छैन। समाज विकासका क्रममा शिक्षण एउटा पेसा बन्यो। पुँजीवादी समाजमा शिक्षकले पनि बाँच्नु त पर्यो। शिक्षण पनि कमाउने एउटा भाँडोका रूपमा रूपान्तरण भयो। हाम्रा शिक्षक हेलमेट टिचर मा रूपान्तरण भए। सरकारले शिक्षकलाई पुग्ने गरी सेवासुविधाको ग्यारेन्टी गर्न सकेन। गुरु भन्ने ओजपूर्ण शब्द मास्टर मा संकुचित भयो। यसकारण प्रतिभाशाली व्यक्ति शिक्षक बन्न सकेसम्म इन्कार गर्दैछ। हजार दिनको कठोर अध्ययनभन्दा महान् शिक्षकसँगको एक दिन बढी उपलब्धिपूर्ण हुन्छ यो जापानिज भनाइ यत्तिकै जन्मिएको हैन। शिक्षणको प्रतिफल बेलुका नै देखिन्छ भन्ने छैन। यो अदृश्य रूपमा रहन्छ र दशौं वर्षपछि देखिन सक्छ। स्कुल पढाएका शिक्षकका कतिपय स्वभाव हामी आज आएर पछ्याइरहेका हुन्छौं। महान् शिक्षक उदयका लागि शिक्षकको सम्मानका सबै बाटो खोलिनुपर्छ। शिक्षणप्रति आकर्षण बढाउन अरू कर्मचारीलाई भन्दा शिक्षकलाई बढी सेवासुविधा दिइनुपर्छ, तब अब्बल व्यक्तिले शिक्षणमा अब सामाजिक सम्मान र आर्थिक सुनिश्चितता भेट्नेछ। यो टपर्सहरूको सपनाको पेसा बन्नेछ। महान् शिक्षकले मात्र देशको भविष्यको कल्पना चित्र कक्षाकोठामा उतार्छ।"
मेस्सीले बार्सिलोना छाड्न चाहेको पुष्टि,"स्टार फुटबल खेलाडी लियोनेल मेस्सीले बार्सिलोना छाड्न चाहेको पुष्टि भएको छ । उनले छाड्न चाहेको पत्र फ्याक्स मार्फत् क्लबलाई मंगलबार प्राप्त भएको क्लबले जनाएको हो । बार्सिलोनाले च्याम्पियन्स लिगको क्वाटर फाइनलमा बायर्न म्युनिकसँग ८२ ले लज्जास्पद हार व्यहोरेपछि मेस्सीले क्लब छाड्ने चर्चा चलेको थियो । उनले बार्सिलोनासँगको करिब दुई दशक लामो कन्ट्राक्ट अन्त्य गर्न चाहेका हुन् । उनको कन्ट्राक्ट सन् २०२१ मा सकिदैछ । मेस्सीले सन् २००४ मा बार्सिलोनामा डेब्यू गरेका थिए । मेस्सीले क्लबलाई १० स्पेनिस लिग उपाधि र ४ च्याम्पियन्स लिग जिताएका थिए । त्यस्तै ६ पटकसम्म बालन डिअर जितेर रेकर्ड कायम गरेका छन् । मेस्सीले बार्सिलोना छोड्न चाहेको समाचारमा क्लबका पूर्व कप्तान कार्ल पुयोलले उनको चाहनालाई सम्मान गर्नुपर्ने प्रतिक्रिया दिएका छन् । लियोलाई सम्मान र प्रशंसा छ, उनले ट्वीटरमा भनेका छन् ।"
सीपीएल : ४ खेलमा सन्दीपको ५ विकेट,"ट्रिनीडाड : क्याराबिन प्रिमियर लिग(सीपीएल) यस सिजनको चौथो खेलमा नेपालका लेग स्पीनर सन्दीप लापमछानेले समान्य प्रदर्शन गरेका छन् । बुधबार बिहान भएको खेलमा सन्दीपको टोली जमैका ताल्लवाजले गुइना अमेजन बारियर्ससँग प्रतिस्पर्धा गरेको थियो । ट्रिनीडाडको क्वीन्स पार्क ओभलमा भएको खेलमा जमैकाले टस जितेर बलिङ रोजेको थियो । पहिले ब्याटिङमा उत्रिएको गुयनालाई जमैकाले २० ओभरमा ९ विकेट लिएर १०९ रनमै रोक्न सफल भयो । जमैकाले यस खेलमा ५ विकेटको जित निकाल्न सफल भएको छ । १८ ओभरमा ५ विकेट गुमाएर ११३ रन बनाउँदै जित हात पारेको हो । यस क्रममा सन्दीप लामिछानेले १ विकेट लिन सफल भए । पूरा ४ ओभर बलिङ गर्दा १२ रन मात्रै दिए । १०औं ओभरमा बलिङमा आएका उनले ३ रन दिए । १२औं ओभरको पहिलो बलमा नै रदरफोर्डलाई असिफ अलीबाट क्याच आउट गराए । यस ओभरमा ४ रन दिए । त्यसपछि १४औं ओभरमा १ रन र १६औं ओभरमा ४ रन दिएका उनले थप विकेट भने लिनज सकेनन। यस खेलमा जमैकाका लागि अफगानी अफब्रेक स्पीनर मुजिव रहमानले उत्कृत्ष्ट बलिङ गरे । उनले ४ ओभरमा उनले ११ रन मात्रै दिएर ३ विकेट लिन सफल भए । फिडेल इडवार्डले पनि गुयनाको ३ विकेट लिए । गुयनाका लागि न्युनिल्याण्डका ब्याट्सम्यान रोस टेलरले बनाएको २३ रन नै उच्च स्कोर रह्यो । १०९ रनको झिनो लक्ष्य पछ्याएको जमैकाका व्याट्सम्यानले सुरुमा खुलेर व्याटिङ गर्न सकेनन् । जमैकाका लागि बोनरले सर्वाधिक ३० रन बनाए ओपनर ग्लेन फिलिप्सले २६ रन, जेरमाइन्ड ब्लाकवुड २३ र रसेलले २३ रनको योगदान थिए । आफ्ना ४ खेलमा जमैका दोस्रो जित निकाल्न"
