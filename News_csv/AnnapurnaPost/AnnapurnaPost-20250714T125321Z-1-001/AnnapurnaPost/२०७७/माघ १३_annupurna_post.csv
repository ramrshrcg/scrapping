शीर्षक,विवरण
नेताहरूको गिर्दो चरित्र,"अमाध्यमिक शिक्षाका लागि काठमाडौं आएदेखि कम्युनिस्ट आचरण र चरित्रलाई नजिकबाट नियाल्ने मौका मिल्यो। अध्ययनको सिलसिलामा जुन परिवारसँग बसोवास गर्ने अवसर जुटेको थियो, त्यो भूमिगत कम्युनिस्ट नेताहरूको सुरक्षित सेल्टर थियो। तत्कालीन ठूला नेताहरू भेष बदलीबदली साँझबिहान हावाको झोक्कासरि त्यहाँ आउँथे, एकदुई दिनसम्म ढोका थुनेर गोप्य बैठकभेलाछलफल गर्दथे र सकिएपछि उसैगरी अलप हुने गर्दथे। ०४६ सालको आन्दोलनताका नेताहरूको आवतजावत र गोप्य छलफल निकै बाक्लिएको थियो। कोठाभित्रको गतिविधिबारे केही भेउ पाइन्नथ्यो, न त त्यसबारेमा चासो राख्नु नै जायज ठहरिन्थ्यो। तर आवातजावतको बढ्दो माहोलले धेरै नेतालाई चिन्ने अवसर भने मिलेको थियो। विशेषतः चिया, पानी, खाजा, खानाको समयमा नेताहरू सम्मानजनक भाषासहितको बातचित र भलाकुसारीमा स्वयं ओर्लन्थे। राजनीतिक चेतना शून्यप्रायः भएको त्यसबेला कम्युनिस्ट नेताका आचरण र व्यवहारले खुबै आकर्षित गरेको थियो। शिष्ट बोली, हार्दिक व्यवहार, जति सानालाई पनि कमरेड र तपाईं कै सम्बोधन। नमस्कारको साटो हात मिलाएरै अभिवादन साटिने परिपाटी। महिलालाई अति नै इज्जत। सादा जीवनशैली। भेलाबैठकबाहेकका समयमा घरेलु काममा सघाउने तत्परता। जे पाकेको छ खुसीसाथ मीठो मानेर खाइदिने बानी। आफ्ना जुठा भाँडा आफैं माझ्ने अग्रसरता आदिका कारण यी नेताका हातमा सत्ता पुग्यो भने देशले उच्चस्तरीय प्रगति र सभ्यताको काँचुली कति छिटै फेथ्र्यो होला ! यही कल्पना मनमा आइरहन्थ्यो, त्यससँगै उनीहरूले खेपेको भूमिगत सकसप्रति करुणा जागेर आउँथ्यो। जनआन्दोलन २०४६ को सफलतापश्चात् भने देखाभेटको क्रम टुंगियो, न त उनीहरूको अवस्थालाई लिएर चिन्तित हुनुपर्ने अवस्था नै बाँकी रह्यो। दिन दुगुना रात चौगुना व्यक्तिगत प्रगतिको म्याराथुनमा कोही नेता पछि नपरेको थाहा पाउन भेटघाटको जरुरत पनि थिएन। २०४६ यता सत्तारोहणमा कम्युनिस्टहरूले पनि सहभागिता जनाउने अवसर पाउँदै आए तर जनताको जीवनस्तरमा कम्युनिस्ट घोषणाअनुसारको प्रतिफल देखिन सकेन। मिलिजुली सरकार गठन र विघटनको चक्रकै कारण आफ्नो सिद्धान्तअनुसारको परिवर्तन ल्याउन नसकेको नेताका तर्क तत्कालीन राजनीतिक परिदृश्यको कसीमा अनुपयुक्त पनि थिएन। तसर्थ गत निर्वाचनमा सुविधाजनक बहुमत दिएर नागरिकले कम्युनिस्टलाई पाँचबर्से एकलौटी शासनको बागडोर थमाए। ठूला दुई कम्युनिस्ट पार्टीको एकीकरणपश्चात् लगभग दुईतिहाइकै बलियो सरकार बन्यो तर सात दशकदेखि जनतालाई देखाउँदै आएको कम्युनिस्टको रंगीन सपना कति फिका र सतही रहेछ अहिले सबैसामु छरपष्ट छ। इतिहासकै सबैभन्दा अनुकूल राजनीतिक अवस्थामा जनादेशअनुसार पाँच वर्ष सरकार चलाउन नसक्नु कम्युनिस्टहरूको ठूलो अक्षमता हो। यसबाहेक कम्युनिस्टमा हुनुपर्ने गुण र चरित्रबाट समेत नेताहरू च्युत भइरहेको उनीहरूकै व्यवहारले प्रस्तुत गरिरहेको छ। प्रतिनिधिसभा विघटनको घोषणापछि विभाजित नेकपाका शीर्षनेताहरू सार्वजनिक रूपमै एकअर्काप्रति यति तल्लो स्तरको शव्दवाण प्रहार गरिरहेका छन् कि तिनैमाथि ठूलो भरोसा गरेका जनताले उनीहरूकै घृणित अभिव्यक्तिका विरुद्ध कान थुनेर बस्नुपर्ने स्थिति विद्यमान छ। हरेक दिन श्रव्यदृश्य तथा छापामाध्यम नेताका स्तरहीन गालीगलौजले भरिने गरेका छन्। देशको कार्यकारी प्रमुख यस मामिलामा अग्रपंक्तिमा देखिन्छन् भने उनको प्रतिवादमा उत्रिने अर्का पक्षीय नेताहरूले पनि बोलीमा संयमता अपनाएको देखिन्न। उखान, टुक्कासहित हँसीमजाक र हल्काफुल्का भाषा प्रयोगमा प्रधानमन्त्रीले सुरुदेखि नै आफ्नो छुट्टै पहिचान बनाएकै थिए, हिजोआज ती शब्द निकृष्टतामा समेत ओर्लिरहेका छन्। उनका अभिव्यक्ति सामाजिक सञ्जालका बहुआयामभित्र जोक र ठट्टाको ट्रोलमिम बनेर फैलिरहेका छन्। जनताका हितमा जिम्मेवार हुनुपर्ने सरकार प्रमुख निःशुल्क मनोरञ्जनको पात्र बनिरहेका मात्र छैनन्, स्ट्यान्डिङ कमेडियन का रूपमा समेत चिनिन थालेका छन्। आफूइतरका नेताहरूका लागि मात्र हैन; आफ्नो कदमको विरुद्धमा रहेका पत्रकार, बुद्धिजीवी, नागरिक समाज, कानुन व्यवसायी तथा न्यायाधीशमाथि समेत चोटिलो शब्दवाण प्रहार गरिरहेका छन्। अरू त अरू नौ दशक कटिसकेका देशकै सबैभन्दा पाका वरिष्ठ अधिवक्ताको मानमर्दन गर्नसमेत उनी पछि परेनन् जसका विरुद्ध बारका पूर्वअध्यक्षहरू विज्ञप्तिमार्फत भत्र्सनामै ओर्लन बाध्य भए। प्रधानमन्त्रीले गरेको मानहानि मुद्दा अदालत पुगेको छ। देशका कार्यकारी प्रमुखबाट जेजस्ता भाषा प्रयोग भइरहेका छन्, त्यसले समग्र्र जनस्तरलाई नै लज्जित बनाइरहेको छ। अर्का पक्षीय नेताहरू पनि उनकै लय पछ्याउँदै बोल्न अभ्यस्त भइसकेका छन्। उक्त समूहको प्रदर्शनमा राष्ट्रपतिविरुद्ध प्रयोग भएका शब्द र आक्षेप उस्तै क्षोभपूर्ण रहे। दुवै पक्षका स्तरहीन जुहारी र अशिष्ट गालीगलौजले कम्युनिस्टभित्र हुनुपर्ने चरित्रको उपहास गरिरहेको छ। कम्युनिस्टका आधारभूत विशेषता र चरित्रलाई दुवै पक्षीय नेताहरू र तीसँग आबद्ध कार्यकर्ताले आत्मसात गरेका छैनन्। कम्युनिस्ट सिद्धान्तअनुरूप अंगीकार गर्नुपर्ने राजनीतिक दर्शन, जीवनपद्धति, आचरण, व्यवहारबाट उनीहरू धेरै पहिलादेखि नै टाढिइसके। त्यसैले नेपालका कम्युनिस्टहरू खासमा कम्युनिस्ट नभएर वामपन्थी मात्र हुन्। अधिकांश राजनीतिक विश्लेषकको यस निष्कर्षलाई कम्युनिस्ट नेताहरूले आफ्नै व्यवहारद्वारा पुष्टि गर्दै आएका छन्। व्यक्तिगत सम्पत्ति र कम्युनिस्ट चरित्र दुई परस्पर विरोधी धार हुन् भन्ने तथ्य सामान्य राजनीतिक चेत भएको जोसुकैले जान्ने कुरा हो तर २०४६ यता कम्युनिस्ट नेताहरूमा असीमित धनसम्पत्तिको मालिक बनेर विलासी जीवन बाँच्ने जुन प्रतिस्पर्धा चल्यो, सैद्धान्तिक विचलन त्यहींबाट सुरु भइसकेको थियो। सामन्ती र बुर्जुवा वर्ग, जो कम्युनिस्टको वर्गशत्रु का रूपमा घोषित छन्; उनीहरूको भन्दा भड्किलो जीवनशैली अपनाउन कुनै कम्युनिस्ट नेतालाई असहज लागेन।"
पहुँचयुक्त निर्वाचनमा युवा,"लोकतन्त्रको सबैभन्दा महत्त्वपूर्ण पक्ष भनेको अद्यावधिक निर्वाचन नै हो। निश्चित समय अवधिमा हुने निर्वाचन र यसबाट आउने परिणामले लोकतन्त्रलाई चलायमान बनाइरहेको हुन्छ। अमेरिकी पूर्वराष्ट्रपति अब्राहम लिंकनले भनेजस्तै जनताद्वारा जनताका लागि जनतामार्फत गरिने शासनलाई लोकतन्त्र भनिन्छ। र, संसारभर लोकतन्त्रको विकल्प अझ समुन्नत र परिस्कृत लोकतन्त्र नै हो। यसको अर्को विकल्प हुन्न। यसको मुख्य आधार भनेको उही अद्यावधिक निर्वाचन नै हो। सरकारले प्रतिनिधिसभालाई पुस ५ गते भंग गरेर निर्वाचनमा जाने निर्णय गरिसकेको छ। अगामी वैशाख १७ र २७ गतेका लागि दुई चरणको निर्वाचन घोषणा भइसकेको छ। निर्वाचन आयोगले यस विषयमा विभिन्न आवश्यक नीति र कार्यविधि बनाइरहेको छ। साथमा निर्वाचन सुरक्षालाई लिएर पनि काम भइरहेको छ। सरकारद्वारा भइसकेको निर्वाचनको मिति घोषणा, यसलाई लिएर भइरहेको निर्वाचन आयोगको तयारी र सुरक्षा निकायहरूबाट भइरहेको गृहकार्यले निर्वाचनलाई अघि बढाउन पक्कै मद्दत पुग्ने छ। तर यी विषयसँगै हुन गइरहेको निर्वाचनमा राज्यले भुल्न नहुने अर्को महत्त्वपूर्ण पक्ष हो, समावेशी र पहुँचयुक्त निर्वाचनका लागि युवाको भूमिका। अब हुने निर्वाचनमा युवाहरूको सहभागिता मात्र महत्त्वपूर्ण छैन; जनप्रतिनिधि चुन्नसमेत युवाको मुख्य भूमिका हुन्छ। युवालाई निर्वाचन विवाद निरूपण, राजनीतिक वित्ता, राजनीतिक दल र उम्मेदवारका प्रचारप्रसार खर्च अनुगमन, आचारसंहिता आदि विषयमा विशेष तालिम प्रदान गरी परिचालन गरिनुपर्छ। सन् २०११ को राष्ट्रिय जनगणनाअनुसार नेपालको कूल जनसंख्याको ४० प्रतिशत युवा रहेका छन्। साथै नेपालको १,५४,२७,९३८ कूल मतदातामध्ये १८४० वर्षका ८०,७१,३६९ युवा मतदाता (५२ प्रतिशत) रहेका छन्। ५२ प्रतिशत मतदाताले लोकतन्त्रिक रूपमा हुने निर्वाचनमा कति महत्त्वपूर्ण भूमिका खेल्न सक्छ भन्ने कुरा व्याख्या गर्नुपर्ने आवश्यक देखिन्न। कुन दल वा व्यक्तिले कुन क्षेत्रबाट सफलता हासिल गर्न सक्छ भन्ने कुरा त्यो दल वा क्षेत्रका जनप्रतिनिधिको युवाहरूसँग कस्तो सम्बन्ध छ भन्नेमा भर पर्छ। जसले युवा मन जित्यो, यसैले नेपालको लोकतान्त्रिक अभ्यासमा बाजी मार्यो। तर विडम्बना, हामीकहाँ राजनीतिक प्रक्रियाहरूमा युवाको सहभागिता थोरै रहेको छ। युवाहरूलाई भोटका माध्यमबाट सत्तामा पुग्ने भर्याङ बनाउने काम मात्र भएको छ। यसपटक निर्वाचन हुन गइरहेको परिवेशमा युवाहरूलाई समावेशी र पहुँचयुक्त मतदाताका रूपमा तयार गर्न केही महत्त्वपूर्ण विषयमा ध्यान दिन आवश्यक देखिन्छ। सबैभन्दा पहिला निर्वाचनसम्बन्धि सचेतना अभिवृद्धि सामग्रीको निर्माण तथा मतदाता शिक्षा कार्यक्रम सम्पूर्ण मतदाता विशेषगरी युवा र पहिलोपटक मतदानमा भाग लिने मतदातासम्म पुर्याउनुपर्छ। कोभिड १९ को भ्याक्सिन नेपालमा आए पनि तत्कालै सम्पूर्ण नेपालीलाई उपलब्ध हुने सम्भावना देखिन्न। त्यसैले कोभिड १९ सचेतनाका लागि मतदाता शिक्षा तथा नागरिक शिक्षाका कार्यक्रम युवा, युवा संस्था र युवा सञ्जालको सहकार्यमा सञ्चालन गर्ने र यस्ता कार्यक्रम सीमान्तकृत समूह तथा समुदायसम्म पुगेको सुनिश्चितता गर्न आवश्यक देखिन्छ। युवा तथा पहिलोपटक मतदानमा भाग लिने मतदातालाई लक्षित गरी बनाइएका नागरिक तथा मतदाता शिक्षा सामग्रीमा जनस्वास्थ्यसम्बन्धी सन्देश पनि मूल प्रभावीकरण गर्नुपर्ने हुन्छ। दोस्रो महत्त्वपूर्ण पक्ष भनेको कानुनी तथा चुनावी ढाँचा हो। निर्वाचन आयोगमा नयाँ बन्दै गरेका वा भविष्यमा बनाइने ऐन, नियमावली, निर्देशिका, कार्यविधि, आचारसंहिता, रणनीति तथा कार्यक्रम युवामैत्री बनाउनुपर्छ। निर्वाचन आयोगमा दर्ता भएका दलहरूलाई दलको हरेक तहको समितिमा ३० प्रतिशत अर्थपूर्ण युवा प्रतिनिधित्व रहने व्यवस्था गर्नु उपयुक्त हुन्छ। सो प्रतिनिधित्व समानुपातिक समावेशी सिद्धान्तका आधारमा गराई अपांगता भएका युवा, यौनिक तथा लैंगिक अल्पसंख्यक, महिला, दलित तथा अन्य सीमान्तकृत समूह आदिलाई पनि समावेश गर्नुपर्छ। तेस्रो पक्षका रूपमा मतदाता दर्ता रहेको छ। निर्वाचनको मिति घोषणा भएको दिन १८ वर्ष उमेर पूरा गरेको मतदाताले मात्र मतदान गर्न पाउने व्यवस्था हटाई मतदानको अघिल्लो दिन १८ वर्ष उमेर पूरा गर्ने मतदाताले मतदान गर्न पाउने व्यवस्था गर्नुले लोकतान्त्रिक प्रक्रियामा युवाहरूको पूर्ण सहभागिता सुनिश्चित गर्छ। स्थानीय तह निर्वाचनमा उम्मेदवारको न्यूनतम उमेर १८ वर्ष, प्रतिनिधिसभा र प्रदेशसभा निर्वाचनमा उम्मेदवारको न्यूनतम उमेर २१ वर्ष र राष्ट्रियसभा निर्वाचनमा उम्मेदवारको न्यूनतम उमेर २५ वर्ष हुने गरी सम्बन्धित ऐन संशोधन गर्नु ठीक हुन्छ। सबै प्रकारका मतदाता विशेषगरी युवा वर्ग निर्वाचन मिति घोषणा भएपछि मात्रै निर्वाचनका विषयमा चासो दिने र पढाइ वा रोजगारको सिलसिलामा अस्थायी जिल्लामा बसोवास गर्ने गरेकाले निर्वाचनको मिति घोषणा भएको दिनबाट केही हप्तासम्म मतदाता दर्ता सञ्चालन गरिनुपर्ने र बाह्य जिल्ला मतदाता दर्ता कार्यक्रम नियमित रूपमा सञ्चालन गर्नु उचित हुन्छ। प्रत्येक निर्वाचनमा मतदाताको तथ्यांक जस्तै: कूल मतदाता दर्ता संख्या, निर्वाचनमा भाग लिने मतदाताको संख्या, उमेर, समूह, लिंग, अपांगता आदिको तथ्यांक मतदाताको पहुँचका लागि नियमित रूपमा अद्यावधिक गरी वेबसाइटमा राख्नुपर्छ। चौथो पक्ष भनेको प्रभावकारी मतदाता वा नागरिक शिक्षा कार्यक्रम निर्माणका लागि युवालगायत युवालक्षित नागरिक संस्थासँग परामर्श गर्ने तथा मतदाता शिक्षासम्बन्धी जनचेतनामूलक सामाग्री समावेशी र पहुँचयुक्त बनाउनुपर्छ। निर्वाचनमा खटिने कर्मचारीका रूपमा सरकारी कर्मचारी मात्रै नभएर युवाहरूलाई पनि सहभागी गर्ने तथा मतदान कार्य सकिएपछि मतदान केन्द्रमै मत गणना गर्ने र युवा संस्थाहरूलाई मत गणनास्थलमा परिवेक्षण गर्न प्राथमिकता दिनु उपयुक्त हुन्छ। आयोगले सञ्चालन गर्ने प्रत्येक तालिममा युवा तथा पहिलोपटक मतदानमा भाग लिने मतदातालाई कोभिड १९ का कारण अद्यावधिक गरिएको मतदान प्रक्रिया र पालना गर्नुपर्ने मापदण्डका बारेमा सुसूचित गर्नुपर्ने देखिन्छ। युवालाई नियमित रूपमा निर्वाचन कानुन, कानुनी व्यवस्था, नियमावली, कार्यविधि आदिका बारेमा तालिम प्रदान गरी यस्ता कानुन संशोधन अथवा नयाँ कानुन निर्माण गर्ने बेलामा परामर्श गर्नुपर्छ। युवालाई निर्वाचन विवाद निरूपण, राजनीतिक वित्त, राजनीतिक दल र उम्मेदवारका प्रचारप्रसार खर्च अनुगमन, आचारसंहिता आदि विषयमा विशेष तालिम प्रदान गरि परिचालन गरिनुपर्छ। माथिका यी महत्त्वपूर्ण पक्ष समेट्दै युवालाई निर्वाचनको अघिपछि र निर्वाचनका बेलामा हुने सम्पूर्ण प्रक्रियामा समेट्न सक्यो भने समावेशी र पहुँचयुक्त निर्वाचनका लागि युवाको भूमिका रहन्छ। यसले लोकतन्त्रलाई थप बलियो बनाउने काम गर्छ। किनकि युवालाई लोकतन्त्रको एक महत्त्वपूर्ण र बलियो पहरेदार मानिन्छ र हुन्।"
क्लिनफिड कार्यान्वयनका रणनीति,"नेपालमा क्लिनफिडको पूर्ण र सफल कार्यान्वयनका लागि सरकारले अल्पकालीन, मध्यकालीन र दीर्घकालीन रणनीति तय गरेर मात्रै अघि बढ्नुपर्ने देखिन्छ। यसनिम्ति सरकारले चाल्नुपर्ने अल्पकालीन, मध्यकालीन र दीर्घकालीन उपाय केकस्ता छन् त ? अल्पकालीन उपाय सरकारले क्लिनफिडको पूर्ण कार्यान्वयनका लागि तत्कालै चाल्नुपर्ने कदममध्ये एक हो केबल व्यवसायीसँग वार्ता गरी वार्ता सफल नभएमा हस्तक्षेप गरी हुन लागेको अस्वाभाविक शुल्क वृद्धि नियन्त्रण गर्ने। विदेशी च्यानलका आधिकारिक बिक्रेता र डिजिटल केबल अपरेटर, डिस मिडियालगायतका प्रतिनिधि रहेको नेपाल केबल टेलिभिजन व्यवसायी महासंघ, संघलगायतसँग समन्वय गरी हाल कायम शुल्क र प्याकेजमा टेलिभिजन हेर्ने व्यवस्था मिलाउने पहल गर्ने। नेपालमा टेलिभिजन च्यानल वितरकले ग्राहकलाई मारमा पार्दै र एकलौटी निर्णय गर्दै पेल्दै आएको देखिन्छ। कहिले डिजिटल वितरणका नाममा त कहिले एसडी र एचडीका नाममा अस्वाभाविक शुल्क वृद्वि गरी ग्राहकको प्याकेज तयार गर्ने र आफूखुसी रकम उठाउने प्रवृत्ति देखिन्छ, यसलाई हस्तक्षेप गर्न जरुरी छ। सरकारले चाल्नुपर्ने अर्को कदम हो प्रभावकारी मनिटरिङ र कारबाहीको। हाल केही नेपाली टेलिभिजनमा समेत डबिङ गरेका विदेशी विज्ञापन बजाउँदै आएको देखिन्छ भने अर्कातिर विदेशी टेलिभिजनमा समेत विज्ञापन बज्ने समयमा अपकमिङ कार्यक्रमको प्रोमो बजाउने तथा आफ्ना कार्यक्रम बजाउने गरेको देखिन्छ, जुन कार्य विज्ञापन नियमन गर्ने ऐनले परिकल्पना गरेभन्दा भिन्न हो। तसर्थ यसलाई मनिटरिङ गरी यस्तो ऐनविपरीत कार्य गर्ने स्वदेशी र विदेशी दुवै च्यानललाई ऐनले तोकेको सजाय गर्न जरुरी देखिन्छ। मध्यकालीन रणनीति हाल विदेशी र स्वदेशी टेलिभिजन प्रसारण र वितरण गर्दा लाग्ने प्रक्रिया दस्तुर नवीकरण, रोयल्टीलगायतका विषयमा धेरै असमानता देखिएको छ। सरकारले तत्काल यस्तो विभेदकारी व्यवस्था अन्त्य गर्न नसके पनि राष्ट्रिय प्रसारण ऐन नियमावली र रेडियो लाइसेन्स ऐन र नियमावली संशोधन गरी स्वदेशी र विदेशी जुन च्यानल भए पनि नेपालमा प्रसारण हुने एकै किसिमका व्यवस्था र प्रावधान लागू गर्न जरुरी छ। अझ सरकारले स्वदेशी च्यानलहरूलाई प्राथमिकतामा राखी संरक्षण गर्न जरुरी देखिन्छ। नेपाल सरकारले आफैं च्यानल डाउनलिंक र वितरण गर्न ठूलो पहाड खनिरहन पर्दैन। मात्रै दुईजना इन्जिनियर र सहायक दरबन्दी थप गरी उनीहरूलाई स्पेसल रूपमा डाउनलिंक र वितरणको जिम्मा दिए पुग्छ। नेपाली च्यालनहरूले प्रतिच्यानल एक लाख नवीकरण दस्तुर कूल आयको दुई प्रतिशतका दरले हुन आउने रकम रोयल्टी प्रत्येक वर्ष नेपाल सरकारलाई दाखिला गर्नुपर्ने साथै स्टुडियो मापदण्डदेखि पानी, बत्ती, बहाल करदेखि सरकारले तोकिदिएको न्यूनतम पारिश्रमिकका साथै गीतसंगीतको सार्वजिनक प्रयोग गरेवापत रोयल्टी संकलन समाजलाई समेत एक प्रतिशतका दरले रकम दाखिला गर्नुपर्ने अवस्था छ भने विदेशी टेलिभिजन च्यानलहरूले नेपालमा घटीमा १० हजारदेखि बढीमा ७० हजार मात्रै क्लिनफिडपश्चात् त्यो पनि घटेर ५० हजार मात्रै तिरे पुग्ने देखिन्छ भनेर विदेशी च्यानलले नेपालमा सिग्नल वितरक गर्ने भए प्रतिच्यानल १० हजारका दरले रोयल्टी दाखिला गर्छन् यो पनि यूवीपी र डीएन रियलटेकले मात्रै स्टार डिज्नीलगायतका च्यालनहरूले भने न १० हजार नै भए पनि रोयल्टी तिर्छन् न त सामान आयातको अनुमति र भ्याट बिल। यसरी स्वदेशी र विदेशी च्यानलमा रहेको विभेदकारी प्रावधान हटाउन जरुरी छ। हाल नेपालमा प्रसारण हुने चाहने विदेशी टेलिभिजन च्यानलहरूको पनि कुनै च्यानलको नेपालमा आधिकारिक सिग्नल वितरक हुने अनि उसले नेपालमा प्रसारण विभागबाट अनुमतिपत्र लिएर नवीकरण दस्तुर रोयल्टी करलगायत दाखिला गरी सञ्चालन हुनुपर्ने तर स्टार डिज्नीलगायतका च्यानल नेपालमा प्रचलित कानुनबमोजिम सिग्नल वितरणको लाइसेन्ससमेत नलिएको रोयल्टीसमेत दाखिला नगरेको अवस्था देखिन्छ भने नेपालमा प्रचलित कानुनको पालना गर्दै यूवीपी प्राइम प्रालि, डिजिटल सिस्टम अफ नेपाललगायतका आधिकारिक वितरक संस्थाहरू भने नेपाल सरकारको नर्म र निर्देशन पालना गर्न बाध्य छन्। यसरी कुनै वितरकले सबै प्रक्रिया पूरा गर्नुपर्ने तर केहीचाहिँ खुलेआम हुनपर्ने अवस्था छ। यो विषयमा सर्वोच्च अदालतमा मुद्दा विचाराधीन छ। हाल स्टार सोनीलगायतका च्यानलले अस्वाभाविक रूपमा आफ्नो च्यानलको मूल्य तोक्दै सोहीबमोजिम प्याकेज बनाउँदै रकम बढाउने होडबाजी अनि हरेक वर्ष टीआरपी च्यानलको ब्रान्ड भ्यालु भन्दै रकममा बार्गेनिङ गरेको अवस्थामा सञ्चार मन्त्रालय र विभागले भारत सरकारसँग समन्वय गर्दै कुन च्यालनको मूल्य के हो ब्रान्ड के हो भन्दै सोको उचित परीक्षण गरी सोहीअनुसार मूल्य निर्धारण गरेर प्याकेज तयार गर्ने र रकम उठाउने अनि मात्रै विदेशी मुद्रा भुक्तानी सिफारिस गर्नुपर्छ। दीर्घकालीन रणनीति क्लिनफिडपश्चात् नेपाल सरकार अर्थात् सञ्चार तथा सूचना प्रविधि मन्त्रालयले चाल्नुपर्ने दीर्घकालीन रणनीति हो विदेशी च्यानलहरू आफैं डाउनलिंक गरी वितरण गर्नुपर्ने। झट्ट सुन्दा यो विषय अलिक अव्यावहारिक र असान्दर्भिक लाग्न सक्ला। उदारीकरण र निजीकरणको यो जमानामा सरकार सीमित हुनुपर्ने एउटा तर्क छ भने अर्कातिर सरकार नियमनकारी निकाय अर्थात् अभिभावकीय हैसियतमा सीमित रहनुपर्ने तर्क गर्नेका लागि सरकार आफैंले च्यानल डाउनलिंक गरी वितरण गर्नु अलिक समयसान्दर्भिक नदेखिएला। सूचना तथा प्रसारण विभागमा विदेशी च्यानलहरूको अनुगमन र मनिटरिङ गर्न ८१० वटा टेलिभिजन स्क्रिनसहित सफ्टवेयरको व्यवस्था गरी ठूलो रकम खर्चेर २४ घन्टा नै मनिटरिङ गर्न भनेर संयन्त्र र जनशक्ति परिचालन गरिएको अवस्था छ। यसमा नेपालमा टेलिभिजन च्यानलहरू वितरण गर्ने प्रत्येक एमएसओ, आईपीटीभी, डीटीटीबी, डीटीएच, डिजिटल केबल, एमएमडीएस लगायतका वितरक अनुमति लिएका सञ्चारमाध्यमबाट आईपी लिंक र तार र फाइबरमार्फत सूचना तथा प्रसारण विभागको संयन्त्रजडित स्थानसम्म पुर्याएको अवस्था देखिन्छ, जसले कुनै इन्जिनियरले सूचना तथा प्रसारण विभागको कन्ट्रोल रूपमै बसेर कुन वितरक संस्थाले कतिवटा टेलिभिजन च्यानल वितरण गरिरहेको छ अनि कुनले प्रचलित नर्म र निर्देशन पालना गरिरहेको छ वा छैन भनी सजिलै मनिटसिरङ गर्न सक्ने अवस्था देखिन्छ भने अब सोही जनशक्ति र यन्त्र उपकरणको सहायता र थप डिस एन्टेना पीआईआरडी इन्कोडर र डिकोडरको व्यवस्था गरी विदेशी टेलिभिजन च्यानलहरूसँग सम्झौता गरी च्यानल डाउनलिंक गरी एमएसओ, आईपीटीभी, डीटीटीबी, डीटीएच, डिजिटल केबल, एमएमडीएसलाई वितरण गर्न सक्छ। यसले गर्दा विगतमा जस्तो मेरो टीभी र म्याक्स टीभी अनि डिजिटल सिस्टम अफ नेपाल प्रालि अनि मेरो टीभी र यूवीपी प्राइमसँगको रकम विवाद अनि एउटै व्यक्ति सिग्नल वितरक र च्यानल वितरको मालिक हुन पाउने वा नपाउनेजस्तो विवाद पनि आउने देखिँदैन। सरकारले आफैं डाउनलिंक गरेमा बजारमा अस्वस्थ प्रतिस्पर्धा पनि हट्न सक्छ। साथै एकद्वार प्रणालीबाट वितरण हुने हुँदा ग्राहकले पारदर्शी र सुलभ मूल्यमा टेलिभिजन हेर्न पाउने त हुन्छ नै। यसले गर्दा अस्वाभाविक रूपमा विदेशी मुद्रा पनि बाहिरिने देखिँदैन। अन्त्यमा सरकारले नेपालमा आमसञ्चार क्षेत्रमा मात्रै क्लिनफिड लगाएर हुँदैन। अहिले प्रायः मानिसले घरमा बसेर टेलिभिजन हेर्दैन अनि त्यसमा पनि भारतीय विज्ञापन त्यो पनि टेलिभिजनमा एकदमै न्यून हेर्ने गरिन्छ। यसर्थ सरकारले ओटीटी र इन्टरनेट स्ट्रिमिङ हुने साइटसँग समेत दूरसञ्चार प्राधिकरणसँग समन्वय गरी बन्द गर्नुपर्ने देखिन्छ। अर्कातिर दूरसञ्चारमाध्यमबाट टेलिभिजन हेर्न नेपालमा प्रतिबन्धित रहेको अवस्थामा यसरी हेरेवापत रकम भुक्तानी गर्नुपर्ने हुन्छ वैधभन्दा पनि अवैध बाटोबाट रकम पठाउने प्रवृत्तिमा बढोत्तरी नहोला भन्न सकिँदैन। अर्को महत्त्वपूर्ण नेपालमा वल्र्डलिंकसँगको सहकार्यमा फेसबुकले १० हजार स्थानमा फ्री वाइफाइ दिने भनेर सम्झौता भइसकेको अवस्थामा अब फेसबुक लाइभ अनि त्यसमा पनि निःशुल्क वाइफाइ र भीपीएन प्रयोग गरेर हटस्टार र सोनी लिभमार्फत अनि इन्टरनेट स्ट्रिमिङमार्फत विना क्लिनफिडका विदेशी च्यानल नहेर्लान् भनेर भन्न सकिने अवस्था छैन। यो विषयमा सोचिएन भने क्लिनफिडको औचित्य पुष्टि गर्न गाह्रो हुने र क्लिनफिडको भविष्य दीर्घकालीन हुनेमा थप शंका गर्न सकिने आधार देखिने निश्चित छ।"
निर्णय प्रक्रियामा ढिलासुस्ती,"सार्वजनिक प्रशासनमा निर्णय प्रक्रियामा हुने ढिलाइले भ्रष्टाचार सञ्जाललाई बल पुगेको छ सार्वजनिक प्रशासनलाई स्वच्छ, सक्षम, निष्पक्ष, पारदर्शी, भ्रष्टाचारमुक्त, जनउत्तरदायी र सहभागितामूलक बनाउँदै राज्यबाट प्राप्त हुने सेवासुविधामा जनताको समान र सहज पहुँच सुनिश्चित गर्ने राज्यको नीतिगत प्रतिबद्धता रहेको छ। भ्रष्टाचार नियन्त्रण गरी सुशासनको अनुभूति गराउने सरकारको नियमित प्रयास कायमै रहेको छ। नागरिक समाज, सरोकारवाला, सञ्चार क्षेत्रबाट भ्रष्टाचारविरुद्धका आवाज उठेका छन् तापनि परम्परागत नीति, योजना, कमजोर निर्णय प्रक्रियाका कारण भ्रष्टाचारविरुद्धका कारबाही प्रभावकारी हुन सकेको छैन। यसैका कारण भ्रष्टाचारीहरू संगठित भई स्थानीय तहसम्म आफ्नो सञ्जाल विस्तार गर्न सफल भएका छन्। भ्रष्टाचारविरुद्धको अनुसन्धान, सबुद प्रमाणहरूको संकलन, मुद्दा पेस गर्ने एवं फैसला गर्नेसम्मका कारबाहीलाई परिवर्तित सन्दर्भअनुकूल छिटोछरितो, गुणस्तरीय र विश्वसनीय गराउन नसक्दा भ्रष्टाचारविरुद्धका कानुनी एवं संस्थागत व्यवस्थाप्रतिको जनविश्वास कमजोर हुँदै गएको छ। यस सन्दर्भमा भ्रष्टाचारविरुद्धको सजायको जिम्मेवारीमा रहेका निकायहरूले मौजुदा कानुनी एवं संस्थागत व्यवस्थामा सामयिक सुधार गरी भ्रष्टाचारीलाई शिघ्र कानुनी कारबाहीको दायरामा ल्याई कडा सजाय गर्नेगराउने कार्यलाई संस्थागत गर्नु जरुरी भएको छ। भ्रष्टाचारविरुद्धको कारबाहीलाई प्रभावकारी गराई जनतालाई सुशासनको अनुभूति गराउने सरकारको नीतिलाई स्थानीय तहसम्म संस्थागत गर्नु जरुरी भएको छ। नेपालको संविधानमा अख्तियार दुरुपयोग अनुसन्धान आयोगलगायतका जिम्मेवार निकायहरूको संस्थागत रणनीति, कानुन एवं कार्यक्रम कार्यान्वयनमा रहेका छन्। यी नीतिगत एवं संस्थागत व्यवस्थाको छिटोछरितो, निष्पक्ष एवं व्यावसायिक व्यवस्थापन हुन नसकेका कारण यसमा अपेक्षित उपलब्धि हासिल हुन सकेको छैन। अख्तियार दुरुपयोग अनुसन्धान आयोग, महालेखापरीक्षक, न्यायपरिषद्, सर्वोच्च अदालत, विशेष अदालत, राष्ट्रिय सतर्कता केन्द्र, राजस्व अनुसन्धान विभागलगायतका निकाय र यी निकायअन्तर्गतका कानुनी एवं नीतिगत व्यवस्थासमेतका आधारमा मुलुकको भ्रष्टाचार नियन्त्रण कार्यलाई प्रभावकारी गराउने प्रयास निरन्तर भएको छ। यस्ता कानुनी एवं संस्थागत व्यवस्थाका आधारमा तोकिएबमोजिमको अनुसन्धान प्रक्रियाबाट सार्वजनिक पद धारण गरेको कुनै व्यक्तिले कानुनबमोजिम भ्रष्टाचार मानिने कुनै काम गरेको देखिएमा त्यस्तो व्यक्ति र सो अपराधमा संलग्न अन्य व्यक्तिमाथि कानुनबमोजिम अधिकार प्राप्त अदालतमा मुद्दा दायर गर्न वा गराउन सक्ने व्यवस्था गरिएको छ। साथै कुनै न्यायाधीशका विषयमा पर्न आएको उजुरीका सम्बन्धमा प्रारम्भिक छानबिन गराउँदा विशेषज्ञबाट विस्तृत छानबिन गर्नुपर्ने देखिएमा न्याय परिषद्ले जाँचबुझ समिति गठन गर्न सक्ने, संविधानबमोजिम महाभियोगको कारबाहीबाट पदमुक्त हुन सक्ने न्यायाधीशबाहेक अन्य न्यायाधीशले भ्रष्टाचार गरी अख्तियारको दुरुपयोग गरेकोमा न्यायपरिषद्ले अनुसन्धान गरी कानुनबमोजिम मुद्दा चलाउन सक्ने व्यवस्था भएको छ। यसका अतिरिक्त अन्य मौजुदा कानुनी व्यवस्थामा भएका भ्रष्टाचारविरुद्धका कारबाहीको प्रावधानले भ्रष्टाचारीलाई समयमै कानुनी दायरामा ल्याई कारबाही गर्नुपर्ने सुनिश्चितता गरेको छ। यस्ता कानुनी एवं संस्थागत व्यवस्था हुँदाहुँदै पनि भ्रष्टाचारीलाई शिघ्र कारबाहीको दायरामा ल्याउन नसक्नुमा मूलतः भ्रष्टाचारीलाई संरक्षण गर्ने प्रवृत्तिमा परिवर्तन नहुनु, भ्रष्टाचारविरुद्धको अध्ययन अनुसन्धानलाई वैज्ञानिक गराउन नसक्नु, भ्रष्टाचारका सबुद प्रमाण उपलब्ध गराउने कार्यमा सम्बन्धित निकायका प्रमुख जिम्मेवार नहुनु, सबुद प्रमाण गायब गर्ने व्यक्तिलाई कारबाही नहुनु, विशेष अदालत एवं सर्वोच्च अदालतबाट भ्रष्टाचारविरुद्धको मुद्दा हेर्ने, फैसला गर्ने सोच र व्यवहार परम्परागत नै हुनुजस्ता कारण रहेका छन्। भ्रष्टाचारविरुद्घको कारबाहीका जिम्मेवारीमा रहेका संघीय तहदेखि स्थानीय तहसम्मका प्रत्येक निकायहरूले आफ्ना छानबिन, अनुसन्धान एवं निर्णय गर्नेसम्मका परम्परागत सोच, कार्य पद्घति र व्यवहारमा सुधार गर्नु अपरिहार्य भएको छ। भ्रष्टाचारविरुद्धको कारबाहीका लागि अध्ययन, अनुसन्धान एवं मुद्दा पेस गर्ने मुख्य भूमिकामा रहेको अख्तियार दुरुपयोग अनुसन्धान आयोगमा पेस भएका भ्रष्टाचारविरुद्धको मुद्दा फैसला गर्ने अदालतहरूका बीचमा आवश्यक समन्वय एवं सहकार्य हुन नसक्दा भ्रष्टाचारीलाई शिघ्र कारबाहीमा ल्याउने कार्यमा कठिनाइ भएको छ। अख्तियार दुरुपयोग अनुसन्धान आयोगबाट पेस भएका मुद्दाहरू वर्षौंसम्म फैसला हुन नसकेको, अनुसन्धानका सामान्य प्रक्रियागत त्रुटिलाई टेकेर भ्रष्टाचारीलाई उम्काउने अस्वाभाविक एवं अविवेकी फैसला हुने गरेको, रुपैयाँ पैसाबाट प्रभावित हुने गरेको बकपत्रलाई आधार बनाएर भ्रष्टाचारका बलिया लिखित प्रमाणहरू कमजोर गराउने प्रवृत्ति बढेको, निहित स्वार्थ एवं गैरकानुनी लाभमा प्रभावित भई निर्णय गर्ने गराउने जस्ता गलत प्रवृत्तिका कारण भ्रष्टाचारीहरूको कारबाही अपेक्षाकृत प्रभावकारी हुन सकेको छैन। यस सन्दर्भमा भ्रष्टाचारविरुद्धको अनुसन्धान गर्ने एवं कसुर र सजाय प्रस्ताव गर्नेगराउने निकाय नयाँ सोच र व्यवहारसहित संवेदनशील हुन जरुरी छ। भ्रष्टाचारविरुद्धको छानबिन, अनुसन्धान, मुद्दा दायर एव मुद्दा फैसलासम्मका प्रक्रियागत कार्य गुणस्तरीय, स्वच्छ एवं विश्वसनीय हुन नसकेका गुनासाहरू कायमै छन्। यस सन्दर्भमा अख्तियार दुरुपयोग अनुसन्धान आयोगले आफ्नो संस्थागत रणनीतिमार्फत परिवर्तित सन्दर्भ अनुकूल हुने गरी अनुसन्धानसँग सम्बन्धित नीति, कार्यविधि, मापदण्ड, दिग्दर्शन तर्जुमा गर्ने, अनुसन्धानमा सहजताका लागि आधुनिक प्रविधि प्रयोग बढाउने तथा कार्यविधि र प्रविधिको सही उपयोगका लागि कर्मचारीहरूको क्षमता अभिवृद्धि गर्ने कार्यलाई प्राथमिकता दिई सुधारका कार्यलाई कार्यान्वयनमा ल्याउनु सराहनीय भएको छ। साथै स्थानीय तहसम्मका भ्रष्टाचारका सूचना, सबुद प्रमाण एवं कागजात संकलन, जाँचबुझ, बयान गराउनका लागि स्थानीय तहसम्मका संस्थागत व्यवस्थालाई प्रभावकारी गराउने कार्य उल्लेखनीय रहेको छ। तर परिवर्तित सन्दर्भ एवं जनताका अपेक्षाअनुरूप भ्रष्टाचारीलाई शीघ्र कारबाहीका लागि निर्णय गर्ने सोच, पद्धति एवं प्रवृत्तिमा सुधार आउन नसक्दा भ्रष्टाचारविरुद्धका सयौं मुद्दा निर्णयको पर्खाइमा रहनुपर्ने अवस्था कायमै भएका कारण यस्ता सुधारका कार्य नतिजामुखी हुन नसकेको महसुस गरिएको छ। यस सन्दर्भमा भ्रष्टाचारविरुद्धको मुद्दा फैसला गर्नेगराउने निकाय नयाँ सोच, पद्धति र व्यवहारबाट अग्रसर हुन जरुरी छ। छानबिन, अनुसन्धान, फैसलालगायतका लामो र ढिलोसुस्ती प्रक्रियाका कारण सबुद प्रमाण नष्ट हुने साथै भ्रष्टाचारीले आफ्ना पक्षमा अनावश्यक समर्थन, सहानुभूति वा दबाब खोज्ने भएकाले सम्बन्धित निर्णयकर्ताहरू यसतर्फ जिम्मेवार हुनुपर्ने भएको छ। भ्रष्टाचारजस्तो सार्वजनिक चासोको जघन्य अपराधसँग सम्बन्धित सजायका निर्णयहरू वर्षौंसम्म अदालतमा थन्किएर बस्दा मौजुदा कानुनको भावना र मर्म मरेको गुनासो रहेको छ। विशेष अदालत ऐन २०५९ को प्रस्तावनामा खास किसिमका मुद्दाहरूको कारबाही र किनारा छिटो, छरितो तथा प्रभावकारी ढंगले गराउन विशेष अदालतको गठन, अधिकार र कार्यविधिको आवश्यक भएको उल्लेख हुुनुले यस तथ्यलाई स्पष्ट गर्छ। भ्रष्टाचारविरुद्धका अध्ययन, अनुसन्धान एवं कारबाहीका निर्णयहरू ढिलो हुँदा भ्रष्टाचारका तथ्य एवं प्रमाण लुकाउने, गायब वा नष्ट गर्ने सम्भावना हुने, भ्रष्टाचारविरुद्धका बकपत्र, बयान, निर्णयमा भ्रष्टाचारीको दबाब, प्रलोभन भई गलत निर्णय हुने सम्भावना हुने, भ्रष्टाचारीको मनोबल उँचो भई नयाँ भ्रष्टाचारीहरूको सञ्जाल विस्तार हुने, सार्वजनिक सम्पत्ति लामो समयसम्म निष्क्रिय भइरहने, भ्रष्टाचारको अध्ययनअनुसन्धान कार्यमा प्रत्यक्ष रूपमा संलग्न हुने वा सहयोग गर्ने व्यक्ति वा संस्थालाई जोखिम बढ्नेजस्ता प्रतिकूल अवस्था आउन सक्ने देखिन्छ। यस सन्दर्भमा भ्रष्टाचारविरुद्धको मौजुदा कानुनी प्रावधानका परम्परागत कार्य पद्धतिमा सुधार गरी निश्चित अवधिमा अनुसन्धान वा निर्णय गरी कारबाही गर्नेगराउने संस्कार विकास गर्न जरुरी भएको छ। सुशासनका माध्यमबाट समृद्ध नेपाल सुखी नेपालीको अभियानमा सफलता हासिल गर्ने सरकारको नीति रहेको छ। संघीय तहदेखि स्थानीय तहसम्म व्याप्त भएको भ्रष्टाचार नियन्त्रण नभई सुशासन कायम हुन नसक्ने तथ्य सर्वस्वीकार्य छ। मुलुकमा संघीय शासन पद्धति कार्यान्वयन भएपश्चात् सुशासनको अनुभूति गर्न पाइने जनताको महत्त्वाकांक्षा पूरा गर्न स्थानीय तहसम्म व्याप्त भएको भ्रष्टाचार नियन्त्रण अपरिहार्य भएको छ। भ्रष्टाचारीलाई कारबाही गर्न प्रशस्त नीति रणनीति, कानुनी एवं संस्थागत व्यवस्था भएको भए पनि कानुनी शासनको मर्म र भावनाबमोजिम मौजुदा कानुनी प्रावधानको शीघ्र अक्षरशः कार्यान्वयन हुन नसक्दा भ्रष्टाचारीले उन्मुक्ति पाउने गरेका छन्। विभिन्न बहानामा भ्रष्टाचारी उम्काउने वा कम सजाय गराउने वा ढिलो सजाय गराउने कार्य कानुनी वा नैतिकताका दृष्टिले अस्वाभाविक र अनुचित हुने तथ्य सर्वस्वीकार्य छ। केन्द्रीय स्तरदेखि स्थानीय स्तरसम्म राजनीतिक नेतृत्व, कर्मचारीतन्त्र, पेसागत संघसंस्था, बिचौलिया, उपभोक्ता समुदायसमेतको मिलेमतोमा भ्रष्टाचार गरी राज्यको स्रोत दोहन गर्ने प्रवृत्ति बढ्दै गएकाले मुलुकको सुशासन कायम गर्नेगराउने प्रतिबद्धतामा शंका उब्जिएको छ। संगठित रूपमा व्यापक हुँदै गएको भ्रष्टाचार नियन्त्रण गर्ने कार्य क्रमशः कठिन र चुनौतीपूर्ण हुँदै गएको छ। यस सन्दर्भमा भ्रष्टाचारविरुद्धका मौजुदा नीतिगत, कानुनी एवं संस्थागत व्यवस्थाको भावनाअनुरूप भ्रष्टाचारीलाई शीघ्र कारबाहीको दायरामा ल्याउनु अपरिहार्य भएको छ। यसका लागि भ्रष्टाचारविरुद्धको कारबाहीका जिम्मेवारीमा रहेका संघीय तहदेखि स्थानीय तहसम्मका प्रत्येक निकायहरूले आफ्ना छानबिन, अनुसन्धान एवं निर्णय गर्नेसम्मका परम्परागत सोच, कार्य पद्धति र व्यवहारमा सुधार गर्नु अपरिहार्य भएको छ। भ्रष्टाचारविरुद्धको कसुरलाई छिटोछरितो र प्रभावकारी रूपमा छानबिन एवं अनुसन्धान गर्ने साथै सजाय प्रस्ताव गरी पेस भएका मुद्दाहरूको शीघ्र फैसला गर्नेगराउने कार्यलाई संस्थागत गरिनु अपरिहार्य भएको छ। यसका लागि स्थानीय तहसम्मका सरकार प्रमुखका साथै न्यायपालिका प्रमुखसमेत संवेदनशील र जिम्मेवार हुन आवश्यक छ। न्यौपाने रक्षा मन्त्रालयका सहसचिव हुन् ।"
ट्रम्पको पराजय लोकतन्त्रसँग,"लोकतन्त्रको रक्षा गरियो भने मात्र लोकतन्त्रले सबैको रक्षा गर्छ अमेरिकी राष्ट्रपतिको नोभेम्बरमा भएको निर्वाचन प्रक्रिया जनवरीमा शपथग्रहण गरेर सकियो। तत्कालीन राष्ट्रपति डोनाल्ड ट्रम्पको पराजय नोभेम्बरको पहिलो हप्तामै तय भइसकेको थियो। सत्ता हस्तान्तरण हुँदै नहुने भन्दै आएका ट्रम्पले हालसम्म त्यो परिणाम स्विकारेका छैनन्। ट्रम्पको यो अहंकारका कारण अमेरिकी लोकतन्त्र खतरामा पर्न सक्ने आकलन विश्वभरिका बुद्धिजीवीले गरेका थिए। जालझेल गरेर सत्तामा टिकिरहने दाउपेच संसारमा प्रचलित छ। त्यसैले नवनिर्वाचित नेता जोसेफ बाइडनलाई कतिपय राष्ट्राध्यक्षले निकै ढिलो गरेर बधाई दिए। राष्ट्रपति ट्रम्पसँग शक्ति, सत्ता र जितको भ्रमको एक खतरनाक मिश्रणयुक्त अहंकार थियो। त्यसैले ट्रम्पका कारण अमेरिकाको लोकतन्त्र खतरामा पर्ने चिन्ता सर्वत्र थियो। अमेरिकाका बहुमत राज्यहरूमा ट्रम्पको दल रिपब्लिकन पार्टीको सरकार छ। निर्वाचनका बेला ट्रम्प अमेरिकी सेनाका सर्वोच्च कमान्डर पनि थिए। कुनै विवादित मुद्दामा न्यायालयले बहुमतले फैसला गर्नुपर्ने अवस्थाको लाभ ट्रम्पलाई थियो किनकि अमेरिकाको सर्वोच्च अदालतमा रिपब्लिकन समर्थित न्यायाधीशको बहुमत छ। मतको अन्तिम प्रमाणीकरण गर्ने व्यक्ति उनकै उपराष्ट्रपति माइकल पेन्स थिए। विश्वले ट्रम्पको शक्ति, घमण्ड र मूर्खताको परिणाम नियालिरहेका थिए। तर ट्रम्पको चाहनाविपरीत र अनुपस्थितिमा नयाँ राष्ट्रपति बाइडनको शान्तिपूर्ण सत्तारोहण भयो। यसबीचमा राजनीतिका विद्वान्हरूले अमेरिकी राजनीतिका सन्दर्भमा नजरअन्दाज गरेको एउटा महŒवपूर्ण बस्तु छ लोकतन्त्र। मलजल गरेर हुर्काइएको लोकतन्त्र बाइडनको पक्षमा थियो। कार्यकारी अधिकारसहितको राष्ट्रपतिको सरकारले आफैं गराएको निर्वाचनलाई आफैंले धाँधलीपूर्ण भन्नु एउटा अद्वितीय उदाहरण हो। अमेरिकामा निर्वाचनदेखि शपथ ग्रहणसम्म विकसित भएका राजनीतिक घटना तेस्रो विश्वका नयाँ लोकतन्त्रका लागि अत्यन्त शिक्षाप्रद छन्। संसद्मा मतको प्रमाणीकरण भइरहँदा ट्रम्पले आफ्ना समर्थकहरूलाई विद्रोह गर्न उक्साएका थिए। उनका समर्थकले संसद्भित्र घुसेर मत प्रमाणीकरण प्रक्रिया अवरुद्ध गरे। त्यस घटनामा पाँचजनाको मृत्यु भयो, सांसदहरूले लुकेर ज्यान जोगाए। ट्रम्पलाई संविधानको रक्षा गर्न नसकेको आरोप लाग्यो। संसारकै शक्तिशाली व्यक्ति ट्रम्पलाई फेसबुक र ट्विटरजस्ता सामाजिक सञ्जालले प्रतिबन्ध लगायो। ट्रम्पलाई उनकै दलका कतिपय नेताहरूले त्यागे। उनका क्याबिनेटका सदस्यले राजीनामा दिए। ट्रम्पको विरोध हुँदाहुँदै पनि त्यसै दिन मध्यरातमा बसेको संसद् बैठकमा उनका आफ्नै उपराष्ट्रपति पेन्सले संविधानप्रति इमानदार भएर ट्रम्पसँग सम्बन्ध विच्छेद गरे र बाइडन राष्ट्रपति निर्वाचित भएको घोषणा गरे। ट्रम्प राष्ट्रपति भएका भए पेन्स स्वतः उपराष्ट्रपति हुने थिए। सर्वोच्च अदालतमा भन्दा ठूलो बहस पैरवी सडक र छापामा दिनहुँ भइरहेका छन्। न्यायालयलाई विवादमा ल्याइयो भने न्यायालयको फैसला पनि विवादमा पर्छ र त्यसले विद्रोह जन्माउँछ। ट्रम्पलाई संसद्को तल्लो सदन (हाउस) ले महाभियोग लगाउने प्रस्ताव पारित गरेको छ। महाभियोगको सुनुवाइ संसद्को माथिल्लो सदन (सिनेट) मा हुनेछ। महाभियोग कुनै व्यक्तिलाई पदमुक्त गर्नका लागि लगाइन्छ तर ट्रम्पको महाभियोगको सुनुवाइ उनी पदमुक्त भइसकेपछि हुनेछ। यो कुनै व्यक्तिले पदबाट राजीनामा दिँदैमा वा स्वतः पदमुक्त हुँदैमा उनले गरेको अपराधबाट उनलाई मुक्ति दिन नमिल्ने सन्देश हो। सिनेटमा महाभियोग पारित गर्न दुईतिहाइ मत चाहिन्छ, जुन डेमोक्रेटसँग छैन तर यसमा ह्विप लाग्दैन। सिनेटरहरू स्वतन्त्र हुन्छन्। सिनेटमा महाभियोग पारित भयो भने ट्रम्पले कुनै थप सजाय पाउने छैनन् तर सिनेटले एउटा छुट्टै मतदानद्वारा भविष्यमा कुनै पनि सरकारी पदका लागि अयोग्य मानिने प्रस्ताव सामान्य बहुमतले पारित गर्न सक्छ। गैरजिम्मेवार भएको अभियोगमा उनलाई अदालतमा मुद्दा चलाउन सकिँदैन त्यसैले जिम्मेवारी पालनाको पूर्वता कायम गर्न महाभियोग लगाइएको छ। निर्वाचनपश्चात् ट्रम्पले मतगणनासम्बन्धी करिब चार दर्जन मुद्दा अदालतका हालेका थिए। अधिकांश मुद्दाको छिनोफानो हप्ता दिनमै गरियो। प्रमाण नभएको भनेर कतिपय मुद्दा तुरुन्तै खारेज गरिए। ट्रम्पले आफ्नो दलको सरकार भएको राज्यमा मतपरिणाम बदल्न दबाब दिए। तर त्यस्ता दबाब स्वतः निष्क्रिय भए। जर्जिया राज्यमा भएको एउटा घटना थप रोचक छ। ट्रम्पले आफ्ना पक्षमा केही हजार मत थपिदिन त्यहाँका अधिकारीलाई दबाब दिएको सार्वजनिक भएको छ। रिपब्लिकनको बाहुल्य भएको राज्य जर्जियामा ट्रम्पको त्यस्तो दबाबको जनताले दरिलो जबाफ फर्काएका छन्। जर्जियामा नोभेम्बर ३ मा दुईजना सिनेटरका लागि पनि निर्वाचन भएको थियो। जर्जियाको कानुनअनुसार त्यो निर्वाचन अनिर्णायक भएपछि ती सिनेटका दुई स्थानका लागि पुनः निर्वाचन गरियो। यसबीचमा ट्रम्पले चालेका मूर्खतापूर्ण कदमका कारण त्यहाँ डेमोक्रेटिक दलले अप्रत्यासित विजय प्राप्त गर्यो। यो निर्वाचनमा अमेरिकी लोकतन्त्रले एउटा अर्को इतिहास रचेको छ। अमेरिकाले पहिलो महिला उपराष्ट्रपति पाएको छ। गैरश्वेत उपराष्ट्रपति पाएको पनि अमेरिकाले पहिलोपटक हो। अमेरिकी उपराष्ट्रपति कमला देवी हेरिस आप्रवासीकी छोरी हुन्। ट्रम्पको श्वेत वर्चस्ववादी नीति र आप्रवासीविरोधी बयानबाजीको पनि अमेरिकी नागरिकले तिरस्कार गरेको देखियो। ट्रम्पले आप्रवासी, काला र हिस्प्यानिक आदिको अपमान गरेर केही श्वेत वर्चस्ववादीको समर्थन बटुलेर एउटा ठूलो जनाधार भने बनाएका छन्। लोकरिझ्याइँमार्फत उनले समाजलाई विभाजित गरे। बाइडनलाई प्राप्त भएको ट्रम्पको त्यो विराशत एउटा चुनौतीको रूपमा रहने छ। ट्रम्पका समर्थकमध्ये अधिकांशसँग कलेज गएको अनुभव छैन। यही हो ट्रम्पका विद्रोहीको क्षमता। संसद्मा आक्रमण गर्ने ती विद्रोहीहरू एकएक गरेर समातिएर विभिन्न मुद्दा खेप्दै छन्। ती जेलमा सड्नेछन् उता ट्रम्पलाई सरकारी सुविधा प्राप्त हुने छ। ट्रम्प २०१६ मा निर्वाचित हुँदा अमेरिकाको संसद्को दुवै सदनमा रिपब्लिकनको बहुमत थियो। ट्रम्पको शासन भोगेपछि नागरिकले रिपब्लिकनलाई क्रमशः नरुचाउँदै आएको देखिएको छ। सन् २०१८ मा भएको हाउसको निर्वाचनमा डेमोक्रेटले बहुमत पायो। सन् २०२० को निर्वाचनमा हाउसमा डेमोक्रेटको बहुमत पुनः स्थापित भयो भने सिनेटमा दुवै दलको बराबरको उपस्थिति बन्यो। तर सिनेटमा निर्णायक मत उपराष्ट्रपतिको हुने भएकाले अब सिनेटमा पनि डेमोक्रेटको बहुमत हुनेछ। यो ट्रम्पलाई अमरिकी जनताले तिरस्कार गरेको अर्को तथ्य हो। जनवरी २० सम्म बाइडन एक सामान्य नागरिकसरह थिए। मिडिया भने उनको साथमा थियो। शक्तिशाली ट्रम्प र बाइडनका विवादका बीचमा अमेरिकी लोकतन्त्र थियो। यो ट्रम्प र लोकतन्त्रबीचको लडाइँ थियो। जित लोकतन्त्रको भयो। बाइडनले विविधताले भरिपूर्ण एक क्षमतावान् क्याबिनेटको गठन गरेका छन्। महामारीविशेषज्ञ एन्थोनी फाउची जसलाई ट्रम्पले पटकपटक अपमान गरेर आफ्नो टिमबाट अलग गरेका थिए। उनलाई बाइडनले आफ्ना प्रमुख चिकित्सा सल्लाहकारका रूपमा नियुक्त गरेका छन्। बाइडनको कार्यकालको दोस्रो दिनको पत्रकार सम्मेलन फाउचीबाट सुरु गरिएको थियो। फाउचीलाई देखेर ह्वाइटहाउसमा भएका पत्रकारहरू उत्साहित देखिन्थे। एकजनाले फाउचीलाई सोधे, तपाईं त हराउनुभएको थियो, के अब काममा फर्किनुभएको हो ? फाउचीले हाँस्दै भने, हो, मलाई त्यस्तै लाग्छ। यसबेला पत्रकारहरूको हाँसोले हल गुन्जायमान भएको थियो। त्यो पत्रकारहरूको उनीप्रतिको प्रेम थियो। फाउचीको आगमन बाइडनले महामारीलाई प्राथमिकता राखेको स्पष्ट सन्देश हो। यो विज्ञानको सम्मान गर्ने, तथ्यमा विश्वास गर्ने र पत्रकारहरूको सम्मान गर्ने नेतृत्व अमेरिकाले पाएको संकेत पनि हो। अमेरिका पुँजीवादी अर्थतन्त्र हो र नेपाल समाजवादउन्मुख तर दुवै मुलुक लोकतान्त्रिक हुन्। नेपालको लोकतन्त्र संकटमा परेको समाचार दिनहुँ पढ्न पाइन्छ। लोकतन्त्र कसरी अचानक खतरामा पर्छ ? यसको जबाफ खोज्न धेरै मेहनत गर्नु पर्दैन। दोस्रो संविधानसभाको निर्वाचनमा सिरहा जिल्लामा एउटा व्यक्ति पराजित हुने अवस्था आउँदा लोकतन्त्रको रक्षा गरिएको थियो ? भरतपुरको मेयर निर्वाचनको विवाद लोकतान्त्रिक पद्धतिअनुरूप निवारण गरिएको थियो ? अर्थमन्त्रीको ब्रिफकेस तोड्नेलाई, संसद्मा तोडफोड गर्नेलाई कुनै कारबाही गरियो ? निर्वाचनमा पराजित नेतालाई संसद्मा लाग्दा लोकतन्त्र बलियो हुन्छ ? प्रधानन्यायाधीशलाई लगाइएको महाभियोगको निरूपण न्यायिक ढंगले गरियो ? सभामुखले नेताप्रति इमानदार हुने कि संविधानप्रति ? हिजो लोकतन्त्रको रक्षा गरिएको भए आज लोकतन्त्र खतरामा पर्दैनथ्यो। नेपालमा अहिले राष्ट्रपति र न्यायालयलाई सर्वाधिक विवादित संस्था बनाइएको छ। राष्ट्रपतिबाट अमर्यादित कार्य नगराएमा त्यो संस्था विवादमा आउँदैन। न्यायालय र न्यायाधीशका विषयमा अशोभनीय टिप्पणी प्रकाशित भएका छन्। सर्वोच्च अदालतमा भन्दा ठूलो बहस पैरवी सडक र छापामा दिनहुँ भइरहेका छन्। न्यायालयलाई विवादमा ल्याइयो भने न्यायालयको फैसला पनि विवादमा पर्छ र त्यसले विद्रोह जन्माउँछ। नेताहरू आफैंले बनाएको न्यायालय र आफैंले नियुक्ति गरेका न्यायाधीशको सम्मान र भरोसा गर्न सकिरहेका छैनन्। हिजो न्यायालयको रक्षा गरिएको भए आज निर्धक्क भएर न्यायालयको भरोसा गर्न सकिन्थ्यो। लोकतन्त्रको रक्षा गरियो भने लोकतन्त्रले सबैको रक्षा गर्छ। नयाँ लोकतन्त्रका लागि अमेरिकी निर्वाचन र सत्ता हस्तान्तरणले दिएको शिक्षा यही हो। भट्ट अमेरिकास्थित टेनिसी स्टेट विश्वविद्यालयमा प्राध्यापनरत छन्।"
एपीएफको तेस्रो जित : सरुको बुटमा सावित्राको 'चुम्मा',"तस्बिर : सुनिता डंगोल काठमाडौं : साविक विजेता एपीएफ क्लबले राष्ट्रिय महिला लिग फुटबलमा लगातार तेस्रो जित निकालेको छ । सातदोबाटोस्थित एन्फा कम्प्लेक्समा मंगलबार भएको खेलमा एपीएफले विभागीय प्रतिद्वन्द्वी त्रिभुवन आर्मी क्लबलाई २० गोलले हरायो । एपीएफको जितमा अञ्जलीकुमारी योञ्जनले २७ औं र सरू लिम्बूले पहिलो हाफको इन्जुरी समयमा गोल गरेका थिए । आफूले दिएको पासलाई गोलमा परिणत गरेपछि सावित्रा भण्डारीले सरुको खुट्टा समाएर उनको बुटमा चुम्मा गरिन् । त्यो दृश्यले मैदानमा छुट्टै रौनकता थपेको थियो । दोस्रो हाफमा दुवै टोलीले गोलका लागि राम्रा अवसर बनाए पनि सदुपयोग गर्न सकेनन् । एपीएफकी अनिता केसी प्लेयर अफ दी म्याच भइन् । उनले पाँच हजार रुपैयाँ पुरस्कार पाइन् । जितसँगै नौ अंक बनाएको एपीएफ तालिकाको शीर्ष स्थानमा छ । आर्मीले समान खेलबाट चार अंक बनाएको छ । यसैगरी अर्को खेलमा नेपाल पुलिस क्लबले वालिङ नगरपालिकासँग बराबरी खेल्दै अंक बाँडेको छ । पुलिस वालिङसँग ११ गोलको बराबरीमा रोकिएको हो । खेलमा सुरुआती अग्रता वालिङले लिएको थियो । वालिङका लागि विदेशी खेलाडी मिथो रुथले गोल गरिन् । पुलिसकी रेखा पौडेलले बराबरी गोल फर्काएकी थिइन् । रुथले ५३औं मिनेटमा गोल गर्दै वालिङलाई अग्रता दिलाएकी थिइन् । रेखा पौडेलले ६५औं मिनेटमा गोल गर्दै खेललाई बराबरीमा ल्याएकी थिइन् । वालिङकी अमिशा कार्की प्लेयर अफ दी म्याच घोषित भइन् । उनले पाँच हजार रुपैयाँ हात पारिन् । बराबरीसँगै पुलिसले तीन खेलबाट पाँच अंक बनाएको छ । समान खेलबाट दोस्रो बराबरी गरेको वालिङले दुई अंक बटुलेको छ । फागुन ७ गतेसम्म चल्ने लिगमा तीन विभागीय टोली र चार नगरपालिका गरी सात टोलीले सहभागिता जनाएका छन् । लिगको विजेताले १५ लाख, उपविजेताले आठ लाख, तेस्रोले पाँच लाख र चौथो हुने टोलीले तीन लाख रुपैयाँ प्राप्त गर्नेछन् । यसैगरी सर्वोत्कृष्ट खेलाडीले स्कुटर र व्यक्तिगत विधाका विजेताले जनही ५० हजार रुपैयाँ प्राप्त गर्नेछन् ।"
एनएनआईपीए अवार्ड फागुनमा,"काठमाडौं : १५औं संस्करणको एनएनआईपीए स्पोर्ट्स अवार्ड फागुन ८ गते भक्तपुरमा हुने भएको छ । नेपाल राष्ट्रिय तथा अन्तर्राष्ट्रिय खेलाडी संघ (एनएनआईपीए)ले मंगलबार पत्रकार सम्मेलन गरी भक्तपुरको मध्यपुर ठिमीमा अवार्ड आयोजना गर्ने जनाएको हो । अवार्डलाई मध्यपुर ठिमी नगरपालिकाले मुख्य प्रायोजनसमेत गरेको छ । अवार्ड कार्यक्रम दुई पोखरीमा हुनेछ । अवार्डमा यस पटकदेखि राइजिङ प्लेयर अफ दी इयर विधा थप गरिएको संघका अध्यक्ष दीपक श्रेष्ठले जानकारी दिए । यस अवार्डमा एक महिला र एक पुरुष खेलाडीलाई ५० हजार रुपैयाँसहित सम्मान गरिनेछ । एनएनआईपीए सर्वोत्कृष्ट महिला र पुरुष खेलाडीका लागि एक लाख रुपैयाँ, प्रतिभावान् महिला र पुरुष खेलाडीलाई ५० हजार रुपैयाँ प्रदान गरिने आयोजकले जनाएको छ । अवार्डमा संघको सिफारिसका आधारमा १३औं दक्षिण एसियाली खेलकुद (साग)मा समावेश २६ खेलका खेलाडीलाई समावेश गरिने पनि आयोजकले जनाएको छ । सागमा समावेश खेलबाट भविष्यमा उत्कृष्ट प्रदर्शन गर्ने सम्भावना देखिएका एक महिला र एक पुरुषलाई राइजिङ प्लेयर अफ दी इयर अवार्ड प्रदान गरिने पनि संघले जनाएको छ । सोही अवसरमा एक खेलकर्मीलाई गजराज जोशी आदर्श खेलाडी र एक खेलकुद पत्रकारलाई एनएनआईपीए खेल पत्रकारिताबाट पुरस्कृत गरिने बताइएको छ ।"
