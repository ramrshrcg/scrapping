शीर्षक,विवरण
गरिब भए बाँड्न सुरु गर,"सहिनालाई जीवनमा आइपर्ने सबै दुःखका रूप एकैपटक आइलागे। बुबाको मृत्यु भएको ३ महिनामा आमाले छाडेर गइन्। आमा स्वर्गे भएको ६ महिनासम्म दाइको व्यवसायलाई सहयोग गरिन्। वर्ष दिन नपुग्दै उनको बिहे गरिदिनु उपयुक्त ठाने दाइभाउजूले र उनको बिहे गरिदिए। बिहे भएको एक महिना नबित्दै थाहा पाइन् उनले कि नराम्रो रोगले च्यापेर भाउजूको पनि मृत्यु भयो अनि दाइ विक्षिप्त भएर आÏनो व्यवसाय सम्हाल्न नसक्ने भए। त्यति मात्र कहाँ हो र विवाह भएको नौ महिनामा हसिनाका पति पनि एउटा दुर्घटना परी ज्यान गुमाउन पुगे। आमाबुबा र दाजुभाउजूका साथ उनको परिवारमा सम्पन्नताभन्दा पनि हाँसोखुसीमै जीवन बितिरहेको थियो। एक्कासि सबै बज्रपात आइपरेपछि जीवन उनलाई दुःख मात्र हो भन्ने प्रमाणित भइसकेको थियो। एकपछि अर्को दुःख आएपछि जीवनबाट हरेश खाएकी हसिनाले आत्महत्याको उपायसम्म सोच्न भ्याएकी थिइन्। एक दिन आँगनमा टोलाउँदै थिइन्, अचानक मुसलधारे पानी पर्यो। उनी बरन्डामा बसेर पानीको आवाजमा टोलाइरहेकी थिइन्, त्यति नै बेला एउटा बिरालो रुझ्दै उनको छेउमा आएर बस्यो। म्याउँम्याउँ कराउन थाल्यो। अरू नजिक आएर उनीसँग केही बिलौना गरेजस्तो गर्न थाल्यो। हसिनालाई बिरालोप्रति प्रेम जागेर जाग्यो। उनले आÏनो मजेत्रोमा लुट्पुट्याइन्, तातो बनाइन् र प्रेमपूर्ण भाव प्रकट गरिन्। केही खानेकुरा दिइन्। उनमा यति धेरै प्रेम र उमंग बढ्न थाल्यो कि उनले सबै दुःख क्षणभरमै बिर्सिइन्। उनमा प्रेम भावबाहेक केही पनि बाँकी रहेन। अब त्यो बिरालोले उनकै घरको एउटा कुनामा आफ्नो वासस्थान बनाउन थाल्यो। दिनभर दायाँबायाँ गए पनि साँझ परेपछि म्याउँम्याउँ कराउँदै उनको सामु हाजिर हुन्थ्यो। त्यो बिरालोले आफूलाई ठूलो सहारा दिएको अनुभूति हुन थाल्यो। आफूलाई संसारकै गरिब र दुःखी ठानेकी हसिनाले जब एउटा बिरालोलाई प्रेम दिन थालिन् तब उनमा ठूलो रूपान्तरण आयो। एउटा गरिब र दुःखी भनेको व्यक्तिले पनि प्रेम बाँड्न सक्दो रहेछ। गरिबले पनि जब दिन सुरु गर्छ तब उसको जीवनमा नजानिँदो तरिकाले परिवर्तन आउँदो रहेछ। लिनु होइन दिनुको नाम नै प्रेम हो भन्ने बोधकथा ओशोले आफ्नो प्रवचनमा उल्लेख गर्नुभएको छ। कसैलाई ठगेर, लुटेर, हानि पुर्याएर, भ्रष्टाचारबाट जम्मा गरेको आर्थिक सम्पन्नताले जीवनभरको आपाधापीमा खुसीको महसुस गराउला तर जीवनको उत्तरार्द्धमा पश्चात्तापमा नलैजाला भन्न सकिन्न। मानिस ठान्छ सबैबाट मैले नै प्राप्त गरौं। मलाई कसले के दियो ? उसले सोच्न भ्याएको हुँदैन मैले अरूलाई के दिएँ या म केही दिनलायक छु वा छैन ? धन, सम्पत्ति या पैसा नै सम्पन्नताको मापन हो भनेर बुझेको मानिसले आफूमा भएको प्रसन्नता, प्रफुल्लता, मुस्कान, करूणा, प्रेम, परोपकारका गुणवत्ता पनि छन् र यी कुरा प्राप्त गर्न आर्थिक सम्पन्नता नै हुनुपर्छ भन्ने होइन भन्ने कुरा आत्मसात गर्ने अवसर दिएकै हुँदैन। अरूले देखेको सम्पन्न व्यक्तिले पनि आफूलाई कसैसँग तुलना गरिरहेको हुन्छ र अभाव र अपूर्णता नै महसुस गरिरहेको हुन्छ। मृगतृष्णारूपी उसको भौतिक सम्पन्नताको मापन कहिल्यै पूरा भएको हुँदैन। जीवनलाई कुन आधारमा सम्पन्न या गरिब मान्ने हो ? भोको पेटमा प्रेम हुँदैन तर प्रेमपूर्ण नहुँदैमा पेट भरिन्छ त्यो पनि ग्यारेन्टी छैन। भौतिक चिजको अभाव हो या मानसिक सोचको अभाव ? के भए पूर्णता मिल्छ ? अन्तिम चाहना के हो ? सामान्य व्यक्तिदेखि लिएर धनाढ्य, अनि राजनेताले समेत सोच्नुपर्ने विषय हो किनकि सम्पन्न हुने लालसामा जीवन बाँचेको थाहै नहुने अनि जीवनको उत्तरार्द्धमा पछुताउनेहरूको प्रशस्त उदाहरण छन् समाजमा। जीवन सबैको उही हो। कसैलाई ठगेर, लुटेर, हानि पुर्याएर, भ्रष्टाचारबाट जोगाड गरेको आर्थिक सम्पन्नताले जीवनभरको आपाधापीमा खुसीको महसुस गराउला तर जीवनको उत्तरार्द्धमा पश्चात्तापमा नलैजाला भन्न सकिन्न। मेहनतको पुरुषार्थ नै असली कमाइ हो भन्ने महसुस जीवनको अन्तिम क्षणमा मात्र थाहा लाग्न सक्छ। पुरुषैर्थ्यते इति पुरुषार्थ : अर्थात् मानिसको जीवनमा प्राप्त गर्नुपर्ने पुरुषार्थ के हो र त्यो प्राप्त गर्न कसरी प्रयत्न गर्ने ? हिन्दु धर्मग्रन्थको वेदमा मानिसको जीवनमा चार पुरुषार्थलाई महत्व दिइएको छ, जसमा धर्म, अर्थ, काम र मोक्ष पर्छन्। यी चार पुरुषार्थलाई जीवनको आधार मान्नेहरू न कहिल्यै गरिब हुनुपर्छ न त दुःखी नै। धर्म यतो अभ्युदयनिः श्रेयससिद्धिः स धर्मः अर्थात् लौकिक एवं पारलौकिक उन्नति एवं कल्याणको बोध हुनु धर्म हो। धार्मिकताको गुण विकास हुनु नै धर्म हो। मानव जीवनको उच्चतम विकासको साधन, नियम, आचरण, आयाम र व्यक्तिको स्वभाव धर्म हो। यसमा करूणा, प्रसन्नता, प्रफुल्लता, ध्यान, बोध र असल आचरण एवं शिष्टाचार पर्छन्। घर, समाज र राष्ट्रप्रति नै निर्वाह गर्नुपर्ने मानव मूल्य, नैतिक मूल्य, जिम्मेवारीबोध र कर्तव्यपराणयता नै धर्म हो। समाजको नियम र आचरणलाई आदरपूर्वक पालना गरी सही तरिकाले कर्म गरी धार्मिकताको परिचय दिनु धर्म हो। अर्थ मनुष्याणां वृत्तिः अर्थात् भौतिक जीवनलाई सहज तरिकाले जीवन निर्वाह होस् भनी व्यावहारिकतापूर्ण तरिकाले अर्थ अर्थात् पैसा (सम्पत्ति) आर्जन गर्नुलाई अर्थमा समाहित गरिएको छ। आर्थिक व्यवस्थाले भौतिक जीवनलाई सरल र सहजता प्रदान गर्छ। कृषि कर्म, उद्योग, व्यवसाय, नोकरीलगायतका कर्मबाट आर्जित धन पुरुषार्थको धन हो। यसमा आचरण र व्यावहारिकताको महत्व रहन्छ। त्यसैले भ्रष्ट आचरणमा रहेर आर्जन गरिएको धनले पुरुषार्थको महत्व राख्दैन। काम साधिष्ठितानां स्वेषु स्वेषु विषयेष्जानुकूल्यतः प्रवृतिः कामः अर्थात् मानव इन्ıियहरूको स्वभावअनुसारको भोग, रूप, स्पर्श, रस, स्वाद र सुवासमार्फत जीवनका इच्छाआकांक्षालाई सहजता प्रदान गर्नु काम हो। खुसी र आनन्द प्राप्तिका लागि गरिने सांस्कृतिक र रचनात्मक कार्य पनि कामअन्तर्गत नै पर्छन्। सामाजिक नियम र आचरणमा रहेर गरिने शारीरिक सुखभोग कामअन्तर्गत आउँछन्। अति कामना र अपेक्षाबाट बचेर सहज सुखभोग र खुसी प्राप्तिका साधनलाई बुद्धिमत्तापूर्ण प्रयोगमा ल्याउनु र त्यसलाई व्यावहारिकता दिनु वास्तविक पुरुषार्थ मानिन्छ। मोक्ष संसारका दुःखमय वस्तु, चिज र परिस्थितिबाट छुटकारा पाउनु अर्थात् मुक्ति पाउनु मोक्ष हो। जन्म र पुनर्जन्मका चक्रबाट मुक्त भएर आध्यात्मिक ज्ञानद्वारा निर्वाणमा उपलब्ध हुनु पनि मोक्ष हो भनेर बुझिन्छ। निर्वाण अर्थात् आत्मज्ञानका माध्यमबाट जीवन, जगत्, अस्तित्वको नियम र जीवनको परम लक्ष्यलाई जान्नु हो। सांसारिक दुःख, कष्ट, तृष्णा, वासना र अज्ञानताका परिभाषाबाट माथि उठेर आÏनो संस्कार, स्वभावमा रही आनन्दको अनुभूति लिनु मोक्षको अवस्था हो। अस्तित्वबाट प्राप्त उपहारप्रति अहोभाव व्यक्त गर्दै तत्वमसी अर्थात् अस्तित्वको जे नियम र इच्छा हो, त्यसकै आधारमा हाम्रो जीवन चलेको भन्ने स्वीकार भावको विकास नै निर्वाण या मोक्षको अवस्था हो। ध्यानको अभ्यास र प्रज्ञाको विकासबाट मात्र यी गुणवत्ताको परिचय थाहा लाग्छ। प्रेमको विकास गर्छ र प्रेमले अराजक व्यक्तिलाई पनि सृजनशील बनाउँछ। प्रेमले नै स्वार्थबाट परोपकारतर्फ प्रेरित गर्छ। प्रेमले जतिसुकै भय र कठिन परिस्थितिलाई पनि आन्तरिक शक्ति र जितमा परिणत गरिदिन्छ। घृणामा भन्दा सयौं गुणा ताकत हुन्छ प्रेममा। हृदयमा प्रेमको झंकार उठ्नासाथ रिस, राग, वैमनस्य आफैं हराएर जान्छन्। शान्ति, भक्ति, समृद्धि, प्रगति प्रेमविना सम्भव छैन। एक व्यक्ति भौतिक सम्पदाले भरिपूर्ण छ, धन, पद, रूप सबै छ तर ऊसँग प्रेम छैन भने उसको नजिक को पर्छ ? जति पनि सन्तपुरुषहरूको यो पृथ्वीमा आगमन भयो राम, कृष्ण, बुद्ध, ओशो, जिसस, मोहम्मद आदि सबैले जीवनको सार प्रेम हो भनेर प्रेमकै सन्देश दिएर गएका छन्। प्रेम नै प्रभु हो भन्ने उद्गार दिएर गएका छन्। तिमीलाई शक्ति नै चाहिन्छ भने पनि प्रेमको शक्तिको प्रयोग गरिहेर भनेका छन्। किनकि प्रेमको आन्तरिक शक्तिजत्तिको शक्ति कुनै अस्त्रसँग पनि छैन। जब आन्तरिक शक्ति प्रस्फुटन हुन पाउँदैन तब मानिसले बाहिरी अस्त्रको सहायता लिन्छ।"
संविधान डिरेल हुने चिन्ता,"प्रधानमन्त्रीको राजीनामा माग, चिनियाँ राजदूतको सक्रियता र अधिवेशन अन्त्यको विषय एकअर्कासँग सम्बन्धित छ कोरोना संक्रमण, भारतसँगको सीमा विवाद, बढ्दो बेरोजगार, औषधि खरिदमा भ्रष्टाचारजस्ता समस्या छँदै थिए। यसैबीच नेकपाको आन्तरिक विवाद बढ्यो। प्रधानमन्त्रीको राजीनामा माग भयो। चीनका राजदूतको सक्रियता बढ्यो। संसद्को अधिवेशन हतार गरेर अन्त्य गरियो। प्रधानमन्त्रीको राजीनामा संवैधानिक व्यवस्थाका जानाकारहरू भन्ने गर्छन् देशको विकास गर्नु छ भने कार्यकारी प्रमुख राष्ट्रपति वा प्रधानमन्त्री जे होस्, पदावधिको निश्चितता र स्थायित्व भएमा आफ्नो घोषणापत्र र योजना प्रभावकारी ढंगले लागू गर्न सक्छ। उदाहरण अमेरिकी प्रणाली देखाइन्छ। अमेरिकी राष्ट्रपतिको पहिलो अवधिमा राम्रो काम गरेमा दोस्रो चार वर्ष पक्का हुन्छ। राष्ट्रपतीय प्रणालीमा सम्भव हुन्छ। नेपालले संसदीय प्रणाली अपनायो। संसदीय प्रणाली भए पनि नेपालको संविधान २०७२ को धारा १०० को उपधारा (४) को प्रतिबन्धात्मक वाक्यांशमा प्रधानमन्त्रीमा नियुक्ति भएको पहिलो २ वर्षसम्म र एकपटक अविश्वासको प्रस्ताव असफल भएमा अर्को एक वर्षसम्म पुनः अविश्वासको प्रस्ताव पेस गर्न नपाइने व्यवस्था गरियो। यसलाई सकेसम्म र मिलेसम्म राष्ट्रपतीय प्रणालीको व्यवस्था संसदीय प्रणालीमा समावेश गरिएको मान्नुपर्छ। हाम्रो कार्यकारी प्रमुख बहुमत प्राप्त दलको प्रधानमन्त्री हो। आफ्नै दलबाट राजीनामा माग भयो। राजीनामा माग भएका कारण विश्लेषण गर्ने हो भने प्रधानमन्त्रीको कार्यशैली स्वेच्छाचारी र असफल भएकाले हो कि भन्ने बुझ्नुपर्छ। ग्यासको सिलिन्डर, पानीजहाज, द्रुत रेलमार्गजस्ता आश्वासनले पनि मूल्यांकन भएको हुनुपर्छ। प्रधानमन्त्रीको राजीनामा माग दलको आन्तरिक विषय र राजनीतिक विश्लेषकको विषय भएकाले यो लेख त्यससम्बन्धी होइन। अनुभवले कार्यकारीको स्थायित्व नेपालमा स्थिर हुन नसक्ने देखिन्छ। प्रजातन्त्र र सुशासन यी दुई कुरामा प्रधानमन्त्री केपी ओली र पञ्चायतका पूर्वप्रधानमन्त्री मरिचमान सिंहकाललाई पूर्णांक १०० मा मूल्यांकन गर्ने हो भने वर्तमान प्रधानमन्त्रीलाई प्रजातन्त्रमा ९०९५ अंक दिनुपर्छ, मरिचमानकाललाई १० अंक मात्र दिए हुन्छ। तर सुशासनमा हो भने वर्तमान प्रधानमन्त्रीलाई १० अंक दिए हुन्छ तर मरिचमानकाललाई ९०९५ अंक दिँदा न्यायोचित हुन्छ। यसको आधार छन्। हालै एउटा अन्तर्वार्तामा आफूले राजीनामा दिने हो भने लिपुलेकबारेमा भारतसँग डटेर कुरा गर्न सक्ने अर्को नेता नै छैन भनेर प्रधानमन्त्रीले ठोकुवा गरेको सार्वजनिक छ। यसले फ्रान्सको लुई पाँचौंलाई सम्झायो। उनले आई एम द स्टेट भनेजस्तै भयो। कताकता पावर करप्ट्स भनेकै यही हो। भ्लादिमिर पुटिनको रसियामा उत्तर कोरियामा र चीनमा उत्तराधिकारी नहोला। हाम्रोमा त सिस्टम बसेको देश हो। प्रजातान्त्रिक संरचनामा कुनै एक नेता अनिवार्य र निर्विकल्प हुँदैन। नियमित होस् वा आकस्मिक सत्ता परिवर्तन र हस्तान्तरणको मेकानिजम संविधान र कानुनमा स्पष्ट लेखिएको हुन्छ। कोरोना संक्रमणका बेला भ्रष्टाचार र अन्य काण्डहरूमा अनुसन्धान गर्न नदिएको, सरकार प्रभावकारी हुन नसकेको यस्ता अन्य धेरै उदाहरण छन्। नेपालका मिडियाहरू निष्पक्ष र जवाफदेही छन्। मिडियाहरूले कोरोना संक्रमणलगायतका सबै घोटाला सार्वजनिक गर्दा पनि अख्तियार दुरुपयोग अनुसन्धान आयोगबाट अनुसन्धान भएको छैन। सरकार समस्याको समाधान हुनुपर्नेमा सरकार आफैं अनुसन्धानमा समस्या भएको महसुस गरिएको हो। २०६२६३ को आन्दोलनपछि संविधान जारी नहुँदासम्म संक्रमणकाल थियो। संक्रमणकालमा अस्तव्यस्त हुन्छ। भाँडभैलो हुन्छ। संविधान जारी भएपछि चुनाव हुन्छ। चुनाव भएपछि स्थिर सरकार बन्छ। स्थिर सरकार बनेपछि सुशासन कायम हुन्छ। सुशासन कायम भएपछि स्थिर सरकारले विकासको गति लिन्छ। भ्रष्टाचार नियन्त्रण हुन्छ जस्ता नारा जनताले पत्याएका थिए। अहिले सरकारका कामकारबाही हेर्दा जनतालाई झुक्याएको रहेछ भन्दा फरक पर्दैन। घोटाला, काण्ड, भ्रष्टाचार फस्टाएकाले सरकार गैरजिम्मेवार र राज्य सञ्चालनमा पकड लिन नसकेकाले हो। अमेरिकामा पनि हाल ट्रम्प प्रशासनमा केही अस्तव्यस्त छ। तर त्यहाँ सिस्टम राम्रोसँग बसेको छ। कानुन कडाइका साथ लागू हुन्छ। हाम्रोजस्तो भ्रष्टाचार छैन। हाम्रोजस्तो यति काण्ड, ओम्नी काण्ड त्यहाँ जन्मिँदैनन्। त्यस्ता काण्ड जन्मे पनि सम्बन्धित निकायले आफ्नो काम गर्छ। राष्ट्रपतिको मुख ताक्नु पर्दैन। राष्ट्रपतिले हस्तक्षेप पनि गर्दैनन्। बेलायतको हल्सवेरिज लज अफ इङल्यान्ड खण्ड ४ प्यारा १८, हुड फिलिप्स कन्स्टिच्युसनल एन्ड एडमिनिस्ट्रेटिभ ल १९७८ पाना १३ र वेड एन्ड फिलिप्स कन्स्टिच्युसनल ल १९७० पाना १९ मा कार्यकारी प्रमुखको मुख्य काम नै कानुन लागू गर्नु हो भन्ने छ। जेजति काण्ड भएका छन् अख्तियारलगायत सम्बन्धित निकायले स्वस्फुर्त अनुसन्धान गर्नुपर्ने हो। नगरेको भए कार्यकारी प्रमुखले अनुसन्धान गराउनुपर्नेमा कथित नीतिगत निर्णय का नाममा सरकार आफैं अनुसन्धानमा वाधक बनेको स्पष्ट देखिएको छ। गोकुल बाँस्कोटा टेप काण्ड, ओम्नी औषधि खरिद काण्डमा प्रधानमन्त्रीले भ्रष्टाचार भएकै छैन भनेर ढाकछोप गरेको सुनिएकै हो। प्रजातान्त्रिक संरचनामा कुनै एक नेता अनिवार्य र निर्विकल्प हुँदैन। नियमित होस् वा आकस्मिक सत्ता परिवर्तन र हस्तान्तरणको मेकानिजम संविधान र कानुनमा स्पष्ट लेखिएको हुन्छ। पावर करप्ट्स को मतलब रिसवत लिनु मात्र होइन, स्वेच्छाचारीपन पनि हो। अधिनायकवाद पनि हो। वर्तमान सरकारको कारबाहीले पावर करप्ट्स देखाउँछ। नेपालको संविधानको प्रस्तावना लामो छ। प्रस्तावनाले संवैधानिक राजतन्त्र र एकात्मक व्यवस्था फालेर गणतन्त्र र संघीय व्यवस्था लागू गर्नुपरेको कारण देखाउँछ। यसलाई अमेरिकाको ४ जुलाई १७७६ को डिक्लेरेसन अफ इन्डिपेन्डन्ेस सँग तुलना गर्न सकिन्छ। डिक्लेरेसन अफ इन्डिपेन्डेन्स मा बेलायत र बेलायतको राजतन्त्रबाट छुट्टिएर किन गणतन्त्र र संघीय अमेरिका बनाउनुपर्यो कारण उल्लेख छन्। उनीहरूले यी कुरा संविधानको प्रस्तावनामा राखेनन्। डिक्लेरेसनमा राखे। हामीले प्रस्तावनामा राखेर लामो बनायौं। अमेरिकीहरूले डिक्लेरेसन अफ इन्डिपेन्डन्ेस कहिल्यै बिर्सेनन्। त्यसको मर्म र भावनाअनुसार नेताहरू इमानदार भए। त्यसैले देश धनी भयो, शक्तिशाली भयो, विकसित भयो, कानुनी शासनले देश चल्यो, तर नेपाली नेताको नानीदेखि लागेको बानी संविधानको प्रस्तावना बिर्से। वास्ता गरेनन्। प्रस्तावना चाहिन्छ भनेर लेखिदिए। त्यसको महत्व बुझेनन्। अमेरिकीहरूले डिक्लेरेसन अफ इन्डिपेन्डन्ेस को मर्म बुझेजस्तो नेपाली नेताहरूले संविधानको प्रस्तावनाको मर्म बुझिदिएको भए भ्रष्टाचार फैलिने, अख्तियारमा आफ्नो मान्छे राख्ने, मिडियालाई प्रतिबन्ध लगाउने, मानव अधिकार आयोगको अधिकार घटाउने, संवैधानिक निकायहरूलाई आफ्नै नियन्त्रणमा राख्ने, त्यसमा आफ्ना मानिस भनेजस्तो स्वेच्छाचारी र गतल काम गर्ने थिएनन्। यिनै कारणले आज आफ्नै दलबाट प्रधानमन्त्रीको राजीनामा माग गरिएको छ। प्रधानमन्त्रीले संसद्को अधिवेशनको हतार गरी अन्त्य यही कारणले गरे भन्न सकिन्छ। संसद्बाट आफूप्रति हुने आक्रमण छल्न अधिवेशन अन्त्य गरिएको अड्कल गर्न सकिन्छ। संसद् छल्ने काम गर्नु प्रधानमन्त्रीबाट गैरजिम्मेवारीपूर्ण काम भएको हो। चिनियाँ राजदूतको क्रियाशीलता चीनका राजदूतले नेकपाका तीन पूर्व प्रधानमन्त्रीहरू र राष्ट्रपतिलाई परराष्ट्र मन्त्रालयको प्रतिनिधिबाहेक एक्लाएक्लै भेट गरेका छन्। राजदूतको भेटलाई दई आँखाबाट हेर्नुपर्छ। पूर्वप्रधानमन्त्रीहरूसँगको भेट एउटा र राष्ट्रपतिसँगको भेट अर्को। औपचारिक वक्तव्य आएको छैन तर भेट नेकपाभित्रको विवाद मिलाउन भन्ने गरिएको छ। यदि हो भने यस्तो कार्य आन्तरिक मामलामा हस्तक्षेप हुन जान्छ। पूर्वप्रधानमन्त्रीहरूसँगको भेटको पहिलो चर्चा गरौं। त्योभन्दा पहिला भियना कन्भेन्सन अन डिप्लोमेटिक रिलेसन १९६९ को धारा ४१ जान्न आवश्यक छ। कन्भेन्सनको धारा ४१ को पहिलो उपधारामा होस्ट राज्यको भित्री मामिलामा हस्तक्षेप गर्न हुँदैन भन्ने उल्लेख छ। दोस्रो उपधारामा राजदूतले गर्ने सबै कार्य होस्ट देशको परराष्ट्र मन्त्रालयसँग मिलेर वा परराष्ट्र मन्त्रालयमार्फत गर्नुपर्छ भन्ने उल्लेख छ। कन्भेन्सन विदेशी राजदूतलाई लागू हुने बाध्यात्मक कानूनसरहको दस्ताबेज हो। धारा ४१ उल्लंघन गरेमा होस्ट देश स्वाभिमानी र बलियो छ भने कन्भेन्सनकै धारा ९(१) इन्भोक अर्थात् जगाएर हदैसम्मको कारबाही राजदूतलाई गर्न सक्छ। त्यसबारे नसोचौं। गत वर्षको जुलाईमा अमेरिकाका लागि बेलायती राजदूतको घटना महत्वपूर्ण छ। बेलायती राजदूतले राष्ट्रपति ट्रम्प अक्षम (इनेप्ट) बानी कस्तो हो भन्न नसक्ने आदि भनेर गोप्य रिपोर्ट आफ्नो सरकार बेलायतलाई पठाए। कुरा चुहिएछ। ह्वाइट हाउसलाई थाहा भयो। विरोध गर्यो। बेलायतले राजदूतको काम नै नियुक्ति भएको देशबारेमा जानकारी पठाउने हो भनेर आफ्नो र राजदूतको बचाउ गर्यो। अमेरिकी राष्ट्रपति ट्रम्प रिसाए। बेलायती राजदूतसँग कारोबार नगर्ने भने। राजदूतलाई समारोहमा निम्ता पनि गरिएन। राजदूतले राजीनामा दिए। त्यो आँटिलो विदेश नीतिको उदाहरण हो। तर हामीकहाँ सेरेमोनियल राष्ट्रपति भएर राजदूतसँग दलको आन्तरिक विवादमा समन्वयको भूमिका खेल्छन्। चीनका राजदूतलाई हिरो मानिन्छ सायद यस्तो निरिह देश नेपाल मात्र होला। पूर्वप्रधानमन्त्रीहरू हाल कार्यकारी पदमा नभएकाले र नेपालमा सी जिनपिङ विचारधारा नै भित्रिएर विचारधारा मूल मन्त्र नै भइसकेकाले राजनीतिक विचारधारा मिल्ने हुनाले चीनको राजदूतले हाल राज्यको कार्यकारी पदमा नभएकाले पूर्वप्रधानमन्त्रीहरूलाई भेटी नेकपा विवाद मिलाउनु मेलमिलापकर्ताको भूमिका नै खेलेको भए पनि दलको आन्तरिक मामिला हो। बाहिरियाले चर्चा गर्नु ठीक हुँदैन। तर राजदूतले राष्ट्रपतिलाई भेटेको सबैले चर्चा गर्न हुने गम्भीर र आपत्तिजनक सार्वजनिक विषय हो। तर एक जिम्मेवार ठूलो राष्ट्रिय दलले भियना कन्भेन्सन र नेपाल कानुन ख्याल गर्नुपर्छ भन्न मिल्छ। संविधानमा नेपाल स्वतन्त्र, सार्वभौम, स्वाभिमान शब्दहरू दोहोरिएका छन्। तर राजदूतको हस्तक्षेप स्वीकार गरेपछि स्वतन्त्र, सार्वभौम, स्वाभिमान देखावटी भएन र ? नेपालको मिडियाहरू परिपक्व र जिम्मेवार छन्। २५ असारको नेपालको एक प्रमुख दैनिक ले शीतल निवासले नै राजदूत र नेकपाका नेताहरूसँगको भेट र समन्वय गरेको लेखेको छ। आजसम्म खण्डन भएको छैन। राष्ट्रपतिबाट आपत्तिजनक काम भयो। नेपाल कानुनअनुसार र भियना कन्भेन्सन को धारा ४१(२) अनुसार राष्ट्रपतिले राजदूत भेट्दा परराष्ट्रको प्रधिनिधिमार्फत मात्र भेट्नुपर्नेमा सो पनि उल्लंघन भयो। सेरेमोनियल राष्ट्रपतिले राजदूतसँग एकपटक ओहोदाको प्रमाणपत्र बुझ्दा भेटवार्ता गर्छन्। त्यसपछि राजदूतको कार्यकाल समाप्त भएपछि शिष्टाचारका लागि बिदाइ भेटघाट गर्छन्। त्यसबाहेक (कुुनै समारोहमा बाहेक) अन्य भेटघाट गरिँदैन। भारतको आठौं राष्ट्रपति आर बेन्कटरमन राष्ट्रपति भवनमा प्रवेश गरेको दिनदेखि निस्कने दिनसम्मको सम्पूर्ण दैनिक घटना उनले लेखेको माइ प्रेसिडेन्सियल इयर्स पुस्तकमा उल्लेख गरिएकाले पनि यसको पुष्टि गर्छ। परराष्ट्रमन्त्री देशको टप डिप्लोम्याट हो। यसरी राजदूतले राष्ट्रपतिलाई भेट्दै जाने हो भने इयन मार्टिन, मोरियार्टी, रजन, शरणहरूको जमाना गयो अब दोहोरिँदैन भन्ने नेपालीलाई लागेको थियो। तर होइन रहेछ। अब उत्तरका रजन र शरणहरू जन्मेछन् भन्नुपर्ने हुन्छ। त्यसैले परराष्ट्रमन्त्रीले नयाँ शरणहरूलाई भियना कन्भेन्सनको धारा ४१ सम्झाउन पर्यो। संसदीय व्यवस्थामा सभामुख र न्यायाधीशजस्तै राष्ट्रपति पनि शपथ लिनासाथ राजनीति र राजनीतिक दलबाट अलग, तटस्थ, स्वतन्त्र र निष्पक्ष हुनुपर्छ। राजनीति र दलीय मामिलामा संलग्न हुनु र झुकाव देखाउन हुँदैन। मिडियाले शीतलनिवासले समन्वय गरेको भनेको राष्ट्रपतिले गरेको बुझिन्छ। संविधानको पालना गर्छु, राष्ट्रियताको एकता गर्छु भनेर शपथ खाएको राष्ट्रपतिले विदेशी राजदूतसँग नेकपाको विवाद मिलाउने कुरा गर्नु नै संविधानको उल्लंघन मात्र होइन, पदको मर्यादा, मान, प्रतिष्ठा र इज्जत पनि राख्न सक्नुभएन। विश्व र चीनका नेताका अगाडि नेपालकै प्रतिष्ठा र इज्जतमा दाग लाग्ने काम भयो। अवकाशपछि पुस्तक लेख्ने हो भने चीनको राजदूतसँग नेकपाको विवाद मिलाउन अनुरोध गरेको भनेर लेख्न मिल्छ ? राजदूत भेट्नाले राष्ट्रपतिबाट सरकारको सामाजिक दूरी उल्लंघन भयो। यही असार २२ गते अस्ट्रेलियामा आवासीय तर न्यूजिल्यान्डका लागि पनि नियुक्त भएका नेपालका राजदूत महेशराज दाहालले कोरोनाका कारण न्यूजिल्यान्डको गभर्नरलाई अनलाइनबाटै ओहोदाको प्रमाणपत्र बुझाउन पर्यो। लकडाउनका कारण हाल विश्वमै प्रत्यक्ष भेटघाट बन्द छ। अनलाइनबाट काम हुन्छ। तर राष्ट्रपतिले लकडाउन तोड्नुभयो। आफ्नो र देशको मर्यादा, भियना कन्भेन्सन र नेपाल कानुन उल्लंघन गरी राजनीतिक मामिलामा संलग्न हुनु राष्ट्रिय लज्जाको विषय हो। संसद् अधिवेशनको अन्त्य राष्ट्रपतिबाट संसद्को अधिवेशन अन्त्य गरियो। बेलायत र भारतले अपनाएको संसदीय परम्पराअनुसार संसद्को अधिवेशन अन्त्य गर्नुअगाडि प्रधानमन्त्रीले सभामुखसँग परामर्श गर्छन्। सहमति आवश्यक हुन्छ। त्यसपछि मात्र राष्ट्रपतिसमक्ष विघटनको सिफारिस पठाइन्छ। सभामुखसँग छलफल नगरेको न्यायिक जानकारीमा आइसक्यो। सिफारिस स्वेच्छाचारी र त्रुटिपूर्ण छ। मुद्दा पर्यो भने अदालतले सभामुखको परामर्श नभएकै कारण सिफारिस बदनियती र त्रुटिपर्ण मानेर बदर गर्न सक्छ। नागरिकता सम्बन्धी, निजामती सेवासम्बन्धी गरी कम्तीमा ५० भन्दा बढी पुराना विधेयक विचाराधीन हुँदाहुँदै बिजनेस नभएको भनेर राष्ट्रपतिलाई झुक्याएर सिफारिस गरेको देखिन्छ। गिना मिलर निवेदक भएको बेलायतको तल्लो सदनको अवधि पाँच हप्ताका लागि अन्त्य गरिएको मुद्दामा सर्वोच्च अदालतको ११ सदस्यीय इजलासले गत वर्ष प्रधानमन्त्रीको अधिवेशन अन्त्य गर्ने महारानीलाई गरेको सिफारिस बदर भयो। बेलायतमा ब्रेकजिट विवाद संसद्मा छलफलमा थियो। प्रधानमन्त्रीले पाँच साताका लागि अधिवेशन अन्त्यका लागि सिफारिस गरे। स्कटल्यान्डको कोर्ट अफ सेसनमा मुद्दा पर्यो। बेलायतको हाइकोर्टमा अर्को छुट्टै मुद्दा पर्यो। स्कटल्यान्डको अदालतले संसद् विघटन त्रुटिपूर्ण भनेर बदर गर्यो। त्यही विषयमा बेलायतमा परेको मुद्दामा हाइकोर्टले संसद् विघटन राजनीतिक प्रश्न भनेर खारेज गर्यो। एउटै विषयमा दुई अदालतको फरक फैसला आयो। दुवै पक्षको सर्वोच्च अदालतसमक्ष पुनरावेदन पर्यो। बेलायतको सर्वोच्च अदालतको ११ सदस्यीय इजलासले प्रधानमन्त्रीको सिफारिस आधार र कारण नभएको, समस्याहरूको छलफल र समाधान गर्ने ठाउँ नै संसद् भएकाले संसद् छल्ने गरी बदनियतले संसद्को अधिवेशन अन्त्य गर्ने सिफारिस बदर गर्यो र फैसलामा मानौं संसद् अधिवेशन अन्त्य भएकै थिएन भन्ने आदेश गर्यो। बेलायतको संसद् अधिवेशन ५ साताका लागि अन्त्य गर्ने र हाम्रो अधिवेशन अन्त्य गर्ने सिफारिस हुबहु मिल्ने हुनाले संसद् अन्त्य गर्ने प्रधानमन्त्रीको सिफारिसका विरुद्ध सर्वोच्च अदालतमा न्यायिक पुनरावलोकनको आधार देखिन्छ। केसी पूर्वन्यायाधीश हुन्।"
समाजको दायित्व,"नेपालमा दिनानुदिन बढ्दै गइरहेको कोरोना भाइरसले विश्वभर आतंक मच्चाइरहेको तथ्य कसैबाट छिपेको छैन। नेपालमा हालसम्म मृत्युदर न्यून रहेको भए पनि दिनदिनै संक्रमितको संख्या उकालो लाग्दै जानुलाई सकारात्मक रूपमा लिन सकिँदैन। यसैक्रममा सरकारको सहजीकरणमार्फत विदेशमा रोजगार गुमाएका तथा समस्यामा परेका नेपालीलाई दैनिक एक हजारभन्दा माथिको संख्यामा स्वदेश फर्काइरहेको छ। विदेशमा चेकजाँच गरेरै आएको भए पनि उनीहरूमध्ये केहीमा कोरोना पोजेटिभ देखिएको छ। यसो भन्दैमा विदेशबाट आउने सबैले कोरोना संक्रमण लिएरै आएको छ भन्न सकिँदैन। तर जो विदेशबाट आएको छ ऊ आफैंले आफूलाई सम्भावित संक्रमित घोषणा गर्नुपर्छ, जसले परिवार, समाज र देशमा संक्रमण नियन्त्रण गर्न मद्दत गर्छ। म विदेशबाट आएको हुँ, हवाईजहाजलगायतका यातायातका साधनबाट मलाई संक्रमण सरेको हुन सक्छ भन्ने घोषणा आफैंले गर्ने हो। सरकारी क्वारेन्टाइन वा होम क्वारेन्टाइन जहाँ बसे पनि १४ दिन अरूभन्दा कम्तीमा २ मिटर टाढा रहन्छु। नियमित हात धुन्छु तथा व्यक्तिगत सरसफाइमा विशेष ध्यान पुर्याउँछु। स्थानीय स्तरमा भएका क्वारेन्टाइनमा भन्दा पनि होम क्वारेन्टाइनमा अझ बढी सजक रहन्छु। घरमा ससाना बालालिका, ज्येष्ठ नागरिक अनि कोही दीर्घरोगी भएमा त मेरो जिम्मेवारी अझ बढी हुन्छ। किनकि मैले भाइरस ल्याएको हुन सक्छु र मबाटै मेरो परिवारमा संक्रमण सर्न सक्छ। त्यसैले आफूलाई १४ दिन एउटै कोठामा कैद गर्छु, दुईतीन मिटरभन्दा नजिक कसैलाई आउन दिन्न। परिवारका सदस्यसँग कुरा गर्नुपरे मास्क लगाउँछु, आफूले छोएका कुनै सामग्री परिवारका सदस्यलाई छुन दिन्न। आफूले खाएका भाँडाकुँडा तथा प्रयोग गरेको बाथरुम आफैं सफा गर्छु। आफूले लगाएको लुगा आफैं धुन्छु। किनकि जबसम्म परीक्षण गरेर कोरोना परीक्षण गरेर रिपोर्ट नेगेटिभ आउँदैन तबसम्म म सम्भावित कोरोना संक्रमित हुँ। परिवार, समाज र देशका नागरिकको स्वास्थ्यका बारेमा अलिकति मात्रै पनि चिन्ता गर्ने र आफूले आफैंलाई भोलि सम्भावित अपराधी घोषित गर्नुभन्दा पहिले विदेशबाट फर्कनेले यति समझदारी अपनाउनैपर्छ। म विदेशबाट आएको हुँ, हवाईजहाजलगायतका यातायातका साधनबाट मलाई संक्रमण सरेको हुन सक्छ भन्ने घोषणा आफैंले गर्ने हो। नेपालमा लक डाउन सुरु हुँदा जसरी गाउँगाउँमा बाहिरबाट आउनेलाई अवरोध गरियो। गाउँ छिर्न दिइएन। आफ्नै दाजुभाइ, भतिज, छोरी, बुहारी, बहिनीलाई अपराधीजस्तो व्यवहार गरियो। आज चार महिना व्यतीत हुँदा पनि त्यस्ता क्रियाकलाप गर्नेहरूमा चेतना नपलाउनु पक्कै दुःखद पक्ष हो। त्यही अर्धचेतनाको अवशेषले आज विदेशबाट फर्कनेहरूले गाउँ, समाजको छिःछीः दूरदूर सहनुपरेको छ। विदेशबाट फर्किएकाहरू यही गाउँका सदस्य हुन्, रोग लिएरै आएका भए पनि उचित प्रोत्साहन हौसला तथा साथसहयोगले निको हुन्छ भन्ने चेतना नपलाएको देख्दा भने उदेक लाग्छ। जब विदेशबाट फर्कनेले आफूलाई सम्भावित संक्रमित घोषणा गरेर परिवार, समाज तथा देशप्रति आफ्नो दायित्व पूरा गर्दै आफू १४ दिन एकान्तवास बसेको छ भने उसको समाजले पनि उसलाई अपराधीजस्तो व्यवहार गर्न छाडेर सहयोगी बनिदिनुपर्छ। ऊ पनि यही समाजको हिस्सा हो भन्ने ज्ञान हुनुपर्छ। भोलि मर्दापर्दा उसैलाई गुहार्नुपर्छ भन्ने भुल्नु हुँदैन। आज विदेशबाट आएर एकान्तवासमा बसेकोलाई केही साथसहयोग जरुरी छ भने सोध्ने र उचित सुरक्षा अपनाएर पूरा गर्न र म एक्लो छैन। मेरा असल छिमेकी र असल समाज छन् भन्ने आभाष दिलाउन सक्नुपर्छ। तब मात्रै हाम्रो समाज पहिलेजस्तै अनन्तकालसम्म एकअर्काका पर्याय भएर रहने छ। भाइरस त आज आउँछ भोलि निस्तेज हुन्छ तर हेक्का राख्नुपर्ने कुरा के हो भने समाज तथा छरछिमेकी सधैंका लागि चाहिन्छ।अति जानेर, बुझेर हो वा नजानेर हो यसले समाजमा सकारात्मकभन्दा नकारात्मक प्रभाव बढाउँदै लगेको छ।"
शिक्षकप्रति सरकारको दायित्व छैन ?,"शिक्षकहरूलाई आधा तलब दिने र क्रमशः शिक्षकको संख्या कटौती गर्न खोज्ने काम गर्नु कुनै पनि दृष्टिमा जायज हुन सक्दैन वैशाख महिनामा हुनुपर्ने नयाँ शैक्षिक सत्र कोरोना महामारीका कारणले यसपटक साउन १ सम्म पनि सुरु भइसकेको छैन। लगभग साढे दुई महिनाको अवधिभर विद्यार्थी घरमै बसे भने विद्यालयहरू पनि पूर्णरूपमा बन्द रहे। यसबीचमा अन्य उद्योग व्यवसाय पनि चल्न सकेका छैनन्। नियमित व्यापार व्यवसाय गर्न नसकेका व्यवसायीले राज्यबाट राहत तथा अन्य छुट सुविधा प्राप्त गर्नुपर्ने माग गरिरहेका छन् भने विद्यालय सञ्चालक विद्यालय बन्द भएका सबै महिनाको शिक्षण शुल्क उठाउन पाउनुपर्ने माग गरिरहेका छन्। पढाइ नभएको महिनाको शुल्क तिर्ने विषयमा अभिभावक मौन रहे पनि विद्यालय सञ्चालक आफ्ना व्यवसायजन्य अनेक किसिमका समस्या देखाउँदै शुल्क नपाए शिक्षकलाई नियमित तलब सुविधा दिन नसक्ने तर्क अघि सारेका छन्। सरकारी विद्यालयका शिक्षकले नियमित तलब पाइरहेका भए पनि विद्यालय सञ्चालकको रबैयाका कारण निजी क्षेत्रका शिक्षक निकै अप्ठ्यारो अवस्थामा परेका छन्। निजी विद्यालयमा समेत तथाकथित स्थायी नियुक्ति पाएका शिक्षक कर्मचारीले दुईमहिना विद्यालय बन्द हुँदैमा तलब सुविधाबाट वञ्चित हुनुपर्ने परिस्थिति सिर्जना हुनुलाई राज्य संयन्त्रको कमजोरीका रूपमा लिन थालिएको छ। एकातिर महामारीका कारणले सिर्जना भएको भय र अर्कोतिर सेवा दिन तयार हुँदाहुँदै पनि परिस्थितिवश काम गर्न नसकेको अवस्था तथा आंशिक रूपमा अनलाइनबाट पठनपाठन गराउँदा पनि खाइपाई आएको तलब सुविधा प्राप्त गर्न नसक्ने अवस्थामा पुग्नुलाई निजी क्षेत्रका केही शिक्षकको समस्या भनेर पन्छिनु हुँदैन। यसले आम नागरिक र देशको शैक्षिक भविष्यमै ठूलो असर पार्ने भएकाले समयमै गम्भीर रूपमा लिनुपर्ने देखिन्छ। तीन महिना बन्द हुँदैमा भागाभाग ? विद्यालय सञ्चालकले भनेजस्तै विद्यालयका लागि आमागी दिनहरू कष्टपूर्ण हुने त देखिन्छन् तर अहिले नै संकटले ग्रस्त गरिसकेको अवस्था भने अवश्य होइन। साना लगानीका नगण्य वा ज्यादै थोरै विद्यालयलाई छोडेर अरू सबै विद्यालयले दुईचार महिना विद्यालय बन्द हुँदैमा कार्यरत शिक्ष कर्मचारीलाई तलब सुविधा दिननसक्ने अवस्था छैन। विद्यालयको आम्दानीको मूल स्रोत विद्यार्थीले तिरेको शुल्क हो भन्ने विषयमा दुईमत हुन सकिँदैन। सामुदायिक र शैक्षिक सार्वजनिक गुठीअन्तर्गत सञ्चालितबाहेक अन्य विद्यालय कम्पनी ऐनअन्तर्गत मुनाफा आर्जन गर्नका लागि सञ्चालन भएका संस्था हुन्। विगतका वर्षमा समेत उनीहरूले प्रशस्त मात्रामा मुनाफा आर्जन गरेका छन् र त्यस मुनाफामा शिक्षक कर्मचारीलाई सहभागी बनाएका छैनन्। नाफा आर्जन नहुने भए विद्यालयव्यवसायी व्यवसाय परिवर्तन गरी लगानीलाई अन्य क्षेत्रमा प्रयोग गरिसक्ने थिए। यसबाट पनि नेपाली समाज एउटा कुरामा स्पष्ट हुनुपर्छ कि औपचारिकरूपमा जति कुरा गरे पनि निजी विद्यालय सेवामुखी होइन, नाफामुखी नै हुन्। नाफाआर्जन गर्नका लागि गरिएको शैक्षिक व्यवसाय नै अहिलेका निजी विद्यालयको पेसा हो। विगतका वर्षहरूमा नोक्सान अवस्थामा रहेको र आगामी दिनमा पनि विद्यार्थी विद्यालय छोडेर घरमै बस्ने वा विद्यालयमा नफर्कने अवस्था नभएकाले शैक्षिक सत्रको अन्त्यसम्ममा भएपनि उनीहरू विद्यालयमै आउने हुनाले विद्यालय सञ्चालकको व्यवसायिक सम्भावना अन्त्य भइसकेको अवस्था छैन। क्षणिक रूपमा उनीहरूले संकलन गर्दै आएको वैशाखी रकम संकलन नभएको मात्र हो। यस अवस्थामा आफ्नो व्यवसायका सारथि शिक्षकलाई संकलित रकमबाट, विगतका वर्षको कमाइबाट वा ऋण गरेरै भए पनि समयमा भुक्तानी गर्नुपथ्र्याे। राज्यसँग व्यावसायिक लाभका विषयमा सौदाबाजी गर्न केही हदसम्म ढालका रूपमा शिक्षकलाई प्रस्तुत गर्न खोज्दा समस्याले गम्भीर अवस्था लिन खोजेको मात्र हो। यसैले दुईचार महिना विद्यालय बन्द हुँदैमा विद्यालय सञ्चालक भागाभाग गर्नुपर्ने अवस्था छैन। यस संकटका क्षणमा उनीहरूले आफ्ना शिक्षक तथा कर्मचारीलाई समयमा तलब सुविधाको प्रबन्ध गर्नुपर्छ। यो उनीहरूको दायित्व पनि हो। राज्य संयन्त्र कमजोर अवस्थामा रहेकाले विद्यालय सञ्चालकले शिक्षकहरूमाथि अन्याय गरेका हुन्। यस अवस्थामा निजी विद्यालय सञ्चालकले आफ्नो व्यवसाय सञ्चालनका लागि महत्तवपूर्ण योगदानको दिने अर्थात् व्यवसायका मूल आधार शिक्षकलाई समयमै तलब सुविधा उपलब्ध गराउने वातावरण निर्माण गर्ने दिशामा पहल गर्नुपर्छ। राज्यको कुनै जिम्मेवारी छैन ? निजी क्षेत्रका विद्यालय राज्यको सम्बन्धित निकायमा दर्ता भई सञ्चालन भएका संस्था हुन्। उनीहरूले राज्यलाई तिर्नुपर्ने कर बुझाइरहेका हुन्छन्। सर्वसाधारणबाट रकम संकलन गरी सर्वसाधारणमाथि व्यवसाय सञ्चालन गर्ने भएकाले निजी विद्यालयको समाजप्रतिको दायित्व पनि बढी नै हुन्छ। यसर्थ बैंक र बीमा कम्पनीजस्तै विद्यालय पनि पब्लिक कम्पनीका रूपमा मात्र दर्ता गर्ने व्यवस्था गर्नुपर्दथ्यो। जसले सामाजिक उत्तरदायित्वअन्तर्गत विद्यालयलाई सामाजिक कार्यमा योगदान गर्न प्रेरित गर्न सक्दथ्यो। त्यसो हुन नसके पनि राज्य संयन्त्रमा औपचारिक रूपमा दर्ता भएका संस्था भएकाले विद्यालयको नियमन, कार्यरत श्रमिकको पारि श्रमिकको व्यवस्था र उनीहरूको गुणस्तरका बारेमा राज्यले नियामक निकायको भूमिका खेल्नुपर्छ। अहिलेको अवस्थामा विद्यालय सञ्चालकले एकतर्फीरूपमा शिक्षकहरुलाई तलब सुविधाबाट वञ्चित गर्ने कार्य गर्दा राज्यले उनीहरूको व्यावसायिक क्षति भएनभएको अध्ययन गरी शिक्षकहरुलाई सुविधा उपलब्ध गराउन निर्देशन दिनु सक्नुपर्छ। शिक्षा क्षेत्रमा दूरगामी प्रभाव पार्न सक्ने संवेदनशील विषयमा राज्य जिम्मेवार भई वास्तविकताको अध्ययन विश्लेषण गरी हरेक निजी विद्यालयलाई आफ्ना शिक्षकप्रति उत्तरदायी बनाउने काम गर्नुपर्छ। ज्यादै कम मात्र विद्यालय वास्तविक रूपमा समस्यामा पर्ने गरेको सन्दर्भमा त्यस्ता वास्तविक रूपमै समस्यामा परेका विद्यालयलाई सरकारी राहत कोषको उपयोग गरी उत्थान र संरक्षण भने गर्नुपर्छ। करिब दुई लाख शिक्षक निजी विद्यालयमा कार्यरत रहेको तथ्यांकले देखाउँछ। दुई लाख नागरिकको आयआर्जनमा प्रत्यक्ष प्रभाव पारेको विषयमा राज्य पक्ष मौन रहनु शिक्षा र रोजगारीका क्षेत्रप्रति गैरजिम्मेवार बन्नु हो। शिक्षा क्षेत्रमा दूरगामी प्रभाव पार्न सक्ने संवेदनशील विषयमा राज्य जिम्मेवार भई वास्तविकताको अध्ययन विश्लेषण गरी हरेक निजी विद्यालयलाई आफ्ना शिक्षकप्रति उत्तरदायी बनाउने काम गर्नुपर्छ। संकटले ग्रस्त भएका संंस्था तथा संकटमा परेका शिक्षक कर्मचारीलाई राज्यले राहत दिने कार्यको सुरुवात गर्नुपर्छ। विकसित देशमा व्यवसाय सञ्चालन गर्न नसकेका नागरिकलाई राज्यकोषबाट राहत उपलब्ध गराउने गरेको पाइन्छ। सामाजिक सुरक्षाको स्तर निकै कमजोर रहेको हाम्रो जस्तो देशमा शिक्षित तथा श्रमजीवी ठूलो जनशक्ति यसरी बेरोजगार बन्दा उनीहरूलाई काम गर्न सक्ने वातावरण निर्माण गर्दै राहत प्रदान गरी महामारीले सिर्जना गरेको संकटमा मलम लगाउने काम गर्नुपर्छ। भोलिको अवस्था के होला ? महामारीको क्रम दिनानुदिन बढ्दै गइरहेको वर्तमान सन्दर्भमा विद्यालय खुल्ने कुनै लक्षण देखिँदैन। अवस्था सामान्य नभएमा र उपचारको भरपर्दो विधि पत्ता नलागेमा विद्यार्थी यस सत्रका सबै गतिविधिमा विद्यालयभन्दा बाहिर हुनेछन्। सरकारी स्कुल क्वारेन्टिनमा परिणत भएको अवस्थामा आंशिक रूपमा भए पनि सुविधा भएका विद्यालयले अनलाइन र अन्य वैकल्पिक माध्यमको प्रयोग गरी अभिभावक र विद्यार्थीलाई विद्यालयको सम्पर्कमा ल्याउने तथा विद्यार्थीलाई कुनै न कुनै रुपमा पथप्रदर्शन गर्ने काम गरेका छन्। विद्यालय सञ्चालकले हरेक वर्ष आर्जन गरेको मुनाफाबाट विद्यालयका भौतिक संरचना निर्माण गर्ने तथा जग्गाजमिन किन्ने काम गर्दै आएका छन्। धेरै विद्यालयको खास नाफा शैक्षिक गतिविधिबाट भन्दा यातायात, खाना, पोसाक तथा स्टेसनरीको बिक्रीबाट हुने गरेको छ। यातायात र खानाको व्यापार गर्न नपाएकाले यस वर्ष उनीहरूले मागे जति शुल्क अभिभावकले तिर्ने सम्भावना कम रहन्छ। यस अवस्थामा विद्यालयको व्यवसाय ठप्प नभए पनि आम्दानीमा भने गिरावट आउने देखिन्छ तर अवस्था सामान्य भएपछि मौजुदा विद्यार्थी पठनपाठनलाई छोडेर अन्यत्र लाग्ने वा विदेशतिर बरालिने भन्ने कुरा आउँदैन। उनीहरू कुनै न कुनै रूपमा र कुनै न कुनै क्षणमा विद्यालय फर्किनेछन्। यस दृष्टिबाट हेर्दा विद्यालय सञ्चालकको व्यवसाय अन्यव्यवसायजस्तो अनिश्चित छैन। विद्यालय व्यावसायीको भविष्य सुनौलो छ। अर्कोतिर विद्यालय सञ्चालक दैनिकरूपमा समस्यामा परेका जस्ता देखिए पनि वास्तविक रूपमा पीडित शिक्षक भएका छन्। यस व्यवस्थामा शिक्षकहरूलाई आफ्नो पेसाप्रति उत्तरदायी बनाउन सञ्चालकले समयमा तलबको व्यवस्था गर्नुपर्दथ्यो तर त्यसो हुन नसक्दा योग्य शिक्षक शिक्षण पेसाबाट सदाका लागि बाहिरिने तथा शिक्षण पेसामा विकर्षण पैदा हुने सम्भावना बढेर गएको छ। वैकल्पिक विधिबाट शिक्षण गर्ने व्यवस्थाको प्रबन्ध गर्ने र त्यसबापत सुहाउँदो रकम शिक्षण शुल्कका रूपमा उठाउन पाउने व्यवस्था गरी शिक्षकलाई नियमित तलब सुविधा उपलब्ध गराउन ढिलाइ गर्नै हुँदैन। केही समयपछि अवस्था सामान्य बन्ने भएकाले विद्यालय पनि मुनाफा आर्जन गर्ने अवसरबाट वञ्चित हुने अवस्था रहँदैन। समाधान के हो त ? महामारीको समस्या विश्वव्यापी हो। यसैले नेपाल पनि यसबाट अछुतो छैन। महामारीका कारणले गर्दा धेरैजसो पेसा व्यवसायमा संकट सिर्जना भएको छ। संकटको अवस्थामा व्यवसायीलाई धान्ने अवस्था रहनुपर्ने हुन्छ। अन्य व्यवसायका तुलनामा विद्यालय शिक्षा प्रदायकको व्यवसायको भविष्य सुनिश्चित छ। अरू व्यवसायहरू पुनः पहिलेकै रूपमा आउनका लागि लामो समय लाग्ने भए पनि विद्यालय संकटको अवस्था सामान्य हुनासाथ सञ्चालन हुन सक्छन्। व्यवसायमा कहिलेकाहीं नाफा नहुन पनि सक्दछ भन्ने कुरालाई बुझेर जगेडा र विगतका मुनाफा वा अन्य स्रोतहरूको उपयोग गरेर अहिले शिक्षकलाई तलब सुविधा उपलब्ध गराउनुपर्छ। महामारीका नाममा फागुनदेखिको तलब नदिने, अभिभावकबाट चर्को शुल्क असरलेर बर्सेनि नयाँ भवन निर्माण गर्ने संस्थाले समेत शिक्षकहरूलाई आधा तलब दिने र क्रमशः शिक्षकको संख्या कटौती गर्न खोज्ने काम गर्नु कुनै पनि दृष्टिमा जायज हुन सक्दैन। शिक्षकहरू आफ्नो रोजगारीबाट प्राप्त हुने सुविधा प्राप्त नभएकाले दैनिकी चलाउन, घर भाडा तिर्न र अन्य क्रियाकलापलाई सामान्यीकरण गर्न नसक्ने अवस्थामा पुगेका छन्। न्यून पारि श्रमिकमा अत्यधिक मात्रामा श्रम गरिरहेका शिक्षकहरू अहिले निकै कठिन अवस्थामा रहेका छन्। सीप र क्षमता हुँदाहुँदै पनि बेरोजगार बन्न पुगेका शिक्षकहरू यसै देशका नागरिक हुन्। उनीहरूले आफ्नो आम्दानीबाट राज्यलाई कर तिरिरहेका छन्। यसैले विद्यालय सञ्चालकले यथाशीघ्र शिक्षकको तलबको व्यवस्था गर्नुपर्छ। वास्तविक रूपमा समस्यामा परेका विद्यालयलाई राज्यले राहत उपलब्ध गराई कर्मचारी तथा शिक्षकलाई सुविधा दिलाउने काममा सहयोग गर्नुपर्छ। निजी क्षेत्रमा कार्यरत करिब दुईलाख शिक्षक अहिले पर्ख र हेरको अवस्थामा रहेका छन्। संकट चुलिँदै जाने हो भने भोलिका दिनमा उनीहरू सडककमा आउने अवस्था देखापर्छ। जुन अवस्था राज्य, विद्यालय सञ्चालक, अभिभावक वा विद्यार्थी कसैका लागि पनि फाइदाजनक छैन। यसैले सरकार र सम्बन्धित मन्त्रालयले तुरुन्तै यस विषयमा अध्ययन गरी विद्यालय शिक्षकको सेवासुविधा सुनिश्चित गर्ने कार्यलाई प्राथमिकता दिनुपर्छ।"
