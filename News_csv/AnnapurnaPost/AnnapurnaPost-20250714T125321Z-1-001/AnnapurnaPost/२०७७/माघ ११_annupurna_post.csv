शीर्षक,विवरण
राजनीतिमा युवा नेतृत्व खै ?,"दूरदर्शी युवा नेतृत्वले समग्र नागरिकको विकास र राज्यकै समुन्नत पहिचान स्थापित गराउन सक्छ राजनीतिक परिदृश्यमा देखिएको पछिल्लो अवस्था र प्रतिनिधिसभाको विघटनपश्चात् फेरि नेपालमा राजनीतिक अस्थिरता देखिएको छ। लामो संघर्षबाट प्राप्त संविधान र त्यसले व्यवस्था गरेका उपलब्धि जोगाउन र आगामी दिनमा विधिको शासन सञ्चालनमा धेरै समस्या आउन सक्ने संकेत देखिन्छ। संविधानले व्यवस्था गरेको लोकतान्त्रिक संघीय गणतन्त्रात्मक शासन प्रणाली अवलम्बन गरे पनि शासन पद्धति र शासकको नागरिकप्रति दायित्वबोध र जवाफदेहिता कम देखिएको परिस्थितिमा आजका युवाहरूको चाहनाबमोजिमको नेतृत्व राजनीतिक वृत्तमा कहिले आउँछ भन्ने सान्दर्भिक जनचासो हो। युवाहरू युग परिवर्तनका संवाहक हुन्। सक्षम युवाको नेतृत्व र सहभागिताले सकारात्मक रूपान्तरण र दिगो विकासतर्फका गुणात्मक संकेत देखिन्छ। युवाले उद्यमशीलता, आर्थिकसामाजिक रूपान्तरण, दिगो विकास र सुशासनसहितको भ्रष्टाचाररहित सभ्य सुसंस्कृत समाज निर्माण गर्न हरेक पक्षमा सक्षम युवाको भूमिका महत्त्वपूर्ण छ। बेलाबेलामा भएका आन्दोलनमा युवा नेतृत्व र सहभागिताले प्रजातन्त्र प्राप्तिदेखि गणतन्त्रसम्मको व्यापक परिवर्तन आएका बारेमा व्यापक छलफल र बहस पनि हुन्छन्। नेपालमा पनि विकास र योजना निर्माणमा युवालक्षित धेरै कार्यक्रम र योजना पनि क्रमिक रूपमा बढिरहेका छन्। तर नेपालको राजनीतिक नेतृत्वमा युवाहरूको पहुँच भने नगण्य रूपमै छ। नेपालको पछिल्लो जनसंख्याको तथ्यांकअनुसार देशको ७० प्रतिशतभन्दा धेरै जनसंख्या ४० वर्षभन्दा कम उमेर समूहमा पर्छ। देशलाई आर्थिक, सामाजिक र राजनीतिक रूपले समुन्नत र समृद्ध बनाउन योभन्दा राम्रो अवसर के पो होला र ? यो अवसर पूरा गर्न राजनीतिमा युवा नेतृत्व भए अन्य क्षेत्रमा जस्तै राजनीतिक अवस्थामा पनि सकारात्मक परिवर्तन हुनेछ भन्ने आमविश्वास छ। पछिल्लो राजनीतिक परिवेशले सिर्जना गरेको सत्तारूढ नेकपामा देखिएको आरोपप्रत्यारोप र प्रमुख प्रतिपक्षी दलहरूको महाधिवेशन र आगामी नेतृत्वको चर्चा चलिरहेका बेला नेतृत्वमा पुस्तान्तरणका लागि हरेक कोणबाट बहस पनि सुरु भएका छन्। आज हुँदै गरेका यस्ता बहस पूरा हुन सके भने युवाले प्राप्त गरेका जिम्मेवारीलाई मुलुकको आमूल रूपान्तरणमा प्रयोग गरी अवश्य सार्थकता दिनेछन्। समग्र क्षेत्रको आमूल परिवर्तनमा राजनीति र युवाको महत्त्वपूर्ण भूमिका हुँदाहुँदै पनि नेपालको राजनीतिमा युवा नेतृत्व खै ? यो आजको सर्वाधिक चासो र खोजनीय विषय बनेको छ। राजनीति र युवा नेतृत्व लोकतान्त्रिक व्यवस्थासहितको राजनीतिमा सत्तापक्षको नेतृत्व होस् अथवा प्रतिपक्षको सदैव समग्र राजनीतिक व्यवस्था र प्रक्रियालाई प्रभाव पारेकै हुन्छ। राजनीतिलगायत अन्य हरेक क्षेत्रमा कुशल नेतृत्व र उसले निर्माण गरेको समूहले नै समग्र पक्षहरूको रूपान्तरणमा सकारात्मक भूमिका निर्वाह गरेको हुन्छ। राजनीतिले देशलाई कुन दिशातर्फ लैजाने, कसरी मुलुक र नागरिकको समग्र विकास र आर्थिक, सामाजिक रूपान्तरण हुन सक्छ भन्ने बहुआयामिक पक्षसँग प्रत्यक्ष सरोकार राखेको हुन्छ। नागरिकमा खुसी, सुशासन कायम, कानुनी राज्य निर्माण र विधिको शासन सञ्चालन गर्न असल राजनीति र कुशल नेतृत्वका हातमा रहन्छ। समसामयिक यस्ता एजेन्डा आजका युवाका प्राथमिकतामा छन्। तिनलाई पूरा गर्ने जिम्मेवारी पनि युवाकै हातमा हुनुपर्छ। राजनीतिमा दूरदर्शी युवा नेतृत्वले समग्र नागरिकको विकास र राज्यकै समुन्नत पहिचान स्थापित गराउन प्रमुख भूमिका निर्वाह गर्न सक्छ। समकालीन समयमा मानव विकासका अधिकांश विषयमा राजनीतिले प्रत्यक्ष प्रभाव पारेको पाइन्छ। सिद्धान्त र व्यावहारिक रूपमै राजनीतिक सक्रियता, समयसान्दर्भिक विज्ञता र नागरिकसामाजिक सेवाको भावनाले चलेको पाइन्छ। तर नेपालमा प्रमुख राजनीतिक दलहरूमा सबैजसो नेतृत्व भने उमेरको उत्तरार्ध (६०) भन्दा माथि उमेरको हुँदा ती पदको कार्यकौशल घट्दै गएको समयसान्दर्भिक रूपमा विकसित हुन नसकेका धेरै कारण राजनीतिक परिदृश्यमा नकारात्मक संकेत देखिएका प्रशस्त उदाहरण पनि छन्। उत्तरार्धको प्रभाव नेपालमा सक्रिय राजनीतिक दलका नेतृत्वमा अधिकांश नेतागण आफ्नो उमेरको उत्तरार्धमा हुनुहुन्छ। अझै पनि नेतृत्वको होडबाजीमा राजनीतिक दलभित्र गुटउपगुट बनाउने र नेतृत्व हस्तान्तरणमा अनेच्छा देखाएर युवाको भविष्यलाई थप अस्थिरतातिर धकेल्दै हुनुहुन्छ। नेतृत्व र जीवनको उत्तरार्धको प्रभाव महामारी न्यूनीकरण, विकास निर्माण र सुशासन कायम गर्न नेतृत्वको ज्यादै कम सक्रियता देखिएको छ। अग्रज राजनीतिक नेतृत्वले सिकेका र आर्जन गरेका अनुभव र विज्ञता युवामा हस्तान्तरण गरी दिगो आर्थिक, सामाजिक र राजनीतिक रूपान्तरणका लागि बेलैमा सकारात्मक उत्प्रेरणासहितको पहल गर्ने उपयुत्त समय आएको छ। पछिल्लो समय जापानका पूर्वप्रधानमन्त्री सिन्जु आबे नागरिकप्रतिको इमानदारी र उत्तरदायित्व राजनीतिज्ञको उत्तम चरित्र देखाएको भन्दै विश्वभरका नेताहरूले प्रशंसा गरे। उमेरको उत्तरार्धको राजनीतिक पदीय जिम्मेवारीले सही निर्णय र कार्यान्वयनमा प्रभाव पार्छ भन्ने उनको राजीनामाको कारण थियो। तर नेपालमा भने यस्ता ज्वलन्त प्रभावका विषयमा भने कहींकतै पनि बहस हुँदैनन्। अहिलेको समस्या र महामारीका समयमा नेतृत्वको निष्क्रियताले नागरिकमा कस्तो असर परेको छ भन्ने विषय गौण नै छ। कुनै दलमा सरकार सञ्चालन र पार्टी नेतृत्वको होडबाजी त कुनैमा महाधिवेशनबाट फेरि पनि नेतृत्व लिने रस्साकस्सी अझै पनि उनै रिटायर्ड लिडरको चल्दै आएको छ। तर पनि नयाँ सक्रिय पुस्तालाई नेतृत्व हस्तान्तरण गरी देशलाई अझै विकास, सुशासन र समृद्धितर्फ अगाडि बढाउन अहिलेका राजनीतिक नेतृत्वमा अनिच्छुकता किन देखिएको हो ? अन्य क्षेत्रमा जस्तै राजनीतिमा पनि उमेरको हदबन्दी जीवनको उत्तरार्धमा समेत यति जगडिएर रहनुको तात्पर्य के हुन सक्छ ? युवामैत्री लहर विश्वको पछिल्लो राजनीतिक परिदृश्य हेर्ने हो भने सन् २०१९ को अन्त्यतिर फिनल्यान्डको प्रधानमन्त्रीमा सबैभन्दा कान्छी सान्ना मरिन ३३ वर्षको उमेरमा पहिलो महिला र देशको छयालीसौं प्रधानमन्त्री भएर विश्व जगत्मै एउटा सकारात्मक ऊर्जा थपिन्। न्युजिल्यान्डमा ३९ वर्षको उमेरमा जेसिन्डा अर्डेनले दोस्रोपटक पनि प्रधानमन्त्री पद सम्हालेर देशलाई एउटा सुशासन, खुसी र सुरक्षित देशका रूपमा विश्वको पहिलो नम्बरमा ल्याउन सफल छन्। साउथ अफ्रिकाको संसद्मा आधाजसो प्रतिनिधि महिला निर्वाचित भए। विश्वव्यापी रूपमा उदयमान भएको युवामैत्री लहरले नेपालमा पनि बेलाबेलामा वैकल्पिक शक्तिका रूपमा विभिन्न क्षेत्रका युवाहरूलाई एकताबद्ध गरिरहेको पछिल्ला केही उदाहरण पनि छन्। सुशासन र लोककल्याणकारी राज्य निर्माणका लागि साझा विवेकशीलजस्ता युवामैत्री नेतृत्व र सक्रिय युवाहरू पनि दैनिकजसो अनियमितताका बारेमा खबरदारी गरिरहेका छन्। नेपालकै शीर्ष राजनीतिक दलहरूका युवाहरूमा पनि नेतृत्व गर्न सक्ने क्षमता भएका युवाहरू पनि सक्रिय नै छन्। अहिलेको प्रमुख राजनीतिक दलका भ्रातृ संगठनलगायत विभिन्न पदीय जिम्मेवारीमा रहेर आफ्नो कौशल देखाएका आशालाग्दा युवा नेतृत्व र उनीहरूका विज्ञ समूह पनि सक्रिय नै छन्। अन्य विभिन्न क्षेत्रमा समेत दक्ष, शिक्षित र अनुभवको विज्ञता हासिल गरेका युवा छन् र उनीहरूको राजनीतिमा आकर्षण बढ्दै गएको छ। आफ्नो युवा पुस्ताका लागि आफैं युवाले सभ्य र सुसंस्कृत राजनीतिक संस्कार सिकाउन उनीहरू नै बढी उद्यत् हुनुपर्छ र अग्रजले सही मार्गनिर्देश र उत्प्रेरणा सिर्जना गरिदिनुपर्ने दुवैको जिम्मेवारी होइन र ? पुस्ता पुस्तान्तरण नयाँ पुस्तालाई नेतृत्व पुस्तान्तरण गरी आफ्नो विज्ञता र अनुभवलाई युवा पुस्तामा हस्तान्तरण गर्नुको सट्टा अझै पनि गुटगत, व्यक्तिगत स्वार्थ, पद र शक्तिका पछाडि लागिरहनु अग्रज र पाका नेतागणको क्रियाकलाप नागरिकलाई उचित लागिरहेको छैन। यो समय युवा पुस्ताको समय, अवसर र जिम्मेवारी हो भन्ने नारा सबैतिर सुनिन्छ तर ती भनाइ व्यावहारिक रूपमा लागू गरी आफ्नो भविष्य निर्माण गर्न उनीहरूलाई नै विश्वास र अवसर सिर्जना किन गरिँदैन ? अर्कातर्फ, युवाहरू आफैंमा पनि परिपक्वता र नयाँ परिवेशको जस्तो रूपान्तरणको पनि उत्तिकै संकट देखिन्छ। युवा नेतृत्वका लागि राजनीति र समाजको पछिल्लो परिवेश र परिर्वतनलाई आत्मसात, मूल्यांकन र विज्ञता हासिल गर्नेतर्फ पनि अग्रसर हुनुपर्ने देखिन्छ। नागरिकले युवा पुस्ताबाट आशा गरेका विषयमा युवाको चरित्र र कार्यशैली नागरिकमैत्री हुन जरुरी पनि छ। परम्परावादी शैलीमा आएका पाका पुस्ताकै पछाडि परेर उनीहरूका सेवामा मात्र लागिपर्नु र नेतृत्वका आशा पनि गरिरहने द्वैध चरित्रले झन् बढी अस्थिरता सिर्जना गर्नेमा शंका छैन। त्यसैले नेतृत्व कसैले सहजरूपमा हस्तान्तरण गर्लाभन्दा पनि म कसरी नेतृत्व लिन योग्य छु भन्ने कौशल युवा जगत्ले देखाउनुपर्ला कि ? विभिन्न समयमा आन्दोलनका अग्रणी मोर्चामा रहेर अनियमितता र नागरिक अधिकारको प्रत्याभूति गराउन, भ्रष्टाचाररहित समाज निर्माण, सदाचार र सुशासनका निमित्त युवा शक्ति निरन्तर लागिरहेको देखिन्छ। एउटा कुशल नेतृत्वको जिम्मेवारी र गुण भन्नु नै इमानदारपूर्वक आफ्नो जिम्मेवारी पूरा गरी समयसान्दर्भिक भावी पुस्ताको नेतृत्व सिर्जना गरी आगामी पुस्ताको भविष्यको मार्गनिर्देश गर्नु पनि हो। यसर्थ अग्रज राजनीतिक नेतृत्वले आफ्नो जीवनकालमा सिकेका र आर्जन गरेका अनुभव र विज्ञता आफ्ना अनुजहरू युवासमक्ष हस्तान्तरण गरी दिगो आर्थिक, सामाजिक र राजनीतिक रूपान्तरणका लागि बेलैमा युवामा सकारात्मक उत्प्रेरणासहितको पहल गर्नु उपयुक्त समय हो। यस्तो कदमले भोलिका दिनमा केही सकारात्मक परिर्वतनसहितको दिगो जनमुखी कार्य, नीति निर्माण र कार्यान्वयनमा जनताका अपेक्षाहरूको सम्बोधन हुने देखिन्छ।"
द्विविधामा कांग्रेस ?,"केही अघिसम्म नेपाली कांग्रेस हरायो भन्ने आम गुनासो सुनिन्थ्यो। वर्तमान कामचलाउ प्रधानमन्त्री केपी ओलीले त नेपालको अन्तिम कांग्रेसी प्रधानमन्त्री शेरबहादुर देउवा र कांग्रेसले अन्तिमपटक लडेको चुनाव भनेको २०७४ कै चुनाव हो भनेर घोषणै गरेका थिए। ओलीको दम्भ बोलेको भए तापनि आम जनताको चासो भने कांग्रेसको भूमिका बढोस् भन्नेमा थियो। कम्युनिस्ट सरकारका कदम जनविरोधी बन्दै गएपछि र लोकतन्त्र नै मासी संविधानलाई धुजाधुजा पारी सत्ताकब्जातर्फ लक्ष्यित हुन थालेपछि प्रतिपक्षी दल खोइ भन्दै नागरिकले आक्रोश पोखेका थिए। नेपाली कांग्रेस प्रधानमन्त्री ओलीको दौरा खुम्चिँदैमा सडकमा निस्कने पार्टी होइन, प्रचण्डको कोटमा दाग लाग्यो भनेर कुर्लने पार्टी नेपाली कांग्रेस होइन, माधव नेपालले टोपी छड्के लगाए भनेर विरोधमा संघर्ष गर्ने दल नेपाली कांग्रेस होइन। कांग्रेस त राष्ट्रियता, लोकतन्त्र र समाजवादमाथि कसैले औंला ठड्याएमा आन्दोलन गर्ने पार्टी हो भन्दै अहिले सडकमा उत्रियो, जनताले सघाए। कांग्रेसका सबै कार्यक्रमलाई जनताले स्वागत मात्र गरेनन्, सडकमै उत्रेर समर्थन जनाए। उसका विरोध कार्यक्रम सर्वाधिक सफल भएको विश्लेषण गरियो। नेपाली कांग्रेस देशमै छ। कांग्रेस कसैले मास्न खोजेर मासिने दल होइन। देश र जनताका पक्षमा हिजो थियो, आज छ र भोलि पनि रहने छ। जसरी विगतमा नागरिक अधिकारका लागि लडेको थियो, आज पनि लडिरहेको छ र भोलि पनि लोकतन्त्र र समाजवादका लागि रगतपसिना बगाउन तयार छ भन्ने प्रमाणित गर्न कांग्रेस प्रयासरत थियो, त्यो प्रमाणित गर्यो। प्राविधिक रूपमा कांग्रेस कमजोर भए पनि जनताका मनमा अरूभन्दा कांग्रेस नै भिजेको छ भन्ने कांग्रेसले प्रदर्शन गर्नु थियो, देखाउन सफल भयो, जनताको साथ पायो। यति हुँदाहुँदै पनि अझै कांग्रेसका नेताहरूमा अलमल देखिएको छ। संसद् पुनस्र्थापना कि निर्वाचन भन्नेमा कांग्रेसका पुराना नेतादेखि लिएर बौद्धिक र युवा भनिनेहरू पनि दोहोरी खेलिरहेका छन्। अचम्मलाग्दो के देखिएको छ भने संसद्मा भएका पार्टी सभापति शेरबहादुर देउवाहरू निर्वाचन भनी रहेका छन् भने संसद् बाहिरका वरिष्ठ नेता रामचन्द्र पौडेल, शेखर कोइराला, नवीन्द्रराज जोशी, बद्री पाण्डे, जीवन परियारसहित संसद् भित्रकै प्रकाशमान सिंह, गगन थापा, मिनेन्द्र रिजालहरू संसद् पुनस्र्थापनाका पक्षमा आवाज उठाइरहेका छन्। निर्वाचन हुने हो भने त संसद् बाहिर रहेका नेताहरूलाई नै अवसर सिर्जना हुन्थ्यो होला तर पनि निर्वाचनभन्दा संविधानलाई महत्व दिनुले उनीहरूको उचाइ बढाएको अनुभव गरिँदै छ।यो द्वन्द्वले कांग्रेसका नेताहरूलाई स्पष्टरूपमा दुई कित्तामा उभ्याउने छ। एउटालाई संविधानको रक्षार्थ क्रियाशील र अर्कालाई अवसरका पक्षमा सक्रिय। आम नागरिक र लोकतन्त्रवादीहरूको यतिखेरको चिन्ता भने सिंगो कांग्रेस लोकतन्त्रका पक्षमा उभियोस् र कुनै पनि कांग्रेसका नेतालाई कुनै पनि प्रकारका दाग नलागोस् भन्नेमा छ। त्यसैल पनि आफ्नो लाभहानिभन्दा पनि संविधानका पक्षमा कांग्रेस उभिएको महसुस गराउँदै कांग्रेसले यो द्विविधाको अन्त्य गर्न जरुरी छ। पुस ५ गते प्रधानमन्त्री केपी ओलीले संसद् विघटन गरेपछि त्यसका बारेमा धारणा विकास गर्न कांग्रेस केन्द्रीय कार्य समितिको बैठक केही दिनपछि बसेको थियो। सो बैठकले केपी ओलीको यो कदम असंवैधानिक हो भनी ठहर गरेको थियो र सोही बैठकको निर्णयका आधारमा संघर्षका कार्यक्रम तय गरेको थियो। देश र जनताविरुद्ध चालिएको भनी कांग्रेसले संसद् विघटनका विरुद्धमा केन्द्रीय कार्यक्रम, जिल्लास्तरीय, प्रतिनिधिसभा क्षेत्रस्तरीय, प्रदेशसभा क्षेत्रस्तरीय, पालिकास्तरीय र वडास्तरीय विरोधका कार्यक्रम सम्पन्न गरिसकेको छ। यसको मतलब नेकपा सरकारको यो कदम जनताले आहुती दिएर ल्याएको गणतान्त्रिक संविधानविपरीतको हो भनी कांग्रेस सडकमा ओर्लिसकेको छ। गैरसंवैधानिक कदम लागू हुनै सक्दैन र त्यो भनेको कांग्रेसको आन्दोलनको सारमा रहेको कुरा संसद् पुनस्र्थापना नै हो। खालि केपी ओली कामचलाउ प्रधानमन्त्री रहँदासम्म उनीबाट प्राप्त हुने अवसरमा सहभागी हुने लालसा राख्ने कि नराख्ने भन्ने मात्रै हो जस्तो लाग्छ। ओलीको निगाहमा प्राप्त हुने एकादुई पदहरूको आशामा कांग्रेसले यतिबेला पनि सत्य कुरा भन्न सकेन भने यो कांग्रेस र कांग्रेसीका लागि दीर्घकालसम्म हानिकारक हुनेछ। आम नागरिक र लोकतन्त्रवादीहरूको यतिखेरको चिन्ता भने सिंगो कांग्रेस लोकतन्त्रका पक्षमा उभियोस् र कुनै पनि कांग्रेसका नेतालाई कुनै पनि प्रकारका दाग नलागोस् भन्नेमा छ। संविधानविपरीतको कदम सच्याएर संविधानलाई ट्र्याकमा ल्याए मात्र संविधानको रक्षा हुन सक्ने नत्र यस प्रकृतिका खतरा सदैव भइरहनेमा कुनै सन्देह छैन। अब पनि कांग्रेस सर्वोच्च अदालतको निर्णय पर्खेर बसेको छ। सर्वोच्चको फैसला आएपछि मात्रै कांग्रेसको निर्णय आउँछ भन्नु हास्यास्पद हुँदैन र ? के सर्वोच्चले केपी ओलीको यो कदमलाई सही ठहर्यायो भने कांग्रेसले पनि सही मान्दछ ? होला, सर्वोच्च अदालतको निर्णयका बर्खिलाप संघर्ष गर्ने कि नगर्ने प्रश्न उब्जिन सक्ला तर अदालतको निर्णयका आधारमा कांग्रेस केन्द्रको बैठक पुनः बसेर केपी ओलीको संसद् विघटनका विरुद्धमा गरिएको निर्णय गलत रहेछ। यसमा प्रधानमन्त्रीसमक्ष माफी माग्दै उक्त कदमलाई संविधानसम्मत मानी हार्दिक स्वागत गर्दछौं भनी कांग्रेसले पुरानो निर्णय सच्याउला र ? प्रदेश तहमा अविश्वासका प्रस्ताव दर्ता गरिएपछि कांग्रेसले कसलाई सहयोग गर्ने भन्ने अर्को प्रश्न उब्जिएको छ। कांग्रेसका नेतैपिच्छे फरकफरक धारणा आइरहेका छन्। केपी ओलीको कार्य असंवैधानिक भनेर निर्णय गरेपछि पुनः उनैसँग मिल्न जानु नेपालको लोकतान्त्रिक पार्टी भनेर परिचय बनाएको पार्टीलाई कत्ति पनि सुहाउने कुरा होइन। पहिलेपहिले राप्रपाका नेताहरू मन्त्री पदमा रहँदारहँदै आफैं सम्मिलित सरकारका विरुद्धमा झनडा हल्लाउँदै विपक्षमा मत हाल्न जाने गर्दथे। एकादुईपटक कम्युनिस्ट मन्त्रीहरूले पनि त्यसै गरेका थिए। कांग्रेसले पनि त्यही शैलीमा सडकमा प्रधानमन्त्री ओलीको गैरसंवैधानिक कदमको विरोध गर्ने र सत्तामा उनैसँग टाँसिनेजस्तो लाजमर्दो कार्य गर्ने हो भने न अब लोकतन्त्रप्रति जनताको भरोसा रहन्छ न कांग्रेसप्रतिको आस्था नै। गैरसंवैधानिक कार्य गर्नेहरूसँग कांग्रेसले कहिल्यै हातेमालो गर्नु हुँदैन भन्ने लोकतन्त्रको लडाइँमा जीवन बिताएका नेताहरूलाई कसैले सम्झाइरहनुपर्ने होइन। जनविरोधी कदम चाल्नेहरू कहिल्यै कांग्रेसको मित्रका रूपमा रहन सक्दैनन् र यो प्रवृत्ति बोकेकाहरूलाई कांग्रेसले कदापि प्रोत्साहित गर्न मिल्दैन भन्ने बारम्बार देश चलाएका नेताहरूले बुझेकै छन् भन्ने सबैले ठानेका छन्। देश र जनताका सेवामा सच्चा मनले लागिरहेमा सत्तामा त कुनै न कुनै दिन अवश्यै पुगिन्छ। एक चुनाव अघि कि एक चुनावपछि भन्ने मात्र हो। कुन कित्ताका कम्युनिस्टसँग मिल्ने भन्नेमा पनि कांग्रेसले बहस गरिरहनुपर्ने आवश्यकता देखिँदैन। अवसरलाई प्राथमिकतामा राखेर दुई कित्ताका कम्युनिस्ट कहिले मिल्ने त कहिले छुट्टिने सामान्य कुरा हो। इतिहासले नै प्रमाणित गरिसकेको छ कि आलोचना र आत्मालोचना भन्ने कम्युनिस्ट पार्टीभित्र सामान्य मानिन्छ। आज भए नभएका आरोपप्रत्यारोप गरिरहेका कम्युनिस्टहरू तुरुन्तै अँगालो मारेर एकअर्काका प्रशंसामा उत्रिएको कुनै पनि नेपालीलाई नौलो होइन। त्यसैले ओली कि दाहाल भनेर कांग्रेसका नेताहरूले समय फाल्नु भनेको आपसमा दूरी बढाउनु मात्रै हो। तसर्थ, कांग्रेसको अहिलेको पहिलो जिम्मेवारी भनेको संविधानको रक्षा गर्नु हो। दोस्रो जिम्मेवारी नेकपा पार्टी र ओलीका कदमहरूले जनताका मनमा बढाएको लोकतन्त्रप्रतिको निराशा अन्त्य गराई गणतन्त्र, लोकतन्त्र र समाजवादका माध्यमबाटै देश र जनताको समुन्नति सम्भव छ भन्नेमा विश्वास जगाउनु हो। तेस्रो, नेकपा पार्टी र यसका नेताहरू (यो वा त्यो समूह होइन, दुवै समूह) ले गरेका गैरसंवैधानिक, जनविरोधी र भ्रष्टाचारका तथ्यहरूलाई गाउँगाउँमा रहेका जनतासमक्ष पुर्याउनु हो। चौथो, पार्टीमा आएको जागरणलाई विश्राम नदिई चुनावसम्मका लागि क्रियाशील गराइरहनु हो। आगे जो मर्जी।"
सामाजिक विधिशास्त्रको सम्बोधन,"विधिशास्त्रमध्येको एउटा महत्त्वपूर्ण भाग सामाजिक विधिशास्त्र हो; जसको उत्पत्ति उन्नाईसौं शताब्दीदेखि बीसौं शताब्दीमा भएको हो। जसका उत्पादक हुन् एलहेरिन, पाउन्ड कामट। सामाजिक विधिशास्त्रअनुसार जनताका अपेक्षा पूरा गर्ने दायित्व राज्यको हो भने नागरिकले जुन कानुनलाई स्वीकार गरेका छैनन्, त्यसलाई राज्यले सुधार गर्नुपर्छ। सामाजिक सुधार ऐन २०३३ लागू गरियो; जसको कार्यान्वयन कहिल्यै पनि भएन। उक्त कानुनले ५१ भन्दा बढी जन्ती लान नहुने व्यवस्था गर्यो; तडकभडक गर्न नहुने व्यवस्था गर्यो तर सामाजले मानेन। यतिखेर समाजमा १७१८ वर्षको उमेरमा अनेकौं भागी विवाह हुने गरेका छन्। त्यसलाई कानुनले स्वीकार गर्न सकेको छैन। एकभन्दा बढी विवाह गर्न नहुने कानुनी व्यवस्था छ तर बहुविवाहका घटना अनेकौं हुने गरेका छन्। यसैगरी बालविवाहलगायतका कुरा छन्। रक्सी सेवनबाट घरेलु हिंसाका घटना हुने गरेको छ। यस्ता कानुन भए पनि अपराध दिनानुदिन बढ्दै गएको अवस्था छ। यसबाट कहीं न कहीं सामाजिक विधिशास्त्रको ध्येयअनुरूप कानुन निर्माण नभएको महसुस हुन्छ। यसैगरी वर्तमान संविधानमा अहिले पनि आधाजति जनसंख्याले संशोधनको अपेक्षा राखेको छ, तर हुन सकिरहेको छैन। यत्रो ठूलो मधेस आन्दोलन भयो विभेद अन्त्य एवं समान हकअधिकारका लागि। जुन अद्यापि पूरा हुन सकेको छैन। यसबाट कहीं न कहीं कानुन निर्मातामा समाजका समस्या बुझ्न सहजता नभएको भन्नैपर्छ। मधेसवादी दलका नेताहरूले प्रधानमन्त्रीसँग संविधान संशोधनको माग गर्दा मुलुकभरि चर्चा हुने गर्छ। विभिन्न किसिमका तर्कवितर्क गरिन्छ। कसैले अखण्डताका कुरा उठाउँछ त कसैले साम्प्रदायिकताका। तर संविधान संशोधनको अपरिहार्यता कसरी छ। आम जनताको संशोधनप्रतिको अपेक्षा के छ खासै ध्यान पुर्याइँदैन; जुन चिन्ताजनक हो र राष्ट्रिय एकताका लागि वाधक हो। मुलुकमा हरेक नागरिक समान छन्। संविधानले मौलिक हकका रूपमा व्यवस्था गरेको छ। यसबाट कुनै पनि दृष्टिकोणले विभेद रहनु हुन्न। कुनै पनि नागरिकलाई असन्तुष्ट रहन दिनु हुन्न। हरेक नागरिकका जायज माग संविधानका माध्यमले संशोधन गर्न सक्नुपर्छ, यो राज्यको दायित्व हो र विधिशास्त्रको विषय हो। यसर्थ संविधान संशोधनको अपरिहार्यता छ कि छैन नागरिक समानता एवं नागरिक अधिकार रक्षाको दृष्टिकोणबाट हेरिनुपर्छ। असन्तुष्ट जनता र नेताले सरकारसँग आफ्नो माग माग्नु लोकतान्त्रिक अधिकार हो। यतिखेर खोजिएको राजनीतिक स्थिरता र समृद्घि हो। राजनीतिक स्थिरताका लागि सबैको राष्ट्रहित अनुकूलको अपेक्षा पूरा गर्नुपर्छ। मधेसवादी सरकारमा गएका छन्। यसको अर्थ संविधान संशोधनको माग जनताले छाडिसकेको होइन। संविधान संशोधनको मुद्दा मधेस आन्दोलनको पनि हो र चुनावको प्रतिबद्धता पनि हो। मधेसवादीलाई सरकारमा सामेल गराउने सर्त पनि हो। पटकपटक राज्यले मधेसी जनतासँग गरेको सहमतिको नतिजा पनि हो। यसर्थ संविधान संशोधनमा बढी समय खर्च गर्नु सर्वथा उचित छैन। यतिखेर मुलुकमा इतिहासकै सबैभन्दा बलियो प्रधानमन्त्री छन्। दुईतिहाइ समर्थन पाएको प्रधानमन्त्री पहिला पनि थिए, जसले बहुमत हुँदाहुँदै संसद् विघटन गरे। यसलाई समाजले स्वीकार गरेको छैन। अदालतमा मुद्दा चलेको छ। विद्वान्हरूले असंवैधानिक भनेका छन्। यसर्थ कानुन एकातर्फ र समाज अर्कातर्फ गइरहेको जटिल अवस्था छ। यतिखेर त संसद् नै छैन। आउने कानुन अध्यादेश हुनेछन्; जसको जनसमर्थनभन्दा शक्ति स्रोतका रूपमा रहनेछन्। यसले विधिशास्त्रको नियमलाई कत्तिको पालन गर्ला, भन्न कठिन छ। यसर्थ संविधान संशोधनका लागि सरकारसँग माग गर्नु अन्यथा होइन। नयाँ संविधानमुताबिक सातवटा प्रदेश सरकार, एउटा केन्द्र सरकार र सात सयको हराहारीमा स्थानीय सरकार गठन भएको छ। २०७४ माघ ७ भित्रमा उपरोक्त सम्पूर्ण सरकार गठन भइसकेका छन्, जसले संविधानको पूर्णता दिनुका साथै एउटा संवैधानिक सर्त पूरा भएको छ। तर यसले संविधानको समग्र स्वामित्व र अपनत्व स्थापित छैन। किनभने अहिलेसम्म मधेसमा संशोधनको आशा र अपेक्षा समाप्त भएको छैन। मधेसवादीहरू वामपन्थीसँग मिलेर सरकार बनाउनुको मुख्य अभिप्राय पनि संविधान संशोधन नै थियो, जुन पूरा भएन। यतिखेर खोजिएको राजनीतिक स्थिरता र समृद्धि हो। राजनीतिक स्थिरताका लागि सबैको राष्ट्रहितअनुकूलको अपेक्षा पूरा गर्नुपर्छ भने राजनीतिक स्थिरताको विपक्षीको कसैले पनि केही गर्न पाइँदैन। गोरा र कालाबीचको लामो दूरीलाई राष्ट्रपिता नेल्सन मन्डेलाले अन्त्य गरेका थिए। उनले नै विकास गरेको मार्गले अहिलेसम्म विभेदको गन्ध सुन्न पाएको छैन। सबैले संविधानलाई अपनाएका पनि छन् र संविधानसभाबाट पारित भएको संविधान पनि लागू छ। अमेरिकाको संविधानलाई अढाई दर्जनपटक संशोधन गरी सबैको गरी सबैको अपेक्षा पूरा गरिएको छ भने भारतको संविधान एक सयभन्दा बढीपटक संशोधन भइसकेको छ। जापानको संविधान सैनिक शासकले बनाए पनि प्रावधान राष्ट्रहितअनुकूल रहेकाले त्यहाँको संसद् डायटले अनुमोदन गरी मुलुकलाई समृद्धिको मार्गमा लगेको छ। यसर्थ राजनीतिक स्थिरता र समृद्धिलाई केन्द्रमा राख्ने हो भने संविधान संशोधनलाई एकदमै जटिल मान्नु हुँदैन भने संविधान जसले जुन परिस्थतिमा बनाए पनि त्यसका आधारमा मात्र समर्थन वा विरोध गर्नु हुँदैन। चिनियाँ राष्ट्रपतिले भनेजस्तै बिरालो सेतो होस् वा कालो त्यो महत्त्वपूर्ण होइन। बिरालोले मुसा कत्तिको मार्र्न सक्छ, त्यो महत्त्वपूर्ण हो। संविधानको सुन्दर दुई पक्ष संघीय गणतन्त्रात्मक लोकतान्त्रिक व्यवस्थाको स्थापना र दोस्रो संविधानको संशोधनद्वारा गतिशीलता प्रदान गर्नु। यो दुवै हाम्रा लागि अवसर हो, जसलाई सदुपयोग गर्न सक्नुपर्छ। यस अवसरको माध्यमले मधेस र पहाडबीचको दूरी हटाउनुपर्छ।"
द्वन्द्वले भरिएको नेपाल,"झगडा गर्दागर्दा देश कहाँ पुग्ने हो; आफू कहाँ पुग्ने हो र पार्टी कहाँ पुग्ने हो केही निश्चित छैन केही मानिस दिक्क मान्छन् कि जस्तो व्यवस्था आए पनि नेपालमा असफल हुन्छ र नेपालीले दुःख पाउँछन्। कतिपटक आन्दोलन गरिराख्ने ? कतिपटक परिवर्तन गरिराख्ने ? यो सत्य कुरा हो। यसका केही कारण छन् र त्यसको निराकरण गर्नैपर्छ। पहिलो कारण हो जसलाई जे कुरामा विश्वास छैन त्यही काम उसले गर्नुपरेको छ। उदाहरणका लागि प्रधानमन्त्री केपी शर्मा ओलीलाई नेपालको वर्तमान व्यवस्था नै चित्त बुझेको छैन। न उनलाई गणतन्त्र मन परेको छ न त उनले कहिले संघीयता भन्ने चीज यो मुलुकलाई चाहिन्छ भनेका छन्। न कहिले धर्मनिरपेक्ष राज्य बनाउने विचार व्यक्त गरेका छन्। हुन पुगे प्रधानमन्त्री। आइलाग्यो ती वस्तु जसमा उनलाई विश्वास नै छैन। तैपनि सरकारका प्रमुख हुन पुगेपछि संविधानले बोकेका कुरा त पालना गर्नैपर्यो। यी कुरा सबै आइलागेका हुन्। उनीले यिनमा विश्वास गरेर, संघर्ष गरेर पाएका होइनन्। यो कुरा हिजोसम्मका उनका सहयोगी माधव नेपालले प्रस्ट पारेका छन्। अर्कातिर हेर्यो भने पनि त्यस्तै देखिन्छ। पुष्पकमल दाहाल प्रचण्ड। १० वर्ष युद्ध गरे। १७ हजार मानिस मरे। परिवर्तन त भयो। उनले भनेजस्तै राजसंस्थाको अन्त्य भयो। गणतन्त्र आयो। तर आफ्नो मान्छे कोही पनि राष्ट्रपति बनाउन सकेनन्। एकपटक नेपाली कांग्रेसको राष्ट्रपति आए। अर्कोपटक एमालेको राष्ट्रपति भए। माओवादीको राष्ट्रपति आउन सकेन। प्रचण्ड चाहन्थे देशको कार्यकारी राष्ट्रपति हुने। भयो अर्कै। राजाको रिसले राष्ट्रपतिलाई कुनै अधिकारै छाडिएन। अहिले आएर राष्ट्रपतिले यो गरेन ऊ गरेन भनेर दोष दिन्छन्। अधिकार दिने बेलामा राजालाई सम्झेर राष्ट्रपति पनि महत्त्वाकांक्षी बन्न सक्छन् भनेर एउटा निरिह राष्ट्रपति खडा गरियो। त्यस्तो राष्ट्रपति भएर प्रचण्डको महत्त्वाकांक्षा पूरा हुन पनि सक्दैन। संघीयताको वकालत खुबै गरे। अझ त्यो पनि जातीय संघीयताको। १२१३ वटा प्रदेश बनाउने कुरा गरे। तर ती सबै पूरा गर्न नसके पनि संघीयता त आयो। सातवटा भए पनि बन्यो। तर आफूले भनेजस्तो त्यसलाई सञ्चालन गर्न पाएनन्, न बलियो बनाउन नै पाए। आफूले गर्न खोजेको एउटा र प्रधानमन्त्री भएर बसेको मानिसले गर्ने अर्कै। यसबाट दिक्क मानेर प्रधानमन्त्री ओलीसित झगडा नगरी बस्नै सकेनन्। झगडा गर्दागर्दा देश कहाँ पुग्ने हो; आफू कहाँ पुग्ने हो र पार्टी कहाँ पुग्ने हो केही निश्चित छैन। तर झगडा नगरी बस्ने कुरा पनि आएन। यसो हेर्दा धर्मनिरपेक्षताको राज्य बनाएर प्रचण्डको इच्छा त पूरा भयो होला, तर त्यो कस्तो धर्मनिरपेक्षता हो भनेर त्यसको व्याख्या गर्न सकेका छैनन्, न रक्षा गर्न सकेका छन्। होलीवाइनका मानिस आएर प्रधानमन्त्री ओलीलाई माने। पैसा पनि उनैलाई दिए। आफू त हेरेको हेरै। यसैको नाउँमा केके गरूँला भन्ने सपना थियो होला। आखिरमा केही गर्न नपाएपछि छटपटी त हुने नै भयो। यही छटपटी अहिलेको पार्टीको आन्तरिक झगडा हो। त्योभन्दा पनि चर्को कुरा के पर्यो भने प्रचण्ड एक साम्यवादी हुन्। उनले खोजेको एउटा बलियो कम्युनिस्ट पार्टी हो। त्यसले जनताको जनवाद लागू गर्नुपर्छ भनेर विश्वास गर्छ। त्यो भनेको कम्युनिस्टको एकलौटी शासन हो। तर नेपालको राजनीतिक विकास क्रममा त्यस्तो व्यवस्था आउनै सकेन। कहाँ संसदीय व्यवस्था र लोकतन्त्रमा फस्नुपर्यो। त्यो भनेको संविधानअनुसार चल्नुपर्यो, जसमा उनको विश्वासै छैन। द्वन्द्वैद्वन्द्वले भरिएको व्यवस्थाअन्तर्गत नेपाल बलियो हुन्छ, यहाँ विकास हुन्छ र नेपाली सुखी हुन्छन् भनेर विश्वास गर्नु के मूर्खता होइन ? नयाँ संविधान बन्यो लोकतन्त्रको ढोलक बजाउँदै जुन उनलाई मनै परेको थिएन। तर के गर्ने ? समाजवादउन्मुख भनेर चित्त बुझाउनुपर्यो। त्यसमा पनि प्रधानमन्त्री ओलीले हामी त जनताको बहुदलीय जनवादअनुसार चल्छौं भनेपछि प्रचण्ड तर्सिए। हुन पनि नतर्सने कुरा भएन। आउँदो अधिवेशनसम्म यो कुरालाई थाँती राख्ने सहमति भए पनि विवाद त निस्किहाल्यो। त्यसबाट आपसमा काटाकाट त हुने नै भयो। अर्कोपट्टि नेपाली कांग्रेस पनि रनभुल्लमा परेको देखिन्छ। राजसंस्था र बहुदलीय प्रजातन्त्रमा विश्वास गर्दै हुर्केको पार्टी कहाँबाट गणतन्त्रमा फस्यो। फस्न त फस्यो तर गणतन्त्र पचाउन सकेन। तैपनि त्यसैलाई बोकेर नहिँडी सुख छैन। नयाँ व्यवस्थाका नयाँ मुद्दा सबै कम्युनिस्ट माओवादीका परे। नमानु भने मान्छु भनी सकियो। मानु भने मन मान्दैन। के गर्ने के गर्ने ? बडो द्विविधामा परेको देखिन्छ। कांग्रेसले संघीयता, धर्मनिरपेक्षता र गणतन्त्र बोकेर हिँड्नुपर्ला भनेर कहिल्यै कल्पना पनि गरेको थिएन। तर परिस्थितिले त्यो विन्दुमा ल्याइपुर्यायो। यो चल्दासम्म त हिँड्नैपर्ने भयो। कांग्रेसको यही उकुसमुकुस खुल्दै आएको छ। त्यो कुरा संसद् भंग भएयता प्रस्ट हुँदै आएको छ। ससदीय व्यवस्थामा संसद् भंग गरेको कदमको विरोध नगरी पनि भएन। वैशाखमा हुने चुनाव आफ्नो दलको बहुमत आएर आफ्नो पालो आउँछ कि भनेर चुनावको तयारी पनि गर्दै गरेको जानकारी पनि आइरहेको छ। विचरा पार्टी साँच्चैको दुविधामा परेको छ। मुद्दा सबै कम्युनिस्टको अनि तिनैलाई बोकेर सिद्ध गर्नुपर्ने आफ्नो अस्तित्व। साह्रै गाह्रो काममा फसेको छ कांग्रेस। त्यस्तै द्विविधाको मनस्थितिमा पुगेको छ राष्ट्रिय जनता पार्टी। संघीयता ल्याउन सफल भयौं भनेर गमक्क परेको पार्टी पनि यो कस्तो संघीयता आयो भनेर अन्योलमा परेको छ। संघीयता छैन भनूँ भने यकायदा संविधानमा छ। त्यसैअनुसार राज्यको संयन्त्र पनि बनेको छ। तर छ भनूँ भने संघीयता भनेको त संघीय सरकारको एउटा हाँगा मात्र हो भनेर प्रधानमन्त्री ओलीले भनेपछि संघीयताका हितैषीका मनमा चिसो पसेको छ। उनीहरूलाई पनि थाहा छ केन्द्रमा संघीयता नरुचाउने मानिस बसेका छन्। यसरी सबैका मनमा आआफ्नो गुनासो छ। तर एउटा कुरामा भने सबैको सहमति छ। त्यो हो पैसा कमाउने। चाहे त्यो कानुनी प्रकारले होस् चाहे गैरकानुनी तरिकाले। कानुनी तरिकाले सांसद, कर्मचारी र राज्यका अधिकारीका तलब, भत्ता र सुविधा बढेको बढ्यै गएको छ। गैरकानुनी तरिकाले कमाउने हिसाबकिताब बेग्लै छ। त्यसलाई पाच्य बनाउने अनेक उपाय चलि नै रहेको छ। यसको दुर्गन्ध राष्ट्रिय स्तरमा मात्र होइन अन्तर्राष्ट्रिय स्तरमा पनि फैलिसकेको छ। जे भए पनि नेपालका सत्ताधारी र भोलिका सत्ताधारीहरू पनि यो काममा एकमत छन्। यही नै नेपाली लोकतन्त्रको खुबी हो। नेपाली व्यवस्थाको द्वन्द्व कहाँनेर फेला पर्छ भने राष्ट्रिय संरक्षणका विषयमा। नेपालको संविधानले राष्ट्रपति हुनेछ भनेपछि राष्ट्रको संरक्षक पनि उनलाई नै बनाउनुपर्ने हो। तर नेपालको संविधानअनुुुसार राष्ट्रपति राष्ट्रको संरक्षक होइन। यसको संरक्षक यहाँका नागरिक हुन्। भोलि यो राष्ट्र रहेन भने कसैले पनि राष्ट्रपतिलाई दोष दिन पाउँदैनन् किनभने उनलाई यो जिम्मेवारी दिइएकै छैन। जिम्मेवारी पाएका छन् सडकमा हिँड्ने नेपालीले। प्रधानमन्त्री पनि राष्ट्रिय सुरक्षा समितिलाई देखाएर उम्किन सक्छन्। यस्तो द्वन्द्वैद्वन्द्वले भरिएको व्यवस्थाअन्तर्गत नेपाल बलियो हुन्छ, यहाँ विकास हुन्छ र नेपाली सुखी हुन्छन् भनेर विश्वास गर्नु के मूर्खता होइन ?"
सञ्जालले युवापुस्तामा सामाजिकमानसिक तनाव,"इन्टरनेट आगमनले सुविधाका साथसाथै सामाजिक तथा मानसिक तनाव पनि भित्त्याएको छ। एक्काईसौं शताब्दीमा सिंगो भूगोल प्रविधिमैत्री भएको छ। प्रत्येक देशका मानिस अधिक प्रविधि प्रयोग गर्छन् र साइबर अपराध पनि बढ्दै छ। नेपालको पाँच वर्षको तथ्यांक हेर्दा सामाजिक अपराध शिखरतिर लागेको छ। उदाहरणका लागि राजधानी काठमाडौंमा फेसबुकबाट चिनजान गरेर प्रेमिका बनाएपछि १४ वर्षीया बालिकामाथि युवकले बलात्कार गरेको भन्दै युवतीले प्रहरीमा उजुरी गरेको सार्वजनिक भएको छ। प्रहरीले बलात्कारको आरोपमा युवकलाई पक्राउ गर्यो। पछि बयान लिँदा आफूले सहमतिमै यौन सम्पर्क गरेको र पछि युवतीद्वारा पैसा माग्न थालेपछि युवकले इन्कार गर्दा युवतीले उजुरी दर्ता गरिन्। पछिल्लो समय वास्तविक बलात्कारभन्दा पनि लेनदेन नमिलेपछि र परिवारजनले थाहा पाएपछि तथा मुलुकी फौजदारी संहिताले निम्त्याएका नक्कली बलात्कारका घटना बढ्न थालेका छन्। साइबर क्राइममा पीडितहरू युवादेखि बुढेसकालसम्म संसारमा देख्न सकिन्छ। सोसल मिडियामार्फत जोकोहीसँग कुरा गर्न सजिलो छ। सोसल मिडिया संसारमा व्यक्तिका लागि धेरै महत्वपूर्ण भएको पाइन्छ। वर्तमान समयमा कुनै पनि व्यक्ति यसको प्रयोगबाट वञ्चित छैन। सोसल मिडिया एक प्रविधि हो; जुन कम्प्युटरमार्फत चल्छ र इन्टरनेटमा आधारित छ र प्रयोगकर्तालाई छिटो काम गर्न मद्दत गर्छ। अधिकांश देशको डिजिटल युगमा सोसल मिडियाको ठूलो योगदान छ। सामाजिक मिडियाले आपराधिक न्याय एजेन्सीहरूका लागि अपराध नियन्त्रण गर्न नयाँ अवसर सिर्जना गरेको छ। विश्वमा टेक्नोलोजीको बढ्दो प्रयोगका कारण सोसल मिडियालाई प्रत्येक क्षेत्रमा यसको स्थान लिनका लागि देख्न सकिन्छ। उदाहरणका लागि यसको महत्त्व शैक्षिक क्षेत्र, सामाजिक क्षेत्र र अन्य क्षेत्रमा देख्न सकिन्छ। कोभिड १९ महामारी दौरान यसको उपयोग ह्वात्तै बढेको पाइन्छ। काभिड १९ महामारीले सोसल मिडियाको महत्त्व देखाएको पाइन्छ। समाजमा मानसिक तनाव इन्टरनेटले बालबालिकाको यौन शोषण र समाजमा विकृति फैलाउने यो एक कारण भएको छ। समाजमा मुख्यतः युवती यसको प्रलोभनमा परेको देख्न सकिन्छ। नेपाल स्वास्थ्य अनुसन्धान परिषद्ले गरेको राष्ट्रिय मानसिक स्वास्थ्य सर्वेक्षणअनुसार १६ वर्ष उमेरका ७७ प्रतिशत किशोरकिशोरी बढी मानसिक समस्यामा पर्ने गरेको देखिएको छ। साइबर अपराध एउटा यस्तो अपराध हो; जुन आजको डिजिटल युगमा कसैलाई पनि हुन सक्छ। तर साइबर अपराधबारेमा थाहा नहँुदा धेरै महिला तथा युवा यसको सिकार हुन्छन्। हालै प्रत्यक्ष प्रसारण यौन दुव्र्यवहार सतहमा सुरु भयो। यसकारणले समाजमा प्रत्येक दिन युवाहरूले आत्महत्या गरिरहेको पाइएको छ। उदाहरणका लागि एक किशोरी केटी जो उनको प्रेमीद्वारा ब्ल्याकमेल गरिएको छ। यस्तो अवस्थामा केटाले आफ्नी प्रेमिकाका नांगा तस्बिर र भिडियो सोध्छन् र त्यसपछि उनलाई ब्ल्याकमेल गर्छ र उनको पहिचान प्रकट गर्न र उनी पहिचान भएको निश्चित गर्न विभिन्न साइटमा अपलोड गर्छ। पीडित एक अन्धो प्रेम सम्बन्धका कारण उनको फोनमा पहुँच प्रदान गर्न हिच्किचाउँदैन। अर्कातर्फ मानिस मनोरञ्जनका लागि हतियारमा आफ्नो सुन्दर क्षण बदल्छ र उसको गोपनीयता र मर्यादामा चोट पुर्याउँछ। यस्ता घटना दिनदिनै बढिरहेका छन्, जसले केटीको प्रतिष्ठामा शोषण र मानसिक तनाव उत्पन्न गर्छन्। साइबर बुलिङ वर्तमानमा हामी नेपालको पछिल्लो तथ्यांक हेर्ने हो भने नेपालमा साइबर धम्की बढेको छ। साइबर अपराध एउटा यस्तो अपराध हो; जुन आजको डिजिटल युगमा कसैलाई पनि हुन सक्छ। तर साइबर अपराधबारेमा थाहा नहँुदा धेरै महिला तथा युवा यसको सिकार हुन्छन्। कहिलेकाहीं हामीलाई थाहा हुन्न कि कसैले हामीलाई अनलाइन धम्की दिँदैछ ? एक व्यक्ति परिचित व्यक्ति, साथी, आफन्त वा अज्ञात व्यक्ति हुन सक्छ; जसलाई हामी सोसल मिडिया प्लेटफर्म वा गेमी पोर्टलमा अनलाइन भेट्छौं र यसलाई साथी बनाउँछौं। साइबर बुलिङमा उसले फोहोर सन्देश, प्रत्यक्ष धम्की वा कुनै प्रकारको अफवाह फैलाउन सक्छ। निष्कर्ष प्लेटफर्महरू विकास हुँदै जाँदा र नयाँ मुद्दा उजागर भएपछि सोसल मिडियाले आपराधिक न्याय अधिकारीका लागि चुनौती र अवसर प्रदान गर्ने छ। साथसाथै अपराध र पीडित मुद्दामा मानिसलाई बुझ्ने र संलग्न गर्ने तरिका बदल्न जारी राख्नेछ। आफ्नो फोन नम्बर र अन्य व्यक्तिगत विवरण साझेदारी नगर्नुहोस् वा टिप्पणी वा पोस्ट गर्न सोसल मिडिया प्लेटफर्ममा जब तपाईं ईमेल जाँच गर्दै हुनुहुन्छ वा मेसेन्जरमा च्याट गर्दा सावधान रहनुहोस्। अज्ञात व्यक्तिद्वारा पठाइएको सन्देशमा लिंकमा क्लिक गर्दा साइबर अपराधबारे सधैं सजग हुनुहोस् किनकि उनीहरूले मानिसहरूलाई नयाँ तरिकाले सिकार बनाउँछन्। अभिनव इन्जिनियर तथा साइबर सुरक्षा विश्लेषक हुन्।"
प्रधानमन्त्री कप क्रिकेटमा दुई खेल हुँदै,काठमाडौं : चौथो संस्करणको प्रधानमन्त्री कप एकदिवसीय पुरुष क्रिकेटमा आइतबार दुई खेल हुँदैछन्। कीर्तिपुरस्थित त्रिवि क्रिकेट मैदानमा सुदूरपश्चिम प्रदेश र प्रदेश नं २ बीच खेल हुनेछ। सुदूरपश्चिमले टस जितेर फिल्डिङ रोजेको छ। सुदूरपश्चिम र प्रदेश नं २ यसअघि नै प्रतियोगिताबाट बाहिरिएका छन्। उक्त समूहबाट एपिएफ क्लब र त्रिभुवन आर्मी क्लब सेमिफाइनलमा प्रवेश गरिसकेका छन्। यस्तै आजै मूलपानी क्रिकेट मैदानमा वाग्मती प्रदेश र लुम्बिनी प्रदेशबीच अर्को खेल हुँदैछ। वाग्मतीले टस जितेर ब्याटिङ गर्ने निर्णय गरेको छ। वाग्मती हालसम्म तीन खेलमै जित निकाल्दै आफ्नो समूहको शीर्षस्थानमा छ। आजको खेलमा लुम्बिनीलाई पराजित गरे वाग्मती सेमिफाइनल प्रवेश गर्नेछ। दुई खेलमा जित तथा एउटामा हार व्योहोरेको लुम्बिनीको पनि सेमिफाइनल पुग्ने सम्भावना कायमै छ। दुवै टोलीले फराकिलो अन्तरले खेल जित्नुपर्ने अवस्था छ।
