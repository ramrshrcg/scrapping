शीर्षक,विवरण
कल्याणकारी कोष किन उपयोग नगर्ने ?,"बोनस ऐन, २०३० को दफा ५ अनुसार मुनाफा गर्ने प्रत्येक प्रतिष्ठानले एक आर्थिक वर्षमा गरेको खुद मुनाफाको १० प्रतिशत बराबरको रकम कर्मचारी ( श्रमिक) हरूलाई बोनसवापत छुट्याउनैपर्ने कानुनी प्रावधान अनिवार्य गरिएबमोजिम मुनाफामा कामदारलाई समेत हिस्सेदार बनाउने नेपालमा पहिलो कानुनी व्यवस्था भएको हो। सोही ऐनको दफा १३ मा कल्याणकारी कोषमा रकम जम्मा गर्नुपर्ने प्रावधान राखियो। निजीस्तरका प्रतिष्ठानको हकमा बोनसवापत छुट्याइएको रकममध्येबाट बोनस वितरण गरेपछि बाँकी रहन आएको रकममध्ये ७० प्रतिशत रकम प्रचलित कानुनबमोजिम स्थापना भएको प्रतिष्ठान स्तरको कल्याणकारी कोषमा र बाँकी ३० प्रतिशत प्रतिष्ठानको कर्मचारी हकहितका लागि व्यवस्था गर्न र नेपाल सरकारको स्वामित्व रहेको प्रतिष्ठानका हकमा भने बोनस वितरण गरी बाँकी रहेको रकममध्ये २० प्रतिशत रकम मात्र कानुनबमोजिम स्थापना भएको प्रतिष्ठान स्तरको कल्याणकारी कोषमा र बाँकी ८० प्रतिशत रकम प्रतिष्ठानको हक हितका लागि व्यवस्था गर्न नेपाल सरकारले खडा गरेको राष्ट्रिय स्तरको कल्याणकारी कोषमा जम्मा गरिने कानुनी प्रवधान राखियो। सोही ऐनमुताबिक बनेको बोनस नियमावली २०३९ को नियम १० मा राष्ट्रियस्तरको कल्याणकारी कोष सञ्चालन गर्न श्रम रोजगार तथा सामाजिक सुरक्षा मन्त्रालयको सचिव पदेन अध्यक्ष, ऐ का महानिर्देशक, उद्योग वाणिज्य तथा आपूर्ति मन्त्रालयको प्रतिनिधि एकजना, नेपाल उद्योग वाणिज्य महासंघको प्रतिनिधि दुईजना, ट्रेड युनियन महासंघको प्रतिनिधि तीनजना सदस्य रहने एक समिति रहने व्यवस्था गरियो। कामदार कर्मचारी तथा मजदुरको हकहितमा गठित टेड युनियनहरूको बारम्बारको दबाब र आन्दोलनकै उपलब्धिका रूपमा यसलाई लिन सकिन्छ। कानुनमा व्यवस्था भएर पनि कार्यान्वयनमा ल्याउन ट्रेड युनियनहरूको ठूलो संघर्षबाट २०५६ सालबाट मात्र कल्याणकारी कोषमा रकम जम्मा गर्न थालियो। हालसम्म राष्ट्रिय स्तरको कल्याणकारी कोषमा लगभग २४ अर्ब रुपैयाँ जम्मा भइसकेको छ। श्रमिकका नाममा अर्बौं रकम जम्मा हुँदा पनि जीवनजलसमेत नपाएर मर्नुपर्दाको पीडा सम्झदा योभन्दा पीडादायी घटना के हुन सक्छ ? यसरी श्रमिकहरूको हकहितका लागि श्रमिकबाट तथा बोनसवापत संकलन भई जम्मा भएर बसेको रकम चाहे त्यो राजस्व खातामा होस्, चाहे सामाजिक सुरक्षा कोषको खातामा नै होस् वा वैदेशिक रोजगार कल्याणकारी कोषमा नै किन नहोस्, ती सम्पूर्ण रकम कोभिड १९ को महामारीको विषम परिस्थितिले विदेश तथा स्वदेशमा रोजगार गुमाई बसेका श्रमिकहरूको हकहितमा खर्च गर्ने प्रबन्ध मिलाउन सरकारको विशेष ध्यानाकर्षण हुन जरुरी छ। श्रमिकहरूको हकहित रक्षार्थ सम्पूर्ण क्रियाशील ट्रेड युनियनहरूले एकमतका साथ सरकारसमक्ष आवाज बुलन्द गर्न पनि त्यत्तिकै आवश्यक छ। आज वैदेशिक रोजगारमा जानेहरू विदेशमा रोजगार गुमाएर फर्कंदै छन् भने स्वदेशमा विभिन्न प्रतिष्ठानहरू बन्द भएकाले तिनमा कार्यरत श्रमिकसमेत तत्काल आर्थिक संकटमा परेका छन् र कतिपयको भविष्यमा समेत रोजगार गुम्ने खतरा छ। अहिले विश्व नै कोभिड १९ को महामारीले आक्रान्त भएको र यसको असर करोडौं श्रमिकलाई परिरहेको अवस्थामा अल्पकालीन रूपमा काम छाडी लकडाउनमा घर बस्नुपरेकालाई अमेरिका, अस्ट्रेलियालगायतका विभिन्न विकसित देशहरूले श्रमिकका नाममा सीधै रकम दिने व्यवस्था गरेका छन्। हाम्रो देशमा तिनै श्रमिकका नाममा संकलन गरी कोषमा जम्मा भएको रकमसमेत राज्यले राहतस्वरूप वितरण गर्न नसक्नु विडम्बना नै भन्नुपर्छ। लकडाउनका कारण प्रतिष्ठान बन्द भै घर बस्नुपरेका श्रमिकका लागि तथा विदेशमा रोजगार गुमाएका श्रमिकहरूका लागि उक्त कोषहरूमा जम्मा भएको रकममध्येबाट केही राहतस्वरूप वितरण गर्न तुरुन्त आवश्यक कदम चाल्नैपर्ने देखिन्छ। साथै श्रमिकमा पर्न जाने हरेक समस्या दीर्घकालीन रूपमा समाधान गर्नेतर्फ श्रमिककै लागि छुट्टै श्रमिक अस्पताल, श्रमिकहरूको सेयर रहने गरी श्रमिक बैंक तथा श्रमिकहरूको परोक्ष आय हुने गरी अन्य विभिन्न कम्पनीमा अग्राधिकार सेयर पाउने व्यवस्था मिलाई उक्त श्रमिकहरूको नामको रकम त्यस्ता लक्षित वर्गको हितकै लागि खर्च गर्नेतर्फ सरकार, रोजगारदाता तथा क्रियाशील ट्रेड युनियनहरूका बीचमा गम्भीर छलफल गरी श्रमिकहरूको हकहितका लागि ठोस कदम चाल्नुपर्नेतर्फ बेलैमा पहल गर्नैपर्ने हुन्छ। श्रमिकका नाममा अर्बौं रकम जम्मा हुँदा पनि जीवनजलसमेत नपाएर मर्नुपर्दाको पीडा सम्झदा योभन्दा पीडादायी घटना के हुन सक्छ ? ट्रेड युनियनकर्मीले मजदुरका आवाज बुलन्द नगरी कसरी बस्न सकिन्छ ? हाम्रो कर्तव्य नै त्यही हो। समग्र श्रमिकहरू जो अहिलेको विषम परिस्थितिमा बेरोजगार हुन बाध्य भएका छन्, तिनको हकहितमा वा मानवताका पक्षमा बढीभन्दा बढीलाई हित हुने गरी कल्याणकारी कोषको रकम वितरण गर्नु नै समग्र कानुनी व्यवस्थाको उपयुक्त प्रयोग हुनु हो र राज्यको दायित्व पनि हो। ऐनकानुनमा प्रस्ट नभएका प्रावधानलाई समेत उपयुक्त व्याख्या र आवश्यकता पर्दा संशोधनसमेत गरेर भए पनि कामदार, मजदुर, अशक्त, अक्षम, नाबालक, वृद्धवृद्धा र बिरामीको रक्षा गर्नु नै राज्यको पहिलो र अनिवार्य दायित्व भएकाले राज्यले अविलम्ब उक्त श्रमिकको हकहितका नाममा खोलिएको केन्द्रीय कल्याणकारी कोष, सामाजिक सुरक्षा कोष तथा वैदेशिक रोजगार कल्याणकारी कोषमा रहेको उक्त रकम कोभिड १९ पीडित भई विदेश तथा स्वदेशमा रोजगार गुमाएका श्रमिकहरू तथा अशक्त, असक्षम र बिरामीलाई आवश्यकताको सिद्धान्तका आधारमा निजहरूको बैंक खाता वा सीधै हातमा पुग्ने गरी वितरण गर्नु सबैभन्दा उत्तम विकल्प हुनेछ। (कार्की नेपाल ट्रेड युनियन कांग्रेसका केन्द्रीय उपाध्यक्ष हुन्।)"
नागरिकता बहस,"नागरिकता एउटा विशेष सामाजिक, राजनीतिक, राष्ट्रिय वा व्यक्तिलाई नागरिक हुने अवस्था हो। सामाजिक अनुबन्धका सिद्धान्त तहत नागरिकताको आवश्यकताको अवस्थामा अधिकार कर्तव्य वहन दुवै सामेल रहन्छ। सक्रिय नागरिकताको दर्शन अर्थात् सबै नागरिकका जीवनमा सुधार गर्न आर्थिक सहभागिता, सार्वजनिक, स्वयंसेवी कार्य र यस्तै प्रकारका प्रयासका माध्यमले आफ्नो समुदायलाई अझ राम्रो बनाउने दिशामा कार्य गर्नुपर्ने छ। यी भनेका नागरिकताका आधारभूत मान्यता हुन्। विभिन्न देशले विभिन्नखाले नागरिकताका प्रावधान अभ्यासमा ल्याएका छन्, देश हितलाई केन्द्रमा राखेर। यस आलेखमा भने सरकारले अनर्गल रूपमा जसरी नागरिकता बहसमा ल्याएको छ, त्यसबारे व्यावहारिक पक्षको उठान गर्ने जमर्को गरिएको छ। नेपाली नागरिकसँग बिहे गर्ने विदेशी महिलालाई सात वर्षपछि मात्र वैवाहिक अंगीकृत नागरिकता दिने व्यवस्था नागरिकतासम्बन्धी सुझाव राज्यव्यवस्था समितिको उपसमितिले पछिल्लो समय सिफरिस गरेको रहेछ। संविधानको दुहाइ दिएर यस्ता सुझाव प्रस्तुत गर्ने उपसमितिले गत साता सिफारिस गरेको रहेछ। संविधानको धारा ११(६) को व्याख्या कुन मानसिकताले गरेको हुन् थाहा भएन। तर उक्त धाराले के भनेको छ भने नेपाली नागरिकसँग वैवाहिक सम्बन्ध कायम गरेकी विदेशी महिलाले चाहेमा संघीय कानुनबमोजिम नेपाली अंगीकृत नागरिकता लिन सक्ने छ। संविधानमा कानुनबमोजिम भनिएको छ। यसको अर्थ यो होइन कि कुनै सांसद वा समितिले आफ्नै तजविजीका आधारमा सुझाव दिनुपर्छ वा सांसदले एकपक्षीय र अदरदर्शी मानसिकताको प्रदर्शन गर्ने हो। धारामा कहीं पनि भनिएको छैन कि त्यस्ता महिलालाई सात वर्षपश्चात् अंगीकृत नागरिकता दिने। कुनै पनि राज्यले कानुन बनाउँदा उक्त कानुनले समाजलाई न्याय गर्यो वा अन्याय भने कुरा प्रमुख हुन्छ। अतः कुनै अमुक देशसँगको वैरभावका कारण विभेदकारी कानुन ल्याउनु उचित होइन। वर्तमान सरकार विभेदकारी नागरिकता विधेयकबारे गम्भीर हुनेछ। विभिन्न नीतिहरूको प्रधान नीति राजनीति हो भने तथ्य सर्वविदितै छ। यद्यपि राजनीतिले नीतिको पाटालाई गम्भीरताका साथ लिनु आवश्यक हुन्छ। भनिन्छ राजनीतिमा जे देखिन्छ वास्तविक दृश्य विल्कुलै फरक हुन्छ। राजनीति बुझ्नका लागि विभिन्न किसिमका चिन्तन प्रतिपादित छ। त्यसैमध्ये एक हो व्यवहारवादी चिन्तन। यस्तो चिन्तनले कुनै पनि मुद्दा वा घटनाक्रमको वास्तविक अन्तर्य खोतलेर बुझ्न सुझाव दिन्छ। अहिले चुलिएको नागरिकतासम्बन्धी विवाद वा भनौं ल्याइएको विभेदकारी विधेयकलाई व्यवहारवादी चस्माबाट हेर्ने हो भने प्रस्टरूपमा के बुझ्न सकिन्छ भने विदेशी बुहारीलाई सात वर्षपश्चात् वैवाहिक अंगीकृत नागरिकता दिन भनी ल्याएको प्रस्तावित प्रावधानका कारण पछाडिको मनोविज्ञान भारत हो। अर्थात् नेपालीसँग बिहे गरी आउने बुहारी। वैवाहिक अंगीकृत नागरिकता पाउन नेपाल बिहे गरेर आउने बुहारीलाई सातबर्से बाध्यात्मक अवधिसम्म कुर्ने व्यवस्था विरोध गर्दा नेपालका कथित राष्ट्रवादीहरू र नेकपाका नेताहरूले भारतमा पनि विदेशबाट बिहे गरी आउने बुहारीलाई केही वर्ष कुर्नुपर्ने प्रावधान रहेकाले नेपालमा यस्तै हुनुपर्छ भनी तर्क दिने गर्छन्। यसले तिनको मानसिकता प्रस्ट गर्छ। नेकपाको सचिवालयले उपसमितिबाट आएको संशोधित विधेयकलाई त्यत्तिकै समर्थन जनाएन। जबकि भारतको संविधानले नागरिकता भने दस्ताबेजको कल्पनासमेत गरेको छैन। भारतमा नागरिकतासम्बन्धी प्रावधान कानुनी मात्र हो। भारत आधार कार्ड, रासन कार्ड, चालक अनुमतिपत्रले खास अर्थ राख्छ र यी कार्डकै आधारमा राहदानीसमेत उपल्ब्ध हुने व्यवस्था रहेको बारे सामान्य अध्ययनबाट नेकपाका नेताहरूले बुझ्न सक्नुहुन्थ्यो तर राष्ट्रवादी बन्न अध्ययनको आवश्यकतासमेत पर्दैन नेपालमा। नेपालमा विदेशी महिला बिहे गरी आउने चलन भारतबाट मात्र रहेको छैन। अहिलेको ग्लोबल भिलेजको अवधारणा रहेको समयमा अमेरिका र युरोपका चेलीहरू पनि नेपालमा बिहेवारी गर्दै गरेको अवस्थालाई आत्मसात गर्दा बुद्धिमत्ता होला। हो, पैराणिककालदेखि नै नेपालभारतबीच विभिन्नखाले सम्बन्ध रहँदै आएको विदितै छ। दुई देशबीच वैवाहिक सम्बन्धको पनि लामो इतिहास छ। नेपालमा राजपरिवारदेखि लिएर सामान्य परिवारको वैवाहिक सम्बन्ध नेपालभारतबीच कायम रहँदै आएको छ। नेपालमा भारतविरोधी मानसिकताको पनि लामै इतिहास रहँदै आएको छ। तर दिल्ली र काठमाडौंको सम्बन्धभन्दा धैरै पृथक् सम्बन्ध सिमांचलका जनताको रहँदै आएको छ। पछिल्लो समयमा दुई देशबीच चिसिएको राजनीतिक सम्बन्धका आधारमा नागरिकता विधेयक आउनु दुःखद मात्र होइन, खेदजनकसमेत रहेको छ। उपसमिति र नेपाल कम्युनिस्ट पार्टीले वर्तमान अवस्थामा भारतीय नागरिकको नेपालमा बिहे गर्ने इच्छाशक्तिको आकलन गर्न सक्नुपर्छ। तीसचालीस वर्ष पहिला भारतबाट छोरी नेपालमा बिहे गर्ने व्यापक चलन थियो। जुनकी पछिल्लो समयमा तीव्र गतिमा घटेको छ। भारतको द्रूतगतिको विकासले अब भारतीय चेलीहरू नेपालमा विवाह गर्न मान्दैनन्। पहिला नेपालको कानुन व्यवस्था, स्थिर सरकार र विकासको कारणले नेपालमा बिहेका लागि लालायित हुन्थे तर अहिलेको दृश्य फरक छ। भारतीयको जीवन शैलीमा आमूल परिवर्तन आएकाले नेपाल अब भारतीय चेलीहरूका लागि खासै महत्व राख्दैन। त्यति मात्रै होइन, भारतीय चेलीहरूमा राहदानी मोह छ। अर्थात् भारतको बढ्दो विश्व शक्तिका कारण भारतीय राहदानीको महत्व नेपालको राहदानीको तुलनामा अधिक छ। विश्वका ५८ देशले विनाभिजा विश्व भ्रमण गर्न पाउने सुविधा भारतीय राहदानी बोक्नेलाई दिएको छ। अनि यस्तो लोभलाग्दो सुविधा त्यागेर शिक्षित भारतीय चेलीहरू नेपालमै बिहे गर्ने चाहना राख्छन् होला जस्तो लाग्दैन, जहाँ सीमित सुविधाको घेरामा बाँच्नुपर्ने हुन्छ। हरेक दश वर्षमा नयाँ राजनीतिक परिवर्तन, कहिले राजा फाल्ने त कहिले माओवादी जनयुद्ध, त कहिले मधेस आन्दोलनको कारणले देश अस्थिर बनेको नेपालको परिचय विश्वसामु तयार भएको छ। कुनै बेला शान्ति स्थल को परिचय हुने गथ्र्यो नेपालको। तर अहिले राजनीतिक अस्थिरताको परिचय पाएको छ। गरिबी र बेरोजगारको अवस्थामा जकडिएको नेपालको तुलनामा भारत अब्बल रहेको छ। नागरिकलाई सेवासुविधाको दृष्टिकोणले भारतीय चेली नेपालमा बिहे गर्न खासै इच्छुक नरहेको वास्तविकता बुझ्नका लागि सरकारले एउटा सामान्य सर्भे गर्ने हो भने राम्रो। नागरिकता एउटा संवेदनशील विषय हो भन्नेमा शंका छैन। तर संवेदनशीलतालाई आवश्यकताभन्दा बढी सेन्सर गर्नु पनि उचित हुँदैन। संवेदनशीलतालाई कुनै महिलालाई सात वर्षसम्म अनागरिक बनाएर राख्नु तिनको मानव अधिकारको पनि उल्लंघन हो भने हेक्का सरकारले राख्नुपर्छ। बिहे गरेर आउने विदेशी बुहारी कुनै पनि परिवारको अंग बनेर आउने हो। आफ्नो पुरानो वतनसँगको कानुनी सम्बन्ध त्यागेर आउने हो। नेपालमा एउटा सिमकार्ड लिन, उच्च शिक्षा आर्जन गर्न, कुनै कम्पनीमा जागिर गर्न, बैंक खाता खोल्नका लागि पनि नागरिकता प्रमाणपत्रको आवश्यकता पर्छ। अनि विदेशी महिला नेपाल बिहे गरेर आउने हो भने के हामीले तिनलाई दास बनाएर राख्ने हो ? नेपालको संविधानको धारा २८९ अनुसार अंगीकृत नागरिकलाई राष्ट्रपति, प्रधानमन्त्रीलगायत केही प्रमुख संवैधानिक ओहोदामा जानबाट बन्देज लगाएकै छ। बन्देज पदबाहेकको अधिकारको प्रयोग गर्नबाट सात वर्षसम्म रोक लगाउनु गैरसंवैधानिक चरित्र दर्शाउँछ। नागरिकता विषयक बहसको केन्द्रमा भारतलाई देखाएर के पनि तर्क दिने गरिएको छ भने सात वर्षसम्म रोक लगाउने हो भने ती बुहारीमा देशभक्तको भावना पलाउँछ अनि मात्र नागरिकता दिने। यो तर्क आफैंमा कुतर्कले भरिएको छ भन्दा अतिशयोक्ति नहोला। जसले आफ्नो व तन त्याग गरेर आउने हो उसको वतन हुने भनेको नेपाल हो। किनभने बिहेपश्चात्को सारा जीवन तिनको नेपालमै बित्ने हो। देशभक्ति सात वर्षमा पलाउँछ भने ग्यारेन्टी के नै छ र ? हाम्रो देशलगायत विभिन्न देशमा वंशज नागरिकले देशद्रोह गरेको वा भनौं देश अहितका कार्य गरेका कैयन् नजिर हेर्न सकिन्छ। नेपालकै मात्र कुरा गर्ने हो भने यहाँ विभिन्नखाले सन्धि भएका छन्, जसलाई नेपाली जनताले राष्ट्रघातीको संज्ञा दिँदै आएका छन्। त्यसबारे छुट्टै बहस गर्न सकिन्छ। नागरिकतासम्बन्धी संशोधित विधेयक ल्याइएपश्चात् कोरोनाको महामारीका बीच जसरी जनता सडकमा ओर्लिएका छन्, त्यसलाई सामान्य ढंगले लिनु हुँदैन। जनता समाजवादी पार्टीबाहेक नेपाली कांग्रेसका कार्यकर्ता स्वस्फूर्त ढंगले सडकमा आन्दोलन गर्दै आएका छन्। कुनै पनि राज्यले कानुन बनाउँदा उक्त कानुनले समाजलाई न्याय गर्यो वा अन्याय भने कुरा प्रमुख हुन्छ। अतः कुनै अमुक देशसँगको वैरभावका कारण विभेदकारी कानुन ल्याउनु उचित होइन। मलाई विश्वास छ वर्तमान नेकपा सरकार विभेदकारी नागरिकता विधेयकबारे गम्भीरताका साथ लिने छन्। नेपाली कांग्रेसको केन्द्रीय समितिले गरेको निर्णय जसमा भनिएको छ कि बिहेको तुरुन्त बाध नागरिकता दिनुपर्छ। त्यसलाई सरकारले सुझावका रूपमा लिने छ। (प्रतिनिधिसभाका सदस्य शाह नेपाली कांग्रेसका केन्द्रीय सदस्य हुन्।)"
साउनका हरिया सम्झना,"प्रकृतिको हरियालीसँगै हरिया सपना बोकेर आउने गर्छ हरेक वर्ष साउन नेपाली घरआँगन, खेतबारी र परिश्रमी किसानका मनहरुमा। आकाशबाट जलधारा बर्सिन्छ धर्तीमा। माटोमा किसानको श्रम मुछिएर पसिनाले सिञ्चित हुँदा धर्ती त्यसैत्यसै उर्बर हुन्छ । साउन बर्सातको महिना। बाढी पहिरोको महिना। वर्षभरिका दूषित फोहोर बगाउने महिना। सपना उमार्ने महिना। प्रकृति सजिन्छिन् कुहिरोरुपी सेतो घुम्टोमा। जता हेर्यो उतै हरियो। जता गयो उतै पानीको झमझम। मकैका पातमा ठोकिएर बज्ने पानीको मधूर संगीत। अरु बेला कमिला हिंड्ने खहरे खोल्साको मैमत्त गड्गडाहट। जरुवाले टम्म भरिएर आफै बगिरहेका पँधेराहरु। अटीनअटी छताछुल्ल भएर धररर झरिरहेका धाराहरु। आँगन, करेसा, बाटाघाटा जताततै कुलकुलाइरहेका कुलेसा। ऋतुपिच्छे छुट्टाछुट्टै विशेषता र रहस्य बोकेर आउने प्रकृति वर्षा ऋतुमा पनि अनेकौ जादु छर्दै प्रकट हुन्छिन्। घरि घाम, घरि पानी, घरि कुहिरो, घरि मुसलधारे र घरि सिमसिमे वर्षा, घरि नीलो र घरि बादल भरिएको आकाश, कतै हिलो, कतै धूलो छिनछिनमा यी र यस्ता अनेकौं रुपरङ्ग देखाउँदै छक्क र मख्ख पार्छिन् प्रकृतिले। साउनको रौनक ग्रामीण किसानमा हुन्छ। साउनको रमझम खेतका गरामा हुन्छ। साउनको असली रुप कुहिरोले ढाकेका वनपाखा र ग्रामीण बस्तीमा हुन्छ। साउनको झंकार झरीमा हुन्छ। साउनको गर्जन खोलाखहरेहरुमा हुन्छ। सहर त झिझ्याट मान्दो हो झरीसँग, आक्रोश पोख्तो हो हिलोसँग, डराउँदो हो कुहिरो र खोलासँग। तर, गाउँ मस्तसँग लुकामारी खेल्छ कुहिरोसँग, रमाउँछ झरीसँग, मितेरी गाँस्छ हिलोसँग र जिन्दगीका गीत गाउँछ खोला खहरेसँग। लेकाली गाउँहरुमा असारमै धान रोपी सक्थे। बेंसीतिर भने रोपाइँ सक्न साउनको आधाउधि नै लाग्थ्यो। बारीमा अग्लाअग्ला मकैका बोटले घरहरु पूरै छोपिन्थे। त्यही मकैबारी हुँदै कुखुरा खोज्न स्याल घरसम्मै आइपुग्थ्यो। स्यालले कुखुरा नखाओस् भनेर हामी घरको पेटीमा उभिएर 'ल्वाहैल्वाहै' भन्दै नाइटो फुलुञ्जेल कराउँथ्यौं। वरपरका केटाकेटी मिलेर 'पानी परपर घ्याम्पा भरभर' भन्दै आँगनमा उफ्रिन्थ्यौं। आँगनमा पानीका फोका हेर्दै रमाउँथ्यौं। 'कुद् कुहिरा कुद्, तेरा घरमा चोर पसो' भन्दै जोडले कराउँथ्यौं। साँझपख घरका सिकुवामा बसेर मख्ख पर्दै झ्याउँकीरीको झङ्कार सुन्थ्यौं। बिहानको मिर्मिरेदेखि मेलापात हिंडेका घरका ठूला मान्छेहरु झमक्क साँझ परेपछि मात्र घर आउँथे, वस्तुभाउ गर्थे अनि मात्र चुह्लो बल्थ्यो घरमा। कति मीठा हरिया मकै र फर्सीका मुन्टा। खेतबारीमा हरिया मकै हुञ्जेल बिहानदेखि बेल्कासम्म अँगेनाले फुर्सदै नपाउने। थाकेर लखतरान भए पनि ज्यानले कहाँ धर पाउँथ्यो र राति अबेरसम्म कुपी बालेर मकै सर्याउनुपर्ने। ठूला र सग्ला जति सर्याइन्थ्यो। साना र पुड्का जति नङ्ग्याइन्थ्यो। मकै सर्याउँदा बाआमैहरु शिलोक भन्थे। कथाकुथुङ्ग्री भन्थे। हामी उत्सुकतापूर्वक सुन्दै मकैका झुत्ता गन्थ्यौं। खोसेलाहरु एक ठाउँमा थुपाथ्र्यौं र त्यसमाथि लडी बुडी गथ्र्यौं। निद्रा लागे त्यतैकतै निदाउँथ्यौं।कति रमाइलो हुन्थ्यो रोपाइँ। लोग्ने मान्छेहरु बाउसे गर्थे। फ्याउरी लाउँथे। गोरु कुदाउँथे। दिदीबहिनी गरागरा बाँडिएर छुपुछुपु धान रोप्थे। कोही बीउ काढ्थे। कोही बीउ ओसार्थे। दाँदेमाथि चढेर गोरु कुदाउँदा निस्केको आवाज, फ्याउरी लाउँदा सोहोरिएको हिलोको आवाज र समाहाबाट झरेको पानीको आवाज सबै संगीतमय। सबै गीतिमय। त्यहाँमाथि असारे गीतको रन्कोले त पहाडी खेत, गाउँबस्ती पूरै गुञ्जायमान। छुपु है छुपु धान है रोपें हातैको मर्मैले झ्यालैमा बस्ने जीउ मेरो थियो दिएन कर्मैले। सानोमा सानो बाखरी पाठो मासु त मनैको पञ्चै र बाजा आलीमा राखी स्वर सुन सनैको। रोपाहारहरु असारे घन्काउँथे। खेतका गरागरा तरङ्गित पार्थे। गीतले लट्ठ भएर फ्याउरी लाउनेहरु, फ्याउरी टेकेर सुन्थे। बाउसेहरु कोदालो बिसाएर सुन्थे। साउनेहरु गोरु रोकेर सुन्थे। वरपर खेतमा काम गरिरहेका सबै आवाज आएतिर कान ठाडा पार्थे। खेतमा काम गरिरहँदा पानी परे पनि झरीमा निथुरक्क रुझ्दै कोही अझ हौसिएर मेलो सक्नतिर लाग्थे। कोही घुम ओढेर, कोही बोरा र प्लाष्टिक ओढेर हिलोमा छप्लङछप्लङ गर्दै काममा तल्लीन हुन्थे। मानौं यो किसानको महाउत्सव हो। मानो रोपेर मुरी उब्जाउने पर्व हो। साउने संक्रान्ति झरीले गलेका र कामले लखतरान भएका किसानको ज्यानले मीठो मसिनो खोज्नु स्वभाविकै हो। असारको आखिरीतिर नेपाली किसानको रोपाइँ कर्म करिबकरिब सिद्धिन लागेको हुन्छ। मैजारोतिर प्रवेश गरेको हुन्छ। ठीक यसैबेला असारलाई बिदा गर्दै आउने साउनको पहिलो दिन साउने संक्रान्तिको नामले प्रसिद्ध छ। यसले ग्रामीण बस्तीहरुमा एउटा छुट्टै उमङ्ग लिएर आएको हुन्छ। खुसी लिएर आएको हुन्छ। साउने संक्रान्तिको दिन बेलुका गाउँलेका घरमा प्रायः मासु पाक्ने दिन हो। गाउँले मिलेर जात अनुसार कोही खसी काट्थे। कोही राँगाभैंसी र सुँगुर काट्थे। ऊ बेला अहिले जस्तो कहाँ थियो र ? मासु खान महिनौ कुर्नुपथ्र्यो। कुनैकुनै बेला गाउँमा कसैले खसी काट्यो भने हारालुछ नै हुन्थ्यो। टाठाबाठा र बलियाबाङ्गाहरुले मात्र भेट्थे। सोझा सिधा र निर्धा निमुखा निन्याउरो अनुहार लाएर रित्तै फर्किन्थे। मासु कतिखेर आउला र खाऊँला भनेर आसले पर्खिरहेका घरका बुढाबुढी र केटाकेटी हिस्रिक्क पर्थे। हुन त त्यो बेलासम्म रोपाइँ सकिएको भए हुने खाने खेतीवालाले संक्रान्तिको दिनलाई भनेर घरमा छुट्टै शिकारको जोहो गर्थे र मैजारो मनाउँथे। धेरैजसो भने गाउँमा कसैले काट्लान् कि भनेर पर्खन्थे। फलानाकोमा यस्तो पालेको छ, यो बेला मार हान्ने अरे भनेर गाउँमा खुब चर्चा चल्थ्यो। संक्रान्तिको दिन बेलुका लुतो फाल्ने र मासुभात खाने भनेर बिहानैदेखि घरघरमा रौनक छाएको हुन्थ्यो। जङ्गलतिर गएर भलायोको पात, लुते सहरो (बेसारको जस्तै बोट), कुकुरदाहिनाको लहरो, कुरिलो, पानी अमला, दानैसँगको दारिमको हाँगो खोजेर ल्याउँथे बुढापाका। त्यसदिन खेतको मेलो भए अलि चाँडै सकेर लुतो फाल्न र खानेकुराको तयारी गर्न घर फर्किन्थे गाउँलेहरु। हामी केटाकेटीहरु खुसीले रमाउँथ्यौं। साँझ परेपछि आँगनको डिलमा हल्लुँड, जोतारो सहित हलोजुवा तेर्साइन्थ्यो। भलायोको पातका दुना गाँसेर तिनमा सतबीउपलबीउ हालेर हलो, जुवाको वल्लो छेउदेखि पल्लो छेउसम्म राखिन्थ्यो। अनि कुरिलो, लुते सहरो, कुकुर दाहिनो, पानीअमला, जरैसँगको सिरु, दानैसँगको दारिमको हाँगो, घोगैसँगको मकैको बोट, सल्केका दाउराका अगुल्टा लहरै राखिन्थ्यो र ती समेत गरी राँके देउतालाई पूजा गरिन्थ्यो। बाती सल्काइन्थ्यो। भलायोको दुनामा आगोको कोइला राखेर दुबोले तेलको धूप हालिन्थ्यो। त्यसैलाई 'अड्कोपड्को तेलको धूप' भन्ने चलन छ। त्यसपछि सल्केको भर्मराउँदो अगुल्टोमा पटटट कुरिलो पड्काइन्थ्यो। पूजा, धूप गरिसकेपछि चारै दिशातिर 'लुतो लैजा फलानो' भन्दै ठूलो आवाजमा ती पुजेका झर्झराउँदा अगुल्टा मिल्काइन्थ्यो। हामीहरु सेरा खोला पारिका कटुवाललाई लक्षित गर्दै 'लुतो लैजा सेराली गाँडा' भन्दै जोडजोडले त्यतैतिर अगुल्टो फाल्दै कराउँथ्यौं भने सेरालीहरु 'लुतो लैजा भट्वासे' भन्दै हाम्रो गाउँतिर अगुल्टो मिल्काउँथे। यसरी हेर्दा जताततैबाट फालिएका अगुल्टा र तिनका झिल्काले आकाशमा आतसबाजी गरेझैं देखिन्थ्यो। ठीक त्यसैबेला घरका महिला कोही ढिक्की कुट्थे। कोही जाँतो पिँध्थे। कोही नाङ्लो ठटाउँथे। घरमा मादल हुनेहरु मादल बजाउँथे। धामीको घर भए ढ्याङ्ग्रो ठोक्थे। यी सबै गरी घरका सबैजना तुरुन्त घरभित्र पसी भित्रबाट ड्यामडुम्म दैलो ढप्काइन्थ्यो र एकछिन पछि उघारिन्थ्यो। यी सब गतिविधि र दृश्यले हामी रोमाञ्चित हुन्थ्यौं। झरीमा रुझीरुझी खेतको हिलोमा काम गर्दा शरीरमा घाउखटिरा आउने, लुतो आउने हुँदा साउने संक्रान्तिमा परम्परागत विधिविधानसहित लुतो फाल्दा घाउ खटिरा निको भएर शरीर तन्दुरुस्त हुने, झरीले रुझेको र कामले लखतरान भएको किसानको ज्यान मासुको झोलले तङ्ग्रिएर शरीरमा स्फूर्ति आउने अनि राँके देउतालाई पुज्दा राँके देउता खुसी भएर पहेंले (डडुवा) लागेर बालीनाली मर्ने रोगबाट किसानले मुक्ति पाउने र साउने संक्रान्तिको राति पानी परेर बिहान उठ्दा पूजा गरेका भलायोका दुना पानीले भरिएका छन् भने त्यस साल बालीनाली राम्रो भइ सह पर्ने जन विश्वास छ। त्यसैले राँके देउता पुजेको भोलिपल्ट खेतबारीमा पस्नुहुँदैन र बालीनाली छुनुहुँदैन भनी त्यसलाई कडाइका साथ पालन गर्ने चलन छ। यी सबै कारणले साउने संक्रान्तिलाई चाड विशेषको रुपमा मान्ने गरिएको हो। साउने संक्रान्ति प्रकृति पूजक चाड पनि हो। आँगनको डिलमा राखेर हलोजुवा पूजा गर्ने, आगो पुज्ने, आगोसँगै घाउखटिरा जाउन् भनेर अगुल्टो फ्याकेर रमाइलो गर्ने, कुरिलो, भलायो, कुकुरदाहिना, सिरु, पानीअमला, लुते सहरो जस्ता जङ्गलमा पाइने बोटबिरुवा र जडिबुटीलाई ल्याएर पूजा गरी मानव जीवनमा तीनको महत्व अर्थात मान्छे र वनस्पति अनि मान्छे र खेतबारीबीचको अन्योन्याश्रित सम्बन्ध स्थापित गर्न यसको विशेष महत्व रहेको पाइन्छ। सूर्य दक्षिणायन हुने अर्थात सूर्य कर्कट राशीमा प्रवेश गर्ने हुँदा साउने संक्रान्तिलाई कर्कट संक्रान्ति पनि भनिन्छ। यस दिन कति घरमा सत्य नारायणको पूजा पनि लगाइन्छ। 'माघे संक्रान्ति मान्नू मरिन्छ कि भनेर, साउने संक्रान्ति मान्नू बाँचिन्छ कि भनेर, यो भनाइ नेपाली समाजको एउटा विश्वासको रुपमा रहेको छ। यस भनाइमा साउने संक्रान्ति प्रति आशावादी जीवनदृष्टि पाइन्छ। हुन पनि हो वर्षायाममा किसानले वर्षभरिका लागि खेतबारीमा बाली रोप्छन्। खेतमा अगाडि रोपेका मकै भित्र्याएर धान रोप्छन्। धान रोपीसकेपछि बारीमा कोदो रोप्छन्। यी बालीसँगसँगै उनीहरुले आफ्ना सपना र खुसीहरु पनि रोप्छन्। साउने संक्रान्तिपछि तीज, कृष्ण जन्माष्टमी, गाइजात्रा, कुशे औंसी (बाबुको मुख हेर्ने दिन), सोह्र श्राद्ध हुँदै दसैं, तिहार, छठ जस्ता ठूलाठूला चाडबाड आउँछन्। यसरी साउने संक्रान्ति आफू मात्र आउँदैन आफूसँग अरु थुप्रै चाडहरु पनि लिएर आउँछ र यी चाडहरुले मनभरि खुसी बोकेर आउँछन्, उमङ्ग छर्दै आउँछन्। राम्रो लाउने, मीठो खाने, नातागोता आफन्तसँग भेटघाट गर्ने, रमाइलो गर्ने अवसर लिएर आउँछन् अनि वर्षभरि दुःख गर्ने किसानलाई केही फुर्सदको क्षण पनि बोकेर आउँछन्। यसरी नेपाली समाजमा साउने संक्रान्तिको एउटा छुट्टै र विशिष्ट स्थान रहेको छ। कृषि कर्मसँग जोडिएको संस्कृति र मौलिक चाडको रुपमा नेपाली जनजीवनमा यसको अविच्छिन्न अस्तित्व रहिरहनेछ र सधैं रहनुपर्छ। साउने संक्रान्ति र यसका मौलिक पक्षलाई जीवन्त राख्दै भावी पुस्तामा सुरक्षित तवरले हस्तान्तरण गर्ने कुरामा हामी सधैं चनाखो रहनुपर्छ।"
योगमाया हिँडेको बाटो,"माया त्याग्न सजिलो छ लोभ त्याग्न कोटी लोभी चित्त भयो भने कर्म हुन्छ खोटी। घटिया काम नभै दौलथ जम्दैन, होइन भन्नता कोही पाउँदैन।  योगमाया न्यौपाने नेपालमा सामाजिक सुधारका लागि संगठित र असंगठित रूपमा धेरै आन्दोलन र जीवन बलिदानसम्मका घटना भएका छन्। समाजमा भएका सयौं वर्ष पुराना सामाजिक कुरीति, अन्धविश्वास, भेदभाव आदिका विषयमा निरंकुश शासकहरूबाट पनि केही सुधारका प्रयास भएका छन् भने तिनै शासकहरूका विरुद्ध पनि निकै आन्दोलन भएका छन्। जसअनुसार एक सय चार वर्षसम्म चलेको राणा शासनको समयमा पनि जातीय वा महिला भेदभाव र हिंसा अन्त्यका लागि तत्कालीन सरकारका तर्फबाट पनि केही सामाजिक सुधारका ऐनकानुन निर्माण तथा शैक्षिक जागरणका केही प्रयास भने भएका छन्। तर अर्कातिर तिनै निरंकुश शासकहरूका विरुद्धदेखि लिएर जनमुखी भनिएका अहिलेसम्मका सरकारका विरुद्ध पनि जनस्तरबाट भएका त्यस्ता आन्दोलनहरूको शृंखला सुरु भएको सय वर्ष नाघिसकेको छ। त्यसो त सय वर्ष पहिले उठाउन सुरु गरिएका सामाजिक सुधारका तिनै विषय अहिलेका पनि जल्दाबल्दा समस्याकै रूपमा रहिरहेका छन्। संगठितरूपमा जनस्तरबाट समाज सुधारको आन्दोलन विसं १९७०८० को दशकमा दिव्या कोइरालाबाट महिला समितिका नाममा भएको अभिलेख पाइन्छ। समाज सुधारक कृष्णप्रसाद कोइरालाको परिवारबाट सुरु भएको त्यस आन्दोलनले राजनीतिक बाटो हुँदै राणा शासनविरोधी आन्दोलनमा गएर रूपान्तरण भएको मान्न सकिन्छ। त्यसको सुत्रधार थिइन् नेपाली कांग्रेसका संस्थापक सदस्य तथा नेपालको पहिलो जननिर्वाचित प्रधानमन्त्री विश्वेश्वरप्रसाद कोइरालाकी आमा दिव्या। योगमायाले हिजो कुन उद्देश्यले जुन बाटो हिँडेकी थिइन्, ती बन्द गरेर उनलाई राज्यले काखी च्याप्दैमा उनको उद्देश्यले पूर्णता पाएको मान्न सकिन्न। यसै समय र परिवेशमा सुरु भएको सामाजिक सुधारको अर्को आन्दोलन थियो ( योगमाया नेउपानेको नेतृत्वमा भएको जीवन बलिदानसम्मको आन्दोलन। यसक्रममा तत्कालीन समाजका विभिन्न बेथिति, अन्धविश्वास, महिला हिंसा, जातीय असमानता आदिका विरुद्ध राणा सरकारलाई चेताउन भन्दै सरकारले बेवास्ता गरेको ठानेर अन्ततः विसं १९९८ साल असार ३१ गते हरिशयनी एकादशीका दिन योगमायासहित ६८ जनाले अरुण नदीमा हामफालेर आत्मादाह गरेका थिए। तर यहाँ उल्लेख तिथी र मितिमा भने एकरूपता पाइँदैन किनकि उक्त साल हरिशयनी एकादशी असार २२ गते थियो। यसभन्दा केही पहिले विसं १९९५ कात्तिकमा पनि उनीहरूले सरकारलाई घचघच्याउन भन्दै करिब २ सय ४० जनाले अग्निदाह गरेर जीवन समाप्त गर्न अग्निकुण्ड तयार गरेका थिए। तर तत्कालीन सरकारका बडाहाकिम माधवशमशेर राणाको नेतृत्वमा गएको सुरक्षा फौजले उनीहरूलाई घटना हुनु केही दिन पहिल्यै पक्राउ गरेर जेलमा पनि राखेको थियो। त्यसरी पक्राउ परी जेलमा राखिनेमा योगमायासमेत ११ जना थिए। उनीहरूलाई धनकुटा जेलमा तीन महिनादेखि अढाई वर्षसम्म राखेपछि हामी मर्ने छैनौं यदि मर्यौं भने ऐन सबालबमोजिम सहुँला भन्ने कागज गराएर छाडिएको थियो। विद्यमान सामाजिक वा कानुनी असमानता र बेथितिका विरुद्ध भएका विद्रोह वा विरोधमा दुई पक्षबीचको प्रतिरोध वा नियन्त्रणमा लिएर भएका हिंसाका कारण नेपालमा पनि हजारौंले जीवन बलिदान गरेका छन्। त्यस्ता सत्याग्रहीहरूले स्वेच्छाले जीवन बलिदानी गरेका नगण्य घटनामा नेपालको पूर्वीकिनार भोजपुर मजुवाबेंसीमा योगमाया नेउपानेको नेतृत्वमा भएको विद्रोह विशेष र उल्लेख्य पनि छ। राज्यका विरुद्ध भएका यस्ता अन्य धेरै आन्दोलन तिनका नेतृत्वका लागि सत्तामा पुर्याउने भर्याङ मात्र भएका धेरै उदाहरण छन्। त्यसमा पनि राजनीतिक उद्देश्यले भएका आन्दोलनमा जीवन बलिदान गर्नेहरूको अवस्था त खोलो तर्यो लौरो बिस्र्यो बराबर नै छ। त्यसरी नै योगमायाको नेतृत्वमा ६८ जनाले सामूहिक जीवन बलिदान गरेको यो घटना पनि आधा शताब्दीसम्म ओझेलमै परेको थियो। तर घटना भएको पुगनपुग आधा शताब्दीपछि यता आएर भने यसले राष्ट्रिय चर्चा र महत्व पाएको छ। यस घटनालाई ज्ञानमणि नेपाल, जनकलाल शर्मा, बारबरा निम्री अजिज, पारिजात, उत्तम पन्त, मात्रिका तिम्सिना, निनु चापागाईं, हिरण्य भण्डारीलगायतका इतिहासकार, समाजशास्त्री साहित्यकार र पत्रकारहरूको निरन्तरको पैरवीका कारण राज्यले अपनत्व ग्रहण गरेको छ। अर्थात् योगमायाको नेतृत्वमा भएको जीवन बलिदानको गाथाले अब भने राज्यको ढोकाभित्र प्रवेश पाएको छ। योगमायाको आन्दोलन र योगमायालाई केन्द्र बनाएर लेखिएको नीलम कार्की निहारिकाको उपन्यास योगमाया ले २०७४ सालको मदन पुरस्कार प्राप्त गरेको थियो। योगमाया न्यौपाने, उनको धर्म राज्य मागको आन्दोलन, उनको नेतृत्वमा भएको सामुहिक जलसमाधि अर्थात् आत्मादाह र त्यसको उदेश्य वा प्रभावबारेमा अढ़ाई दशकयता धेरै चर्चा भइसकेको छ। तर अहिले आएर राज्यको ढोकाभित्र प्रवेश पाएकै भए पनि योगमायाको सामाजिक न्यायको अर्थात् धर्म राज्य मागको आन्दोलनले पूर्णता भने पाएको छैन। उनले उठाएका मुद्दाहरू आजका अन्य सामाजिक सुधारका आन्दोलनमा पनि त्यत्तिकै ज्वलन्त समस्याका रूपमा उठ्ने गरेका छन्। त्यसमा पनि माथि उल्लेख गरिएका उनका आन्दोलनका पैरवी सम्बन्धित सामाजिक अभियन्ताहरूको निजी प्रयास मात्र भएकाले योगमायाको आन्दोलन, उनको भूमिका र योगादानबारेमा संगठित, व्यवस्थित वा विधिसम्मत अध्ययन तथा अभिलेखीकरण अझै हुन सकेको छैन। अहिले योगमायाका नाममा सरकारले हुलाक टिकट पनि जारी गरेको छ। सरकारले नै उनका नाममा राष्ट्रिय पुरस्कार स्थापना गरेको छ भने योगमाया आयुर्वेद विश्वविद्यालय स्थापनाको औपचारिक प्रक्रिया सुरु गरिसकेको छ। उनका नाममा विभिन्न संस्था स्थापना भएका छन्। सामाजिक न्यायका लागि राज्यविरुद्ध भएका यस्ता आन्दोलनहरूको स्वामित्व राज्यले लिनु सम्बन्धित आन्दोलनको उपल्लो तहको उपलब्धि वा सफलता हो। तर राज्यले त्यस्ता आन्दोलनहरूको स्वामित्व ग्रहण गर्नुपहिल्यै केही न्युनतम आधारभूत पक्षरूको ख्याल गर्नु र तिनका मान्यताहरूको पालना पनि गर्नुपर्छ। सर्वप्रथम राज्यका तर्फबाट त्यस आन्दोलनको आधिकारिक अध्ययन र अभिलेखीकरण हुनुपर्छ। त्यसक्रममा भएका हिंसा दमन र क्षतिका लागि सम्बन्धित पक्षसँग राज्य अर्थात् सरकारले क्षमायाचना तथा दुःख प्रकट सार्वजनिक रूपमा गर्नुपर्छ। क्षतिको मात्राअनुसार मापदण्ड बनाएर क्षतिपूर्ति वा संरक्षणका अन्य विकल्प सम्बन्धित पक्षलाई उपलब्ध गराउनुपर्छ। योगमायाको नेतृत्वमा भएको आन्दोलनमा उनका साथै ६८ जनाले त एकैसाथ जीवन बलिदानका लागि सामुहिक आत्मदाह नै गरेका थिए। उनीसँग जेल परेका रत्नमानको जेलभित्रै निधन भयो। उनलाई पनि सामाजिक हितका लागि जेल परेका र जेलभित्र निधन भएकाहरूका लागि राज्यले दिनुपर्ने मान्यता वा सम्मान हुनुपर्छ। यसमा सहभागीहरू सबैको सम्मान र सम्झनाका लागि उपयुक्त स्थानमा सार्वजनिक पार्क र बगैंचा आदि निर्माण गरेर उनीहरू सबैको नाम लेखिनुपर्छ। योगमाया आफ्नो जीवनको मध्यकालमा भारतको असमको फूलबारीमा गएर बसेको, त्यहाँ घरबार गरेको, छोरी जन्मिएको र साधना आदि गरेर नेपाल फर्किएकी थिइन्। तर उनी भारतको असमको फूलबारी भनिएका चारपाँच स्थानमध्ये कुन ठाउँमा गएकी थिइन् र त्यहाँ के गरिन् ? उनको भूमिका र प्रभाव त्यहाँ कस्तो छ भन्ने अहिलेसम्म कसैको पनि जानकारीमा छैन। योगमाया अब शोधकेन्द्रित विषय हुनुपर्छ। राज्यले उत्तेजना आवेग वा अरूको लहलहैमा प्रभावित भएर मात्र होइन, आफ्ना स्रोतसाधनको उपलब्धताले भ्याएसम्म सबै प्रकारका अनुत्तरित प्रश्नहरूको उत्तर खोज्न र आफ्नो मौलिक दस्ताबेज बनाएर त्यसको पारदर्शी अभिलेखीकरण गर्न सक्नुपर्छ। योगमायाले हिजो कुन उद्देश्यले जुन बाटो हिँडेकी थिइन्, ती बन्द गरेर उनलाई राज्यले काखी च्याप्दैमा उनको उद्देश्यले पूर्णता पाएको मान्न सकिन्न। उनको भूमिका र योगदान जुन पक्षलाई अगाडि बढाउने र जुन कुराको सुधार हुनुपर्छ भन्ने थियो, तिनलाई किनारमा राखेर उनको मात्र जयजयकार गरेर उनको सफलता हासिल गरेको भनेर खुसीयाली मनाउन हुँदैन। योगमायाको आन्दोलन, उनको उद्देश्य र उनको योगदान र भूमिकाको सम्मानका लागि उनलाई खोपीको देउता बनाएर पुजा होइन, उनी हिँडेको बाटो हिँड्न सक्नुपर्छ। योगमायाबारेमा २०५० सालयता प्रकाशित केही कृति यस प्रकार छन्  सामाजिक आन्दोलनकी अग्रणी तथा कवि योगमायालेख संकलनप्रकाशक नेपाल अध्ययन केन्द्र  नेपाली सन्त परम्परामा योगमाया र सर्वार्थ योगवाणी मातृका तिम्सिना  समाज सुधारक योगमाया डा गोविन्दमानसिंह कार्की  बहुमुखी व्यक्तित्वकी धनी योगमाया  लेख संकलनप्रकाशक नेपाल स्रष्टा समाज  योगमाया शक्तिपीठ तपोभूमि कविता चापागाईं  अमर ज्योति योगमाया डा दिपेश न्यौपाने  योगमाया नीलम कार्कीउपन्यास  योगमाया र उनको अदम्य साहस बमबहादुर थापा  श्री सर्वार्थ योगवाणी ( योगमाया नेउपानेप्रकाशक अस्मिता प्रकाशन  सामाजिक जागरणमा महिला विद्रोहको प्रस्थान विन्दु लेखनाथ भण्डारी  योगमाया र उनका वाणीहरू प्रकाशक चन्द्रबहादुर बस्नेत       :      बारबरा निम्री  सर्वार्थ योगवाणी र प्रगतिशील कवि योगमायानिनु चापागाईं यसअघि २०१४ सालमा सन्त सामाज दिङला र डम्बरबहादुर बस्नेतलगायतले पनि योगमायारचित वा वाचित श्री सर्वार्थ योगवाणी प्रकाशित गरेको पाइन्छ। श्री सर्वार्थ योगवाणी योगमायाका प्रवचन सुनेर उनकी छोरी नैनकलाले पुनः वाचन गर्ने क्रममा १९८८ सालमा योगमायाका भक्त सहयोगी वा सल्लाहकार पण्डित प्रेमनारायण भण्डारीले लिपिबद्ध गरेर प्रकाशन गर्न सुरु गरिएको थियो। उल्लेख कृतिका अतिरिक्त दर्जनौं फुटकर लेखहरू पनि सार्वजनिक भएका छन्। यी सबै कृतिमा योगमायाका प्रवचन अर्थात् उनले उठाएका मागलाई लिपिबद्ध गरेर तत्कालीन समयमा प्रकाशित गरिएको श्री सर्वार्थ योगवाणी को पुनर्मुद्रण र विश्लेषण गरिएका छन्। उनका वाणीहरू जातपातको भेदभाव, धनी र गरिबबीचको असमानता, साहुमहाजनको थिचेमिचो, महिलामाथिको असमानता, राजामहाराजाहरूको लापारबाही, कर्मचारीहरूको ढिलासुस्ती, घुसखोरीका विरुद्ध लक्ष्यित छन्। यहाँ उल्लेख उनका वाणीका यी पंक्तिले पनि उनको विद्रोहको उद्देश्य र दृष्टिकोण पुष्टि गर्छन् ( महा राज् छन् दर्बारमा हेर्न आउँदैननदुःखि जनले निञा निसाफ् सिधा पाउँदैनन्। जागिरदार लोभि छन् निञा हेर्दैननमर्नु पर्ने शरिर हो विचार गर्दैनन्।"
संकटको समाधान महाधिवेशन,"पार्टी एकता भएको दुई वर्षमै नेकपाभित्र नेतृत्वको टकराव, अन्तर्विरोध, आरोपप्रत्यारोप, किन सुरु भयो ? के यो विवाद नेतृत्वको व्यवस्थापन, कार्यशैली र कार्यविभाजनसँग मात्र सम्बन्धित छ ? नेपाल कम्युनिस्ट पार्टी (नेकपा) मा देखिएको बेथिति, बहस, विवाद र संकटको दीर्घकालीन समाधान के हुन सक्छ ? के अहिलेको नेतृत्वको पुरानो पुस्ता पार्टी र सरकारको ठीक ढंगले नेतृत्व गर्न नसक्ने गरी असफल हुँदै गएको हो ? नेकपाको अहिलेको संकटको निकास के हुन सक्छ ? आदि प्रश्नको जवाफ र निकास खोज्नुपर्ने छ। पार्टी स्थायी समितिको बैठक जारी छ। केन्द्रीय सदस्यबाट तत्काल केन्द्रीय समिति बैठक बस्नुपर्ने माग पनि भइरहेको छ। यतिबेला सिंगो पार्टी पंक्ति र आम सर्वसाधारणमा समेत एउटा तरंग पैदा भएको छ। झन्डै दुईतिहाइको बहुमतसहित सरकारको नेतृत्व गरिरहेको पार्टीको भविष्य के हुन्छ ? कतै नेतृत्वको कार्यशैली र अदूरदर्शिताले पार्टी त फुट्दैन ? यति गम्भीर प्रश्न, चुनौती र समस्याको जवाफ दिन अब नेकपा महाधिवेशनमा जानु जरुरी छ। कम्युनिस्ट पार्टी भनेको विचारको संगठन हो। विचार सही वा गलत हुनुले नै सबै कुराको फैसला गर्छ भन्ने मान्यतामा विश्वास गर्छ। तर आज नेकपामा देखिएको वैचारिक संकट, अस्पष्टता, दिशाविहीनता र अकर्मण्यता नै समस्याको मल चुरो हो। वैचारिक संकटको हलविना केवल नेताहरूको सम्झौता, चोचोमोचो, गुटगत जोडघटाउ, संख्या र टाउकाको गणनाबाट नेकपाको समस्या समाधान सम्भव छैन। संकटलाई पछाडि धकेल्न अनेक विधि हुन सक्छन् तर स्थायी र दीर्घकालीन समाधानको बाटो महाधिवेशन मात्र हो। अनावश्यक गुट, स्वार्थ समूह र झुण्डहरूको विघटन गरी व्यक्तिवाद, अराजकतावाद, एकाधिकारवाद, उपभोक्तावाद र दलाल पुँजीवादको घेराबन्दीबाट पार्टी र सरकारलाई बचाउँदै महाधिवेशनको सम्पूर्ण कार्यक्रम, कार्यतालिका र मिति तय गरौं। तसर्थ गत माघमा सम्पन्न केन्द्रीय समितिको दोस्रो बैठकको निर्णयअनुसार २०७७ चैत मसान्तभित्र सम्पन्न गर्ने भनी निर्णय भएको महाधिवेशनका लागि अब कार्यतालिका र कार्यक्रम सार्वजनिक गर्नुपर्छ। आजको नेकपाको मुख्य कार्यभार के हो ? ती कसरी परा गर्ने ? कम्युनिस्ट पार्टीलाई फुट, विभाजन र विघटनबाट कसरी बचाउन सकिन्छ ? नेकपाको स्थायी समिति बैठक र नेताहरूलाई मेरो सुझाव र अनुरोध छ अब पार्टीको महाधिवेशनमार्फत सबै समस्याको वैचारिक, वैज्ञानिक, दीर्घकालीन र स्थायी समाधान खोजी गरौं। जसनिम्ति तत्कालै निम्न विधि, प्रक्रिया र कार्यक्रमअनुसार अगाडि बढौं  दुई पार्टी र नेतृत्वबीच एकता प्रक्रियामा भएका समझदारी, सहमति, सम्झौता एवं आम कार्यकर्ता र जनताका भावनाका आधारमा हाल देखिएका कार्यशैली, कार्यविभाजन र विश्वासको संकटलाई तुरुन्तै हल गरौं।  दुई वर्षसम्म विनाकारण अल्झिएका पार्टी एकताका बाँकी रहेका केही काम मुख्यतः पार्टीका विभाग गठन कार्य सम्पन्न गरौं। साथै पार्टी सदस्यहरूको समायोजन, अभिलेख र नवीकरणको काम केही महिनाभित्रै सम्पन्न गर्ने गरी कार्यक्रम निर्माण गरौं।  तत्पश्चात् वडा, स्थानीय तह (पालिका), जिल्ला समिति र प्रदेश समितिहरूका सम्मेलन र अधिवेशनको मिति र समयावधि तोकी (सम्मेलन र अधिवेशनका लागि) कार्यविधि निर्माण गरौं।  पार्टीको महाधिवेशनको सम्पुर्ण कार्यतालिका र मिति सार्वजनिक गरेर सम्पूर्ण पार्टी पंक्तिलाई महाधिवेशन तयारीको महाअभियानमा परिचालन गरौं।  महाधिवेशनको निम्ति केही मुख्य राजनीतिक र वैचारिक प्रश्न, कार्यदिशा संगठनात्मक विषय, नेपाली समाजको आजको चरित्र एवं वर्ग विश्लेषण, पार्टीको वर्गआधार, आर्थिक समृद्धि, जनताको जनवादसहित नेपाली मौलिकता एवं विशेषतासहितको समाजवादको प्रारूप, स्वरूप, चरित्र र मोडलबारे आन्तरिक मैत्रीपूर्ण बहस र छलफल खुला गरौं।  नेकपाको आजको मुख्य समस्याको जड नै वैचारिक, राजनीतिक, दृष्टिकोण र सिद्धान्तको समस्या हो। जसलाई महाधिवेशनको बृहत् अध्ययन, अनुसन्धान, छलफल, बहस र सुझावमार्फत निकालिने ताजा राजनीतिक निश्कर्ष र संश्लेषणको नयाँ वैचारिक आधारमा मात्र रूपान्तरणसहितको नेकपा एकताको बलियो आधार तयार हुनेछ।  महाधिवेशनमार्फत पार्टीको नयाँ समाजवादी विचार, राजनीतिक लाइन, कार्यदिशा र कार्यक्रम शंश्लेषण गरौं। संगठनात्मक रूपमा संस्थागत, चलायमान, विधि पद्धति र सिस्टमका आधारमा चल्ने पार्टी र नेतृत्व निर्माण गरौं।  सबै तहका सरकारका कामको समीक्षा गरी अझै प्रभावकारी, जनमुखी र समृद्धिको स्पष्ट कार्यक्रम, मार्गनिर्देशनसहित पार्टी र सरकार सञ्चालनको स्पष्ट विधि एवं एकीकृत कार्यक्रम तय गरौं।  महाधिवेशनमार्फत पार्टी र राजनीतिप्रति उदीयमान नयाँ पुस्ता, प्रतिभा र क्षमता एवं नयाँ सामाजिक वर्गलाई आकर्षित गर्ने नैतिक मूल्य र मान्यतासहितको कार्यक्रम र संस्कृति निर्माण गरौं। संगठन, नेतृत्व र कमिटीमा युवा, प्रौढ र वृद्ध तीनै पुस्ताको सन्तुलन र समायोजन गर्ने विधि, प्रक्रिया, संरचना र प्रणाली विकास गरी क्रमशः नेतृत्व विकास, हस्तान्तरण र पुस्तान्तरण प्रक्रिया सुरु गरौं।  अघिल्लो नेतृत्वदायी अनुभवी पुस्तालाई सम्मानजनक निकासको विकल्पसहित वैचारिक, राजनीतिक, कूटनीतिक क्षेत्रबाट मद्दत गर्न, मार्गनिर्देशन गर्न, सल्लाहकार तथा अविभावकीय भूमिकाद्वारा समाजवाद निर्माणमा पार्टी र देशलाई दिशाबोध र योगदान गर्ने विधि, संरचना र आधारसहित निकासको सकारात्मक वातावरण तयार गरौं।  पार्टीमा भएका अनावश्यक गुट, स्वार्थ समूह र झुण्डहरूको विघटन गरी व्यक्तिवाद, अराजकतावाद, एकाधिकारवाद, उपभोक्तावाद र दलाल पुँजीवादको घेराबन्दीबाट पार्टी र सरकारलाई बचाउँदै सामूहिक, संस्थागत र वर्ग आधारसहितको समाजवादउन्मुख बाटोमा फर्काउन महाधिवेशनको सम्पूर्ण कार्यक्रम, कार्यतालिका र मिति तय गरौं।  विश्वव्यापी रूपमा पुँजीवाद र साम्राज्यवादद्वारा मानव जातिमाथि थोपरिएको उत्पीडन, पीडा र बोझबाट उन्मुक्ति दिने वैज्ञानिक समाजवादको नयाँ विकल्प प्रस्तुत गरौं। महाधिवेशनको महान् बहस र प्रक्रियाद्वारा अन्तर्राष्ट्रिय कम्युनिस्ट आन्दोलनलाई नयाँ शिक्षा एवं नेपाली कम्युनिस्ट आन्दोलनलाई समाजवादको नयाँ बाटो (मार्ग) तयार गर्न योगदान गरौं।  गौतमबुद्धदेखि पूर्वीय दर्शनको रामराज्यसम्म ः कार्लमाक्र्स पेरिस कम्युन, लेनिन र रूसको समाजवाद हुँदै चीन, क्युबादेखि हाम्रो नेपालसम्म भूउपग्रहमा मानव बस्तीको प्रयत्नदेखि हाम्रो गाउँघरको सामूहिक र पर्म प्रणालीसम्म : भवतु सब्व मंगलम् देखि सुखी नेपाली समृद्ध नेपाल सम्म ः वित्तीय पुँजी र सूचना प्रविधिको भूमण्डलीकरणदेखि रोबोर्ट मानव हुँदै विज्ञानका अहिलेका नयाँ आविष्कारसम्म : विश्व व्यवस्था र साम्राज्यवादको चरित्रदेखि समाजवादका भूमण्डलीकृत विशेषता र स्वरूप निर्माणसम्म ः सबैको विस्तृत अध्ययन, अनुसन्धान र बहसको निश्कर्षद्वारा नयाँ विचारको संश्लेषण र विकास गरी एउटा बृहत् दृष्टिकोण निर्माण गर्न महाधिवेशन जरुरी छ। (भण्डारी नेपाल कम्युनिस्ट पार्टी (नेकपा) का केन्द्रीय सदस्य हुन्।)"
