शीर्षक,विवरण
नवरात्रमा भगवती दुर्गाको महत्ता,"आश्विन शुक्लपक्ष प्रतिपदादेखि दशमीसम्मको १० दिनलाई दसैं भनिन्छ। १० दिनमा नौ रात हुने हुँदा यो अवधिलाई नवरात्र भनिन्छ। नवरात्रमा भगवती दुर्गाको पूजाउपासना गरिने र दुर्गोत्सव शरदऋतुमा पर्ने हुँदा यसलाई शारदोत्सव पनि भनिन्छ। नवरात्रमा भगवती दुर्गाको आराधनाको ठूलो महिमा छ। दुर्गोत्सवका विषयमा नवरात्रप्रदीप, देवीभागवत, दुर्गाभक्ति तारंगिनी, मार्कण्डेयपुराणअन्तर्गतको दुर्गासप्तशतीका साथै पुराण वाङ्मयमा नवरात्रमा गरिने दुर्गा आराधनाका विषयमा प्रकाश पारिएको छ। देवताका तेजबाट देवीको आविर्भाय, देवीको स्वरूप, देवताबाट आयुधप्राधित, देवीद्वारा महिषासुर, चण्डमुण्डशुम्भनिशुम्भ आदि दानवको बध र विजय प्राप्तिका बारेमा यी पुस्तकमा पढ्न पाइन्छ। दुर्गा मातालाई असत्यमाथि सत्यको जित र अन्यायमाथि न्यायको प्रतीकका रूपमा लिइन्छ। नवरात्रको व्रतलाई महासिद्धि दिने, शत्रुको सम्हार गर्ने र सबै प्राणीको उपकार गर्ने विशिष्ट व्रत मानिएको छ। विशेष गरेर ब्राह्मणहरूले यज्ञ सम्पादन, क्षेत्रीयहरूले पृथ्वीपालन, वैश्यहरूले गोधन वृद्धि, शत्रुहरूले पुत्र र सुख प्राप्ति, नारीहरूले सौभाग्य प्राप्ति र सम्पन्नहरूले धन प्राप्तिका निमित्त नवदुर्गा भगवती महिषासुरमर्दीय उपासना गर्छन्। यो महापुण्यदायक महाव्रत हो। यसैले भगवान् शंकर, ब्रह्माजी, विष्णु, इन्द्र आदि देवताले पनि विभिन्न अवसरमा नवरात्रव्रत गरेका थिए। आश्विन शुक्ल प्रतिपदालाई घटस्थापना भनिन्छ। यस दिन प्रत्येक घरमा तामा, पित्तल, चाँदी या माटोका भाँडामा पञ्चतत्वको रूप मानी पाँचवटा ठाडा धर्सा गाईको गोबरले बनाई षोडषोपचारले पूजा गरी जौ रोपिन्छ। साथै शुद्ध बालुवासाथ टपरीमा जमरा राख्ने प्रचलन छ। यसै दिनदेखि दुर्गा पूजा प्रारम्भ हुन्छ। दुर्गा मातालाई असत्यमाथि सत्यको जित र अन्यायमाथि न्यायको प्रतीकका रूपमा लिइन्छ। पहिलो दिनदेखि क्रमश: शैलपुत्री, ब्रह्मचारिणी, चन्द्रघण्टा, कुष्माण्डा, स्कन्धमाता, कात्यायनी, कालरात्री महागौरी, सिद्धिदात्री गरी नौ दिनपर्यन्त नवदुर्गाको पूजा गर्दै सप्तशती (चण्डि) पाठ गरिन्छ। महाकाली, महालक्ष्मी र महासरस्वतीको विशेष पूजाआजा र आराधना गरिन्छ। शैलपुत्री : विधिपूर्वक घटस्थापना गरेर जौ, गहुँको जमारा राखी प्रारम्भ गरिएको दुर्गापूजाको पहिलो दिन शैलपुत्रीको पूजा गरिन्छ। पहिलो जन्ममा दक्ष प्रजापतिका गृहमा सतीदेवीका रूपमा र अर्को जन्म हिमालयका घरमा शैलपुत्रीका रूपमा उनको प्रार्दुभाव भएको हो। वृषभ वाहनमा चढेकी, दाहिने हातमा त्रिशूल र देब्रे हातमा कमलको फूल लिएकी यिनै देवीको आराधना गर्नाले अटल सौभाग्य, सुख, शान्ति, समृद्धि मिल्नेछ। आयुर्वेदमा शैलपुत्रीलाई हर्रोका रूपमा लिइन्छ। ब्रह्मचारिणी : नवरात्रको दोस्रो दिन ब्रह्मचारिणी स्वरूपको ध्यान र पूजा गर्ने गरिन्छ। ब्रह्मचारिणीको शाब्दिक अर्थ ब्रह्म (तपस्या) को आचरण गर्ने भन्ने हुन्छ। ब्रह्मचारिणी सेतो वस्त्र धारण गरेकी, दाहिने हातमा जयमाला र देब्रे हातमा कमण्डलु लिएकी, खाली पाउमा सवार भएकी देवीको दिव्य स्वरूपको ध्यान गर्ने गरिन्छ। उनको आराधना गर्नाले आयु तथा स्मरण शक्ति वृद्धि र रक्त विकार शुद्ध गर्न तथा वाणीमा मिठास ल्याउन यी भगवतीको ध्यान गरिन्छ। चन्द्रघण्टा : दुर्गा देवीको तेस्रो रूप चन्द्रघण्टा हो। १० भूजा भएकी, शरीरको रङ सुनको जस्तो देदिप्यमान सिंहवाहन भएकी, सदैव युद्धमुद्रामा देखिने चन्द्रघण्टा देवी मानवमा वाणीको प्रतिनिधित्व र राक्षसी प्रवृत्तिको विनाश गर्छिन्। यी ग्रहहरूमा शत्रु ग्रहको प्रतिनिधित्व गर्छिन्। आयुर्वेदमा चम्सुर (साग) लाई माताको अंशका रूपमा मानिन्छ। कुष्माण्डा : नवरात्रको चौथो दिन कुष्माण्डा देवीको आराधना गरिन्छ। जुन समयमा संसार अन्धकारमय थियो, सृष्टि भएको थिएन, यसै समयमा आफ्नो हाँसोद्वारा विश्वब्रह्माण्डको उत्पत्ति गरेकी हुनाले दुर्गादेवीको नाम कुष्माण्डा रहन गएको हो। कुष्माण्डा भनेको कुभिन्डो हो। तसर्थ पृथ्वी कुभिण्डाकार देखिन्छ। अष्टभूजा भएकी, हातमा चक्र, गधा र अमृतपूर्ण कलश, कमलको फूल, वाण, धनुष, कमण्डलु र जपमाला वाहन सिंह भएकी आदिशक्ति स्वरूपा भवानीदेवी मानव मात्रमा गर्भाधान शक्तिको स्वरूप प्रदान गर्छिन्। आयुर्वेदअनुसार कुभिण्डो मानसिक रोगीका लागि अमृतसमान रहन्छ। साथै कुभिण्डो पञ्चबलिअन्तर्गत बलि दिने प्रचलन छ। स्कन्धमाता : पाँचौं दिन स्कन्धमाताको पूजा र आराधना गरिन्छ। कार्तिकेय देवासुर संग्राममा देवताका सेनापति थिए। यिनै स्कन्दको आमा भएकाले भगवती दुर्गाको यस अवतारलाई स्कन्धमाता भनिएको हो। उनी स्कन्धलाई काखमा राखी दायाँ हातमा कमलको फ्ूल र बायाँतर्फ वरमुद्रा धारण गरी सिंहवाहनमा सवार हुन्छिन्। मानव मात्रलाई सांसारिक सुख भोगपश्चात् सद्गति मार्ग खुलाउने, सन्तान सुख दिने, यश, आराम, सुख, समृद्धि, कीर्ति आदि प्राप्त हुन्छ। आयुर्वेदमा आलसलाई स्कन्धमाताको अंशका रूपमा मानिएको छ। कात्यायनी : आद्यजगत् जननी दुर्गामाताको छैटौं दिन कात्यायनीको पूजा तथा आराधना गरिन्छ। कत नाम गरेका विशिष्ट महर्षि कात्यायनले पुत्री प्राप्तिका लागि कठोर तपस्या गर्दा माता प्रसन्न भई प्राकश्य भइन्। गोपिनीहरूले श्रीकृष्ण भगवान्लाई पति (कात्यपति) का रूपमा पाउनका लागि माता कात्यायनीको प्रार्थना गरेका थिए। साधनामा लागेकाहरूले धर्म, अर्थ, काम र मोक्षका दाता, भर्ता र हर्ताका रूपमा कात्यायनीलाई मान्छन्। विवाहमा वाधा र दाम्पत्य जीवनमा बेमेल भएका मानवले माताको आराधना गर्दा शीघ्र विवाहका साथै जीवन सुख बन्दछ। कालरात्री : यस दिन दुर्गामाताको कालरात्री स्वरूपको पूजा गरिन्छ। कालरात्री भनेको अज्ञान, अन्धकार, भय, डर, त्रास र विनाशिनी भनेको शुभकारी, फ्लदायी भावमा कालरात्री नामकरण भएको पाइन्छ। यस दिन विशेष गरेर महासरस्वती तथा पुस्तक, कापी, कलम आदिको पूजा गरिन्छ। सबै प्राणीलाई मृत्युको समयमा यस स्वरूपको अनुभव हुन्छ। महागौरी : नवरात्रको आठौं दिन महागौरी (महाकाली, महालक्ष्मी र महासरस्वती) को विशेष पूजाआजा गरिन्छ। महाअष्टमी र महानवमीबीचको रातभरि गुप्तपूजा गरिन्छ। शिवलाई पतिका रूपमा प्राप्त गर्न महागौरीले कठोर तपस्या गरेकी थिइन्। सोही कारणले उनको शरीर कालो भयो। तपस्यादेखि प्रसन्न भउका भगवान् शिवले उनको शरीर गंगाजलले स्नान गराई कान्तिमय बनाउनुभयो। त्यस्ती महाकाली दुर्गादेवीलाई मानवले पशुबलि दिई खुसी पार्ने प्रयास गर्छन्। शाकाहारीले कुभिन्डो, केरा, घिरौंला, लौका आदि फलको बलि दिन्छन्। यस्ती देवीको पूजापाठ र आराधना गर्दा असम्भव कार्यलाई सम्भव, असत्यमाथि सत्यको जित, अधर्ममाथि धर्मको विजय, निर्गुणीलाई सगुणीतर्फ लाग्न प्रेरणा मिल्छ। आयुर्वेदअनुसार तुलसीको अंशावतारका रूपमा महागौरीलाई मानिन्छ। यसै दिन अस्त्रशस्त्र, सवारीसाधन, औजार, खड्ग आदिको पूजा गरिन्छ। सिद्धियात्री : शारदीय नवरात्रको नवौं दिन अर्थात् महानवमीमा भवानी दुर्गाको सिद्धिदात्री स्वरूपको आराधना गरिन्छ। सम्पूर्ण सिद्धि प्रदान गर्ने देवी हुन्। महामाया भगवतीले मोहिनी रूप धारण गरी दानवहरूको संहार गरेकाले नवमीको दिनलाई मोहनी भनिन्छ। यस दिन दुई वर्षदेखि माथिका कन्यालाई पूजा गरी मिष्ठान्न खुवाई दानदक्षिणा दिइन्छ। सिद्धिदात्री देवीको आराधना गर्नाले अणिमा, महिमा, गरिमा, लद्यिमा, प्राप्ति, प्रकाम्य, इशित्व र वशित्व गरी आठ सिद्धि प्रदान गर्दछिन्। सृष्टिका क्रममा देवादिदेव महादेवले पनि आराध्यदेवीका रूपमा सिद्धिदात्री देवी योगमायाको अनुकम्पाले त्रिदेव क्रमश: ब्रह्मा, विष्णु, महेशको रूप धारण गरी जगत्को सृष्टि, स्थिति र प्रलय गर्नुभएको छ। साथै शिवजीले उनै देवीको कृपाशक्तिद्वारा अर्धनारेश्वर स्वरूप धारणा गर्नुभएको छ। आयुर्वेदअनुसार देवीको अंश कुरिलोमा पाइन्छ। दशमीका दिन विजयोत्सवका रूपमा मान्यजन, आफ्ूभन्दा ठूला व्यक्तिका हातबाट अक्षता, जमरा, तिलक, टीका, प्रसाद ग्रहण गरिन्छ। भगवान् मर्यादा पुरुषोत्तम रामले माता दुर्गाको नौ दिनको व्रतकथासनापछि रावणको वध गरी असत्यमाथि विजय प्राप्त गरेका थिए। उनै माताको आर्शीवाद थाप्न कोजाग्रत पूर्णिमापर्यन्त मानिसहरू इष्टमित्र र मान्यवरकहाँ टीका प्रसाद ग्रहण गर्न जाने गर्छन्। यसरी कोजाग्रत पूर्णिमाकै दिन दसैं पनि विसर्जन गरिन्छ।"
लोकतन्त्र भर्सेज भोकतन्त्र,"सायद कार्लमाक्र्सले नेपालको लोकतन्त्र देखेका भए उनी वर्ग संघर्षको सिद्धान्तलाई नयाँ शिराबाट व्याख्या गर्थे होलान्। पुँजीवादी शासन व्यवस्थाले आफ्नो खाल्डो आफैं खन्नेछ भन्नुको सट्टा जुनसुकै व्यवस्था पनि आफ्नै कारणले पतनको दिशामा जानेछ भनी पूरक व्याख्या आवश्यकता नै पर्ने थिएन। अरस्तुको क्रान्तिका सिद्धान्तहरू, प्लेटोको आदर्श राज्य, माओको सांस्कृतिक क्रान्ति र गान्धीको अहिंसावादी आन्दोलन त्यस समयदेखि अहिलेसम्मको सार्थक चिन्तन र वादहरू नै हुन् यद्यपि कुनै न कुनै रूपमा पूरक व्याख्याका लागि प्रतीक्षारत देखिन्छन्। नेपालको राजनीतिक प्रणालीका सन्दर्भमा पनि त्यो मनोदशा आकृष्ट भएको देखिन्छ। निरंकुश सत्तादेखि वर्तमान लोकतन्त्रसम्म यस्तै उद्देश्यका साथ जनताको बलिदानले स्थापना गरेको यो पद्धति राजनीतिक नेतृत्वका कारण जनतामाझ वितृष्णाजन्य हुन गइरहेको छ। लोकतन्त्रमा जनप्रतिनिधि जनता र संविधानप्रति जवाफदेही हुन पर्दैन ? लोकतान्त्रिक पद्धतिको दुरुप्रयोग कहिलेसम्म ? कम्युनिस्ट सत्ता र भ्रम नेकपा एउटा प्रभावशाली युवा नेता तथा मन्त्रीले संसद्मा भनेका थिए कि कम्युनिस्टको सरकार आएपछि नेपालका छोराछोरीले अघाउञ्जेल खानेछन्। भोकले मर्ने छैनन्। दिनमा ३४ पटक मज्जाले खानेछन्। कति मीठा कुरा ती मन्त्रीज्यूको। उनै मन्त्री हुँदा किसान मल नपाएर हाहाकारमा परे। हुन त प्रायः नेताहरू सबै दलका उन्नत जीवनशैलीमा रमाएका छन्। त्यसमध्ये कम्युनिस्ट पार्टीका नेताहरू धेरै चिल्ला र नवधनाढ्य वर्गमा रूपान्तरण भइरहेको जोकोहीले अनुभूति गरेका छन्। संगत र उठ्बस ठेकेदारसँग तर पेसा राजनीति क्या काइदाको राजनीतिक संस्कृतिको विकास। अझ भन्ने हो भने उनीहरूको भाषण र व्यवहारले जोकोही नेपालीलाई मूर्ख बनाइरहेको प्रस्ट हुन्छ। प्रायः कम्युनिस्ट नेताहरू भन्ने गर्छन् जनजीविकाका सवालमा हाम्रो पार्टीेले क्रान्ति गर्छ, सर्वहारालाई सत्ताको मालिक बनाउँछ तर व्यवहारमा आफैं सामन्ती संस्कारको अभ्यास गर्छन्। अझ भन्ने हो भने आफ्ना पार्टी जनतासँग सधैं सँगै रहने भनी भाषण ठोकेर नथाक्ने कम्युनिस्टहरू खुलमखुला भ्रष्टाचारमा मुछिएका घटना दिनप्रतिदिन बाहिर आइरहेका छन् तर कार्यकर्तालाई आलोचना गर्न बन्देज लगाउँदैछन्। क्या, गज्जबको जनवादी केन्द्रीयता ? पुँजीवादी व्यवस्थाको सत्तोसराप गर्ने तर आफ्ना छोराछोरीको अमेरिकामा डीभी पर्दा ठूलाठूला फेसबुक स्टाट्स र गर्व गर्नेहरू कसरी कम्युनिस्ट हुन सक्छन् ? गाँस, बास र कपासको ग्यारेन्टी जनताका लागि हो कि पार्टी कार्यकर्ताका लागि ? अझै पार्टी नेताहरूलाई तलब दिने रे, कस्तो कम्युनिस्ट व्यवस्था जनताको चुलो बल्न छाड्यो तर नेताहरूको जीवनशैली युरोपियन शैलीको हुँदै छ। कम्बल ओडेर घिउ कहिलेसम्म खाइरहने ? सर्वहाराको पार्टी तर बालुवाटारका जग्गा ताक्ने कसरी कम्युनिस्ट हुन सक्छन् ? निरीह प्रशासनमा भाले नेतृत्व म्याक्स वेवरको कर्मचारीतन्त्र नेपालका लागि लेखिएको सिद्धान्त होइन रहेछ जस्तो लाग्दैछ। उनले त लेखेका थिए कि नैतिकवान्, क्षमतावान् विज्ञहरूको जमात ब्युरोक्रेसी हो भनेर तर नेपालको सन्दर्भमा कर्मचारीतन्त्र अल्छी संगठनको पर्यायवाची बनिरहेको छ। कुनै सिर्जनशीलताको नामै छैन। उत्साह र जाँगर पनि नभएका, सुविधाभोगी सुकिलामुकिलाहरूको संगठन भएको छ कर्मचारीतन्त्र। यसरी सांगठनिक बदनाम गर्ने श्रेय तिनै संगठनका नेतृत्वहरूमाथि जान्छ। आफ्नै दैनिक लाभलाई प्राप्त गर्न राजनीतिक हस्तक्षेपलाई खुलमखुला आमन्त्रण गरिरहेका छन्। भाले नेतृत्व भनेको एउटा यस्तो संस्कृति हो, जसले संगठनलाई निरीह बनाउँदै छ र त्यस्तो नेतृत्व आफैं राजनीतिक गोटी बनिरहेको हुन्छ किनकि रिटायर्डको एक दिनअगावै राजदूत, आयोगको अध्यक्ष या कुनै महत्वपूर्ण लाभ प्राप्त गर्न ऊ तल्लीन रहेको हुन्छ। पुँजीगत खर्च गर्न नसक्ने, सुव्यवस्था बिग्रँदो, महिला हिंसा बढ्दो समग्र समाज अधोगतितिर अनि के औचित्य छ यस्तो प्रशासनको ? जनतालाई लाइनमा राखेर थकाउने र गलाउने एउटा सञ्जालजस्तै भएको छ कर्मचारी प्रशासन। प्रिय प्रशासकहरू दुईथरी कुरा नगर्नुस् किनकि तपाईंले गरेको व्यवहार एउटा पक्कै गलत हो। तपाईंले परीक्षामा लेखेका कुरा र तपाईंको कार्यशैली किन एउटै हुन सक्दैन ? अब त बोल, प्रश्न गर कि हाम्रो पसिनाको मूल्य खोइ ? हाम्रो कुषिउपजको ग्यारेन्टी किन हुँदैन ? संविधानमा लेखिएजस्तै शिक्षा, स्वास्थ्य निःशुल्क खोइ ? जुन दिन यी प्रश्न सम्पूर्ण सर्वसाधारणले गर्नेछन् त्यसपछि नेपालको राजनीतिक परिदृश्यमा बदलाब आउनेछ र नेपालको लोकतन्त्र आफ्नो भोकतन्त्रप्रति जवाफदेही बन्नेछ। अबको प्रश्न तपाईंहरूप्रति पनि निरन्तर आइरहने छ। भिन्सेन्डी गोर्नेले तपाईंहरूको प्रवृत्तिविरुद्ध लगाएको आरोपलाई चिरफार गर्ने कि सत्यताको पुस्ट्याइँ गर्ने ? सायद थोरै समयले तपाईंहरूलाई पर्खिरहेको हुन सक्छ। जनताको स्वीकारोक्तिसँग औचित्यता पुस्ट्याइँ गर्दै कार्य गर्नु होला अन्यथा आफ्नो संगठन बद्नाम हुने अनि तपाईंचैं सम्मानित पदाधिकारी व्यक्ति हुने भन्ने नै हुँदैन। भुईंमान्छेहरूका कथा अहिले सर्वसाधारणको अवस्था चटकेले भालु नचाएर तमासा देखाएजस्तो छ। कामको खोजीमा बिदेसिएका नेपाली कोभिड महामारीका कारण आफ्नो देश भन्दै पराई भूमिबाट महाकाली नदीमा हाम फालेर नेपाल प्रवेश गरे तर विडम्बना सरकारी संयन्त्रले नांगै बजार घुमायो। भेडाबाख्राजस्तै विद्यालयमा थुनेर राखियो तर घरमा चुलो बल्न छाडेको, छोराछोरीको फी तिर्न नसक्दा, बिरामी हुँदा औषधिमूलो नपाएर लाचार भई कर्मभूमि भारततिर दिनहुँ प्रस्थान गरिरहेका छन्। टीभीका समाचार हेर्दा गौरीफन्टा नाकामा भारततिर जानेको लावालस्कर देखिन्छ। उनीहरूका काखमा ससाना नानीहरू पिठ्युँमा झोलाहरू। धिक्कार छ सरकारलाई। जसले उनीहरूलाई यस विषम परिस्थितिमा पनि देशमा रोक्ने प्रयत्न गरेनन्। अझ उनीहरूको घेरा फाटेको शिरको टोपी देखिन्छ त्यसका साथै लगत्तै अर्को समाचार आउँछ, झलनाथ फाउन्डेसनलाई सत्तरी करोडको सर्प पाल्न अनुदान। भन्न त मन लाग्छ ए सर्वहाराहरू हो कति लाचार भएका अब त बोल न, कति सहन्छौ ? संघर्षका लागि पटकपटक नेताको पछि लाग्यौ अब त आफ्ना लागि संघर्ष गर। तिम्रो जिन्दगी कुल्ली र दरबान भई भारतमा बित्यो। तिम्रो जबानी खाडीमा भेडा चराउँदै बित्यो के तिमी सधैं दास बनिरहनका लागि हौ ? तिमीहरू आफैं हेर त ? आफ्ना परिवारका सदस्यहरूको औषधिमूलो कति महँगो छ ? विद्यालयको फी बढ्दो क्रममै छ तर तिमीहरूलाई थाहा छ कि छैन शिक्षा र स्वास्थ्यमा व्यापारिक लगानी तिमीले भोट हाल्ने नेताहरूकै छ। त्यसकारण त उनीहरू शिक्षा र स्वास्थ्य पूर्णरूपमा सरकारी बनाउन चाहँदैनन्। गोविन्द केसीले कहिलेसम्म तिम्रा लागि अनशन बसिरहने ? अब त बोल। प्रश्न गर किन यति धेरै फरक ? पटकपटक प्रश्न गर। जहाँ देख्छौ त्यहीं प्रश्न गर तपाईंका ती चिल्ला गाडी कहाँबाट आए। त्यस्तो धनसम्पत्ति कसरी सम्भव भयो नेताज्यू ? अब ढिला नगर। तमासा कहिलेसम्म ? भूपि शेरचनको घुम्ने मेचमाथि अन्धो मान्छे भई कहिलेसम्म तमासा देखाइरहने हो नेपाली राजनीतिक प्रणालीले। भोकले जनता पिरलिरहेका छन् तर शासकहरूको सुखसयल बढ्दो छ। पार्टीका नाममा जनता लडाउने अनि सत्ताको मालिक बनिरहने दाउमा नेपालको लोकतन्त्रले पदचाप पछ्याइरहेको छ। आफ्नो देशको रैथाने संस्कृति भत्काउने अनि पैसाको बलमा पश्चिमी संस्कृतिको अनुकरण गर्दै आधुनिक बन्ने होडमा नेतृत्व रहेसम्म सर्वसाधारणको आर्थिक अवस्थामा सुधार आउने देखिँदैन। अकारण महिला जिउँदै जलाइरहन्छन् तर शासकप्रशासक रमिते बन्छन्। कस्तो लोकतन्त्र स्थापित गर्यौं हामीले ? राजनीतिका नाममा ठेकेदारहरूको हालीमुहाली रहेको छ। कुनचाहिँ नेता र कुनचाहिँ बिचौलिया छुट्ट्याउनै मुस्किल छ। अब त बोल, प्रश्न गर कि हाम्रो पसिनाको मूल्य खोइ ? हाम्रो कुषिउपजको ग्यारेन्टी किन हुँदैन ? संविधानमा लेखिएजस्तै शिक्षा, स्वास्थ्य निःशुल्क खोइ ? जुन दिन यी प्रश्न सम्पूर्ण सर्वसाधारणले गर्नेछन् त्यसपछि नेपालको राजनीतिक परिदृश्यमा बदलाब आउनेछ र नेपालको लोकतन्त्रले आफ्नो भोकतन्त्रप्रति जवाफदेही बन्नेछ अनि डा गोविन्द केसी पुनः अनशन बस्नुपर्ने छैन। अब गोविन्द केसी मात्र होइन, आम नागरिक सरकारविरुद्ध भोक हड्तालमा बस्नुपर्ने दिन आएको छ। किनकि नागरिकको उपचार गर्न सक्दिन भनेर पन्छिएको छ। सिंगो मुलुक महामारीको चपेटामा परेका बेला त्यसको समाधानमा सिंगो शक्ति र बजेट खर्चनुपर्नेमा उल्टो नागरिकप्रतिको दायित्वबाट हात झिक्ने सरकार कसरी कम्युनिस्ट हुन सक्छ ? कतै यस्तै गैरराजनीतिक र अनैतिक क्रियाकलाप दोहोर्याएर व्यवस्थाको वदनाम त गरिँदै छैन ?"
सोनिम र सञ्जुलाई स्वर्ण,काठमाडौं : नरहरिपुर कराँते डोजो मच्छेगाउँका सोनिम मानन्धर र सञ्जु देसारले प्रथम जेकेए यु१९ अनलाइन काता प्रतियोगितामा स्वर्ण जितेका छन्। जुनियर कराँते एकेडेमीको आयोजनामा भएको अनलाइन काता प्रतियोगितामा सोनिमले २४६ अंक हात पार्दै स्वर्ण जिते। खगेन्द्र चाम्लिङ राई २४२ अंकका साथ दोस्रो र २४ अंकका साथ रेहान जावेद तेस्रो भए। महिला स्पर्धामा सञ्जुले २३६ अंकका साथ स्वर्ण पदक प्राप्त गरिन्। उनले मीरा खातीलाई पछि पार्दै स्वर्ण जितेकी हुन्। खातीले २३३ अंक प्राप्त गर्दा तेस्रो स्थानमा रहेकी वर्षा बुढामगरले २३२ अंक बटुलेकी थिइन्।
