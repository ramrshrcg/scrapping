शीर्षक,विवरण
तरल राजनीतिको पाठेघरमा लोकतन्त्रको भ्रूण,"हामीलाई अब यस्तो व्यवस्था चाहिएको छ, जसको प्रयोगले संसदीय व्यवस्थाको विकृति देखा नपरोस् एकै सिक्काको दुई पाटो हो जनताको लोकतन्त्र, जहाँ एकातिर समानता हुन्छ भने अर्कातिर स्वतन्त्रता। स्वतन्त्रता र समानतालाई सुन्दर शान्तिको बिटले मोडिएको पूर्ण सिक्का नै जनताको लोकतन्त्र हो, जसको शुक्रकीट वर्तमान तरल राजनीतिले आफ्नो पाठेघरमा धारण गरेको छ। हामी आकार लिँदै गरेको त्यही भ्रूणलाई भिडियो एक्सरेको चस्माले नियाल्दै छौं। तरल बनेको वर्तमान राजनीति विषाक्त र विरक्त किन छ भने यसले न जनताको समस्या बुझेको छ न जनताको भाषा। तीसबर्से पञ्चायतबाट जनताका अपेक्षा पूरा हुन नसक्दा पूरा गर्ने वाचासहित आएको वर्तमान व्यवस्था जनअपेक्षा पूरा गर्ने सवालमा झन् प्रतिगामी व्यवहार देखाउन थाल्दा नेपाली राजनीतिको कथा बाख्रा र बूढो बाघभन्दा पटक्कै फरक भएन। के नेपाली जनताको आवाज हो देशलाई बन्दी बनाएर नेतागणले तमासा देखाउने ? गुटउपगुट हुँदै टुटमा अस्तित्व देख्ने नेपाली संसदीय चिन्तनधाराले नेपाली जनता र राष्ट्रिय एकताको गाँठोलाई कस्छ कि फुकाउँछ ? जनताको मतमार्फत आएका यी दलको आन्तरिक किचलोभित्र जनमतको आदेश मुखरित छ या जनताको थाप्लोमा दलीय लातको छाप ? मिलिभगतको सरकार गठन गर्दैमा या फेरि चुनाव गरेर नयाँ सरकार बनाउँदैमा जर्जर बनेको मुलुकको स्वतन्त्रता, राष्ट्रिय स्वाधीनता र आर्थिक विषमताको निकास निस्कने छैन। एकातिर नागरिकको नांगो आङ र भोको पेटले देश नै जर्जर भइरहेछ। दिनहुँ बाकसका बाकस नागरिकका लास विदेशबाट आइरहेछन्। अर्कातिर रेमिटेन्सले देश धानेको रूखो गीत गाउँदै नेतृत्वगण कार्य सफलताको फरमान गर्दैछन्। गरिबी, बेरोजगार, भोकमरी, आत्मनिर्भर अर्थतन्त्र र यी सबैका निम्ति राष्ट्रिय एकताको चिन्तन प्रणालीमा टिपेक्स लाउने को हुन् ? अलि शान्त भयो कि घुसखोरी र भ्रष्टाचारमा चुर्लुम्म, आन्तरिक कलह भयो देशको गति भड्खालोमा ! आखिर समस्या कहाँ छ ? नेताहरूमा या देशको राजनीतिक प्रणालीमा ? राज्य एउटा संस्था हो। यो व्यक्तिको गुण र दोषले कम, तर संस्थागत संरचनाले बढी प्रभावित हुन्छ। एउटा राम्रो र असल मान्छे खराब राजनीतिक प्रणालीमा जानुभन्दा खराब र विकृत नेतृत्व असल प्रणालीमा जानु तपाईंको विचारमा कुनचाहिँ उत्तम होला ? मेरो विचारमा यो बहस सेतो दौरासुरुवाल लगाएको मान्छे आहालमा लत्पतिनु र फोहोरी मान्छे नदीमा पौडी खेल्नुभन्दा कुनै अर्थमा फरक छैन। ती तीस वर्ष जनताले आशातीत हुँदै भोट दिएर पठाए। आज नेताको भाका जनतातिर फर्केको छ या विपरीत दिशातिर ? यो त हातको जुरा ऐनाले हेरेजस्तै भएन र ? कुनै नेतृत्व सही भएनन् जसको कारण आजको यो दुरवस्था आयो ? त्यसो हो भने नवउदारवादी अर्थनीतिको खुला बजारलाई सर्लक्क मुलुकमा भित्र्याएर राष्ट्रिय उद्योगलाई चौपट्याएर यो हालमा देश पुग्दासमेत जनता र राष्ट्रको समस्यालाई शीर्ष स्थानमा राखेर राष्ट्र निर्माणको दिशातिर अघि बढ्ने दिमाग र खुट्टामा कसले भोटेताल्चा ठोक्यो ? नवउदारवादी पुँजीवादको त्यही मार्गमा हाम्रो मुलुक छ, जहाँ विश्व पुँजीवाद राष्ट्रहरूलाई कोर, पेरिफेरि र बाह्य घेरा गरी तीन भागमा बाँडेर बाहिरी घेरामा पर्ने नेपाललगायतका तेस्रो मुलुकलाई कहिल्यै सम्पन्न हुन नदिने रणनीतिक योजनामा छ। पुँजीवादको यही चक्रमा हाम्रो राजनीतिक प्रणाली खडा भएको छ। त्यसकारण वर्तमान राजनीतिको तमासा त्यसको बाइप्रोडक्टबाहेक केही होइन। यसको स्रोत वर्तमान राजनीतिक प्रणाली नै हो। धमिरा लागेको यही राज्य प्रणालीको संरचनाको कारण देश बर्बादीतिर धकेलिँदै छ। तर निराश हुनुपर्ने र बाह्य शक्तिसँग आत्मसमर्पण गर्नुपर्ने कुनै कारण छैन। किनभने यी जति समस्या देखा परेका छन्, ती सबै नेपाल र नेपालीमाथि भर नपरी बाह्य मुलुककै आशीर्वादले गर्दा भएको हो। चाहे राजनीतिको कुरा गरौं या अर्थ र सांस्कृतिक पक्षको, यी सबै आयातीत भए। आफ्नै देशको हावापानी, प्राकृतिक स्रोतसाधन, वनजंगल र जडीबुटी अनि मेहनती नेपाली जनता ! यी सबैको संगमलाई राजनीतिक प्रणाली बनायौं भने देश कति सुन्दर र हराभरा बन्दो हो ! आम नेपाली जनताको अपेक्षा पनि यही न हो ! नवउदारवादी धमिराले क्षतविक्षत् पारेको मुलुकको राजनीतिक गर्भमा अब यसलाई बसालौं र गरौं तरल राजनीतिको भुमरीमा जनताको लोकतन्त्रको छलफल ! राजनीति मूलत: सामाजिक आवश्यकता र सहायक रूपमा आकांक्षालाई सम्बोधन गर्ने साधन हो। अर्को अर्थमा यसलाई आर्थिक परिचालनको सामाजिक दस्तावेज भन्न सकिन्छ, जसको साइनु सामाजिक सांस्कृतिक पक्षसम्म विस्तारित हुन्छ। पञ्चायतले ढोका खोलेको नेपालको उदार अर्थनीति ०४६ पछि संसदीय बहुदलीय काल हुँदै ०६२६३ को जनआन्दोलनबाट बनेको संघीय लोकतान्त्रिक गणतान्त्रिक व्यवस्थाले पुँजीवादको नवउदारवादी अर्थनीतिलाई सर्वांग रूपमा भित्र्याए। सरकारमा रहँदासम्म नवउदारवादी खुलाबजार अर्थनीति लागु गर्न नेपाली कांग्रेसले नेतृत्वदायी भूमिका खेल्यो। एमाले र पछि माओवादीका नाममा देखा परेका सरकारसमेतले कांग्रेस र एमालेकै नवउदारवादी बाटो पछ्याए। राजनीतिक हिसाबले यी तीन पार्टीबीच विचारधारात्मक रूपमा भिन्न भनिए पनि राजनीतिको मेरुदण्ड अर्थनीति कार्यान्वयन गर्ने क्रममा व्यावहारिक रूपमा यी कसैमा फरक देखिएन। कुरा त्यति मात्र सीमित रहेन। सरकारमा रहँदा कांग्रेस र एमालेले जसरी सत्ता र सरकारको दुरुपयोग गरी राज्यस्रोतलाई व्यक्तिगत फाइदानिम्ति प्रयोग गरे र घुसखोरी, भ्रष्टाचारी र कमिसनतन्त्रको खेलमा लागेर अकूत सम्पत्ति जोडे, माओवादीहरू पनि बीसबाट उन्नाईसमा झरेनन् बरु तीसचालीसतिर पो उक्लिए ! यसो हुनुको मूलभूत कारण संसदीय व्यवस्थाको चरित्र नै प्रधान हो। आदि सत्य र अन्तिम सत्यको स्रोत जनतालाई यो व्यवस्थाले नकार्छ र बहुराष्ट्रिय पुँजीपति वर्गको उत्पादित वस्तु आफ्नो मुलुकमा भित्र्याएवापत कमिसनमा रमाउँछ। चुनावका बेला जनतासमक्ष जानुपरे पनि बाँकी समय पुँजीपति वर्गको बजारलाई व्यवस्थित गर्ने कानुन निर्माणदेखि कार्यान्वयन गर्नमा व्यस्त हुन्छ। यसको असर स्वाभाविक रूपमा दैनिक आर्थिक व्यवस्थापनमा पर्न जान्छ। जसका कारण भ्रष्टाचार, कुशासन, कमिसनको खेल र आर्थिक अनियमितता जस्ता अनेक कुचक्र संसदीय व्यवस्थाका क्यान्सर बन्न पुग्छन्। यसको असर के पर्छ भने सर्वसाधारण जनताको जीवनस्तर गिर्दो अवस्थामा खस्कँदै जान्छ तर सत्ताधारी वर्गको निकै उपल्लोस्तरमा पुग्छ। यसको एउटै कारण हो राज्य व्यवस्थामा आम सर्वसाधारण नागरिकको पहुँच नहुनु। यी सबै कारणले तेस्रो मुलुकमा संसदीय व्यवस्थामा राज्य स्थिरता, समृद्धि र दिगो विकास हुनबाट वञ्चित भइरहन्छ र देशको व्यवस्था र नेतृत्व नै बहुराष्ट्रिय पूँजीपति वर्गको खेलौना बन्न पुग्छ। हामीलाई अब यस्तो व्यवस्था चाहिएको छ, जसको प्रयोगले संसदीय व्यवस्थाको विकृति देखा नपरोस्। त्यस्तो व्यवस्थामा देश र जनता निरीह नहोऊन्। सत्ताको सम्पूर्ण अधिकार नागरिकमा अविछिन्न भइरहोस्। यही आवश्यकतालाई परिपूर्ति गर्ने व्यवस्थाको नाम हो जनताको लोकतन्त्र ! नेपालको सार्वभौमसत्ता र राष्ट्रियता दुवै वर्तमान व्यवस्थाको पकड बाहिर छन्। हुन सक्छ सरकारको चाहना कि जनपक्षीय काम भरपूर गरौं। तर यो सम्भव किन छैन भने यो व्यवस्था र नागरिकका बीचमा दलाल पुँजीवाद खडा छ। सबै जाति, भाषा, लिंग र क्षेत्रका जनसमुदायको राजकीय अधिकारको समग्रता राष्ट्रियता हो। यो पनि कमजोर छ। किनकि अधिकारका नाममा दलाल पुँजीवादका सेवकलाई मात्र भोट दिन जनता बाध्य छन्। जनता र शासकबीचको खाडल असाध्यै गहिरो छ। कूल बजेटको असी प्रतिशत रकम तलब भत्तामा मात्र खर्च गरेका छन्। ती तीस वर्ष जनताले यो व्यवस्थाबाट ग्रिन सिग्नलको आशा गरिरहे। नतिजा त हात्ती आयो हात्ती आयो फुस्साबाहेक नेपाली राजनीतिमा दोस्रो हुन सकेन। यसकारण जनता आज चरम निराशामा पुगे। यसको औषधि स्वयं जनताले जनताको लोकतन्त्रमा बाहेक कहीं भेट्ने छैनन्। किनकि जनताको लोकतन्त्र स्पेसल जनताको तन्त्रमा चल्ने व्यवस्था हो। जनताको लोकतन्त्र जसले दलहरूको अस्तित्व स्विकार्छ। उच्चस्तरीय सम्पत्ति छानबिन आयोग गठन गरेर स्रोत नखुलेको अकूत सम्पत्ति राष्ट्रियकरण गर्छ र त्यस्तो गर्नेलाई दण्ड दिन्छ। उमेर पुगेका सबै नागरिकलाई सत्तामा जाने कुराको ग्यारेन्टी गर्छ। दलहरूको आचरण सुधार गरी आत्मनिर्भर बनाउँछ र देश र जनतालाई शीर्ष स्थानमा राखी दलीय स्वार्थबाट माथि उठाउँछ। असमानता कम गर्दै सामाजिक उत्पादन प्रक्रियाद्वारा नागरिकलाई आर्थिक समानताको विन्दुमा ल्याउँछ। सामाजिक उत्पादन र न्यायोचित वितरणलाई मुख्य आधार मान्दै औद्योगिक, कृषि, पर्यटन र जलविद्युत्को अधिकतम विकास गरी देशको गरिबी, बेरोजगार र परनिर्भरताको अन्त्य गर्छ। देशविदेशमा छरिएका वैज्ञानिक, इन्जिनियर र प्राविधिक सर्जकहरूलाई राष्ट्र निर्माणमा जुट्न आह्वान गर्छ र यसबाट प्राविधिक उत्पादनमा आत्मनिर्भर भई देशको उच्च विकासमा तीव्रता दिन्छ। घरवार नहुने गरिबीको रेखामुनिका नेपाली नागरिकलाई देशको कूल बजेटको पाँच प्रतिशतबाट चारकोठे पक्की घर बनाई बिक्री गर्न नपाउने गरी हस्तान्तरण गर्छ। विदेशीको माइक्रो मेनेजमेन्टजस्ता समस्या अन्त्य गरी स्वतन्त्र, स्वाभिमान र समृद्ध नेपाल निर्माण गर्छ। यो सत्य हो कि वर्तमान तरल राजनीतिको निकास यही व्यवस्थाबाट अब सम्भव हुन सक्दैन। मिलिभगतको सरकार गठन गर्दैमा या फेरि चुनाव गरेर नयाँ सरकार बनाउँदैमा जर्जर बनेको मुलुकको स्वतन्त्रता, राष्ट्रिय स्वाधीनता र आर्थिक विषमताको निकास निस्कने छैन। किनकि यो व्यवस्था नै राष्ट्र र जनताको पक्षमा छैन। जनताको मुठीभित्र नरहेको राज्य व्यवस्थाबाट त्यसो हुन पनि सम्भव छैन। यसैका लागि आवश्यक व्यवस्था हो जनताको लोकतन्त्र ! आउनुहोस्, जनताको लोकतन्त्र प्राप्तिको बहसलाई अघि बढाऔं !!! नियोल समाजवादी लोकतान्त्रिक अभियान केन्द्रीय आयोजक समितिका संयोजक हुन्।"
आधारभूत शिक्षा र तिनका शिक्षक,"आधारभूत तहमा पढाउने शिक्षक उच्च शिक्षा अध्यापनमा संलग्न शिक्षकजत्तिकै दक्षता राख्ने हुनुपर्छ सबैले बुझेकै हो अग्लो भवन बनाउन गहिरो जग खन्नुपर्छ। विश्वप्रसिद्ध अग्ला संरचना बुर्ज खलिफाको जग ५० मिटर, सांघाई टावरको जग ८६ मिटर, वन वल्र्ड ट्रेड टावरको जग ४६ मिटर, ताइपेई १०१ को जग ८० मिटर, निर्माणाधीन धरहराको जग ३४ मिटर, विलिस टावरको जग ३० मिटर, विलसायर ग्य्रान्ड सेन्टरको जग २७ मिटर रहेको छ। भवन बनेको स्थानको भूबनोट र भवन निर्माणमा प्रयोग गरिएको प्रविधिअनुसार उचाइ र जगको अनुपात केही तलमाथि हुन्छ नै, तर बिनाजग भवन बन्दैन। शिक्षा पनि त्यस्तै हो। जति राम्रो विषयगत उपलब्धिको आकांक्षा राखिन्छ, आधारभूत शिक्षामा उति जोड दिइनुपर्छ। माथि उल्लेख गरिएका भवनका जग निर्माणमा निर्माणस्थलको भूबनोटलाई, वायु, भूकम्प, जमिनमुनि पानीको बहाब, जगवरपरको माटोचट्टानमा रहेका लवण आदि सतहमुनिको पानीमा घुलेर निम्तिन सक्ने अस्थिरता आदिमा ध्यान दिइएको हुन्छ। देशको शैक्षिक योजनामा अमूक बच्चा नै पछि गएर उच्चकोटीको शिक्षाविद्, अर्थशास्त्री, वैज्ञानिक, प्राविधिज्ञ, वकिल, साहित्यकार, भाषाविद्, कलाकार बन्छ भन्ने हुँदैन; समय र परिस्थिति, उसको लगनशीलता र सामथ्र्यले जुन बच्चा पनि त्यस्तो जनशक्तिमा विकास हुन सक्छ। यसर्थ देशले दिने आधारभूत शिक्षाले सबै केटाकेटीलाई त्यस्तो जनशक्ति बन्न सक्ने शैक्षिक, शारीरिक, मानसिक आधार प्रदान गर्न सक्नुपर्छ। यथा गुरु तथा शिष्य नेपोलियनले भनेको मानिएको एक कहावत छ, मलाई असल आमा दिनुहोस्, म तपाईंलाई असल राष्ट्र दिनेछु। हो, हामी मानवताको पहिलो पाठ आमाबाट सिक्छौं। आमाको नि:शर्त, अटुट, न्यानो वात्सल्य र पालनपोषणबाट हामी प्रेम बुझ्छौं, विश्वास र भरोसा गर्न सिक्छौं, अन्जानमै कसैप्रति सम्मान र माया गर्न सिक्छौं। आमाकै काख, नेतृत्व, सूचना, उपदेश, इशारा र भरमा हामी परिवारका अन्य सदस्य र समाजलाई आफ्नो भन्ने बुझ्छौं र विस्तारै आमाकै पदचापमा आफूलाई एक सामाजिक प्राणीका रूपमा उभ्याउन पुग्छौं। प्रस्ट देखिन्छ मानिसको पहिलो गुरु आमा हुन्। आमापछिका गुरु बच्चालाई अक्षर चिनाउने, कखरा सिकाउने, घरपरिवारबाहिर घुलमिल हुन मद्दत गर्ने, बच्चाका हजार गल्ती सच्च्याएर उसलाई योग्य नागरिक बनाउने काम गुरुबाट हुन्छ, अज्ञान (गु) लाई प्रकाश (रु) द्वारा निराकरण गर्ने भएर नै यी गुरु शब्दले चिनिन्छन्। जब तल्ला कक्षाका पठनपाठनलाई माथिल्ला कक्षाका पठनपाठनसरह ध्यान दिइन्छ, त्यसबेला हाम्रो पूरै शिक्षाको गुणस्तर सुध्रिन्छ, त्यो शिक्षाले युवालाई विनयशील बनाउँछ, सभ्य समाज निर्माण गर्छ। यस अर्थमा गुरु पथप्रदर्शक हुन्। यी शिष्यलाई आफूसित हिँडुञ्जेलको बाटो मात्र देखाउँदैनन्, अज्ञात भविष्यको बाटो आफैं पहिल्याउन सक्ने कला सिकाई दीक्षित पनि गर्छन्। अदृश्य भविष्यको जीवनयात्रामा शिष्य उभिएको सामाजिक धरातल र उसको आफ्नै शरीर क्षेत्रले जुनसुकै रूप लिऊन्। शिष्यमा ती सबै परिस्थितिको सही मुकाबिला गर्न सक्ने क्षमता एक योग्य, कुशल, समर्पित गुरुमा मात्र हुन्छ। त्यसैले बच्चा र समाजको उज्ज्वल भविष्यका लागि उपयुक्त शिक्षक व्यवस्था गरिनु नितान्त आवश्यक छ। कलिलो उमेरको विद्यार्थी तिनैप्रति आकर्षित हुन्छ, जसको भौतिक जीवनशैली आकर्षक हुन्छ। त्यस्तो शिष्य ठूलो भएपछि त्यस्तै रोजगार खोज्छ, जस्तो रोजगार उसको आदर्श पात्रले खोजेको थियो; त्यस्तै व्यवहार गर्छ, जस्तो व्यवहार उसको आदर्श पात्रले गरेको थियो। यसर्थ, भोलिका जवानलाई सत्मार्गमा लगाउनका लागि आजका शिष्यलाई बाटो देखाउने गुरुको भौतिक जीवनशैली बच्चाको मन तान्ने खालको बनाउनैपर्छ। उसका आँखाअगाडि शिक्षकलाई राजादेखि रंकसम्म सबैले आदर गरेको हुनपर्छ अनि बल्ल शिष्य गुरुवचन सही अर्थमा ग्रहण गर्छ। निष्ठापूर्वक ग्रहण गरिएको शिक्षा मन्त्रशक्ति राख्छ, कामधेनुको काम गर्छ। यस्तो परिपाटी विकास भएपछि योग्य व्यक्ति शिक्षक पेसामा आकर्षित हुन्छन्। योग्य गुरुबाट शिक्षित युवा समाजका कर्णधार बनेर निस्किन्छन्, विस्तारै योग्य गुरुका योग्य चेला भन्ने कहावत फैलिन्छ। कतै रोजगारी नपाए मात्रै शिक्षक पेसा शिक्षण पेसा आकर्षक बन्न नसकेको पहिल्यैदेखि उठेको हो। हालै आएर बहालवाला शिक्षामन्त्रीकै हैसियतमा कृष्णगोपाल श्रेष्ठले यो प्रसंग उठाएका छन्, हामी राम्रो पढेर पास भएपछि राम्रो जागिर खोज्ने, कहींकतै जागिर नपाइसकेपछि शिक्षण पेसामा आउने। शिक्षण पेसामा आएर पनि एउटा खुट्टा स्कुलमा र अर्को खुट्टा जागिरको खोजीमा। जुन दिन जागिर प्राप्त हुन्छ फुत्तै छाडेर हिँडिदिने। त्यो स्कुलका बच्चाको भविष्यबारे चिन्ता नलिइदिने। त्यो स्कुलका बच्चा मुलुकका भविष्यका कर्णधार जसको भविष्यसँग मुलुकको भविष्य गाँसिएको छ त्यसबारेमा हामी कति गम्भीर र चिन्तित बन्छौं ? शिक्षा र शिक्षकको सबाल सही पदाधिकारीबाट उठेको छ, सुधारका लागि यो राम्रो संकेत हो। यो सबाल उठाउनेलाई समाधानको तरिका पनि थाहा हुनपर्छ पानी गहिरोतिर बग्छ, जनशक्ति सम्पन्नतातिर बग्छ। शिक्षकमा योग्य व्यक्ति दर्ज गर्नु छ भने उसलाई यथोचित भौतिक सुविधा र सामाजिक सम्मान दिइनुपर्छ। पेट र परिवार पाल्नु नै पहिलो चुनौती रहेको वर्तमान नेपालमा शिक्षकको आर्थिक पक्षलाई नसमेटी शैक्षिक क्षेत्र सुधार हुँदैन। प्राथमिक शिक्षक दोस्रो प्राथमिकता हैनन् जसरी राम्रो घर बनाउँदा सबैभन्दा बढी ध्यान जगमा पुयाउनुपर्छ, व्यक्तित्व निर्माण गर्दा पहिलो ध्यान उसको शैशवकाल र चरित्र निर्माणमा पुयाइनुपर्छ। जसरी बालस्वास्थ्यका चिकित्सक वयस्क स्वास्थ्यका चिकित्सकभन्दा तल्लो स्तरका मानिँदैनन्, त्यसैगरी बच्चाका शिक्षक वयस्कका शिक्षकभन्दा तल्लो स्तरका मानिनु हुँदैन। जसरी कम गुणस्तरीय चिलित्सकले राम्रो बालस्वास्थ्य सेवा दिन सक्दैनन्, त्यसैगरी कम गुणस्तरीय शिक्षकले शिशुलाई राम्रो शिक्षा दिन सक्दैनन्। जसरी बालस्वास्थ्यका चिकित्सकलाई अन्य चिकित्सकलाई जस्तै सुविधा र सम्मान दिन आवश्यक छ, त्यसैगरी प्राथमिक शिक्षकलाई उच्च शिक्षाका शिक्षकलाई सरह सुविधा र सम्मान दिन आवश्यक छ। प्राथमिक शिक्षकले अध्यापनमा शुद्धता र प्रामाणिकता पस्किनुपर्ने हुन्छ, व्यवहारमा उच्च नैतिक आदर्श प्रदर्शन गर्नुपर्ने हुन्छ र एक विद्यार्थीकै सबालमा उसलाई सम्पूर्ण रूपले चिनेर चरित्र निर्माणमा दिशानिर्देश गर्नुपर्ने हुन्छ। यस्तो महŒवपूर्ण भूमिका निर्वाहका लागि हामीले शिक्षक चयनमा कस्तो मापदण्ड अपनाएका छौं, सक्षम र उच्च मनोबलका युवालाई त्यस्तो भूमिका निर्वाहमा आकर्षित गर्न कस्तो व्यवस्था मिलाएका छौं, शिक्षण पेसामा आएका उच्च मनोबलका ती विद्वान्लाई राजा जनकले अष्टावक्र ऋषिलाई झैं हाम्रो समाज र राज्यले सम्मान गर्ने प्रचलन चलाउनतर्फ कत्तिको ध्यान दिएका छौं ? यी कुराले कस्ता मान्छे शिक्षकको भूमिकामा उभिन तयार हुन्छन् भन्ने निर्धारण हुन्छ। नयाँ कोणबाट सोच्न आवश्यक पुरानै सोचले समाधान निस्किने भए हाम्रो शिक्षामा यतिविघ्न समस्या रहने थिएनन्। व्याप्त गरिबी, बेरोजगार, असहिष्णुता, अशिष्टता, यौन व्यभिचार, आर्थिक अपराध, सामाजिक अशान्तिको मुहान मुख्यत: हाम्रो गलत शिक्षा नीति हो। गलत नीतिलाई सच्याउन यस्तो नीति तय गर्ने प्रक्रिया सच्याउन आवश्यक छ, नीति निर्माता फेर्न आवश्यक छ। राजनीतिक नेतृत्व वा ठूला व्यापारिक घरानाको छहारीमा रमाउने व्यक्ति स्वतन्त्र राय र योजना अघि सार्न सक्दैनन्। स्वतन्त्र राय र योजना दिन सक्ने व्यक्ति शक्ति केन्द्रको ढोका कुर्न जाँदैनन्। राज्यले तिनलाई खोजेर, चिनेर नीति निर्माण र तिनको कार्यान्वयनमा लगाउनुपर्छ। आधारभूत शिक्षा नीतिकै सबालमा नीति निर्मातालाई नै प्राथमिक तहका कक्षाकोठामा संलग्न गराइनुपर्छ। आधारभूत तहमा पढाउने शिक्षक आफूले पढाउने विषयवस्तु, बालमनोविज्ञान र चरित्र निर्माणका सबालमा उच्च शिक्षा अध्यापनमा संलग्न शिक्षकजत्तिकै दक्षता राख्ने हुनपर्छ। प्राथमिक शिक्षकको शिर उच्च शिक्षाका शिक्षककै समान उँचो हुनपर्छ। जब तल्ला कक्षाका पठनपाठनलाई माथिल्ला कक्षाका पठनपाठनसरह ध्यान दिइन्छ, त्यसबेला हाम्रो पूरै शिक्षाको गुणस्तर सुध्रिन्छ, त्यो शिक्षाले युवालाई विनयशील बनाउँछ, सभ्य समाज निर्माण गर्छ, मानिसलाई श्रम गरेर खान सिकाउँछ, ठगी प्रवृत्ति निस्तेज गर्छ, गरिबी हटाउँछ। त्यस्तो संरचना आर्थिक र व्यवस्थापकीय हिसाबले किफायती पनि हुन्छ झगडा, ठगी र अपराध कम भएपछि प्रहरी, वकिल, न्यायाधीश, जेलजस्ता जनशक्ति र संरचनाको आवश्यकतामा कमी आउँछ, तिनमा हुने खर्च पनि घट्छ। यसरी जोगिएको स्रोत विकासमा अन्य क्षेत्रमा लगाउन पाइन्छ र राम्रो चक्र सुरु भई समाज झन् सम्पन्न, झन् शान्त, झन् सभ्य हुन्छ।"
"ब्रेन, ब्राण्ड र बजार","आधुनिक युग भनेको बजारको युग हो। यस युगमा बजारले नै प्राय: हरेक कुरा निर्धारण गर्ने गर्छ। उत्पादक कम्पनीहरूले आफ्नो उत्पादन मात्र होइन कि राजनीतिक दलहरूले समेत आफ्नो राजनीति बजार (मतदाता) मा बिक्री गर्नु पर्ने हुन्छ। यसैका लागि राजनीतिक पार्टीहरूले लक्षित वर्गलाई ध्यान दिएर नीति तथा कार्यक्रम र घोषणा पत्र बनाउने गर्छन्। हिजो आज त राजनीतिक पार्टीहरू दुई कदम अगाडि बढेर कुनै उत्पादक कम्पनीलेझैं मिडिया तथा सामाजिक सञ्जालमार्फत श्रव्यदृश्य विज्ञापनलाई समेत उपयोगमा ल्याएको देखिन्छ। तर कुनै उत्पादन किन्नेनकिन्ने, कुनै सेवा लिनेनलिने, कुनै चलचित्र हेर्नेनहेर्ने तथा कुनै राजनीतिक पार्टीलाई मतदान गर्नेनगर्ने भन्ने निर्णयको अधिकार उपभोक्तासँग निहित हुन्छ। वास्तवमा उपभोक्ता नै कुनै पनि बजारका अन्तिम डिसिजन मेकर हुन्। त्यसैले उपभोक्ताले किन र कसरी कुनै वस्तु वा सेवा खरिद गर्ने वा नगर्ने निर्णय गर्छन् र उपभोक्ताको मस्तिष्कको कुन अंगुवा अंगहरू यस प्रक्रियामा संलग्न हुन्छन् भन्ने कुरा वर्षौदेखि अनुसंन्धानको विषय बन्दै आएको छ। तर यो स्नायु विज्ञानको एक जटिल विषय हो। स्नायु विज्ञानमा नयाँ आयाम दुई दशकयता स्नायु विज्ञानले क्रान्तिकारी विकास गरेको छ। स्नायु विज्ञानका प्रविधिहरूको कारण वैज्ञानिकहरू हिजोसम्म रहस्यमय रहेका स्नायु कोष, स्नायु रसायन तथा मस्तिष्क तरंगका गतिबिधिहरूका बारेमा धेरै तथ्यहरू उजागार गर्न सफल भएका छन्। न्युरो मार्केटिङको उदयले उत्पादक तथा विज्ञापनकर्तालाई आफ्नो बजार प्रबर्द्धनमा ठूलो फाइदा भएको छ। स्नायु विज्ञानको क्षेत्रमा भएको यो प्रगति निश्चित रूपमा बजारका लागिसमेत कोशेढुंगा सावित भएको छ। यसको परिणामस्वरूप स्नायु विज्ञानमा नयाँ आयाम थपिएको छ र न्युरो मार्केटिंङको रूपमा एक नयाँ उपशाखाको उदय भएको छ। त्यसैले अहिले मार्केटिङको ठाउँ न्युरो मार्केटिङले लिएको छ। र, यसैका आधारमा नै हिजोआज विकसित देशका टाइकुन कम्पनीहरूले उत्पादन प्रक्रिया तथा बजार रणनीति बनाउने गरेको पाइन्छ। न्युरो मार्केटिंगके हो ? साधारण अर्थमा उत्पादनको विज्ञापन तथा उत्पादनसँग सम्बन्धित सूचनाहरूमाथि मानिस (उपभोक्ता) ले कसरी प्रतिक्रिया जनाउँछन् र खरिद गर्ने निर्णय गर्छन् भन्ने कुराको मस्तिष्क तरंग आदिको क्रियाकलापद्वारा गरिने अध्ययन नै न्युरो मार्केटिङ हो। अर्को शब्दमा भन्ने हो भने स्नायु विज्ञानमा आधारित मार्केटिङ नै न्युरो मार्केटिङ हो। न्युरो मार्केटिङ मस्तिष्कका तीन पत्र (लेयर) को क्रियाकलापहरूमा आधारित छ। त्यसैले न्युरो मार्केटिङ के हो र यसले कसरी कार्य गर्छ भन्ने जान्न मस्तिष्कका यी तीन पत्रहरूका बारेमा जानकारी राख्न आवश्यक हुन्छ। ब्रेनको तीन तह मानव मस्तिष्क विभिन्न अंगहरू मिलेर बनेका हुन्छ। जस्तै: सेरेब्रम, मेडुला, पोन्स, सेरेबेलम आदि। तर सबै किसिमका जनावरहरू जस्तै कुकुर, बिरालो, बाघ तथा छेपारोमा समेत मस्तिष्क हुन्छ। तर मानिस के कारणले गर्दा जनावरभन्दा अलग हुन्छ ? मस्तिष्कमा विद्यमान कुन अंग वा अंगहरूका कारण ऊ जनावर भन्दा बढी चेतनशील र बुद्धिमान् हुन्छ ? यिनीकै महत्वपूर्ण प्रश्नहरू हुन्। यी प्रश्नहरूको उचित जवाफ प्राप्त गर्नका लागि मस्तिष्कका तीनतहहरूका बारेमा जान्न आवश्यक हुन्छ। मस्तिष्कको सबैभन्दा माथिल्लो पत्र, जसलाई नयाँ मस्तिष्क (नियोकोर्टेक्स) भनिन्छ। त्यसपछिको पत्रलाई बीचको पत्र, मद्य मस्तिष्क (लिम्बिक सिस्टम) भनिन्छ भने सबैभन्दा भित्री पत्रलाई पुरानो मस्तिष्क (ब्रेन स्टेम) भनिन्छ। नयाँ मस्तिष्क (नियोकोर्टेक्स) सेरेब्रम कोर्टेक्स नै नयाँ मस्तिष्क हो। यसले मानिसको पूरा मस्तिष्कको ९० प्रतिशत भाग ओगटेको हुन्छ। यहीनयाँमस्तिष्कले नै मानिसलाई जनावारभन्दा बढी चेतनशील र बुद्धिमान बनाएको हुन्छ। त्यसैले यसलाई मानिसको मस्तिष्क भनिन्छ। नयाँ मस्तिष्कलाई उन्नत मस्तिष्क (प्राइमेटिज ब्रेन) पनि भनिन्छ। मानिस तथा बाँदर आदि जस्ता उन्नत र बुद्धिमान् स्तनपायीहरूमा यो मस्तिष्क पाइन्छ। नियोकोर्टेक्सका कारण नै भाषा, धर्मसंस्कृति, निमय कानुन तथा सभ्यता विकास भएको हो। सेरेब्रम कोर्टेक्स दायाँ तथा बायाँ गरी दुई भागहरूमा विभाजित हुनुको साथै यसमा विभिन्न लोबहरू हुन्छन्। यी लोबहरूले आआफ्नै कार्यहरू गर्छन्। तर सेरेब्रम कोर्टेक्सको प्रमुख कार्य भनेको सोच्ने र तर्क गर्ने नै हो। यो नयाँ मस्तिष्क सय प्रतिशत तार्किक हुन्छ। यसले प्राप्त सूचनालाई सुक्ष्म अध्ययन गरेर मात्र ब्रेन स्टेममा पठाउँछ। यो मानिसको मेमोरी बैंक पनि हो। यसैमा नै सूचनाहरू संग्रह भएका हुन्छन्। त्यही संग्रहित सूचना (संस्कार) का आधारमा नै यसले सत्यताको जाँच गर्छ। जस्तो कि कुनै मानिसलाई गधा देखाएर यो गाई हो भन्ने हो भने उसको नियोकोर्टेक्सले गधा र गाईको तस्बिर ब्रेन स्टेममा पठाउँछ। ब्रेन स्टेमले निर्णय गर्छ र भन्छ, होइन, यो गधा हो। मध्यमस्तिष्क (लिम्बिक सिस्टम) लिम्बिक प्रणाली नै मद्य मस्तिष्क हो। यो भावना (इमोसन) को क्षेत्र हो। भोक, तिर्खा तथा सेक्स र आनन्द, क्रोध, घृणा तथा प्रेम जस्ता भावनाहरू यसै क्षेत्रमा पैदा हुन्छन्। मद्य मस्तिष्कलाई स्तनपायी मस्तिष्क (म्यामलियन ब्रेन) भनिन्छ। दूध खुवाउने वर्गका पशुपक्षीहरू जस्तै मानिस, गाईभैंसी, बाघ तथा चमेरो आदिमा यो मस्तिष्क पाइन्छ। लिम्बिक प्रणालीले विषय तथा सूचनाहरूलाई दीर्घकालीन मेमोरीमा भण्डार गर्न पठाउने कार्य गर्छ। लिम्बिक प्रणाली, जसलाई भावनात्मक मस्तिष्क पनि भनिन्छ, यसको प्रमुख कार्य भनेको सूचनाहरू मूल्यवान् छन् कि छैनन् भन्ने निर्णय गर्ने पनि हो। त्यसैले लिम्बिक प्रणालीको सम्पर्कमा आएका सूचनाहरूलाई नियोकर्टेक्समा दीर्घकालीन मेमोरीका रूपमा भण्डारण गर्न उपयुक्त छ कि छैन भन्ने निर्धारण गर्न लिम्बिक प्रणालीले नियोकर्टेक्ससँग निरन्तर संवाद स्थापित गर्छ। यस कार्यमा हिप्पोक्याम्पस तथा एमिग्डेलाको महत्वपूर्ण भमिका रहन्छ। हिप्पोक्याम्पसले अभावनात्मक सूचाना तथा एमिग्डेलाले भावनात्मक सूचनाका बारेमा निर्णय गर्दछन्। नियोकर्टेक्सको विकाससँगै मानिसमा सेरेब्रललिम्बिक प्रणालीको आकार सानो भएको छ र अहिले यो अंग मानिसमा जनावार जस्तै कुकुरबिरालोको भन्दा कम विकसित अवस्थामा रहेको छ। पूरानो मस्तिष्क(ब्रेन स्टेम) पुरानो मस्तिष्क जीवनको आधार हो। यो मानव मस्तिष्कको सबै भन्दा पूरानो पत्र हो। मस्तिष्क विकासक्रमलाई हेर्ने हो भने यो नै पहिलो मस्तिष्क हो। यसलाई सरीसृप मस्तिष्क (रेप्टाइलिन ब्रेन) पनि भनिन्छ। त्यो किनभने यो मस्तिष्क सरीसृप जस्तै छेपारो, सर्प तथा कछुवा आदिमा पनि पाइन्छ। तर मानिसको जीवनमा यसको ठूलो महत्व छ। त्यो किनभने यही ब्रेन स्टेमद्वारा नै सम्पूर्ण आधारभूत शारीरिक क्रियाकलाप नियन्त्रित हुन्छन्। कुनै कुरा गर्नेनगर्ने, खानेनखाने वा किन्नेनकिन्ने आदि जस्ता निर्णय सम्बन्धित विषयहरूको अन्तिम फैसला नयाँ मस्तिष्क र मद्य मस्तिष्कले पठाएको सूचनाका आधारमा यही मस्तिष्कले गर्छ। यसको अनुमतिबिना रौं पनि हल्लिँदैन। वास्तवमा पुरानो मस्तिष्क नै न्युरो मार्केटिङको बटन हो। त्यसैले यसैमा न्युरोमार्केटिङको ध्यान केन्द्रित छ। सेल्स बटन के हो ? न्युरो मार्केटिङको भाषामा ब्रेन स्टेम सेल्स बटन हो। यसले नै कुन उत्पादन किन्ने वा नकिन्ने, कुन फिल्म हेर्ने वा नहेर्ने तथा कुन दललाई समर्थन गर्ने वा नगर्ने आदि निर्णय गर्छ। यसैका क्रियाकलापका आधारमा नै उत्पादकहरूले विज्ञापन तयार गर्छन्। बेबकुफ नियोकर्टेक्स न्युरो मार्केटिङको उदयले उत्पादक तथा विज्ञापनकर्तालाई आफ्नो बजार प्रबर्द्धनमा ठूलो फाइदा भएको छ। त्यसैले नयाँ रुपरंगका करोडौं रुपैयाँका विज्ञापनद्वारा नियो कर्टेक्सलाई सम्मोहित पारेर आफ्नो विक्री प्रवर्द्धन गर्ने होडबाजी चलेको छ। विज्ञापनद्वारा नियोकोर्टेक्स बेबकुफ पनि बनिरहेको छ। सय प्रतिशत तार्किक नियोकर्टेक्स पनि कसरी बेबकुफ बन्न सक्छ भन्ने जान्न लागि एउटा दृष्टान्त हेरौं। उदाहरणका लागि कुनै मानिसलाई आँखा बन्द गर्न लगाउने र उसको घाँटीमा प्लास्टिकको सर्प राखिदिने र सुझाव दिने, मैले तिम्रो घाँटीमा सर्प राखिदिएको छु। यस्तो बेलामा नियोकर्टेक्स तर्कहीन हुन्छ र प्लास्टिकको सर्पलाई समेत साँच्चैको सर्प ठान्दछ। अनि त्यो सचना ब्रेन स्टेमकहाँ पठाउँछ। तब ब्रेन स्टेमले तुरुन्त हातलाई सक्रिय बनाउँछ र मानिसले हतपत त्यो प्लास्टिकको सर्प थुतेर फाल्छ। ठीक यसरी नै विज्ञापनले कार्य गर्छ। जस्तो कि कुनै अर्धनग्न सेक्सी केटी वा नायिका पर्दामा आउँछे र फलानो तेलले मुटुको रक्षा गर्छ, शरीरलाई स्वस्थ बनाउँछ भन्छे। यसले नियोकोर्टेक्स सम्मोहित हुन पुग्छ र त्यो सूचना लिम्बिक प्रणालीमार्फत् ब्रेन स्टेममा पठाउँछ। अनि मानिसले त्यही तेल किन्ने फैसला गर्छ। ब्रेन स्टेम भिज्युअल ब्रेन भएकाले यो आकर्षक दृश्य तथा भावनाहरूबाट बढी प्रभावित हुने गर्छ। त्यसैले त आकर्षक खोलका किताबहरू बढी बिक्री हुनुको प्रमुख कारण पनि यही नै हो। पुछारमा हिजोआज विश्वबजारमा जसरी न्युरो मार्केटिङको चर्चा भइरहेको छ। त्यसरी नै यसको आलोचना र विरोध पनि भइरहेको छ। गैरी रास्किनजस्ता मानिसहरू न्युरो मार्केटिङका जबरजस्त विरोधीहरू हुन्। उनीहरूको तर्क छ कि न्युरो मार्केटिङको उदयले उपभोक्ता झन् शोषण परेका छन्। यसले उपभोक्तालाई बेबकुफ बनाएर चर्को मूल्यमा कमसल उत्पादन भिराउने कार्य गरिरहेको छ। अर्कोतिर न्युरो मार्केटिङका विशेषज्ञको दाबी छ कि न्युरो मार्केटिङको विकास उपभोक्ताको शोषण गर्न नभई बरु उपभोक्ताले किन र कसरी उत्पादन, ब्राण्ड तथा कम्पनीसँग सम्बन्ध स्थापित गर्छन् भन्ने कुराको अध्ययनका लागि हो र यसले उपभोक्तालाई समेत फाइदा गर्छ।"
विराट गोल्डकप : लिग विजेता मच्छिन्द्र प्रतियोगिताबाट बाहिरियो,विराटनगर : सहिद स्मारक ए डिभिजन लिग विजेता मच्छिन्द्र क्लब विराटनगरमा जारी छैठौँ विराट गोल्डकप फुटबल प्रतियोगिताबाट बाहिरिएको छ। आइतबार राति भएको क्वाटरफाइनलमा पाहुना टोली भारतको पञ्जाव पुलिस क्लबसँग मच्छिन्द्र २० गोल अन्तरले पराजित हुँदै खेलबाट बाहिरिएको हो। जितसँगै पञ्जाब सेमिफाइनलमा प्रवेश गरेको छ। उत्कृष्ट प्रदर्शन गरे पनि विराट गोल्डकपको दोस्रो क्वाटरफाइनल खेल मच्छिन्द्रका लागि बिर्सनलायक रह्यो। खेलको ३९ औँ मिनेटमा पञ्जावका राजवीर सिंहले गोलको खाता खोलेर टिमलाई अगाडि बढाउँदा मच्छिन्द्र दबाबमा पर्यो। जगदीप सिंहको क्रस पासलाई सदुपयोग गर्दै उनले जाली चुमाएका हुन्। पहिलो हाफमा एक गोलको अग्रता लिएको पञ्जावले दोस्रो हाफमा अर्को गोल थपेको हो। उसका लागि खेलको ८३औँ मिनेटमा महावीर सिंहले दोस्रो गोल थपेका हुन्। सर्वजित सिंहको फ्रिकिक प्रहारलाई वान भर्सेस वानको स्थितिमा उनले वानटचमै पोस्टको दिशा दिँदा मच्छिन्द्रको खेलमा फर्कने सम्भवना सकिएको थियो। मच्छिन्द्रले खेल अवधिभर पञ्जावको तुलनामा निक्कै उत्कृष्ट र तारिफयोग्य प्रदर्शन गर्यो। तर मच्छिन्द्रको फिनिसिङ कमजोर हुनुको फाइदा उठाउँदै उसले विदेशी भूमिमा आफ्नो दबदबा कायम राखेर आगामी यात्रालाई सुरक्षित गर्न सक्यो। खेलको सुरुवातमै अग्रता लिने अवसर गुम्नु मच्छिन्द्रका लागि दुर्भाग्यपूर्ण बन्यो। २० औँ मिनेटमा मच्छिन्द्रका उमेश राईले डीबक्सभित्रबाट गरेको वान भर्सेस वानको प्रहारमा पञ्जावका गोलरक्षक सतवीर सिंह बाधक बनिदिए। गोलरक्षक सिंहबाट तत्काल रिबाण्ड भएर फर्किएको बललाई पुन: सदुपयोग गर्ने मौकामा पनि उनी सफल भएनन्। उमेशको लगातारको दोहोरो र सशक्त प्रहारलाई रोक्दै सिंहले आफ्नो टिमलाई सुरुवाती दबाबमा पर्नबाट बचाएका थिए। खेलको ५४ औँ मिनेटमा निशान लिम्बूले पेनाल्टी बक्सबाट गरेको प्रहारले पोस्टको बाटो समात्न नसक्दा मच्छिन्द्रले खेलमा फर्कने अवसर गुमायो। त्यसपछिका केही राम्रा अवसरको समेत सदुपयोग हुन नसक्दा उसले सान्त्वना गोल पनि फर्काउन सकेन। खेलको म्यान अफ दी म्याच पञ्जावका जगदीप सिंहले १० हजार नगद पुरस्कार पाए। पञ्जावका प्रशिक्षक हर्नेक सिंहले नेपालको लिग विजेता टिमलाई हराउनु आफ्ना लागि गर्व गर्न लायक रहेको सुनाए। राम्रो र उत्कृष्ट टिमलाई पराजित गर्न पाउँदाको खुसी र श्रेय उनले खेलाडीलाई सुम्पिएका छन्। केही घाइते खेलाडी निको हुने क्रममा रहेका कारण उनीहरुलाई मैदानमा उतार्न नसकिएको अवस्थामा पनि अरुले नतिजा दिने हिसाबको प्रदर्शन गरेको भन्दै प्रसिक्षक सिंहले खुशी व्यक्त गरे। मच्छिन्द्रका प्रशिक्षक प्रवेश कटुवालले नेशनल लिगका कारण सबै खेलाडी उपस्थित हुन नसक्दा गोल्डकपको प्रारम्भिक उपस्थिति नै सफलताविहीन बनेको प्रतिक्रिया दिए। यद्यपि विराट गोल्डकपको मैदानमा पुगेका खेलाडीको तारिफयोग्य प्रदर्शनमा भने खोट लगाउने ठाउँ नरहेको उनको भनाइ थियो। सेमिफाइनल यात्रा सुरक्षित गरेको पञ्जावले अब मंगलबार हुने अफ्रिकन रुट्स एसोसिएसन क्यामरुन र संकटा ब्याइज स्पोटिङ्ग क्बलबीचको विजेतासँग प्रतिस्पर्धा गर्नुपर्ने छ। सोमबार दुई विभागीय टोली सशस्त्र प्रहरी बल र नेपाल प्रहरीबीच खेल हुनेछ।
