शीर्षक,विवरण
सत्ताले कम्युनिस्ट बनाएका ऋषि कट्टेल,"२०५४ मा महाकाली सन्धि अनुमोदन गर्ने कि नगर्ने भन्ने विषयमा विवाद हुँदा उनी अनुमोदन गर्नुहुन्न भन्ने पक्षमा उभिए छोराको एउटा अठोटले मुलुकको राजनीतिमा उथलपुथल भएकोमा ९६ वर्षकी आमा इच्छावतीमा न कुनै हर्ष छ न त विस्मात। सबैले मोबाइलमा हेर्छन्। मलाई पनि देखाउँछन्, यी तपाईंका छोराले मुद्दा जितेछ, सबैलाई पल्टाएछ भन्छन्। यति भएपछि अब ऋषिले के पाउँछ, पेन्सन पाउँछ ? इच्छावती सोध्छिन्। १९ वर्ष पढाएर पेन्सन पाउने बेला सरकारी जागिर छाडेर राजनीतिमा होमिएपछि उनको मनमा लागेको चोट अहिलेसम्म पुरिएको छैन। ऋषि कट्टेलले पेन्सन पाएको हेर्ने इच्छावतीको ठूलो इच्छा छ। दुई वर्षसम्म दुईतिहाइको सरकारको राज गरेको नेपाल कम्युनिस्ट पार्टी (नेकपा) लाई अलग्याएपछि चर्चामा छन्, ऋषि कट्टेल। गोरखा नगरपालिका ८ कट्टेलडाँडाको घरमा रहेकी आमालाई भने यो फैसलाले खासै उत्साहित बनाएको छैन। नाम चलेर के पाउँछ र ? पेन्सन पाउँछ ? केही पनि पाउँदैन रहेछ। एउटा सरकारी जागिर खाएर पैसा कमाइदिए, पेन्सन पाइदिए रमाइलो हुन्थ्यो, रेडियो, टेलिभिजनमा छोरालाई देखेर, सुनेर खुसी हुँदै आमा भन्छिन्, एकै वर्ष पख्, तेरो पेन्सन आउँछ भनेर परान परेको हामी। तर मानेन। जेसुकै भन्नु, राजनीति त म छाड्दै छाड्दिनँ, गर्धन गए नि भनेको। बाउलाई एउटा राम्रो टोपी पनि किनिदिएन। मेरो दुःख त्यसै खेर गयो भन्नुहुन्थ्यो बा। जहिले पनि आमा राजनीतिमा नहिँड्न भन्छिन्, तर ऋषि कट्टेल मान्दैनन्। अचेल घरमा आउँदा पनि ठूलोबाजी हुन्छ कहिलेकहिले। बारीभरि घाँस छ, भैंसी पालेर बस्। दूध र भात खा। अब बूढो भइस्, नहिँड् भन्छु। म त हिँड्न सकुञ्जेल भुइँमा हिँड्छु, नसके आकाशमा हिँड्छु, तैपनि राजनीति छाड्दिनँ रे, त्यसो भन्छ, आमा गुनासो गर्छिन्। अदालतको फैसलापछि उनका समकक्षी भने उत्साहित छन्। निष्ठावान्ले न्याय पाएको उनका दवलीहरूको टिप्पणी छ। जुझारु, रुढिवादको कट्टर विरोधी, अन्यायअत्याचार देखिनसहने। सत्यका पक्षमा एक्लै हुञ्जेल पनि लडिरहने हुनुहुन्थ्यो, बालसखा हरि अर्याल सम्झन्छन्, ज्ञानमार्ग माविको प्रधानाध्यापक, मनकामना माविको प्रधानाध्यापक र सरस्वती माविको प्रधानाध्यापक भएर काम गर्नुभयो तर उहाँमा आर्थिक लोभलालच कत्ति पनि भएन। पकेटमा सुको नभए पनि घर खर्च नभए पनि दायाँबायाँ गरेर कमाउनुपर्छ भन्ने कहिल्यै सोच्नुभएन। निष्ठामा रहिरहनुभयो। सत्य र न्यायका पक्षमा बोल्नुपर्दा दुई दिनसम्म लगातार बोलिरहनु पनि तयार हुने उनले बताए। अहिले कम्युनिस्ट राजनीतिमा आदर्श छाड्दै हिँड्ने, जबज भन्दै संसदीय भासमा जाने, विकृत बन्ने, पदलोलुप बन्ने संस्कृति विकास भइरहेको छ। राजनीति भनेको कमाउने पेसा हो भन्ने मान्यताको विकास गरिरहेका छन्, यो प्रदूषण फ्याँक्नुपर्छ ,ऋषि कट्टेल, नेता नेकपा मनकामना माविमा कार्यरत रहँदा तत्कालीन राष्ट्रिय पञ्चायतका सांसद नारायण मल्लको विरोध गरेबापत कट्टेलमाथि अराष्ट्रिय तत्वको आरोप लाग्यो। प्रहरीले बारम्बार पक्राउ गरिरहन्थ्यो। सरस्वती माविमा कार्यरत रहँदा तत्कालीन अञ्चलाधीश खड्गबहादुर जिसीले ऋषि कट्टेललाई हटाएपछि मात्र विद्यालयलाई स्वीकृति दिने अठोट गरे। पञ्चायत सरकारबाट उनीमाथि धेरै षड्यन्त्र हुन थालेपछि तत्कालीन जिशिअ जयनारायण झाले सुरक्षित हुन सुझाव दिए। त्यसपछि जागिर छाडेर उनी पूर्णकालीन राजनीतिक कार्यकर्ता बने। २०२७ सालदेखि शिक्षण पेसामा थिएँ। अंग्रेजी पढाउँथें। २०४६ सालमा छाडें, कट्टेल भन्छन्, एक वर्ष पढाएको भए पेन्सन हुन्थ्यो, तर मैले धैर्य गर्न सकिनँ। सरस्वती क्याम्पसमा पढ्दा २०२४ सालमा अनेरास्ववियुको सदस्यता लिएका कट्टेलले २०२६ सालमा बैकुण्ठ कट्टेलको हातबाट नेपाल कम्युनिस्ट पार्टीको सदस्यता लिएका थिए। त्यसताका कट्टेलडाँडामा जन्मेका जोकोही पनि कम्युनिस्ट हुनुपर्छ भन्ने मान्यता थियो। कट्टेलडाँडालाई लालकिल्ला भन्थे। हामीलाई पनि यहाँ जन्मेको जोकोही पनि कम्युनिस्ट नै हुनुपर्छ भनेर प्रशिक्षण दिइन्थ्यो ऋषि कट्टेलका समकक्षी बलराम कट्टेल भन्छन्, नेता पुष्पलाल आइरहनुहुन्थ्यो। यहाँका ८० घर कट्टेल त्यसबेला सबै कम्युनिस्ट थियौं। १९ वर्षको शिक्षक जीवनमा उनी नेपाल राष्ट्रिय शिक्षक संगठनको केन्द्रीय सदस्यसमेत थिए। हेटौंडाको भुटनदेवी माविमा संगठन स्थापना हुँदादेखि सक्रिय उनी गोरखा जिल्लाको संगठनको संस्थापक नेता थिए। २०४६ सालको माघ महिनामा शिक्षण जागिर छाडेर काठमाडौंको जनआन्दोलनमा पुगेका उनी तत्कालीन नेकपा माक्र्सवादीका केन्द्रीय सदस्य बने। पुष्पलाल समूह र मनमोहन समूहबीच एकता भई नेकपा एमाले बन्नुमा उनको ठूलो भूमिका रह्यो। त्यतिबेला उनी राष्ट्रिय परिषद् सदस्यसमेत बने। सो पार्टीमा पनि नयाँ जनवादी कार्यक्रम र जनताको बहुदलीय जनवाद दुई लाइन संघर्ष सुरु भएपछि उनी सीपी मैनाली नेतृत्वको नयाँ जनवादी कार्यक्रमका पक्षमा उभिए। २०४८ र २०५१ को निर्वाचनमा गोरखाबाट प्रतिनिधिसभा सदस्यमा उम्मेदवार बने पनि उनी दुवैपटक पराजित बने। २०५४ सालमा महाकाली सन्धि अनुमोदन गर्ने कि नगर्ने भन्ने विषयमा विवाद हुँदा उनी अनुमोदन गर्नुहुन्न भन्ने पक्षमा उभिए। त्यसपछि वामदेव गौतम, सीपी मैनालीलगायतका नेताहरूसँग मिलेर कट्टेलले नेकपा माले गठन गरेर त्यसको पोलिटब्युरो सदस्य र संगठन विभागका प्रमुखसमेत बने। २०५६ मा वामदेव गौतमले नेकपा एमालेसँग पार्टी एकता गरेपछि कट्टेल सीपी मैनालीलगायतका नेताहरूसँग नेकपा मालेमै आबद्ध रहेर अघि बढिरहे। २०६१ सालको तत्कालीन राजा ज्ञानेन्द्रको कू पछि सीपी मैनाली दरबारनिकट हुँदै गएपछि कट्टेलले मैनालीसित लामो राजनीतिक सहयात्रा पारपाचुके गरे। उनले नेकपा (एकीकृत माले) गठन गरी अघि बढे। त्यसपछि साना कम्युनिस्ट पार्टीहरूबीच एकता गरी नेकपा एकीकृतको नेतृत्व पनि गरे। एकता र फुटको क्रम चलिरहँदा कट्टेलले २०६८ सालमा आफूले कम्युनिस्ट पार्टीको सदस्यता लिएकै नामको पार्टी नेपाल कम्युनिस्ट पार्टी दर्ता गरे। तर नेकपा एमाले र एमाओवादी मिलेर २०७५ सालमा निर्वाचन आयोगमा सोही नामको पार्टी गठन गरेपछि कट्टेलले सर्वोच्चमा मुद्दा दर्ता गरेका थिए। सर्वोच्चले गत हप्ता कट्टेलकै पक्षमा मुद्दा फैसला गरेपछि अहिले उनको सर्वत्र चर्चा छ। फैसलाले कस्तो महसुस गर्नुभएको छ ? नाम चलेर के पाउँछ र ? पेन्सन पाउँछ ? केही पनि पाउँदैन रहेछ। एकै वर्ष पख्, तेरो पेन्सन आउँछ भनेर परान परेको हामी। तर मानेन। जेसुकै भन्नु, राजनीति त म छाड्दै छाड्दिनँ, गर्धन गए नि भनेको। बाउलाई एउटा राम्रो टोपी पनि किनिदिएन। मेरो दुःख त्यसै खेर गयो भन्नुहुन्थ्यो बा। इच्छावति कट्टेल , ऋषिकी आमा यसले नेपाली राजनीतिमा ठूलो सन्देश दिएको छ। दक्षिणपन्थी, विसर्जनवादी धार बलियो हुँदै गइरहेको अवस्थामा यो फैसलाले तितरवितर हुन बाध्य भएका छन्। अब माक्र्सवादी, लेनिनवादी र माओ विचारधारालाई काम गर्न सहज हुने भएको छ। पश्चिमाको निर्देशनमा साना पार्टीमथि प्रतिबन्ध लगाएर दुई ठूला पार्टी मात्र बनाउन चाहन्थे; त्यो भत्किएको छ। यो फैसलाले कम्युनिस्टहरूको क्रान्तिकारी धारालाई सुदृढ गरेको छ। संसदीय राजनीतिमा एउटा समीकरण भत्किएको मात्रै छैन; संसदीय प्रणालीमै धक्का लागेको छ। यो फैसलाले एउटा महŒवपूर्ण सन्देश पनि दिएको छ। म आफ्नो अडानमा थोरै पनि विचलित भएर मुद्दा फिर्ता लिएको भए मैले पार्टी चलाउन पुग्ने खर्च पाउँथें। तर मलाई प्रलोभनले गलाएन। यसले निष्ठाको राजनीति गरेको रहेछ भन्ने वास्तविकता आम मिडियाले थाहा पाएका छन्। अब तपाईंको लाइन के हो त ? संसदीय प्रणाली खारेज गर्ने पक्षमा छौं। तर तपाईंको पार्टीको आकार सानो छ। सामथ्र्य छ त ? आकार ठूलो हुँदा के हुने रहेछ भन्ने त भर्खर देखिएको छ। म उपभोक्तावादी राजनीति अराजनीतिक छ भन्नेमा दृढ छु। अहिले कम्युनिस्ट राजनीतिमा आदर्श छाड्दै हिँड्ने, जबज भन्दै संसदीय भासमा जाने, विकृत बन्ने, पदलोलुप बन्ने संस्कृति विकास भइरहेको छ। राजनीति भनेको कमाउने पेसा हो भन्ने मान्यताको विकास गरिरहेका छन्। यो प्रदूषण फ्याँक्नुपर्छ, निष्ठाको र आदर्शको राजनीति गर्नुपर्छ भन्ने तप्काको पनि उत्तिकै विकास भइरहेको छ। राजनीति भ्रष्टाचारमुक्त, कमिसनतन्त्रमुक्त बनाउन निरन्तर लागिरहेको छु र लागिरहनेछु। एक दिन अवश्य सफल भइन्छ। साथ दिनेहरू देख्नुहुन्छ ? जब राष्ट्र संकटमा पर्छ, त्यसबेला निष्ठाको राजनीति गर्नेको खोजी हुने रहेछ। संकट नआएसम्म खाइपिइमा रमाउनेहरू, गाउँगाउँमा ठेक्का लुट्नेहरू, स्रोत र साधनको दोहन गर्नेहरू, माफियातन्त्र चलाउनेहरू, कालोधन्दा गर्नेहरू फस्टाइरहन्छन्। तर जब संकट आउँछ तब सत्तासँग असन्तुष्ट हुनेहरूको जमात ठूलो हुन्छ। अहिले मेरो खोजी किन भएको ? मेरो पक्षमा फैसला हुनु ठूलो कुरा केही थिएन तर किन चर्चा धेरै भएको ? सत्तासँग असन्तुष्ट हुनेले उकुसमुकुस पोखेका हुन्। आम जनमानस त यस्ता विकृतिप्रति असन्तुष्ट छन् नि। निष्ठाको राजनीति गर्नेले उनीहरूको साथ पाउँछ भन्नेमा म विश्वस्त छु। यसले गर्दा पार्टीको आकार १० गुना ठूलो बनाउने विश्वास छ। तपाईंको पार्टी कुन विचारधारा र सिद्धान्तले चल्छ ? माक्र्सवादी, लेनिनवादी र माओ विचारधाराले चल्छ। पुष्पलाल मेरो आधार हो, मार्गदर्शक हो। जनताको जनवादी राज्यसत्ताले मात्र परिवर्तन सम्भव छ भन्ने मेरो पार्टीको सिद्धान्त हो। विकृत बाटो अपनाएर पार्टी ठूलो बनाउने पक्षमा म छैन।"
आमाले एकैछिन बच्चा छाड्दा,"बिहानको ११ बजे। ड्युटीको समय। राउन्डमा निर्णय गरिएका काम पूर्ण गर्ने क्रममा एनआईसीयूमा हुँदा एक्कासि मेरो स्क्रब डेसको दाहिने खल्तीमा भएको ड्युटी फोन बज्छ। फोन हेर्छु। इमर्जेन्सीबाट आएको रहेछ। अब ड्युटी सुरु भइहाल्यो नि भनेर फोन उठाउँछु। उताबाट मेडिकल अफिसर बोल्छन्, हेलो दिदी, चार महिनाको बच्चा आएको छ रगत बान्ता गरेको। उनकी आमाका अनुसार बच्चाको नाकबाट पनि एकपटक रगत आएको थियो रे। बिहान नाकमा चोट लागेको जस्तो पनि छ। एकपटक हेर्न आउनुस् न। मेडिकल अफिसर बिरामीको समस्याबारेमा यति बताउँछन्। म दुईचार प्रश्न गर्छु; जुन इमर्जेन्सी उपचारका लागि जरुरी हुन्छ। जस्तै स्याचुरेसन, पल्स रेट, पल्स भोलुम आदि। उनी भन्छन्, सबै ठीक छ। ओपीडी नै पठाउन मिल्छ। मैले भनें, नाकमा चोट लागेर त्यस्तो भएको रहेछ भने किन बिरामीलाई यताउता पठाएर दुःख दिनु ? बरु म त्यहीं हेर्न आउँछु। इमर्जेन्सी पुगेपछि बच्चाको आमालाई सोधें, बच्चालाई के भएको हो ?, उनी भन्छिन्, बिहान रगत बान्ता गर्दै थियो। फेरि सोधें, रुघा, खोकी, ज्वरो केही आएको थियो ? नाक र मुखमा चोट लाग्ने गरी बच्चा लडेको थियो ? बच्चाकी आमा भन्छिन्, छैन। फेरि सोधें, शरीरका अरू ठाउँबाट रगत बगेको अथवा बच्चाका हातगोडा सुन्निएको अथवा दिसापिसाबमा रगत देखिएको थियो ? उनी भन्छिन्, अहँ। बरु बिहान नाकबाट पनि अलिकति रगत आएको थियो। मेमा शंकाको घेरा फराकिँदै जान्छ। सोधें, बान्तामै रगत आएको हो त ? कि खोक्दा अलिअलि छिटा मात्र आएको हो ? उनी भन्छिन्, थुकसँगै रगत मुखबाट बाहिर बगेको थियो। ठ्याक्कै बान्ता गरेकै त हैन। आमाको काखमा बसेर रोइरहेको बच्चाको पनि अवलोकन गरिरहेकी थिएँ सोधखोजका क्रममा। संसारकै सुरक्षित मानिएको आमाको काखमा पनि बच्चाका आँखाबाट असुरक्षाका भावना आँसुसँगै पोखिइरहेको थियो। उनका आँखाले केही भन्न खोजिरहेजस्तो मलाई लागिरह्यो। स्वर सुक्ने गरी ऊ रोइरहेको थियो घन्टौंदेखि। म स्टेथेस्कोप निकालेर बच्चालाई जाँच्ने क्रम बढाउँछु। उनको छाती सफा छ। नाकबाट रगत बग्नुको केही कारण देखिन्न। छाम्दा पेटमा पनि केही खराबी भएजस्तो लाग्दैन। खाजा खाएर फर्किने क्रममा इमर्जेन्सी प्रवेश गरें। जाँच उपकरणका नाममा मसँग केवल स्टेथेस्कोप मात्र थियो। बच्चाका आमालाई टाउको र बाउलाई हातखुट्टा समात्न लगाएँ। आफ्नै मोबाइलको टर्च बालेर बच्चा रोइरहेका बेला उसको घाँटीभित्र हेरें नजिकैको र्याकमा राखेको टङ डिप्रेसर ल्याएर। म आश्चर्यचकित पर्छु। थुक जम्मा भएको घाँटीको पछाडि भागमा कालोकालो छायाँजस्तो देखें। एकछिन टर्च निभाएर सोचमग्न भएँ। दोहोर्याएर उही प्रक्रियाले घाँटी हेरें। देख्छु जम्मा भएको थुकको पछाडि कालोकालो काठजस्तो केही वस्तु घाँटीको माथिदेखि तलसम्म छ। बच्चाका आमालाई सोधें, बच्चाको घाँटीमा केही छ। पछाडि भागमा टाँसिएर बसेको जस्तो छ। उसले मुखमा केही हालेको थियो कि ? उनी भन्छिन्, खोइ, थाहा छैन। १० मिनेटजति बाबुलाई छाडेर पसलतिर गएकी थिएँ। आउँदा यस्तो भइराखेको रहेछ। मैले सोधें, बच्चा कति वर्षको भयो ? बच्चाका बाउ भन्छन्, तीन वर्ष। चिकित्सक त उपचारमा संलग्न व्यक्ति मात्र हुन्, भगवान् त अभिभावक मात्र हुन्छन्। अभिभावक नै बालबालिकाको समस्याप्रति बढी गम्भीर हुनुपर्छ। बच्चाका शिरदेखि पाउसम्मका समस्या औंल्याउन सक्ने हुनुपर्छ। यसपछि मेरो शंका झनै बढ्यो। त्यसबखत मेरो आग्रहमा इमर्जेन्सीमा रहेका अन ड्युटी मेडिकल अफिसर र कन्सल्ट्यान्टले पनि हेरे र भने, खासै देखिएन। म फेरि उही प्रक्रियाले हेर्छु र उही वस्तु जम्मा भएको थुककोे पछाडि नदेखिने गरी बसेको देख्छु। मेरो मन मान्दैन। नाककानघाँटीमा अध्ययनरत साथीलाई फोनबाट सबै यथार्थ बताउँछु। आएर हेरिदिने वचन दिन्छिन् उनी। त्यसपछि बच्चाका आमाबाउलाई आश्वासन दिएर इमर्जेन्सीबाट एनआईसीयूपीआईसीयूतिर म गएँ। लगभग २० मिनेटपश्चात् साथीलाई फोन गर्दा भनिन्, कन्फर्मेसनका लागि बच्चालाई एक्सरे गर्न पठाइएको छ। उनलाई भनें, रिपोर्ट आएपछि हेरेर मलाई खबर गर है। लगभग १० मिनेटपछि अर्को बिरामी हेर्न म इमर्जेन्सी जान्छु। देख्छु, बच्चाका आमाबाउका साथमा गएका इन्टर्न भाइ भन्छन्, अपरेसन तयारी गर्नुपर्यो, फरेन बडी रिमुभल। ममा कूतुहलको सीमा रहेन। सोधिहालें, के रहेछ ? उनी भन्छन्, घाँटीमा भित्तामा ठोक्ने ठूलोे किला रहेछ। म निशब्द हुन्छु। एक्सरे हेरें। लगभग डेढ इन्चको किला घाँटीभित्र फोक्सोमा जाने तयारी अवस्थामा रहेछ। बच्चालाई अपरेसनका लागि तत्काल लगियो। किला घाँटीबाट निकालियो। बेलुका ६ बजेतिर अपरेसन सकिएपछि बच्चालाई अब्जरभेसनका लागि पीआईसीयूमा भर्ना गरियो। अप्रेसनको जिम्मा हाम्रो नभए पनि पीआईसीयूमा भर्ना गरिएपछि हरेक बच्चा हाम्रो जिम्मेवारी हुन आउँछन्। झन् त्यसमाथि त्यो कलिलो शिशुसँग त एक किसिमको सम्बन्ध नै गाँसिएजस्तो भइसकेको थियो, जुन म शब्दमा बयान गर्न सक्दिनँ। ड्युटी डाक्टर भएको नाताले अपरेसनपछि बच्चाको स्थिति परीक्षण गर्न म पीआईसीयू छिर्छु। बच्चा आनन्दले सुतिरहेको थियो। म उनलाई हेरेको हेर्यै हुन्छु। उनकी आमाले आँखाभरि आँसु पारेर मेरो हात समातेर भन्निन्, हजुरले नहेरेको भए मेरो बाबु बाँच्थेन होला। हजुरभन्दा अगाडि तीनचारजना डाक्टरले जाँचिसक्नुभएको थियो तर बत्ती बालेर, काठले जिब्रो थिचेर घाँटीभित्र कसैले पनि हेरेका थिएनन्। उनका कुरा सुनेपछि समुद्री किनारमा पानीको छाल झैं मेरो मनमा भावना छचल्किन थाल्यो उनका यिनै शब्द सुन्न म यो क्षेत्रमा प्रवेश गरेकी रहेछु। यिनै बच्चाको ज्यान बचाउन दिनरात नभनी अध्ययन गरेकी रहेछु। उनका आमाबाउको आँसु पुछ्न मेरा आमाबाउले पसिना बगाएर मलाई चिकित्सा शिक्षा पढाउनुभएको रहेछ। अनायासै मेरा आँखामा पनि आँसु टल्पलिन्छ। त्यस दिनको घटनाले मलाई धेरै कुरा सिकायो। मेरा प्रोफेसर भन्नुहुन्थ्यो, रोगले किताब पढेको हुँदैन। किताबका पानामा लेखिएजस्तो हुबहु लक्षणका बिरामी आउँछन् भनेर कहिल्यै नसोच्नू। यो कुरा यस क्षेत्रमा आबद्ध आम चिकित्सक र बिरामीको उपचारमा संलग्न व्यक्तिले पनि बुझ्न आवश्यक छ। भन्छन् बालबालिका भगवान्का अंश हुन्। उनीहरू न बोल्न सक्छ्न्, न लेख्न सक्छन्, न त इसारा गर्न सक्छन्। अझ चार महिनाको कलिलो शिशुले आफ्नो पीडा केवल रोदनबाट मात्र हाम्रो मनमस्तिष्कमा पुर्याउने हुन्। कतिसम्म भने कहिलेकहीं हामीलाई पनि आफ्नो रोग तथा पीडा अरूलाई अथ्र्याउन गाह्रो पर्छ। उपचारका क्रममा मैले समस्यालाई गम्भीर रूपमा नलिई बच्चाले रुनु सामान्य हो भन्ठानेकी थिएँ भने बच्चाले थप पीडा भोग्नुपथ्र्यो। अथवा जे पनि हुन सक्थ्यो। ठूला मान्छे र बालबच्चाको उपचार गर्नुमा आकाशजमिनको फरक छ। हामी भन्छौं कुरा नबुझ्नेलाई बुझाउन सक्छौं तर बालक हामी जे दिन्छौं, जे गर्छौं, त्यही स्विकार्न विवश हुन्छन्। असमर्थताका नाममा उनीहरू आँखाबाट आँसु निकाल्न र रुन मात्र सक्छन्। यसर्थ चिकित्सकले बालबालिकाको उपचार, रोग, मनोविज्ञान आदिलाई सामान्य रूपमा लिनु सर्वथा गलत हुन्छ। उनीहरूका भावना, पीडा र रोदनमा डुब्ने कोसिस गर्नैपर्छ। आफ्ना मानसपटलमा उतार्नैपर्छ। तब मात्र रोग खुट्टिई बालबालिकाको उपचार सम्भव हुन सक्छ। अर्को कुरा, चिकित्सक त उपचारमा संलग्न व्यक्ति मात्र हुन्, भगवान् त अभिभावक मात्र हुन्छन्। अभिभावक नै बालबालिकाको समस्याप्रति बढी गम्भीर हुनुपर्छ। बच्चाका शिरदेखि पाउसम्मका समस्या औंल्याउन सक्ने हुनुपर्छ। अभिभावकले बालबालिकालाई एकछिन छाड्दा उनीहरूको जीवन कतातिर मोडिन्छ भन्ने यस घटनाबाट स्पष्ट भइसकेको छ। यस्ता घटना दोहोरियो भने अरू बालबालिकाले पनि यस्तैयस्तै नियति भोग्नुपर्छ। किनभने भाग्यले सधैं साथ दिन्छ भन्ने छैन। अधिकारी धुलिखेल अस्पतालका चिकित्सक हुन्।"
लागुपदार्थ जस्तै हो इन्टरनेट दुर्व्यसन ?,"अहिले विश्वले विज्ञान तथा प्रविधिको विकास र विस्तारमा ठूलो छलांग लगाएको छ। नयाँनयाँ प्रविधिका कारण मानिसको श्रम बचत हुनुका साथै मानिसले प्रशस्त सेवा, सुविधा र मनोरञ्जन प्राप्त गरिरहेका छन्। मोबाइल, कम्प्युटर तथा इन्टरनेटको विकास र विस्तारले त ज्ञानविज्ञान तथा सूचनासञ्चारलाई मानिसका हातहातमा पुराइदिएको छ। हातमा मोबाइल वा कम्प्युटर छ र इन्टरनेटको सुविधा छ भने आपूले खोजेको वा जान्न चाहेको जुनसुकै सूचना वा ज्ञानगुन तुरुन्त पढ्न, सुन्न र हेर्न पाइने अवस्थामा छ अहिलेको विश्व। तर विज्ञान तथा प्रविधिको विकाससँगै यसको दुरुपयोग पनि ह्वात्तै बढेको छ। कतिपय प्रविधिका यस्ता साधनले मानिसलाई नराम्रोसँग दुर्व्यसनको दलदलमा फसाउँदै लगेको छन्। दुर्व्यसनी बनाउँदै लगेका छन्। प्रविधिदुर्व्यसन लागुपदार्थको दुर्व्यसनजस्तै गम्भीर तथा खतरनाक भएको अनेक वैज्ञानिक अध्ययनले देखाएका छन्। के हो प्रविधिदुर्व्यसन साधारण शब्दमा भन्ने हो भने टीभी, कम्प्युटर, टेबलेट, स्मार्टफोन, भिडियो ग्याम तथा इन्टरनेट आदि प्रविधि प्रयोग गर्ने अनियन्त्रित इच्छा वा लतलाई प्रविधि लत वा दुर्व्यसन भनिन्छ। प्रविधिदुर्व्यसनमा फसेको व्यक्तिको ध्यान केवल यस्ता प्रविधि प्रयोग गर्नमा हुन्छ। अम्मली व्यक्ति दिनको १०१२ घन्टासम्म पनि यस्ता प्रविधि प्रयोग गर्न पछि पर्दैन। यस्ता प्रविधि प्रयोग नगरी बस्न सक्दैन। प्रयोग गर्न नपाएको खण्डमा आक्रोशित या उदासीन हुन्छ। यहाँ उल्लेखनीय पक्ष के भने नयाँ प्रविधि सिक्नका लागि घन्टौं प्रयासरत रहनु या आवश्यकताअनुसार यसको प्रयोग गर्नु लत होइन। यो तबसम्म नशा होइन जबसम्म यसले सामान्य जीवनयापन वा सम्बन्धमा नराम्रो प्रभाव पार्दैन। तुलनात्मक रूपमा किशोरकिशोरी तथा युवा वर्ग बढी यस्तो दुर्व्यसनको दलदलमा फस्ने गरेको भए पनि बालबालिका तथा पाका मानिसमा पनि यस्तो लत कम छैन। विश्वका सयमा ६ जना अर्थात् १८ करोड २० लाख मानिस प्रविधिदुर्व्यसनबाट ग्रस्त रहेको हालैको एक अध्ययनले देखाएको छ। हङकङ विश्वविद्यालयका शोधकर्ताका अनुसार मध्यपूर्व एसिया विश्वमा सबैभन्दा धेरै इन्टरनेट अम्मलीको क्षेत्र बनेको छ। अध्ययनमा समावेश गरिएका देशहरूमा इन्टरनेट अम्मलीको संख्या कूल जनसंख्याको औसतमा ६ प्रतिशत रहेको पाइयो। प्रविधिदुर्व्यसनको प्रमुख लक्षण भनेको आवश्यकताविना दैनिक पाँचदेखि १० घन्टा वा त्योभन्दा बढी समय प्रविधि प्रयोग गर्न बिताउनु हो। सबैभन्दा उच्च इन्टरनेट लत भएको क्षेत्र मध्यपूर्व रहेको छ। त्यहाँ इन्टरनेट लतको दर १०९ प्रतिशत रहेको छ। त्यसमा इरान, इजरायल, लेबनान र टर्की समावेश छन्। इन्टरनेट अम्मल उच्च रहेको दोस्रो क्षेत्र उत्तर अमेरिका परेको छ। त्यहाँ इन्टरनेट अम्मलीको संख्या आठ प्रतिशत छ। समग्र एसियामा इन्टरनेट एडिक्सन ७१ प्रतिशत रहेको छ। दक्षिण तथा पूर्वीयुरोपमा ६१ प्रतिशत, उत्तरी तथा पश्चिमी युरोपमा २६ प्रतिशत रहेको छ। यस्तै सन् २००७ मा गरिएको एक अर्को सर्वेक्षणअनुसार अमेरिकामा दुई प्रतिशत तथा युरोपमा ८ प्रतिशत मानिस यस लतबाट प्रभावित भएको देखाएको छ। नेपालमा प्रविधिदुर्व्यसनीको संख्या कति छ भन्ने यकिन नभए पनि प्रविधिदुर्व्यसनमा फस्नेको संख्या दिनप्रतिदिन बढ्दै गएको छ। तर सरकारले यस समस्याप्रति कुनै चासो देखाएको छैन। अस्ट्रेलिया, चीन, भारत, जापान, इटाली, कोरिया तथा ताइवानजस्ता देशमा भने इन्टरनेट दुर्व्यसनलाई एक गम्भीर समस्याका रूपमा लिएका छन्। यस समस्याको समाधानका लागि उपाय खोजिरहेका छन्। प्रविधिदुर्व्यसनको लक्षण प्रविधिदुर्व्यसनको प्रमुख लक्षण भनेको आवश्यकताविना दैनिक पाँचदेखि १० घन्टा वा त्योभन्दा बढी समय प्रविधि प्रयोग गर्न बिताउनु हो। यसका अन्य लक्षणमा साथीसंगी तथा परिवारबाट टाढा रहने। पर्याप्त निद्रा नसुत्ने। खेलकुद तथा अन्य मनोरञ्जनपूर्ण क्रियाकलापमा चाँसो नदेखाउने। धेरै खाने वा कम खाने। शरीरको वजन बढ्ने वा घट्ने। हात र कलाइमा दर्द हुनु। कार्पेल टनेल सिन्ड्रोमको समस्या देखा पर्नु। बारम्बार टाउको दुख्नु। दृष्टिसम्बन्धी समस्या देखा पर्नु। शरीर, ढाड र कम्मर दुख्ने। यस्ता प्रविधि प्रयोग गर्न नपाउँदा मुड खराब हुनु। चिडचिड हुनु। आत्मविश्वासमा कमी तथा भावनात्मक रूपमा कमजोर महसुस गर्नु। प्रविधिदुर्व्यसनको प्रकार प्रविधिदुर्व्यसनअन्र्तगत प्रविधिसँग सम्बन्धित अनेक दुर्व्यसन पर्छन्। तीमध्ये प्रमुख दुर्व्यसन हुन् भिडियो तथा कम्प्युटर ग्याम दुर्व्यसन, स्मार्टफोन, टेबलेट तथा आईप्याड दुर्व्यसन, साइबरसेक्स तथा पोर्नोग्राफी दुर्व्यसन, अनलाइन गेम्बलिङ, अनलाइन सपिङ, सोसल मिडिया दुर्व्यसन (जस्तै फेसबुक, युट्युब, स्काइप, ट्विटर, इन्ट्राग्राम, माइस्पेस आदि।)। लत लगाउनेजति पनि यस्ता प्रविधि छन्, इन्टरनेटको विकास र विस्तारपछि इन्टरनेट चलाउने माध्यम पनि भएका छन्। जस्तो कि पहिलापहिला मोबाइल बातचित गर्न तथा खबर पठाउनका लागि प्रयोग गरिन्थ्यो भने अहिले मोबाइलबाटै इन्टरनेट चलाउन सकिन्छ। नेपालमा मोबाइलबाट इन्टरनेट चलाउनेको संख्या धेरै छ। यही कारणले प्रविधिदुर्व्यसनलाई अहिले इन्टरनेट दुर्व्यसन भन्ने गरिन्छ। इन्टरनेट लत र ब्रेन हालै गरिएको एक मनोवैज्ञानिक शोधअनुसार इन्टरनेट लत ड्रग्स वा मद्यपानको लतजस्तै खतरनाक र हानिकारक देखिएको छ। विशेषगरी बालबालिका, किशोर तथा युवा वर्ग इन्टरनेट एडिक्सनबाट बढी पीडित छन्। अनलाइन ग्याम तथा सोसल नेटवर्क जस्तै पेसबुक, ह्वाट्सएप्सको बढी प्रयोग तथा अश्लील चिज हेर्ने आदत यसको सुरुवाती लक्षण हो। आदत बढ्दै गएमा इन्टरनेट प्रयोग गर्न नपाउँदा बेचैनी, चिडचिडापन तथा क्रोध आउने स्थिति देखा पर्छ। यो नै इन्टरनेट एडिक्सन डिसअर्डरको लक्षण हो। चाइनिज एकाडेमी अफ साइन्सको अध्ययनअनुसार इन्टरनेटको लतले मस्तिष्क तथा इम्युन सिस्टमलाई कमजोर बनाइदिन्छ। जसले गर्दा मस्तिष्क शक्ति तथा स्मरण शक्ति घट्ने तथा रोगसँग लड्ने क्षमता ह्रास हुने गर्छ। यसको अत्यधिक प्रयोगले मानिसको सोच्ने शक्ति तथा सृजनाशीलतामा पनि निकै असर गर्छ। इन्टरनेट एडिक्सन डिसअर्डर मनोरोग म्यानुअल (डीएसएम) ले इन्टरनेट एडिक्सनलाई अहिलेसम्म मनोरोगका रूपमा सूचीबद्ध गरेको छैन। तर निकट भविष्यमै एक मनोरोगका रूपमा सूचीबद्ध गर्ने पक्का छ। त्यसो त सन् १९९५ मा मनोविद् किम्बर्ली योङले इन्टरनेट एडिक्सन केन्द्र खोलेका थिए। उपचारका लागि कग्निटिभ बिहाभियर थेरापी (सीबीटी) मा आधारित उपचार पद्धति बनाएका थिए। सोही वर्ष मनोचिकित्सक डा इभान गोल्डबर्गले इन्टरनेटको लतलाई इन्टरनेट एडिक्सन डिसअर्डर निदान गरी मनोवैज्ञानिक उपचार पद्धतिको सुरुवात गरेका थिए। संवत् इन्टरनेट एडिक्सनलाई एक मनोरोग (मेन्टल डिसअर्डर) का रूपमा लिएर उचार गर्ने उनी पहिलो व्यक्ति हुन्। लागुपदार्थ दुर्व्यसन जस्तै इन्टरनेट दुर्व्यसन पनि हल्का र कडा खालको हुन सक्छ। यसले पनि विथड्रबल लक्षण देखाउँछ। जस्तैः मानसिक तनाव, चिडचिडापना तथा उदासी। आत्मविश्वासमा कमी। कसैकसैलाई निद्राको समस्या हुने, काँप्ने वा पाचन प्रक्रिया गडबड हुने गर्छ। प्रविधिदुर्व्यसनका कारण प्रविधिदुर्व्यसनका अनेक कारण हुन्छन्। साधारणतया मानिसहरू तनाव, उदासीनता, चिन्ता तथा एक्लोपना कम गर्न इन्टरनेटको सहारा लिन्छन्। यसरी इन्टरनेट प्रयोग गर्दा उनीहरूलाई आनन्द मिल्छ। यस्तो आनन्दले उनीहरूलाई अम्मली बनाउँछ। अधिकांश व्यक्ति साथीसंगीको देखासिकीमा तथा खुल्दुलीका कारण अनलाइन ग्याम तथा पोनोग्राफी दुर्व्यसनको दलदलमा पर्छन्। ससाना बालबालिका कार्टुन फिल्म हेर्दाहेर्दै तथा भिडियो तथा अनलाइन गेम खेल्दाखेल्दै इन्टरनेट दुर्व्यसन डिसअर्डरको सिकार बन्छन्। रोकथाम र उपचार इन्टरनेट दुर्व्यसनले व्यक्तिको दैनिक जीवनमा प्रत्यक्ष असर पार्ने र यसले अन्य मनोरोगको समस्यासमेत निम्त्याउने हुनाले छिटोभन्दा छिटो उपचार गर्न आवश्यक हुन्छ। त्यसो त हल्काखाले इन्टरनेट दुर्व्यसनको उपचार आफैं पनि गर्न सकिन्छ। जस्तो कि सामाजिक सञ्जालमा बिताउने समय कम गर्दै जाने। बाहिर खेल खेल्ने। साथीसंगी तथा परिवारका साथमा समय बिताउने। राम्रा किताब पढ्ने। राति छिटै सुत्ने र बिहान सबेरै उठ्ने बानी बसाल्ने। योग, ध्यान तथा व्यायाम गर्ने। सामाजिक सञ्जाल चलाउने समय तालिका बनाउने। सोही समयमा मात्र इन्टरनेटको प्रयोग गर्ने। यससम्बन्धी सेल्पहेल्प किताब पढेर उल्लिखित उपायको पालना गर्ने। तर कडा खालको इन्टरनेट दुर्व्यसनको उपचारका लागि विशेषज्ञको आवश्यता पर्छ। इन्टरनेट दुर्व्यसन एक मनोवैज्ञानिक समस्या भएकाले यसको उपचार पनि मनोवैज्ञानिक तरिकाबाट गर्नुपर्छ। कग्निटिभ बिहाभियर थेरापी (सीबीटी) तथा ईडीएमआर जस्ता मनोवैज्ञानिक पद्धति इन्टरनेट दुर्व्यसन डिसअर्डरका लागि उत्तम उपचार पद्धति हुन्। अन्त्यमा आधुनिक जीवनमा इन्टरनेटजस्ता प्रविधिको ठूलो महŒव र आवश्यकता छ। यस्ता प्रविधिलाई आवश्यकताअनुसार प्रयोग गर्दा धेरै फाइदा हुन्छ। आवश्यकताअनुसार प्रविधि प्रयोग गर्नु लत होइन, दुर्व्यसन होइन। त्यसैले प्रविधिलाई नशा नबनाईकन त्यसबाट सक्दो फाइदा उठाउनु नै बुद्धिमानी हो।"
इज्जतका लागि राष्ट्रिय समृद्धि,"नेपालले ढिलो नगरी आर्थिक विकासका लागि कठिन अभ्यास सुरु गर्नुपर्छ विदेशीको सम्पर्कमा आएका सबैजसो नेपालीले एउटा कुरा महसुस गरेका हुनपर्छधनी वा शक्तिशाली देशका नागरिक वा संस्था भएकै कारणले विदेशीहरू हामीमाथि हावी हुन खोज्छन्। अहिले हामी नेपाली अभाव र असन्तुष्टिको भुमरीमा गुज्रिरहेका छौं। आन्तरिक रूपमा सामान्य किसानलाई उद्योगपतिको जीवनशैली देखेर लोभ लाग्ला। पार्टीका कार्यकर्तालाई नेताको रबाफ देखेर अनि गरिबलाई धनीको अगाडि हीनताबोध होला। सरकारी कर्मचारीलाई मन्त्रीको अधिकार देख्दा दिक्क लाग्ला। पैदल यात्रुलाई कारवालाप्रति र बस चढ्नेलाई हेलिकप्टर चढ्नेप्रति इष्र्या लाग्ला। तर जब एक नागरिक आफूलाई अमूक भूमिकामा उभ्याउँछ; ऊ त्यही भूमिकामा दुःख अनुभव गर्छ। किसान दिनरात खटेर खेती गर्छ। बाली भिœयाउँदा थाहा पाउँछ खेतीबाट आफ्नो श्रमको मूल्य पनि उठेनछ। त्यसबाट घर खर्च टार्न, बालबच्चा पढाउन र ओखतीमूलो गर्न पनि नपुग्ने रहेछ। घरखेत बेचेर वैदेशिक रोजगारमा हिँडेका युवामध्ये कति उतै अन्तिम सास फेरेर बाकसमा फर्किन्छन्। कति गरे नगरेको अपराधमा जेलमा सड्नदेखि मृत्युदण्डसम्म भोग्न बाध्य छन्। कोही अंगभंग भएर देश फर्किंदा आफ्नो कमाइले बेचेको घरबार फेरि किन्न असमर्थ र पति वा पत्नीले आफूलाई छाडिसकेको पाउँछन्। एउटा उद्योगपति आफ्नो व्यवसायबाट नाफाको कुरा त परै जाओस्; ऋणको साउँब्याज तिर्न र मजदुर पाल्न पनि नपुगेको पाउँछ। एउटा कर्मचारी आफूलाई सहरबजारमा कोठा भाडा तिर्न र परिवार पाल्न असमर्थ पाउँछ। कारवाला ट्याक्सी चढेको भए कति सजिलो हुने रहेछ। भन्छट्याक्सीवाला किस्ता तिर्न नसकेर छट्पटिन्छ। अर्थमन्त्री हेर्दा त रबाफिलो देखिन्छ, तर जब अन्तर्राष्ट्रिय समुदायका समकक्षीसित सँगै बस्दा आफ्नो देशलाई केही अनुदान वा ऋण कसरी माग्ने होला, देशमा विदेशी लगानी कसरी भिœयाउने होला भन्नेबारेमा घोत्लिँदा उसलाई विदेशी समकक्षीले तपाईं सञ्चै हुनुहुन्छ नि ? भनेर सोध्छन्। ऊ पीडा छोपेर आफू स्वस्थ रहेको उत्तर दिन बाध्य हुन्छ। हाम्रा राजदूत, राष्ट्रपति, प्राध्यापक, व्यापारीले द्विपक्षीय वा बहुपक्षीय अन्तर्राष्ट्रिय सहकार्य, व्यापार र लगानीका वार्तामा भोग्नुपरेका समस्या यस्तैयस्तै हुन्छन्। यस्तो असहज स्थितिको सामना गर्नुपर्छ भन्ने बुझ्दा तत्तत् पदमा रहनेको पीडाबोध पनि आकलन गर्न सकिन्छ। राष्ट्रियता कति प्यारो हुन्छ भन्ने उदाहरण भारतमा निर्वासनमा रहेका विश्वेश्वरप्रसाद कोइरालाले राजा चोग्यालविरुद्ध उठेको आन्दोलनको सहारामा कसरी काजी लेन्डुप दोर्जे र उनका अनुयायीमार्फत सिक्किम भारतमा गाभिन पुग्यो भन्ने देखेपछि राष्ट्रिय मेलमिलापको नारा लिई नेपाल फर्किएर राजासित सहकार्यको प्रस्ताव गरेबाट देखिन्छ। नेपाली राजाको भूमिकाको विश्लेषण यो लेखको क्षेत्रभित्र पर्दैन। अनि त हामीलाई याद आउँछ इमेरिस डे वाटेलले सन् १७५८ मा आफ्नो पुस्तक राष्ट्रहरूको नियम मा लेखेको कुरा, एउटा बामपुड्के अर्को भीमकाय व्यक्ति जत्तिकै मानव हुन्छ; सानो गणराज्य सबैभन्दा शक्तिशाली अधिराज्यभन्दा अलिकति पनि कम सार्वभौम हुँदैन। शब्दले मात्र नआउने इज्जत जोन फिट्जजेराल्ड राष्ट्रहरूको गरिमा (द डिग्निटी अफ नेसन्स) मा लेख्छन्, राष्ट्रहरूको शक्ति राजनीति, व्यापार र अन्तर्राष्ट्रिय सम्बन्धमा दैनिक परीक्षण गरिन्छ। संस्थाहरूको ढाँचा, पहिचानको गठन र ज्ञानको वर्गीकरण कार्यमा तिनका शक्तिलाई स्विकरिन्छ। सरकारले आफ्ना जनताको स्वार्थलाई बाहिरी दबाबबाट मुक्त राख्ने नीतिले देशको अर्थतन्त्र र समाज व्यवस्थाको स्वस्थ विकास सम्भव छ। राष्ट्रिय गरिमा आर्थिक विकाससित जोडिएको हुन्छ भन्ने अनुभव गर्ने हामी नेपाली मात्र हैनौं। आफ्नो पुस्तक अध्यक्ष माओको निजी जीवन (सन् १९९४) शीर्षकको लेखमा माओत्से तुङका निजी चिकित्सक डा ली चसुइको अस्ट्रेलिया बसाइको अनुभवबारे लेख्छन्, चिनियाँ भएको नाताले म त्यहाँ अस्थायी रूपमा बस्न सक्थें, चिकित्सा अभ्यास गर्न सक्थें र राम्रो पैसा कमाउन सक्थें, तर म कहिल्यै नागरिक बन्न सक्दिनथें। मेरो गर्व र आत्मसम्मान यस जातीय नीतिविरुद्ध रोएको थियो। तैपनि म चीनको आशा छैन भन्ठान्ने अस्ट्रेलियालीले घेरिएर सिड्नीमै एउटा सानो रात कटाउने घरमा बसें। मलाई डिप्रेसन भयो। उनी चिनियाँहरूको आधुनिक स्वाभिमानलाई सबैभन्दा दूरगामी प्रभाव पार्ने दुई घटना यसरी व्याख्या गर्छन् पहिलो विदेशीको कब्जामा हुँदा सांघाई बोन्डमा रहेको उद्यानमा लेखिएको एक सूचना चिनियाँ र कुकुरलाई प्रवेश निषेध ! अर्को, जनवादी गणतन्त्र चीन स्थापनाको घोषणामा माओले प्रयोग गरेका शब्द चिनियाँ जनता उठे ! अहिले यी दुई घटनालाई काल्पनिक भन्नेको अभाव छैन, तर यिनले चिनियाँ राष्ट्र र जातिको उत्थानमा खेलेको भूमिकाको महŒव स्विकार्न कुनै मतभेद छैन। अनि त उनी सन् १९४९ को सुरुतिर चिनियाँ कम्युनिस्ट पार्टीले पेइचिङ कब्जा गरेको कुरा सुनेर चीन फर्किन्छन् र कालान्तरमा माओको चिकित्सक बन्छन्। सायद यस्तै अनुभूतिले काम गरेको हुनुपर्छ डा मोइन शाह चिकित्सा शिक्षा सुरु गर्न बेलायतबाट नेपाल फर्किंदा र महावीर पुन अमेरिका छाडेर आविष्कार केन्द्र स्थापना गर्न नेपाल फर्किंदा। यस्ता उदाहरण धेरै छन्। इतिहासको अन्त्य र अन्तिम मान्छे (सन् १९९२) का लेखक फ्रान्सिस फुकुयामाको राष्ट्रवादीहरू आर्थिक विकासलाई भन्दा मान्यता र इज्जतलाई बढी ध्यान दिन्छन् भन्ने कथन होस् वा फ्रेडरिक निएत्सेको मूर्तिहरूको गोधूलि मा अभिव्यक्त मानव जाति खुसीका लागि संघर्ष गर्दैन; केवल अंग्रेज त्यसो गर्छन् भन्ने तर्क होस्, यी सबैले एउटा कुरा इंगित गरेका छन् मानिसलाई आर्थिक उन्नति र इज्जत दुवै आवश्यक पर्छ। राष्ट्रिय स्वाभिमानका लागि आफ्नै बाटो कुनै पनि देशको अर्थतन्त्र मेहनत नगरी सबल बनेको छैन। सोचविचार पुर्याई गरिएको योजनाले मात्र दीर्घकालीन फाइदा गर्छ। व्यक्ति मानसिक रोगी नबन्ने, परिवार नभत्किने, सामाजिक सन्तुलन नखल्बलिने, प्राकृतिक सम्पदा नमासिने स्थानीय सामुदायिक तहबाट माग भईआएका योजनाले दुबोले भरिएको हरियो चउरजस्तो स्वस्थ र खुसी समाज निर्माणमा टेवा पुर्याउँछ। सिकारीको लखेटाइमा परेको कुनै जन्तुलाई अभयदान दिने ऋषिले झैं सरकारले आफ्ना जनताको स्वार्थलाई बाहिरी दबाबबाट मुक्त राख्ने नीतिले देशको अर्थतन्त्र र समाज व्यवस्थाको स्वस्थ विकास सम्भव छ। पहिरोबाट पहाडलाई जोगाउने कुरा र विदेशी हस्तक्षेपबाट देशलाई जोगाउने कुरा एक हिसाबले उस्तै हुन्। पहाडलाई पहिरिनबाट रोक्न डाँडामा हुने गतिविधिको भन्दा पहाडको फेदीमा हुने गतिविधिको भूमिका बढी रहन्छ कि भन्ने मेरो जिज्ञासामा प्राध्यापक चाङ यिलीको उत्तर थियो, दुवैको ! डाँडाको भूसतहको क्षयीकरण रोक्न सकियो भने पहाडलाई पहिरिनबाट रोक्न धेरै सहज हुन्छ। खोलाछेउमा ढुंगाबालुवा झिक्ने कामलाई समुदायस्तरमा हुने गतिविधिसित र डाँडामा हुने वन कटानी र खनिज उत्खननलाई सरकारी गतिविधिसित तुलना गरेर हेर्यो भने देश विकासमा सरकार र समुदाय दुवैको भूमिका प्रस्टिन्छ। उचाइमा बसेर हेर्ने हुनाले सरकारले टाढासम्म देख्नुपर्छ। भियतनामको आधुनिक उदाहरण सान्दर्भिक होला। सन् १९७५ मा पुनर्एकीकरण भएपछि समाजवादी व्यवस्था अपनाएको भियतनामको अर्थतन्त्र सोभियत संघमा निर्भर थियो, उसले सरदर एक अर्ब डलर सोभियत अनुदान पाउँथ्यो भने स्वीडेन, फिनल्यान्ड र संयुक्त राष्ट्रसंघ आदिबाट वार्षिक १० करोड डलर। जबजब कुनै अप्ठेरो पथ्र्यो, चिन्ता नगर ! सोभियत दाजुभाइले सघाउँछन् भन्ने प्रतिक्रिया दिइन्थ्यो। देश ऋणमा डुबेको थियो। आफ्नै बुतामा अर्थतन्त्र उकास्न सकिन्छ भन्ने विश्वास थिएन। विकासका योजनामा सोभियत मोडेल लिइएको थियो। जब सन् १९८० को दशकको मध्यतिर आएर सोभियत अनुदान घट्यो र विस्तारै बन्द भयो। भियतनामी नेताहरू आफ्नो नीति फेर्न र आर्थिक सुधारका कार्यक्रम ल्याउन बाध्य भए। अर्थतन्त्र राष्ट्रिय सुरक्षासित जोडिन पुग्यो। सत्ताले आर्थिक विकास र बाह्य सम्बन्ध नियन्त्रण गर्न सक्नुपर्ने भयो। यस्तो संकटबाट उम्किन भियतनामले सन् १९८६ मा दोइ मोइ (पुनर्निर्माण) ले चिनिने आर्थिक सुधारका कार्यक्रम सुरु गर्यो। यसले राज्यनियन्त्रित केन्द्रीकृत अर्थयोजना को सट्टा समाजवादी बजार अर्थतन्त्र सुरु गर्यो। दोइ मोइको सबैभन्दा ठूलो जोडचाहिँ विदेशप्रति आर्थिक र राजनीतिक निर्भरताको सामना गर्नुपर्छ भन्नेमा रह्यो। कुनै पनि सहयोगले राष्ट्रिय स्वतन्त्रतालाई आँच पुर्याउन हुँदैन। आर्थिक परनिर्भरताको इतिहास दोहोरिन हुँदैन, विकास आन्तरिक सामथ्र्यबाट प्राप्त गरिनुपर्छ भन्नेमा दोइ मोइको जोड रह्यो। विदेशीप्रति भियतनामी यति सशंकित थिए कि उनीहरूले पहिलो चरणमा आन्तरिक उत्पादकत्वमा जोड दिए। विदेशी लगानी र सम्पर्कप्रति विस्तारै लचिलो हुँदै आए। अहिले भियतनाम तीव्र आर्थिक विकास गरिरहेको र विदेशी लगानीको रोजाइको गन्तव्य रहेको छ। नेपालमा विकासका मुख्य अवरोध चर्को करदर, छिनछिनमै फेरिने सरकारी आर्थिक नीति, नियामक निकायका नेतृत्व र उद्योगपति व्यापारीबीच बेलाबखत देखा पर्ने अस्वस्थ सम्बन्ध र प्राथमिकता निर्धारणमा रहेको अल्पदृष्टि हो। नेपालले ढिलो नगरी आर्थिक विकासका लागि कठिन अभ्यास सुरु गर्नुपर्छ। व्यापक छलफलद्वारा बर्सेनि रोजगारको खोजीमा बिदेसिने जनशक्तिलाई देशभित्रै उत्पादनमूलक क्षेत्रमा खटाउने योजना, प्रचारमुखी वितरणमुखी लोकप्रिय खर्चमा कटौती, नेपाली सीप र पुँजीले नभ्याउने उत्पादनमूलक, रोजगारप्रदायक र पर्यावरणमैत्री क्षेत्रमा वैदेशिक लगानीलाई आकर्षण, स्थानीय सहभागिता र सामथ्र्यमा सम्पन्न हुन सक्ने योजनामा जोड, सबैतिर आर्थिक अनुशासन र देशको सञ्चित सम्पत्ति जनजीविकाका न्यूनतम व्यवस्थापनमा परिचालनका उपाय निर्धारण गरिनुपर्छ। यसरी मात्र नेपाली जातिले राष्ट्रिय समृद्धि र इज्जतको स्वाद चाख्न पाउनेछन्।"
गण्डकी प्रदेश खेलकुद परिषद् सदस्य सचिवमा तेज गुरुङ,"पोखरा : गण्डकी प्रदेश सरकारले तेजबहादुर गुरुङलाई प्रदेश खेलकुद परिषद (प्रखेप) सदस्य सचिव नियुक्त गरेको छ। खुला प्रतिस्पर्धात्मक आह्वानअनुसार आवेदन गरेका गुरुङलाई आइतबारको मन्त्रिपरिषद बैठकले नियुक्ति गरेको जानकारी सरकारका प्रवक्ता तथा भौतिक पूर्वाधार विकास मन्त्री रामशरण बस्नेतले दिए। उक्त पदका लागि तेज गुरुङ र नवराज अधिकारीको आवेदन परेको थियो। गण्डकी प्रदेश खेलकुद विकास ऐन २०७७ अनुसार सरकारले प्रखेप सदस्य सचिव चयन गर्न सामाजिक विकास मन्त्री नरदेवी पुन संयोजक रहेको ३ सदस्यीय समिति गठन गरेको थियो। समितिमा सामाजिक विकास मन्त्रालयका सचिव विनोदबहादुर कुँवर र खेलविज्ञ दिलबहादुर गुरुङ सदस्य थिए। पोखरा१६ अर्मलाकोटका स्थायी बासिन्दा तेज नेपाल ह्यान्डबल संघको केन्द्रीय अध्यक्ष र नेपाल ओलम्पिक कमिटीको उपाध्यक्ष छन्। उनी ह्यान्डबलका खेलाडी हुन्। २०३९ सालदेखि उनी ह्यान्डबलसँग जोडिएका थिए। सुरुमा भने उनले चुनेको खेल बास्केटबल थियो। गुरुङको प्रशिक्षणमा हङकङमा नेपालले ह्यान्डबलमा पदकसमेत जितेको थियो। गुरुङ भूतपूर्व खेलाडी मञ्चमा सक्रिय हुँदै ह्यान्डबल र पोखरा म्याराथन प्रतियोगिताको आयोजनासहितका खेल गतिविधि प्रवर्द्धनमा क्रियाशील छन्। भूतपूर्व खेलाडी मञ्चमा उनी अध्यक्ष छन्। भारतको पटियालामा एनआइएस प्रशिक्षणमा पहिलो नेपाली गोल्डमेडलिस्ट बन्न सफल उनले सन् १९८५ मा जोर्डनको अम्मानमा सम्पन्न एसियाली च्याम्पियनसिपमा नेपाली टिम कप्तान भएका थिए। गण्डकी प्रदेशमा खेलकुदको विकास गर्ने सम्बन्धमा बनेको विधेयक असोज १४ गते प्रदेश सभाबाट पारित भएको थियो। केन्द्रमा राष्ट्रिय खेलकुद परिषद् झैं प्रदेश खेलकुद परिषद् रहने व्यवस्था उक्त ऐनले गरेको छ। प्रदेशमा खेलकुद हेर्ने मन्त्री वा राज्यमन्त्रीको अध्यक्षतामा परिषद् हुने व्यवस्था छ। जिल्लामा खेलकुद विकासका लागि प्रदेशले जिल्ला खेलकुद विकास समिति गठन गर्न सक्ने छ। खेलाडीको सामाजिक सुरक्षा, बिमा तथा आकस्मिक उद्धारका लागि प्रदेश ऐनले खेलाडी कल्याणकारी कोषको परिकल्पना गरेको छ। निर्देशिका स्वीकृत मन्त्रिपरिषदको आइतबारको बैठकले लैंगिक समानता र सामाजिक समावेशीकरण निर्देशिका स्वीकृत गरेको जानकारी पनि मन्त्री बस्नेतले दिए। गण्डकी प्रदेशमा आमसञ्चार व्यवस्था गर्न बनेको विधेयक प्रदेश सभामा पेस गर्न आन्तरिक मामिला तथा कानुन मन्त्रालयलाई स्वीकृति दिने निर्णय पनि भएको छ, मन्त्री बस्नेतले भने, सामाजिक उत्तरदायित्व प्रवर्द्धन निर्देशिका स्वीकृत गरेका छौं। मन्त्री बस्नेतले प्रदेश तहमा २०७७७८ का लागि सहलगानीमा सञ्चालन गरिने आयोजना पेस गर्ने र प्रदेश जनस्वास्थ्य सेवा विधेयक निर्माण गर्न सामाजिक विकास मन्त्रालयलाई सैद्धान्तिक स्वीकृति दिने निर्णय पनि मन्त्रिपरिषदले गरेको जानकारी दिए।"
एन्फा प्रेसिडेन्ट लिग आजदेखि,"काठमाडौं : एन्फा प्रेसिडेन्ट लिग फुटबल सोमबारदेखि नेपालगन्जमा सुरु हुने भएको छ। अखिल नेपाल फुटबल संघ (एन्फा) को आयोजनामा नेपालगन्ज रंगशालामा चैत १५ गतेसम्म सञ्चालन हुने प्रतियोगिता सात प्रदेशका लिग च्याम्पियन सात वटै टोलीको सहभागिता रहनेछ। जसमा लुम्बिनी प्रदेशको धम्बोझी युवा क्लब बाँके, प्रदेश नम्बर १ को सैनिक फुटबल क्लब झापा, प्रदेश नम्बर २ को मनकामना युवा क्लब रौतहट, बागमती प्रदेशको धादिङ समाज, गण्डकी प्रदेशको त्रिवेणी युवा क्लब लमजुङ, कर्णाली प्रदेशको लेकाली युवा क्लब जुम्ला र सुदूरपश्चिम प्रदेशको च्याम्पियन स्टार सिटी युवा क्लब कैलालीले प्रतिस्पर्धा गर्नेछन्। लिगको विजेताले १० लाख र उपविजेताले पाँच लाख रुपैयाँ पुरस्कार पाउने एन्फाले जनाएको छ।"
फुटबलर अनन्त र उसुकी जुनीले जिते चौथो झापा स्पोर्टस् अवार्ड २०७६,झापा: फुटबलर अनन्त तामाङ र उसुकी जुनी राईले चौथो झापा स्पोर्टस् अवार्ड २०७६ को उपाधि जितेका छन् । शुक्रबार साँझ बिर्तामोडमा सम्पन्न कार्यक्रमबाट उनीहरु वर्ष उत्कृष्ट खेलाडीबाट पुरस्कृत भएका हुन् । नेपाल खेलकुद पत्रकार मञ्च (एनएसजेएफ) जिल्ला समन्वय शाखा झापाले आयोजना गरेको अवार्डको चौथो संस्करणमा अनन्त र जुनी वर्ष उत्कृष्ट खेलाडी घोषित भएका हुन् । उनीहरुलाई २०७६ सालमा गरेको उपलब्धिका आधारमा सचित आनन्द सुब्बाको संयोजकत्वमा रहेको प्रतिभा छनोट समितिले वर्ष उत्कृष्ट खेलाडीका रुपमा सिफारिस गरेको थियो । अनन्तले उत्कृष्ट खेलाडीको अवार्ड जित्दै एक थान मोटरसाइकल प्राप्त गरेका छन् । उनले मनोनयनमा परेका फुटबलरद्वय छिरिङ गुरुङ र सेसेहाङ आङदाम्बेलाई पछि पारे । अवार्डको महिलातर्फ उत्कृष्ट वर्ष खेलाडी घोषित हुँदै इलामकी जुनी राईले एक थान स्कुटर प्राप्त गरिन् । उनले जुडोकी देविका खड्का र फेन्सिङकी कमला श्रेष्ठलाई पछि पारिन् । यस्तै वर्ष उत्कृष्ट खेलाडी (युवा) तर्फ फुटबलका रेजिन सुब्बा घोषित भए । उनले नगद २५ हजार र अवार्ड प्राप्त गरे । झापाका रेजिनले मनोनयनमा परेका कबड्डीकी अनुजा कुलुङ र जुडोकी मनिता श्रेष्ठ प्रधानलाई पछि पारेका हुन् । त्यस्तै वर्ष उत्कृष्ट प्रशिक्षकको अवार्ड करातेका मुख्य प्रशिक्षक मदनकुमार उप्रेतीले जिते । उनले नगद २५ हजार र अवार्ड प्राप्त गरे । झापाका उप्रेतीले मनोनयनमा परेका फुटबलका प्रवेश कटुवाल र पौडीका ओङदेन लामालाई पछि पारे ।यस्तै पिपल्स च्वाइज अवार्ड महिला राष्ट्रिय फुटबल टोलीकी गोलरक्षक एन्जिला तुम्बापोले जितिन् । उनले नगद २५ हजारसहित ट्रफी प्राप्त गरिन् । त्यस्तै लाइफटाइम अचिभमेन्ट अवार्ड ओलम्पियन डम्बर कुवरलाई प्रदान गरियो । उनले नगद ३५ हजार र अवार्ड प्राप्त गरे । त्यस्तै खेलकुद क्षेत्रमा विशेष योगदान गरेका बक्सिङ प्रशिक्षक डम्बर लिम्बू र शारिरीक सुगठनका राम दाहाललाई स्पेशल अचिभमेन्ट अवार्ड प्रदान गरिएको थियो । उनीहरुले जनही नगद २५ हजार र अवार्ड प्राप्त गरेका थिए । २०६६ सालमा स्थापना भएको नेपाल खेलकुद पत्रकार मञ्च समन्वय शाखा झापाले पूर्व फुटबलर आशिषविक्रम नेम्वाङको स्मृतिमा विगत चार वर्षदेखि अवार्ड कार्यक्रम आयोजना गर्दै आएको छ ।
एनएसएलको टोली र मालिक सार्वजनिक,"काठमाडौं : नेपाल सुपर लिग (एनएसएल) फ्रेन्चाइज फुटबलको सहभागी टोली र मालिक घोषणा गरिएको छ। फ्रेन्चाइज लिग आयोजक नेपाल स्पोर्ट्स म्यानेजमेन्टले आइतबार पत्रकार सम्मेलन गर्दै टोली र मालिक सार्वजनिक गरेको हो। पहिलो संस्करणको लिगमा सात टोलीको सहभागिता रहने छ। जसमा विराटनगर सिटी फुटबल क्लब, काठमाडौं रेजर्स फुटबल क्लब, ललितपुर सिटी फुटबल क्लब, एफसी चितवन, पोखरा थन्डर्स, बुटवल लुम्बिनी एफसी र धनगढी एफसीले प्रतिस्पर्धा गर्नेछन्। विराटनगरको टोली मालिक अनुपरञ्जन भट्टराई, काठमाडौंको मालिक चिरञ्जीवी शाह, ललितपुरको मालिक कामना गुरुङ, चितवनको मालिक चन्द्र ढकाल, पोखराको मालिक निराकार श्रेष्ठ, बुटवलको मालिक राजकुमार तिमल्सिना र धनगढीको मालिक सुवास शाही रहेका छन्। दशरथ रंगशालामा वैशाख ११ गतेदेखि २५ गतेसम्म सञ्चालन हुने लिग राउन्ड रोविनका आधारमा हुनेछ। लिगमा १९ खेल हुनेछन्। हरेक टोलीमा तीन जना विदेशीसहित २० जना खेलाडी राख्न पाउने प्रावधान छ। प्रतियोगिताको पुरस्कार भने सार्वजनिक गरिएको छैन।"
