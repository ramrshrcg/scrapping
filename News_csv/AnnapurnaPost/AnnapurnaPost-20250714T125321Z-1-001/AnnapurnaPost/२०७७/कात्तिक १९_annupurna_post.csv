शीर्षक,विवरण
सेनापति भ्रमण : सैन्य कुटनीतिको तरंग,"एकातिर चीनसँग तनाव बढिरहेको परिवेश र अर्कोतिर नेपालसँगको सम्बन्ध र सहकार्यलाई उत्तरले रणनीतिक प्राथमिकतामा राख्दै गएकोले काठमाडौंसँग सम्बन्ध सुधार्नुपर्ने दबाब दिल्लीलाई छ। भारतीय सेनापति मनोज मुकुन्द नरवाणे बुधबार नेपाल आउँदैछन्। हुन त यो औपचारिक सद्भावना भ्रमण हो। तर जुन परिवेश र पृष्ठभूमिमा यो भ्रमण तय भएको छ, त्यसको भूराजनीतिक अर्थ र अनुमान अनेक कोणबाट लगाइएको छ। खासगरी भारतीय गुप्तचर संस्था 'रिसर्च एन्ड एनालाइसिस विङ'(रअ) का प्रमुख सामन्तकुमार गोयलको आकस्मिक काठमाडौं यात्रा एवं उच्चस्तरीय परामर्श अनि दिल्लीमा हालै अमेरिकासँग भएको टु प्लस टु वार्तातथा सैन्य सम्झौताको भूराजनीतिक तरंगबीच हुन लागेको सेनापतिको भ्रमणलाई निकै महत्वका साथ हेरिएको छ। पहिले सेनापति भ्रमणको परम्पराबारे थोरै चर्चा गरौं। नियुक्तिपछि दुवै देशका सेनापति एक अर्का देशमा जाने र सम्मान ग्रहण गर्ने पुरानै परम्परा हो। प्रधानसेनापति पूर्णचन्द्र थापाको निम्तामा नेपाल आउन लागेका भारतीय सेनाप्रमुखले राष्ट्रपतिबाट मानार्थ महारथीको उपाधी ग्रहण गर्नेछन्। भारतका सेनापतिले नेपालको र नेपालका सेनापतिले भारतको सेनाको मानार्थ महारथी उपाधि ग्रहण गर्ने प्रचलन छ। भारतीय सेनाप्रमुख काठमाडौंमा रहँदा राष्ट्रपति,प्रधानमन्त्री,रक्षामन्त्री र समकक्षी सेनापति थापासँग भेटवार्ता गर्नेछन्। नेपालले नयाँ राजनीतिक नक्सा सार्वजनिक गरेपछि दुई देशबीचको सम्वाद र सम्बन्ध सहज हुन नसकिरहेका बेला भारतका उच्च अधिकारीको यो भ्रमणलाई परम्पराको नियमिति निरन्तरताको रुपमा मात्र हेर्न मिल्दैन। सेनापति भ्रमणको पूर्वसन्ध्यामा रअ प्रमुखको आकस्मिक काठमाडौं यात्राले सेनापतिको यात्रा अर्थपूर्ण हुनसक्ने संकेत दिएको छ। सेनापतिले भारतीय संस्थापनको महत्वपूर्ण सन्देश बोकेर काठमाडौं आउने अनुमान राजनीतिक र कुटनीतिक दुवै वृत्तमा गरिएको छ। सेनापतिको काठमाडौं यात्रालाई भूराजनीतिक नजरबाट नियालिएको छ। किनभने यसको पृष्ठभूमिमा दिल्लीमा अमेरिकासँग हालै भएको 'बेका' सम्झौताको तरंग पनि जोडिएको छ। चीनसँग तनाव बढ्दै गएपछि पछिल्लो समय भारतले अमेरिकासँगको रणनीतिक साझेदारीमा बढी जोड दिएको छ। दक्षिण एसियामा आफ्नो सामरिक प्रभाव कायम तथा विस्तार गर्न पनि भारतका लागि नपालको साथ र सद्भाव महत्वपूर्ण मात्र होइन, अपरिहार्य हुँदै गएको छ। अमेरिकी विदेशमन्त्री तथा रक्षामन्त्रीको भर्खरैको दिल्ली यात्रा, 'टु प्लस टु' उच्चस्तरीय वार्ता र सैन्य सम्झौताले दक्षिण एसियाको भूराजनीतिमा नयाँ हलचल पैदा गरेको छ।अमेरिकाका विदेशमन्त्री माइक पोम्पेओ र रक्षामन्त्री मार्क एस्परले भारतका विदेशमन्त्री एस जयशङ्कर र रक्षामन्त्री राजनाथ सिंहसँग भेटवार्ता गरेपछि 'बेसिक एक्सचेन्ज एन्ड कोअपरेशन एग्रिमेन्ट' (बेका ) सम्झौतामा हस्ताक्षर भएको छ।लद्दाख भीडन्त र बढ्दो तनावको पृष्ठभूमिमा भएको सैन्य सम्झौतालाई चीनले स्वभाविक रुपमा लिएको छैन। गत जुनमा भारत र चीनको सिमा क्षेत्र लद्दाखमा भएको भिडन्तमा २० जना भारतीय सैनिकको ज्यान गएको थियो। नयाँ नक्सा प्रकरणपछि भारतबाट उच्चस्तरका अधिकारी नेपाल भ्रमणमा आउन लागेको यो पहिलोपटक हो। यसअघि गत कात्तिक ५ गते भारतीय वायु सेनाको विशेष विमान चढेर काठमाडौं आएका रअ प्रमुख गोयलले प्रधानमन्त्री तथा अन्य अधिकारीसँग अनौपचारिक परामर्श गरेका थिए। सेनापतिको भ्रमण निर्धारित भइसकेको अवस्थामा राजनीतिक नेतृत्वको मुड अनि काठमाडौंको माहोल बुझ्न उनी सुटुक्क नेपाल आएका हुन्। भारतले अतिक्रमित गरेको कालापानी, लिपुलेक र लिम्पियाधुरा समेटिएको नयाँ नक्सासहितको संविधान संशोधन पारित गरेपछि भारतले अप्रशन्नता व्यक्त गर्यो र त्यसपछि राजनीतिक तथा कुटनीतिक स्तरमा सम्वाद लगभग अवरुद्ध भएको जस्तै छ।प्रधानमन्त्रीबाट भारत लक्षित केही शृखंलावद्ध आक्रमक अभिव्यक्तिले नक्सा प्रकरणपछि चिसिएको सम्बन्धलाई अरु जटिल बनायो।भारतको गणतन्त्र दिवसमा प्रधानमन्त्री केपी शर्मा ओली र भारतीय समकक्षी नरेन्द्र मोदीबीच टेलिफोन संवाद भयो। बाहिर आइसब्रेकभएको हल्ला चले पनि त्यो सामान्य कुटनीतिक शिष्टाचार मात्रै थियो। त्यसले सम्वादको वातावरण तयार भएन। नेपालसँग सामान्य परामर्श पनि नगरीकन भारतले नेपाली भूमि लिपुलेक हुँदै चीनको मानसरोबार जाने सडक एकपक्षीय रुपमा बनाएर 'लकडाउनको मौका'मा उद्घाटन गरेपछि नेपालमा व्यापक विरोध तथा आलोचना भयो। त्यसमा भारतीय सेनाका प्रमुख नरवाणेले चीनको आडमा त्यस्तो विरोध भएको आशयसहितको प्रतिक्रिया दिएपछि उनी विवादमा तानिएका थिए। पछि उनले भनाइ सच्चाएका थिए। नरवाणे सेनाप्रमुख भएपछि उनको यो पहिलो नेपाल भ्रमण हो। सामान्यतयाः भारतीय सेनाप्रमुखले नेतृत्व समालेको केही महिनामै नेपाल भ्रमणमा आउने र मानार्थ महारथीको उपाधि ग्रहण गर्ने परम्परा हो। एक वर्ष वितिसक्दा पनि उनले उपाधि लिन आएका थिएनन् । सजिलो बाहना कोरोना संक्रमण थियो तर खासमा दुई देशबीच उत्पन्न राजनीतिक तनावका कारण भ्रमणको वातावरण मिलाउन अलि गाह्रो भएको हो। भारतको विदेश सम्बन्ध तथा सामरिक मामिलामा सैनिक नेतृत्वको भूमिका महत्वपूर्ण रहन्छ। सेनापतिको 'फिडब्याक' ले सुरक्षा मामिलामा मात्र होइन, त्यहाँको राजनीतिक नजर र नीतिमा प्रभाव पार्नसक्छ। काठमाडौं यात्रा र यहाँ हुने भेटवार्ताका आधारमा सेनापतिले दिल्लीको संस्थापनलाई दिने 'फिडब्याक' ले नेपाल भारत सम्वादको आगामी यात्रा निर्देशित हुनसक्छ। नक्सा प्रकरणपछि भारतीय संस्थापनको एउटा कित्ताले नेपालसँग झुकेको सन्देश जाने भन्दै नेपालसँग कुनै पनि तहको वार्ता वा भ्रमण नगर्न दबाब दिँदै आएको थियो। यही क्रममा सेनापति भ्रमणको तयारी पनि अल्झियो र ढिलो भयो। यतिबेला सेनाप्रमुख नेपाल आउन तयार हुनु अर्थपूर्ण मान्न सकिन्छ। दुई देशका सेनाबीचको सम्बन्धलाई नयाँ उचाइ दिन भारत इच्छुक भएको देखिन्छ। यसको सकारात्मक छाया स्वभाविक रुपमा राजनीतिक सम्बन्धमा पनि पर्नेछ। दुई देशबीचको सम्बन्धको उतारचढापमा सैन्य कुटनीतिको पनि आफ्नै खालको भूमिका रहँदै आएको छ। सेनापतिको भ्रमण चिसिएको सम्बन्ध न्यानो बनाउने एउटा अवसर हुनसक्छ। तर त्यसलाई विशेष सतर्कताका साथ उपयोग गर्नुपर्ने अवस्था छ। लामो र गहिरो सैन्य सम्बन्ध नेपाल भारतका सेना बीच निकै पुरानो विशेष र गहिरो मित्रता छ। राजनीतिक तहमा तिक्तता बढ्दा पनि सैन्य भाइचारा प्रभावित भएको छैन। १९५० देखि दुवै देशले छिमेकी सेनापतिलाई मानार्थ महारथीको उपाधि दिने प्रचलन छ। दुवै देशका सेनाको संयुक्त अभ्यास 'अपरेसन सूर्य किरण' निरन्तर चल्दै आएको छ। नेपाली सेनाले प्रयोग गर्ने हतियार तथा गोलीगठ्ठाजस्ता घातक र अरू गैरघातक सैन्य सामग्री भारतबाट आपूर्ति हुने गरेको छ। सेनाको तालिम, शिक्षा, सूचना तथा संस्थागत विकासमा भारतको निरन्तर महत्वपूर्ण सहयोग छ। त्यसैगरी भारतीय सेनामा सातवटा गोर्खा रेजिमेन्ट अन्तर्गतका ४० बटालियनमा झन्डै ४० हजार नेपाली वा नेपाली मूलका व्यक्ति छन्। भारतीय सेनामा रहेका नेपालीले दुई दर्जनभन्दा बढी युद्ध लडिसकेका छन्। सैन्य कुटनीतिको प्रयोग र हार्दिकता नेपाल भारत सम्बन्धको एउटा कडी सैन्य साइनो पनि हो। राजनीतिक तथा प्रशासनिक तहमा सम्बन्ध चिसिएको बेला गुप्तचर तथा अन्य सुरक्षा संयन्त्रमार्फत काठमाडौंको मनोविज्ञान बुझ्न दिल्लीले विभिन्न च्यानल प्रयोग र परिचालन गर्ने पुरानै चलन हो । यसअघि पनि 'रअ'का प्रमुख मात्र होइन, उप्रमुख तथा अन्य सुरक्षा अधिकारी यसरी नै काठमाडौंको अनौपचारिक यात्रा गरेर दिल्लीलाई 'फिडब्याक' दिने गरेका थिए। भारतको विदेश सम्बन्ध तथा सामरिक मामिलामा सैनिक नेतृत्वको भूमिका महत्वपूर्ण रहन्छ। सेनापतिको 'फिडब्याक' ले सुरक्षा मामिलामा मात्र होइन, त्यहाँको राजनीतिक नजर र नीतिमा प्रभाव पार्नसक्छ। काठमाडौं यात्रा र यहाँ हुने भेटवार्ताका आधारमा सेनापतिले दिल्लीको संस्थापनलाई दिने 'फिडब्याक' ले नेपाल भारत सम्वादको आगामी यात्रा निर्देशित हुनसक्छ। राजनीतिक तहमा सम्बन्ध असहज हुँदा पनि सैन्य कुटनीतिमार्फत सम्बन्ध थप बिग्रिन नदिन पहल भएको पाइन्छ। जस्तो संविधान जारी भएपछिको नाकाबन्दीको असहज बेला पनि दुवै सेनाबीच सम्वाद रोकिएन। त्यही समयमा तत्कालीन सेनापति राजेन्द्र क्षेत्रीलाई भारतले निम्ता गर्यो र उनी गए।असहज अवस्थालाई अन्त्य गर्न सैन्य कुटनीतिको भूमिका त्यतिबेला पनि अर्थपूर्ण देखियो। त्यसैगरी २०६१ मा तत्कालीन राजाको राजनीतिक कदमपछि राजनीतिक तहमा संवादहीनता बढे पनि सैन्य सम्बन्ध त्यसको छाया खासै देखिएन। त्यसैगरी २०७४ भदौंको अन्तिम हप्ता भारतको पूर्णेमा आयोजित संयुक्त बिमस्टेक सैन्य अभ्यासमा सहभागी हुनका लागि गुन्टा कसेर विमानस्थल जान तयार भएको नेपाली सेनाको टोलीलाई प्रधानमन्त्रीको आकस्मिक राजनीतिक आदेशमा रोकिनुपर्ने अवस्था आएपछि दुई देशबीचको सैन्य हार्दिकतामा थोरै धक्का लागेको थियो। किनभने प्रधानमन्त्रीको यो आदेशको भूराजनीतिक पृष्ठभूमि स्वभाविक थिएन। केही दिनअघि (२०७४ भदौ १४ र १५)मात्र बहुपक्षीय प्राविधिक तथा आर्थिक सहयोगका लागि बंगालको खाडीको प्रयास (बिमस्टेक) को चौंथो शिखर सम्मेलन काठमाडौंमा सम्पन्न भएको थियो। जहाँ उत्तरको छिमेकी चीन र पाकिस्तान सहभागी थिएनन्। नेपाल आयोजक बनेकोमा उत्तरको छिमेकी अलि असन्तुष्ट थियो। त्यसको लगत्तै भदौ २१ गते राति नेपाल र चीनबीच पारवहन सम्झौताको कार्यविधि प्रोटोकलमा समझदारी भयो। भूराजनीतिक चलखेलसँग जोडिएको त्यो घट्नाक्रमलाई दुवै देशका सैनिक नेतृत्वले प्रतिष्ठाको मुद्दा बनाएनन्। बरु दुवैतिरबाट सम्बन्धलाई सहज बनाउने कोसिस भयो। दुई देशबीच राजनीतिक तहमा उत्पन्न असमझदारी तथा तनावको छाया सैन्य सम्बन्धमा नपरोस् भन्नेमा दुवैतर्फका सैनिक नेतृत्व सचेत देखिँदै आएका छन्। उत्तरको नजर र दक्षिणको सर्तकता भारतसँग सम्बन्ध असहज हुँदै गएका बेला चीनसँग नेपालको सामिप्य र शृखंलावद्ध सम्वादलाई भारतीय संस्थापनले निकै चासोपूर्वक नियालेको छ। राजनीतिक सम्वादहिनताले नेपालमा जनस्तरमा भारतविरोधी भावना विकास नहोस् भन्नेतर्फ भारत विशेष रुपमा सचेत देखिन्छ। आफूले दिएको 'फिडब्याक' उपेक्षा गर्दै नेपालले संविधान जारी गरेपछि असन्तुष्ट भारतले त्यही झोंकमा नाकाबन्दी लगायो र नेपालमा भारतविरोधी भावनाको विकास जनस्तरमा भयो। नाकाबन्दीको घाउमा मलम लगाउन भारतलाई निकै सकस पर्यो। त्यसबाट पाठ सिकेको भारत फेरि पनि सम्बन्ध बिगारेर नजिकको असल छिमेकलाई आफ्नो परम्परागत प्रभाव गुमाउन चाहदैन। यो चिन्ता भारतीय पक्षले पटकपटक विभिन्न च्यानलमार्फत व्यक्त गर्दै आएको छ। चीनसँग खटपट र पाकिस्तानलगायत अन्य छिमेकीसँगको असहज सम्बन्धले दक्षिण एसियाको भूराजनीतिक जोडघटाउमा आफनो प्रभाव खुम्चिँदै जाने जोखिमतिर भारत यतिबेला बढी सतर्क देखिन्छ।एकातिर चीनसँग तनाव बढिरहेको परिवेश र अर्कोतिर नेपालसँगको सम्बन्ध र सहकार्यलाई उत्तरले रणनीतिक प्राथमिकतामा राख्दै गएकोले काठमाडौंसँग सम्बन्ध सुधार्नुपर्ने दबाब दिल्लीलाई छ। त्यसैले नेपालसँगको सम्बन्धलाई पूर्ववत् रुपमा सहज र हार्दिक बनाउन भारत आफू पनि नझुकेको सन्देश जाने गरी आइसब्रेकको मौका खोजिरहेको छ। सेनापतिको यात्रालाई त्यही दिशामा एउटा सकारात्मक संकेत रुपमा बुझ्न सकिन्छ। सेनासँगको सहकार्य र रणनीतिक स्वार्थ दक्षिण एसियामा आफ्नो सामरिक प्रभाव बढाउनका लागि नेपाली सेनाको साथ र उससँगको सहकार्य महत्वपूर्ण हुने विश्लेषण दुई छिमेकी मात्र होइन, अमेरिकालगायतका अरु शक्तिराष्ट्रले पनि गरेका छन्। पहिले दरबारमार्फत आफ्नो सुरक्षा चासो सम्बोधन हुन्थ्यो, त्यसैले सेनासँग खासै प्रत्यक्ष सम्बन्ध तथा आदान प्रदान त्यति बाक्लो थिएन। तर राजनीतिक परिवर्तनपछि सरकारको अस्थिरताका कारण आफ्नो सुरक्षा चासो सम्बोधनका लागि सेना नै स्थिर र भरपर्दो शक्ति भएको विश्लेषण गर्दै सेनासँग सहकार्यमा उनीहरूको विशेष जोड देखिन्छ। दक्षिण एसियाकै रणनीतिक विन्दुका रुपमा देखिएको नेपालसँग सैन्य कुटनीति विस्तारलाई पछिल्लो समय दुवै छिमेकी र अन्य शक्तिशाली राष्ट्रहरूले प्राथमिकतामा राखेका छन्। खासगरी चीनले अघि सारेको बेल्ट एण्ड रोड इनिसिएटिभ (बीआरआई)को रणनीतिक साझेदारी तथा अमेरिकाले नेपाललाई समेटेर 'इन्डो प्यासेफिक स्ट्राटेजीरिपोर्ट सार्वजनिक गर्नु नेपालप्रतिको रणनीतिक नजर गाढा हुँदै गएको स्पष्ट संकेत हो। पश्चिमा प्रभावलाई साइजमा राख्न नेपाल रणनीतिक भूमिहुनसक्ने विश्लेषण गर्दै चीनले सैन्य कूटनीतिलाई बढी महत्व दिएको छ। चिनियाँ अधिकारीको शृखंलावद्ध भ्रमण, सेनासँगको नियमित सम्पर्क र बढ्दो सामिप्यले त्यो प्राथमिकतालाई पुष्टि गर्छ। उत्तरको छिमेकी तथा अमेरिका तथा पश्चिमाहरुले सेनासँग सहकार्यलाई रणनीतिक रुपमा जोड दिइरहेकोले पनि भारत सेनासँगको भाइचारालाई अझ् गाढा बनाउने पक्षमा देखिन्छ। भारतीय सेनाध्यक्ष नरवणे आज नेपाल आउँदै"
चीननेपाल सीमामा राजनीति,"चीननेपालको चीन सीमा विवादको विषय चर्चामा छ। हुम्लाको नाम्खा गाउँपालिका ६ लालुङजोङ क्षेत्रमा चीनले नेपाली भूभाग मिचेर ११ पक्की भवन बनाएको समाचार सार्वजनिक भयो। यो समाचार सार्वजनिक भएपछि चीनले आफ्नै भूमिमा भवन बनाएको प्रस्टीकरण दिएको थियो। चीनस्थित नेपाली राजदूत महेन्द्रबहादुुर पाण्डेले चीनसँग सीमा विवाद नरहेको बताए भने नेपाल सरकारले पनि चीनसँग सीमासम्बन्धी विवाद नरहेको स्पष्ट पार्यो। कांग्रेसले सीमा मिचिएको दाबी गरेको छ। विज्ञ तथा सीमासम्बन्धी जानकार पनि चीनतर्फ चीनसम्बन्धी समस्या नरहेको बताउँछन्। के त यथार्थ ? के चीनले सीमा मिचेकै हो त ? अनुगमनका गएका पूर्वमन्त्रीसमेत रहेका कांग्रेस नेता शाहीले नयाँ सीमास्तम्भ बनाएको र सीमा मिचेको बताउँदै आएका छन्। कांग्रेसले प्रतिवेदन नै सार्वजनिक गरेर चीनले सीमा मिचेको बताएको छ। कांग्रेसले चीनले भूमि मिचेको विषयमा मौन समर्थन जनाएर राष्ट्रको अखण्डतामा खेलबाड गरिरहेको आरोप लगाइरहेको छ। नाम्खा गाउँपालिकाका अध्यक्ष विष्णु लामा सुरुवातमा सीमा मिचिएको बताए तर स्थलगत अध्ययन गरेर आएपछि अध्यक्ष लामा नमिचिएको बताउन थालेका छन््। हुम्लाका सांसद छक्कबहादुर लामाको पनि सीमा नमिचिएको भनाइ छ। २०७३ सालमा पनि चीनले सीमामा त्यही स्थानमा भवन बनाएको हल्ला चलेपछि परराष्ट्र मन्त्रालय, गृहमन्त्रालय नापी विभागसहितको टोली गएर भेरिफिकेसन गरेको थियो। नापी विभागका प्राविधिक सुशील डंगोल (हाल सहसचिव) र कृष्णप्रसाद सापकोटा (प्रमुख नापी अधिकृत) सहितको टोली हेलिकप्टर नै लिएर टोली स्थलगत अनुमगन गरेको थियो। विज्ञ प्राविधिक टोलीले बनाइएका भवन चीनमै रहेको प्रतिवेदन दिएको थियो। नापी विभागका तत्कालीन उपमहानिर्देशक सुरेशमान श्रेष्ठ गुनासो आएपछि प्राविधिक टोलीले अनुगमन गर्दा चीनकै जमिन भवन बनाएको पाइएको बताउँछन्। अहिले पुनः त्यही विषय उठाइएको छ। जब नेपालले भारतले अतिक्रमण गरेको लिम्पियाधुरासहितको भूभाग समेटेर नक्सा जारी गर्यो, एकाएक गोरखाको उत्तरी रुई गाउँमा चीनले मिचेको भन्दै समाचार आयो। त्यहीबेला चीनले विभिन्न जिल्लामा सीमा मिचेको सम्बन्धमा कृषि तथा पशुपक्षी मन्त्रालयअन्तर्गतको नापी विभागले तयार पारेको प्रतिवेदनलाई बाहिर आयो। त्यो प्रतिवेदन भारतले नेपाली भूमि लिम्पियाधुरा, लिपुलेक र कालापानी समेटेर नक्सा सार्वजनिक गरेपछि लिम्पियाधुरासहितको भूभाग नेपालको भएको नेपाल सरकारले आधिकारिक धारणा सार्वजनिक गरेपछि २०७६ कात्तिकमा सञ्चारमाध्यममा पुर्याइएको थियो। सरकारले कृषि मन्त्रालयमा नापी विभाग नै नरहेको भनेपछि त्यो प्रोपोगान्डा कसले र किन मच्चायो, त्यो अनुसन्धानकै विषय रहँदै आएको छ। परराष्ट्र मन्त्रालय त्यस विषयमा अनुसन्धान गर्ने भने पनि अहिलेसम्म के गरिरहेको जानकारी गराएको छैन। २०७७ असारको पहिलो साता नेपाली कांग्रेसका सांसद देवेन्द्रराज कँडेल, सत्यनारायण शर्मा खनाल र सञ्जयकुमार गौतमले प्रतिनिधिसभामा संकल्प प्रस्ताव पेस गरेका थिए, नेपालका विभिन्न जिल्ला दोलखा, हुम्ला, सिन्धुपाल्चोक, संखुवासभा, गोरखा र रसुवाका ६४ हजार हेक्टरभन्दा बढी भूभाग अतिक्रमणमा परेको छ संकल्प प्रस्तावमा भनिएको थियो। गोरखाको सीमामा पर्ने ३५, ३७ र ३८ नम्बर सीमास्तम्भ र सोलुखुम्बुको नम्पा भञ्ज्याङमा पर्ने ६२ नम्बर सीमा स्तम्भ हराएको संकल्प प्रस्तावमा उल्लेख थियो। गोरखाको ३५ नम्बरको सीमास्तम्भलाई चीनले नेपालभित्र सारेकाले उत्तरी गोरखाको रुई गाउँ चीनको अतिक्रमणमा पर्दा ७२ घरधुरी चीनको स्वशासित क्षेत्र तिब्बतमा पर्न गएको र दार्चुलाको जीउजीउ भन्ने स्थानका १८ घरसमेत चिनियाँ अतिक्रमणमा परेको उनीहरूले उल्लेख गरेका थिए। सरकारले चीनतर्फ सीमामा कुनै विवाद नरहेको भन्दै सार्वजनिक धारणा ल्याएपछि त्यो संकल्प प्रस्ताव नै बेवारिसे भयो। उनीहरूले अहिलेसम्म संकल्प प्रस्ताव फिर्ता लिएका छैनन्। यो भारतीय सञ्चारमाध्यमले यी विषयलाई लिएर उछाल्नसम्म उछालेका थिए। उनीहरूको मिथ्या प्रचारपछि केही समय नेपालले भारतीय समाचार च्यानल नै बन्द गरेको थियो। चीनसँगको सीमा समस्याको विषय सतहमा आएकाले तत्काल प्राविधिक टोली खटाएर सत्यतथ्य सार्वजनिक गर्नुपर्ने माग जोडदार रूपमा उठिरहेको छ। चीनसँगको सीमा विषयमा सत्तारुढ दल नेकपालगायत कम्युनिस्ट पार्टीहरू मौन छन् भने प्रतिपक्ष दल कांग्रेस यसमा जुर्मुराइरहेको छ। भारतसँग लिम्पियाधुरा, कालापानी, लिपुलेक, सुस्तासहित ७१ बढी स्थानमा विवाद हुँदा मौन रहने कांग्रेस किन चीनको विषयमा कुर्लिरहेको छ। कांग्रेसका प्रत्येक नेता चीनले सीमा मिचेको सरकार मौन रहेको भन्दै अभिव्यक्ति दिइरहेका छन्। भारतको सीमा मिचेको सीमा उफ्रिने कम्युनिस्ट पार्टीहरू किन चीनका विषयमा बोल्दैन ? सरकार किन विज्ञ प्राविधिक टोली खटाएर यथार्थ सार्वजनिक गर्न हच्किएको छ ? यी आवत् प्रश्नले आम नागरिकमा भ्रम सृजना भएको छ भने शंका पनि उब्जिएको छ। भारतले ७१ स्थानमा सीमा मिचेको स्पष्टै छ। सुस्ता र कालापानीमा विवाद रहेको त दुवै देश नै स्वीकार गरेर सचिवस्तरको संयन्त्रले टुंग्याउने भनेर सन् २०१४ मै निर्णय भएको थियो। तर यो बैठक अहिलेसम्म एकपटक पनि बसेको छैन। तर चीनको विषयमा अध्ययन नगरी मिचेको हो होइन भन्न सकिने सत्तापक्ष र प्रतिपक्षको कुरा बाझिएका छन्। उनीहरूले यो विषयमा राजनीति त गर्न खोजिरहेका छैनन् ? प्रतिपक्षको भूमि निर्वाह चुकेको कांग्रेस यस्तो संवेदनशील विषयमा भने किन बोलिरहेको छ ? किन भारतको विषयमा सीमा विवादको कुरा आउनेबित्तिकै चीनको विषय पनि उछालिन्छ ? यो विवादको योजनाबद्ध रूपमा आएको त होइन ? सुरुवातमा सीमा मिचियो भन्ने पात्रको कुरा पनि पछिल्ला दिनमा फेरिएका छन्। उनीहरूका कुरामा विरोधाभास छन्। त्यसले चीनलाई अनावश्यक रूपमा विवादमा तान्ने भारतीय डिजाइन त होइन भन्ने अनुमान गर्न सकिन्छ। नेपाल र चीन दुवै सरकारले चीनतर्फ सीमा विवाद नरहेको बताउँदै आएका छन्। सीमासम्बन्धी अध्येता, जानकार, अनुसन्धानकर्तासमेत सरकारको कुरा सही रहेको बताउँछन्। सीमासम्बन्धी जानकार श्रेष्ठ चीनसँगको सीमा विषयमा सहीछाप भइसकेको बताउँदै अनावश्यक लहैलहैमा लाग्नु नहुने बताउँछन्। १९६१ सालमा चीनसँगको सीमा फाइनल भएको हो। त्यसपछि तीनपटक निरीक्षण भइसकेको छ। उनले भने, नक्साअनुसार नै सबै कुरा भएको छ, प्रोटोकल पनि बनेको छ, नक्सा जे छ, त्यो यताउता हुने अवस्थै छैन। उनले भने, संसद्, सीडीओ, राजनीतिक दलका नेताले प्राविधिक विषयमा बोल्दा ध्यान दिनुपर्ने उनको सुझाव छ। सगरमाथाको उचाइ र ५७ नम्बर सीमास्तम्भ दोलखाको कोर्लाङपारि टिप्पामा बाहेक चीनसँगको सीमामा कुनै ठूलो सीमा विवाद नरहेको सीमासम्बन्धी जानकार बताउँछन्। सगरमाथाको उचाइको विषय नेपालले आफैं नापिसकेको छ। अब चीनले नापिसकेपछि सगरमाथाको उचाइ संयुक्तरूपमा घोषणा गर्ने दुई देशका राष्ट्रपतिहरूको समझदारीअनुसार छिटै छिनोफोनो हुने देखिन्छ। ५७ नम्बर सीमास्तम्भ पनि नेपालका प्राविधिकले कुठाउँ गाडेको कारण समस्या भएको हो। त्यो विषयमा समझादारी कायम गर्ने विषयमा छलफल हुँदै आएको छ। चीनसँगको सीमा समस्याको विषय सतहमा आएकाले तत्काल प्राविधिक टोली खटाएर सत्यतथ्य सार्वजनिक गर्नुपर्ने माग जोडदार रूपमा उठिरहेको छ। प्रजिअ गिरीको टोली फिर्ता आएर प्रतिवेदन दिनुअघि नै सरकारले धारणा सार्वजनिक गरेपछि शंका उत्पादन भएको भएको चाहिँ हो। प्राविधिक र कूटनीतिक विषय हो। त्यसलाई प्राविधिक र कूटनीटिक रूपमा समाधान गरिनुपर्छ। त्यस्ता विवादले जनतामा भ्रम सृजना गर्छ। त्यसकारण चीनसँग समझादारीमा नै प्राविधिक टोली पठाएर छानबिन गरेर मात्रै सरकारले आधिकारिक धारणा बाहिर ल्याउनुपर्छ। सीमासम्बन्धी जानकार एवं सीमाविद्हरू पनि समयमै यो समस्या समाधान गर्नुपर्ने बताउँछन्। सन् २००७ मा सीमा अनुगमनमा गएका नापी विभागका पूर्वप्रमुख नापी अधिकृत बलराम पोखरेल प्राविधिक टोली खटाएर स्थलगत अध्ययन गराउन ढिलाइ गर्न नहुने बताउँछन्। हराएको र नयाँ मर्मत गरेको भनेर अनावश्यक हल्ला फैलाइएको उनको भनाइ छ। सीमास्तम्भ एकतर्फी रूपमा मर्मत गर्न मिल्दैन। दोस्रो कुरा १२ नम्बरको पिलर ११ नम्बरभन्दा राम्रो र मैदानी भूमिमा छ उनले भने, पिलर तब मर्मत हुन्छ जब भत्कन्छ। त्यहाँको धरातल त्यस्तो छैन। यो अनावश्यक चर्चा हो। यद्यपि ११ र १२ को सन्दर्भमा एउटा प्राविधिक टोली सरकारले खटाउँदा अनावश्यक चर्चा समाप्त हुन्छ। नेकपामा नेता भीम रावलले ट्वीट गर्दै चीनसँगको सीमाको विषयमा स्थलगत अध्ययन गराई सत्यतथ्य सार्वजनिक गर्न आग्रह गरेका छन्। नेपाल र चीनको सीमासम्बन्धमा नापी विभाग, परराष्ट्र मन्त्रालयलगायत सरकारका आवश्यक कर्मचारीलाई सामेल गरी स्थलगत अध्ययन गराई सत्यतथ्य सार्वजनिक गरियोस्, रावलले भनेका छन्। देशको भौगोलिक अखण्डतासँग जोडिएको विषय उठिसकेपछि वस्तुगत किसिमले टुंगो लगाउनुपर्ने रावलको माग छ। पूर्वसचिव एवं नापी विभागका पूर्वमहानिर्देशक कृष्णराज बिसीले पनि चीनसँग सीमा समस्या नरहेको भए पनि नयाँ विषय आएकाले भेरिफिसकेन का लागि टोली पठाएर यथार्थ बाहिर ल्याउनुपर्ने बताउँछन्। सीमा विषयमा राजनीतिक गर्नुभन्दा कूटनीटिकरूपमा द्विपक्षीय समझादारीका आधारमा सुल्झाउनुपर्ने उनको तर्क छ। सीमाविद् बुद्धिनारायण श्रेष्ठ उत्तरी सिमाना पानी ढलोका आधारमा निर्धारण गरिएको जानकारी दिँदै तत्काल प्राविधिक टोलीद्वारा अनुगमन गर्नुपर्ने बताउँछन्। सीमासम्बन्धी अध्येता रतन भण्डारी सर्वपक्षीय अध्ययन गरेर सत्यतथ्य बाहिर ल्याउनुपर्ने बताउँछन्। निश्पक्ष र स्वतन्त्ररूपमा अध्ययन गरेर सत्यतथ्य बाहिर ल्याउनुपर्छ उनले भने, चीनले साँच्चिकै मिचेको छ भने यसविरुद्ध लड्नु पर्छ तर होइन भने अनावश्यक रूपमा चीनलाई विवाद तान्नु हुँदैन।"
"कोरोनासँग नआत्तिनुस्, नअत्याउनुस्","विश्वलाई तहसनहस पारिरहेको कोरोनाबाट म पनि अछुतो रहन सकिनँ। गत असोज १८ गते सामान्य रुघाखोकी लागेपछि वीर अस्पतालमा कार्यरत डा उमेश बोगडीलाई फोन गरेर समस्याबारे बताएँ। अनि सोधें, भाइ, मैले पीसीआर जाँच गर्नुपर्छ ? उनले भने, दीदी, एकपटक जाँच गर्नुहोस्, नतिजा जे आए पनि १४ दिन होम क्वारेन्टाइनमा बस्नुस् है ? यसपछि म ह्याम्स अस्पतालमा पीसीआर गराउन गएँ। त्यहाँको भीड र अव्यवस्थापन देखेर सयौं मानिस कोही गार्डसँग कराउँदै थिए भने कोही पीसीआर जाँच नै नगरी घर फर्किरहेका थिए। मैले तीन घन्टा पर्खेर बसें र पीसीआर गरें। रिपोर्ट भोलिपल्ट बेलुका आठ बजे लिन बोलाइएको थियो। डा उमेशको सल्लाहअनुसार रिपोर्ट नआउँदै म घरमा कोरोन्टाइनमा बसें। बालबालिकालाई माथिल्लो फ्ल्याटमा राखिदिएँ र म तल्लो फ्ल्याटमा बसें। घरमै आईसोलेसनमा बसिरहँदा एउटा कुरामा आफैंलाई भाग्यमानी ठानें। मैले लाखौं पैसा तिरेर कुनै आइसोलेसन सेन्टर धाउनुपरेन। अर्को दिन रिपोर्टका लागि ह्याम्स अस्पताल जानुपर्ने थियो। फोनमार्फत नै जानकारी लिन्छु भनेर पटकपटक फोन गरें, तर अस्पतालको फोन उठेन। म अस्पताल गएँ। पीसीआर सेन्टरमा पुगेर रिपोर्ट मागें। तर अस्पतालले तपाईंको रिपोर्ट भोलि बिहान १० बजे आउँछ। तपाईंलाई पोजेटिभ छ। यहीं आइसोलेसनमा बस्नु भनियो। मैले भनें, बहिनी, म मुटुको बिरामी हुँ। मेरो डाक्टरसँग कुरा गर्छु अनि आउँछु भनी त्यहाँबाट हिँडें। म आत्तिरहेको थिएँ, बालबालिकाका अगाडि आफूलाई नर्मल बनाउँथें। डा उमेशलाई म्यासेज गरें। उनले भने तोतोपानी, सुप खानू। गाह्रो भयो भने ११३३ मा फोन गर्नू। उनीहरूले अस्पतालको बन्दोबस्त गर्छन्। मैले हार्ट सर्जन डा योगेश्वरमान सिंहलाई म्यासेज गरें। उनले भने, बाफ लिइरहनू। तातोपानी, सुप, ग्रिन टी, हट लेमनविथ हनी मज्जाले पिइरहनू। अलेग्रा १२० एमजीको ट्याब्लेट ५७ दिनसम्म सुत्ने बेलामा खानू। ज्वरो आयो भने ६ घन्टाको फरकमा दुइटा निको खानू। अस्पताल नजानू। घरमै आइसोलेसनमा बस्नू। सोचेको थिएँ होम आइसोलेसनमा बसेकालाई टेकु अस्पताल, वडा र टोलले आएर मेरो स्वास्थ्य अवस्थाबारे बुझ्ला। विशेष निगरानी होला। ह्याम्स अस्पतालले पनि आधिकारिक रूपमै ईमेलमा रिपोर्ट पठाउला। त्यहाँ प्रहरी पनि थिए। पोजेटिभ नै हो रहेछ भने पुलिसहरू पठाउला। पुलिसहरूले फोन गरी वडामा जानकारी गराउला। तर त्यस्तो केही भएन। अस्पतालले न मेल न त म्यासेज नै पठायो न त फोनै गयो। हुन त अस्पतालले पनि कतिलाई फोन गरोस्। सुनेको थिएँ दीर्घ रोगी, ब्लड प्रेसर, मुटुका रोगीलाई कोरोनाले निकै प्रभाव पार्छ। यो कुराले घरका परिवार र मेरा साथीभाइ पनि चिन्तित थिए। ११ बर्ष पहिला मेरो मुटुका दुइटा भल्भ फेरेको र एउटा रिपेरिङ गरेको थियो। म त प्रेसरको बिरामी पनि थिएँ। माइलट एटी र माइलट ५, दैनिक दुइटा प्रेसरको औषधि खाइरहन्थें। लाग्थ्यो, मेरो जीवन सकियो। मनमा अनेक शंकाउपशंकाले घर गर्न थाल्यो। भित्रभित्रै रुन्थें। फेरि मनले भन्यो तँ यति कमजोर छैनस्। तँलाई केही भएकै छैन। तँ बाँच्नुपर्छ। हल्लाको पछि लाग्ने हैन, मैले भनेको मानिस भनें तँलाई कोरोनाको बाउले पनि लान सक्दैन। तँ बाँच्छस्। कत्ति पनि डर नमान्। आफ्नो गाउँ गोरखा, कोरिया तथा अन्य देशबाट पनि फोन र म्यासेज आइरहन्थ्यो। अमेरिकामा बस्नुहुने दिदी डा विष्णुमाया परियारले छिनछिनमा म्यासेज गरेर सोध्नुहुन्थ्यो, कस्तो छ ? केही गाह्रो छ भने जुन अस्पतालमा भए पनि जानू। कत्ति पनि चिन्ता नलिनू। मलाई पनि लाग्थ्यो घरमै ठीक हुन्छु। गाह्रो भयो भने अस्पताल छँदै छ नि। कतिपय फोन र म्यासेजहरू पनि आत्मबल बढाउने खालका आउँथे। परिवार र साथीभाइहरू बरोबर सम्पर्कमा रहेर म बाँच्नुपर्छ भन्ने साहस बढाइदिन्थे। यसले पनि मलाई केही हुँदैन भन्ने आत्मविश्वास बढेर आउँथ्यो। गुगलमा कोरोना सम्बन्धित लेखहरू खोजेर पढ्न थालें। मैले लेख खोजेको कोरोनाले कति दिनसम्म च्याप्छ भन्ने जान्न चाहेको थिएँ तर लेखमा चित्तबुझ्दो कुरा भेटिनँ। मनलाई दह्रो बनाएँ। जस्तै च्यापे पनि म त्यसविरुद्ध लड्न तयार भएँ। आफूलाई बलियो बनाएँ। वीर अस्पतालमा आइसोलेसनमा बसेका कमल भाइसँग के खाने र के नखाने, के गर्ने भनेर सल्लाह लिएँ। दस दिनसम्म शरीर दुख्नेदेखि टाउको दुखाइसम्मका पीडा भोगें। पाँचौं दिन शरीर दुखेर छुन भएन। प्रेसरको बिरामी झन् प्रेसर बढेको महसुस हुन थाल्यो। लाग्यो, अब मलाई गाह्रो हुँदैछ। सामान्यतः पानीमा गुर्जो, ज्वानो, मेथी, जिरा, गरम मसला खान्थें। तुलसी पानी बढी खान थालें। हरेक दिन पानीको बाफ लिएँ। भिटामिन सी र अलेग्रा १२० बाहेक कुनै औषधि खाइनँ। पोजेटिभ रिपोर्ट आएको नौ दिनपछि कोरोनालाई पराजित गरें। घरेलु औषधोपचारबाटै कोरोना पराजित गर्न सकिन्छ भन्ने विश्वास बढ्यो। कोरोनाबाट बच्ने पहिलो उपाय भनेको आफैं सजग रहने हो। यति गर्दा पनि कोरोना लाग्यो भने आफ्नो उपचार आफैंले गर्ने हो, अस्पताल धाउने होइन। अस्पताल धाउने गाह्रो भएपछि मात्र हो। रोग लागेजस्तो भयो भने घरमै बसेर प्राथमिक उपचार सुरु गरिहाल्नुपर्छ। यतिबेला अरूलाई दोष दिने होइन, बढीभन्दा बढी आफू सचेत रहने हो। हामीले देखेका छौं प्रायः मानिसले सामाजिक दूरी कायम गरेको देखिँदैन। जबकि नागरिक आफैं सजग हुनैपर्छ। सानो लापरबाही गयौं भने पनि भुसको आगोजस्तो फैलिरहेको कोरोना भाइरसले हामीलाई खरानी बनाउनेछ।"
"विधि, पद्धति र अराजकता","सत्तासीन नेकपाले आफूभित्रैबाट सरकारको विरोधमा प्रतिपक्ष खडा गरेर मोर्चाबन्दी गर्नुको पछाडि के रहस्य छ ? नेपाली राजनीतिमा अहिले सत्ता र विपक्ष दुवै नेकपाको हातमा छ भन्दा अतिशयोक्ति हुँदैन। यो वर्षको सुरुआतदेखि नै सरकारले गरेका कुनै पनि यस्तो महत्वपूर्ण निर्णय नहोला, जसको पहिलो विरोध गर्ने नेता नेकपासँग सम्बद्ध नहुन्। चाहे त्यो एमसीसी होस् या बजेट भाषण, उच्च पदमा भएका नियुक्ति हुन् या कोरोना महामारीसँग जोडिएका विषय, कुनै पनि निर्णयको सत्तारुढ दलका (सरकारी पदमा नरहेका) प्रमुख नेताहरूबाट समर्थन भएन। भारतले मिचेको भूभाग समेटेर नेपालको नयाँ नक्सा प्रकाशित हुनासाथ तिनै नेताहरूबाट प्रधानमन्त्रीको राजीनामा मागियो। जुनबेला देशमा भौगोलिक अखण्डताका लागि अभूतपूर्व राष्ट्रिय एकता निर्माण भएको थियो त्यहीबेला ओलीविरुद्ध खडा भएवापत प्रचण्डलगायत नेकपाका पूर्वप्रधानमन्त्रीहरू भारतीय सञ्चारमाध्यमका प्रियपात्र (डार्लिङ) बनेका थिए। यस विरोधको लामो शृंखलामा अहिले भारतीय जासुसी संस्थाका प्रमुख सामन्तकुमार गोयलसँग प्रधानमन्त्री केपी ओलीको भेटको प्रसंग आएको छ र पुनः नेकपाको प्रतिपक्ष खेमा सरकारविरुद्ध प्रचारमा अहोरात्र उत्रिएको छ। सरकारका निर्णय,जसप्रति प्रधानमन्त्री नै उत्तरदायी हुने हो, कति सही या गलत थिए भनेर यथार्थमा मूल्यांकन गर्ने यस लेखको उद्देश्य होइन। ती निर्णयहरूको पक्ष वा विपक्षमा नागरिक समाज, आम सञ्चारका माध्यम र सरोकारवालाले बोलिसकेका छन्। लोकतान्त्रिक व्यवस्थामा सरकारी निर्णयको जनताबाट कठोर मूल्यांकन हुनु एक नियमित प्रकृया हो। यसका लागि नागरिकका अभिव्यक्ति स्वतन्त्रता, प्रेस स्वतन्त्रता र सुसूचित हुन पाउनेजस्ता मौलिक हक संविधानद्वारा नै सुरक्षित छ। हामी माओवादी जंगली शासनबाट मुक्त भइसकेका छौ, जुनबेला कथित जनसरकारको निर्णयको विरोध गर्ने व्यक्तिको पासविक तवरले सफाया गरिन्थ्यो। अहिले विरोध गरेवापत ज्यान जाला भनेर डराउनु पर्दैन। वर्तमान ओली सरकार पनि गुठीसम्बन्धी निर्णयको व्यापक विरोध भएपछि आफ्नो निर्णयबाट पछि हट्न बाध्य भएको थियो। यही कुरा कोरोना संक्रमणबारे स्वास्थ्य मन्त्रालयको निर्णयमा पनि लागू हुन्छ जसलाई जनदबाबको कारण प्रधानमन्त्री स्वयंले सच्याउनु पर्यो। अराजकतावादीहरूको कारणले कम्युनिस्ट पार्टी आफ्नो सामुन्ने रहेको वास्तविक अवसरलाई गुमाएर कुनै अमूक परिस्थितिको पछि लाग्यो भने जनताले उनीहरूलाई अर्को अवसर दिने छैनन्। लोकतन्त्रमा सामान्यतः कुनै पनि सरकारी निर्णय जनइच्छा प्रतिकुल रहेछ भने जनता आफैं त्यसको विरोध गर्ने सामथ्र्य राख्छ र त्यस्ता विरोध स्वस्फुर्त हुन्छन्। संगठित र संस्थागत तहमा विरोधको आवश्यकता परे संविधानले नै व्यवस्था गरेको विपक्षी दल छ, जसको संसद्, संवैधानिक आयोग र स्वयं प्रधानमन्त्रीसम्म पहुँच छ। सरकारलाई अंकुश लगाउने पर्याप्त संवैधानिक उपाय छन्। अर्थात लोकतन्त्रमा शासन र शासनको विरोध दुवै व्यवस्थित हुन्छ। यो सबै व्यवस्था मौजुद हुँदाहुँदै सत्तासीन दलले आफूभित्रैबाट सरकारको विरोधमा प्रतिपक्ष खडा गरेर मोर्चाबन्दी गर्नुको पछाडि के रहस्य छ ? किन सरकारका प्रवक्ताले पछिल्लो सरकारी निर्णय सार्वजनिक गर्नासाथ नेकपाका प्रवक्ताले त्यसको पूरै प्रतिवाद गरेर आफ्ना निर्णय सुनाउँछन् ? यो नै हालको राजनीतिक गञ्जागोलको मूल प्रश्न हो। नेकपाको सचिवालयमा रहेका नौजनाबाट बहुमत कब्जा गर्न सफल पाँचजना अर्थात पञ्च भलाद्मी जसले पार्टीभित्र सरकारविरोधी समूह सञ्चालन गरेका छन्, राजनीतिक रूपले एक अस्वस्थ संरचना र वस्तुतः एक गैरसंवैधानिक शक्ति केन्द्र हो। जननिर्वाचित निकायहरूबाट हुनुपर्ने निर्णयमा आफ्नो प्रभाव सुनिश्चित गर्न चाहेकाले यस केन्द्र राज्य सञ्चालनका विषयमा मन्त्रिपरिषद्ले आफ्नै स्थापित प्रक्रियाद्वारा गरेका निर्णय मान्दैन र हरेक निर्णय आफ्नो पूर्वस्वीकृतिबाट मात्र होस् भन्ने चाहन्छ। अर्को शब्दमा यस शक्ति केन्द्रले संवैधानिक विधि पद्धतिको अवहेलना गरेर समानान्तर विधि पद्धति स्थापित गर्न चाहन्छ जस मुताबिक राज्यसंयन्त्र सञ्चालनका सम्पूर्ण निर्णय नेकपा सचिवालय या त्यहाँ बहुमतमा रहेको पञ्च भलाद्मीबाट हुनेछ र प्रधानमन्त्री फगत् एक निमित्त हुनेछन्। पञ्च भलाद्मी सबै मन्त्रीहरू, उच्च पदस्थ कर्मचारीहरू, विभिन्न देशमा पठाइने राजदूतहरू लगायत संवैधानिक अंगका प्रमुखहरू आफैं छान्न चाहन्छन्। संसदीय समितिमा रहेका विधेयकहरू पनि उनीहरूको स्वीकृतिबिना संसद्मा छलफलमा जान सक्दैन। प्रदेशहरू आफ्नो नाम र राजधानी तोक्न पञ्च भलाद्मीकै निर्देशन पर्खन बाध्य छन्। उनीहरूको निम्ति संविधान र कानुनमा लेखिएका प्रक्रिया फगत देखाउनका लागि हो। संक्षेपमा उनीहरूले राज्य शासनको बागडोरमाथि पूर्ण एकाधिकार दाबी गरेका छन्। अहिले यो दाबी मित्र राष्ट्रहरूसँग सम्बन्धको व्यवस्थापन र राष्ट्रिय सुरक्षाका विषयमा देशका प्रमुख कार्यकारीको संवैधानिक विशेषाधिकारलाई कुण्ठित गर्ने हदसम्म बढेको छ। केही समयअघि नेकपाका दुई अध्यक्षबीचको कार्य विभाजन पुनर्परिभाषित गरियो। जसअनुसार सरकारको जिम्मेवारी ओली र पार्टीको जिम्मेवारी अर्का अध्यक्ष प्रचण्डलाई दिइयो। देशमा कोरोना महामारी, विदेशबाट फर्केर अलपत्र परेका लाखौ युवाको रोजगारीको समस्या,बाढीपहिरोबाट जनधनको क्षति आदिले देश आक्रान्त भएको बेला सत्तारूढ दलमा पद र प्रभावका लागि सधैंको रडाको देखेर दिक्क भएका जनताले उक्त कार्य विभाजनपछि अब त यो रडाको सकिएला र नेताहरूको ध्यान जनसरोकारको विषयमा जाला भन्ने आश गरेका थिए। तर सहमतिको मसी सुक्न नपाउँदै रडाको पुनः सुरु भयो। किनभने ओलीले पार्टीका कामबाट हात झिके पनि प्रचण्डले सरकारको कामबाट हात झिक्न मानेनन्। पार्टीभित्र एकता प्रक्रिया र महाधिवेशनको तयारीका कैयन् कामले गति लिन सकेको छैन। प्रचण्ड आफ्नो कार्यकारी अध्यक्षको भूमिकामा ती काम सम्पन्न गरेर महाधिवेशनमा पार्टी संगठनमा बलियो प्रभाव भएको नेता भएर जान सक्थे। तर उनको रूची र अभीष्ट फगत सत्तामा केन्द्रित छ। त्यसैले उनले प्रधानमन्त्रीलाई आफ्नो मन्त्रिपरिषद्लाई पूर्णता दिनबाट रोके। प्रधानमन्त्रीले पार्टीसँग नै मन्त्रीका उम्मेदवारहरूको सूची मागेका थिए र आफूले पार्टीले दिएकै नामबाट नियुक्त गर्ने प्रतिवद्धता जनाएका थिए। तर पञ्च भलाद्मीले नाम र मन्त्रालय तोकेर दिइने र सोहीअनुसार गर्नुपर्ने माग राखे। आफ्नो संवैधानिक विशेषाधिकारमाथि यो हदसम्मको हस्तक्षेप हुने देखेर प्रधानमन्त्रीले स्वविवेकले मन्त्रिपरिषद्लाई पूर्णता दिए। घटनाको यिनै पृष्ठभूमिमा नेकपाभित्रको विवाद पुनः चर्केको छ र यो समाधान हुने लक्षण छैन। किनभने यो विवाद पञ्च भलाद्मीले पस्केजस्तो विधि र पद्धतिका लागि नभई संविधान र कानुनले तोकेको विधि र पद्धतिको खिलाफमा सत्ता र स्वार्थको लागि चर्काइएको छ। अहिले प्रधानमन्त्रीमाथि भारतीय गुप्तचर संस्थाका प्रमुख सामन्तकुमार गोयललाई भेटेको विषयलाई लिएर नेकपाका पञ्च भलाद्मीले मनगढन्ते प्रचार सुरु गरेका छन्। नेपाल भारत सीमा समस्या वार्ताबाटै समाधान गर्नुपर्ने सबै पक्षको राय छ। नेपालले लडाइँ लडेर भूमि फिर्ता गर्न सक्दैन या त्यस्तो प्रयास नै निरर्थक हुन्छ भन्ने कुरा सबैले बुझेका छन्। नेपालसँग वार्ता गर्न नै नचाहेको भारतलाई वार्ताको टेबलमा ल्याउने जुनसुकै प्रयास सराहनीय हुनुपर्ने हो। तर ओली कतै सफल हुने हुन् कि भनेर पञ्च भलाद्मी हतोत्साहित भएका छन् र उनलाई यथाशीघ्र सत्ताच्युत गर्न चाहन्छन्। जहाँसम्म प्रधानमन्त्रीले गोप्य वार्ता गरे भन्ने आरोप छ त्यो प्रधानमन्त्रीको अधिकार र कर्तव्यसँग सम्बन्धित छ। प्रधानमन्त्री देशको बाह्य तथा आन्तरिक सुरक्षा अंगका प्रमुख हुन्। उनले सबै सुरक्षा अंगहरूबाट गोप्य सूचना प्राप्त गरिरहेका हुन्छन् र प्रधानमन्त्री पदको सपथ लिँदा उनले गोपनियताको पनि सपथ लिएका हुन्छन्। प्रधानमन्त्रीले आफ्नो कर्तव्य निर्वाह गर्दा कसैको दबाबमा नपरी संविधान र प्रचलित कानुनको अधिनमा रहेर काम गर्ने हो। नेकपा सचिवालयलाई संविधानले चिन्दैन। पञ्च भलाद्मीले प्रधानमन्त्रीविरुद्ध चलाएको अहिलेको अभियान वस्तुतः राजनीतिक अराजकतावादको पराकाष्ठा हो। माक्र्सवादीको विचारमा अराजकतावादको मुख्य स्रोत समाज र विकासप्रति समष्टिगत चिन्तनको अभाव हो। अराजकतावादीहरू व्यष्टि र समष्टिको अन्तर बुझ्न सक्दैनन् र कुनै पनि घट्नालाई बृहद् परिस्थितिको एक सानो अंगको रूपमा नहेरी त्यसैलाई सबथोक मानेर निष्कर्ष निकाल्छन् जुन समयको अन्तरालमा गलत साबित हुन्छ। अहिले हाम्रासामु २०४६ सालको जनआन्दोलनपछि पहिलो पटक राजनीतिक स्थिरताको जग बसाल्ने अवसर छ। यो जिम्मेवारी लोकतान्त्रिक गणतन्त्रको संविधानमा टेकेर कम्युनिस्ट पार्टीको नेतृत्वमा सम्पन्न गर्ने अभूतपूर्व जनादेश छ। यस सरकारले पूरै अवधि काम गर्न पाए यसले देशकै इतिहासमा सरकार परिवर्तनको संवैधानिक मार्गको नजिर स्थापना गर्नेछ र यसको श्रेय कम्युनिस्ट पार्टीलाई जानेछ। नयाँ संविधान कार्यान्वयनमा पनि यो एक कोसेढुंगो साबित हुनेछ। वर्तमान सरकार नेपालमा राजनीतिक स्थिरता कायम गर्दै सामाजिक तथा आर्थिक प्रगति हासिल गर्ने लामो मार्गमा पहिलो खुड्किलो मात्र हो। कम्युनिस्ट पार्टीले यो अवसरको सदुपयोग गर्नसके यस्ता सरकार धेरै बन्नेछन् र कम्युनिस्ट पार्टी राजनीतिक स्थिरताको पर्यायवाची बन्नेछ। तर अराजकतावादीहरूसँग अर्को पटक पनि कम्युनिस्ट पार्टीको सरकार बनाउने दूरदर्शी दृष्टिकोण र त्यस्तो अवसरप्रतिको धैर्यता शून्य छ। त्यसैले उनीहरू अहिलेको पाँच वर्षको एक अवधिमा नै तीनचारजना नेता पालैपालो प्रधानमन्त्री हुनुपर्ने र यही पाँच वर्षभित्र आफ्ना दुई सयभन्दा बढी सांसदलाई मन्त्रिपरिषद्मा प्रवेश गराउने सपना बाँडेका छन्। अराजकतावादीहरूको कारणले कम्युनिस्ट पार्टी आफ्नो सामुन्ने रहेको वास्तविक अवसरलाई गुमाएर कुनै अमुक परिस्थितिको पछि लाग्यो भने जनताले उनीहरूलाई अर्को अवसर दिने छैन। चाणक्य ले भनेका छन् : यो ध्रुवाणि परित्यज्य अध्रुवं परिषेवते। ध्रुवाणि तस्य नश्यन्ति चाध्रुवं नष्टमेव हि।। अर्थात, यदि कसैले निश्चितलाई त्यागेर अनिश्चितको ग्रहण गर्यो भने उससँग भएको निश्चित पनि गुम्ने छ। अनिश्चित त आफैं पनि नष्ट हुने नै थियो। (तथ्यांकविद् उपाध्याय भियनास्थित राष्ट्रसंघीय औद्योगिक विकास संगठनका पूर्व प्रमुख हुन्।)"
कोरोना कहर : जीवनशैलीमा परिवर्तन,"कोरोना कहर भोग्दै गर्दा हामीले निकै सकसको अनुभव गर्यौं। नेपालमा कोरोना संक्रमित नभेट्दासम्म अलिअलि डराएका थियौं। एकैपटक दुईजना संक्रमित भेटिएपछि अलि बढी डरायौं। भयभीत र आतंकित भयौं। घर बाहिर निस्कनै डरायौं। सम्भावित जोखिमबाट बच्न र कोरोना भाइरस संक्रमण रोकथाम तथा नियन्त्रणको उद्देश्यले सरकारले चैत ११ गतेदेखि देशव्यापीरूपमा बन्दाबन्दी घोषणा गर्यो। अत्यावश्यक काममा बाहेक अरूबेला घरबाट ननिस्कन र जथाभावी हिँडडुल नगर्न सार्वजनिक अपिल गरिएकाले हामी अनुशासित भएर घरभित्रै बस्यौं। छिमेकी देशहरूले पनि कोरोना भाइरस संक्रमणको जोखिम कम गर्न र संक्रमण रोकथाम तथा नियन्त्रणको उद्देश्यले बन्दाबन्दी घोषणा गरेपछि विदेशमा कार्यरत धेरै नेपाली स्वदेश फर्के। विशेषगरी छिमेकी मुलुक भारतमा कार्यरत हजारौं नेपाली असुरक्षित ढंगमा स्वदेश फर्कंदै गरेको देखियो। फर्कने क्रममा सीमामा रोकिएका नेपालीले पाएको कष्ट र दुःखले हामीलाई संवेदित पनि बनायो। सीमामा रोकिएका नेपालीको उचित व्यवस्थापनमा चुकेको सरकारसँग हामी आक्रोशित पनि भयौं, तर उनीहरू स्वदेश फर्केसँगै नेपालमा संक्रमितहरूको संख्या पनि क्रमशः बढ्दै गयो। यही यथार्थ मनन गरेर सरकारले सीमा प्रवेशमा कडाइ पनि गर्यो, तर भावनाको गहनताले सरकारको यो कदम आलोच्य बन्यो। दिनहरू बित्दै गए। केही दिन हामी डराइडराइ घरभित्र सीमित भयौं। कोरोना संक्रमितहरूको अंकगणित पढेर अथवा सुनेर मात्रै पनि हामी भयभीत भइरह्यौं, आतंकित भइरह्यौं। कोरानाको डरले हामीलाई गाँजिरह्यो। कोरोनाको भूतसँग तर्सियौं। त्यसैले हामी घरदेखि टाढा कतै गएनौं। हाम्रा घर र टोलमा पनि कोही नआऊन् भनेर हामीले बाँस, मुढा र भाटा तेस्र्याएर बाटो छेक्ने काम पनि गर्यौं। कोराना संक्रमितहरूको अंकगणित थपिँदै गयो। आज यति संक्रमित थपिए र उति संक्रमित थपिए भन्ने सुन्दासुन्दै हामीलाई सुन्ने बानी पर्यो। विस्तारै हाम्रो मनबाट डर हराउँदै गयो। यसरी नै बिस्तारैबिस्तारै हामी डराउन, भयभीत हुन र आतंकित हुनै छाड्यौं। हामीलाई कोरोना भाइरसको संक्रमण सामान्यजस्तो लाग्न थाल्यो। मान्छे नै मर्दा पनि डर लाग्न छाड्यो। अर्कातिर हामीभित्र उकुसमुकुस बढ्न थाल्यो। घरमा बन्दी भएजस्तो लाग्न थाल्यो। कोरोना भाइरस संक्रमणको जोखिमभन्दा त्यो उकुसमुकुस र छटपटी असह्य हुन थाल्यो। कत्तिखेर घरबाट निस्कौं र स्वतन्त्र भएर हिँडौं भन्ने लाग्न थाल्यो। त्यसपछि सरकारले घोषणा गरेको बन्दाबन्दी बोझ र असह्य लाग्न थाल्यो। कतिसम्म भने बन्दाबन्दी खुले हुने नि भन्न थाल्यौं। हामी कोरोना भाइरस संक्रमणबाट हुने जोखिमभन्दा आर्थिक नोक्सानीलाई महŒव दिएर हिसाबकिताब गर्न थाल्यौं। बन्दाबन्दीले गर्दा पेसा, व्यापार, व्यवसाय ठप्प हुँदा यति र उति आर्थिक नोक्सानी भयो भन्दै विलाप गर्न थालेपछि सरकार पनि हाम्रै पक्षमा उभियो। जनजीवन केही सहज होस् भनेर असार १ गतेदेखि नै सरकारले बन्दाबन्दी केही हदसम्म खुकुलो बनायो। लामो बन्दाबन्दीले देशलाई ठूलै आर्थिक क्षति पुर्याउने आकलन गरेर अब त आर्थिक गतिविधिलाई बिस्तारै गति दिनुपर्छ भन्ने निक्र्यौल गरेर सरकारले झन्डै १२० दिनपछि साउन ७ गतेबाट बन्दाबन्दी फुकुवा गर्यो। सुरुका दिनमा काठमाडौं उपत्यकामा कोरोना संक्रमित भेटिएकाले सहरलाई असुरक्षित र गाउँलाई सुरक्षित ठानेर धेरै मानिस रातारात गाउँ फर्के। पछि छिमेकी मुलुक भारतबाट फर्केका मानिस गाउँगाउँमा पुगेपछि त्यहाँ संक्रमित देखिन थाले। त्यसपछि बन्दाबन्दी के खुलेथ्यो, काठमाडौं उपत्यकालाई नै सुरक्षित ठानेर अनि आफ्नो पेसा, व्यवसाय र रोजगारलाई निरन्तरता दिन मानिसहरू फेरि रातारात काठमाडौं फर्के। जसरी भारतबाट फर्कनेले गाउँगाउँमा कोरोना संक्रमण पुर्याए, उसैगरी गाउँबाट काठमाडौं फर्कनेले पनि गाउँबाट कोरोना भाइरस संक्रमण बोकेर काठमाडौं ल्याए। त्यसपछि काठमाडौंमा संक्रमितको संख्या दिनप्रतिदिन बढ्न थाल्यो। स्थिति बिग्रिसिकेको छ। अब स्थिति हेरेर अत्ताालिने होइन कि बरु मानसिक रूपमै लामो समयसम्म कोरोना कहर खेप्न तयार हुनुपर्छ। देशभरिबाट संक्रमित असुरक्षित तवरबाट छिरेकाले काठमाडौं नै कोराना महामारीको हटस्पट बन्ने खतरा बढ्दै गयो। बन्दाबन्दी खोल्नुपर्ने बाध्यता थियो, तर जोखिम व्यवस्थापनको तत्कालीन र दीर्घकालीन योजना नै नबनाईकन र सोअनुरूपका कार्ययोजना नबनाई बन्दाबन्दी खोल्दा काठमाडौं उपत्यका कोरोना भाइरस संक्रमणको जोखिममा पर्यो र निषेधाज्ञा जारी गर्नुपर्यो। बढी जनघनत्व भएको हुँदा अहिलेको स्थिति नियन्त्रणमा राख्ने उपायलाई सुदृढ ढंगले अवलम्बन गर्न नसक्दा काठमाडौं उपत्यकामा कोरोना भाइरस संक्रमितको संख्या दिनानुदिन बढिरहेको छ र यो अवस्था भयावह हुने निश्चित नै छ। हरेक दिन सरकारले सार्वजनिक गर्ने अद्यावधिक तथ्यांकले पनि यही संकेत गरिरहेको छ। कोरोना भाइरस संक्रमणको जोखिम न्यूनीकरणमा सरकारको तत्परता आवश्यक थियो र त्यो अपेक्षित पनि थियो। तर सरकार आफ्नो जिम्मेवारी निर्वाहमा निरन्तर चुक्दै आयो। सत्यलाई ढाकछोप गर्ने र यथार्थको उजागर गर्नेसँग द्वेष राखेर सरकारले गल्ती गरेकै हो। सरकारले भुसको आगोझैं भित्रभित्रै फैलिइसकेको संक्रमण र आँधीअघिको सन्नाटालाई बेलैमा महसुस गर्न नसकेको अथवा गर्न नचाहेको परिणामस्वरूप अहिले स्थिति गम्भीर र जटिल मोडमा पुगेको छ। परिस्थिति सुध्रिएला कि भन्ने आशामा बसेका सर्वसाधारण जनता परिस्थिति झनै बिग्रिँदै गएको देखेर निराश छन्। कोरोना भाइरस संक्रमणको जोखिम न्यूनीकरण सम्बन्धमा विज्ञहरूले दिएको सुझावलाई सरकारले निरन्तर लत्याउँदा यो स्थिति आएकोमा कुनै सन्देह छैन। सरकार भने जनताले नियम पालना गरेनन् भनेर जिम्मेवारीबाट पन्छिरहेको छ। बहुमतीय सरकारको दम्भले सरकारले गैरजिम्मेवारीको हद नाघ्न खोज्दैछ। सके उपचार गर नसके मर भनेर कोरोना संक्रमितको निःशुल्क उपचारबाट सरकारले हात उठाउनु गैरजिम्मेवारी मात्रै होइन, नागरिकप्रतिको अपराध नै हो। तत्कालको परिस्थितिमा पहिलो प्राथमिकताका साथ कोरोनाको जोखिम व्यवस्थापनमा लाग्नुपर्ने सरकार आफ्नै सत्ता व्यवस्थापनमा व्यस्त हुँदा र भ्रष्टाचार र कमिसनको खेलमा लाग्दा जनता थप पीडित र आक्रोशित भएकै हुन्। कोरोना संक्रमितको संख्या एक सयमा सीमित राख्ने भनिएको थियो। तर अवस्था यति भयावह भइसक्यो कि कोरोना संक्रमणबाट मर्नेको संख्या नै एक हजार पुगिसकेको छ भने संक्रमितको संख्या दुई लाख पुग्न लागेको छ। यसैबाट स्पष्ट हुन्छ सरकारको अकर्मण्यता र अमक्षता। कोरोनाको संक्रमण विश्वव्यापी महामारीकै रूपमा फैलिएको छ। यो महामारीको अन्त्य छिट्टै हुने संकेत देखिएको छैन। हामी कोरोनाविरुद्धको उपचार र औषधिको प्रतीक्षामा छौं। विश्व यसको खोजी र परीक्षणमा तल्लीन छ। तर यो महामारीको अचुक औषधि कहिल्यै नबन्न पनि सक्छ। स्वयं विश्व स्वास्थ्य संगठनका महानिर्देशक टेड्रोस अधानम गेब्रेयेससले नै भनिसकेका छन्, अहिलेसम्म यो भाइरसका लागि कुनै निश्चित उपचार उपलब्ध छैन र कहिल्यै उपलब्ध नहुन पनि सक्छ।"
"मुम्बईमाथि शानदार जित निकाल्दै हैदराबाद प्ले अफमा, कोलकाता बाहिरियो",सारजाह : जारी इन्डियन प्रिमियर लिग (आईपीएल) मा लिग चरणको अन्तिम खेलमा मुम्बई इन्डियन्सलाई १० विकेटले पराजित गर्दै सनराइजर्स हैदराबाद प्ले अफमा पुगेको छ। यससँगै प्ले अफ समीकरण पूरा भएको छ। सारजह क्रिकेट रंगशालामा मंगलबार राति सम्पन्न खेलमा हैदराबादले टस जितेर मुम्बईलाई ब्याटिङ गर्न निम्ता दिएको थियो। पहिलो ब्याटिङ गरेको मुम्बईले निर्धारित २० ओभरमा ८ विकेट गुमाउँदै १४९ रन बनाएको थियो। १५० रनको लक्ष्य हैदराबादले बिना कुनै विकेट १७१ ओभरमै भेट्टायो। हैदराबादका लागि डेभिड वार्नरले ८५ रन जोडे। उनले ५८ बलमा १ छक्का र १० चौका हिर्काए। त्यस्तै रिद्धिमान साहले ४५ बलमा ५८ रन जोडे। यसअघि ब्याटिङ गरेको मुम्बईका लागि किएरोन पोलार्डले ४१ तथा सूर्यकुमार यादवले ३६ रन बनाए। त्यस्तै इशान किसनले ३३ तथा क्वीन्टन डि ककले २५ रन जोडे। अन्य ब्याट्समेन भने चल्न सकेनन्। मुम्बईलाई सस्तैमा रोक्न हैदराबादका सन्दीप शर्माले ३ विकेट लिए। त्यस्तै ज्यासोन होल्डर र शाहबज नदिमले समान २२ विकेट हात पारे। हैदराबादको यो शानदार जितले कोलकाता नाइट राइडर्सलाई नेट रनरेटमा पछि पायो। जसले आफू प्ले अफ पुग्यो भने कोलकाता आईपीएलको यस सिजनबाट बाहिरियो। अब शुक्रबार हैदराबादले इलिमिनेटरमा रोयल च्यालेन्जर्स बैंगलोरसित खेल्नेछ। पहिलो क्वालिफायरमा भने मुम्बई र दिल्ली क्यापिटल्स बिहीबार भिड्नेछन्।
