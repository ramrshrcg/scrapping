शीर्षक,विवरण
मानवता र शान्तिका पक्षमा,"पशुबलिले न मारिने पशु, न त पशु मार्नेको नै मोक्ष हुन्छ, यो त अन्धविश्वास र अज्ञानताको पराकाष्ठा हो पशुबलिका पक्षमा वकालत गर्नेहरूको तर्क हुन्छ पशु यसै मारून् कि बलि दिएर मारून्, तिनको जन्म यसैगरी मर्नका लागि हो। अझ एकथरी पशुको मोक्ष हुने नै यसरी नै हो भन्छन्। मानौं निरीह, अबोध, लाटासुधा पशु प्राणीलाई देवीदेवताका नाममा या मठमन्दिरमा बलि दिएर उनीहरू कुनै ठूलै कृत्य गरिरहेका छन् ! मोक्ष या मुक्ति त्यसरी सजिलै प्राप्त हुने भए के कोही आफ्ना परिवारजनमा त्यही कार्य गर्न सक्ला ? जरुर सक्दैन। यसैले पशुबलिभित्रको अन्तर्य भनेको त्यसभित्र लुकेको पापलाई देवीदेवताको नाम लिए आफू चोखिन पाइन्छ भन्ने नियतबाहेक अरू केही पनि होइन भन्न हिच्किचाउनु पर्दैन। वैदिक हिंसा हिंसा नभति भनेर कुनै समयमा यज्ञ भन्नासाथ पशुबलि नै अघिल्तिर आउने जमाना पनि थियो। यद्यपि यजुर्वेदमा आउने मन्त्र पशून् मा हिंसाद् सर्वाणी भूतानी अर्थात् कुनै पशुपक्षीको हिंसा नगरौं भनेर हिंसाबाट बच्नबचाउन अभिप्रेरित गरेको छ। परम्परागत धर्मसंस्कृति एवं त्यसअन्तर्गतका कतिपय कर्मकाण्ड हिंसाजन्य भएकाले त्यसबाट टाढा रहन अनेक प्रयास गर्ने ऋषिमहर्षि र उनीहरूका चिन्तनमननले सुधारवादी चेत जगाउन ठूलो भरथेग गरेको छ। कालान्तरमा यस्तै हिंसाबाट वाक्क भएर राजकुमार सिद्धार्थले राजदरबार त्यागे र परिव्राजक भए। त्यसैगरी महावीर जैन पूर्णतः अहिंस्रक बनेर आफ्नो ज्ञानराशि बाँड्न हिँडे। जति जैनहरू कट्टर अहिंस्रक छन्, त्यति समयको लामो कालखण्डमा बौद्ध धर्मावलम्बीहरू आफ्नो सिद्धान्तमा अडिग भएर रहन सकेनन्। ज्ञान एकातिर भयो व्यवहार जगत् अर्कातिर सर्वभक्षी बनेर गएको देखिँदै छ। त्यसमा एकाध विद्वान् एवं भिक्षुहरू अहिंसाको सन्देशलाई पुनर्जागृत गराउने काममा लागिरहनुभएको पनि देखिन्छ। सायद सन् १९१८ तिर हुनुपर्छ, अंग्रेजहरूको हुकुमबाट भारतलाई स्वतन्त्रता दिलाउने अभियानका क्रममा महात्मा गान्धी एक महिनाजति कलकत्तामा बस्नुभएको थियो। कलकत्ता सहरको नाम कालीकता मन्दिरका नामबाट रहेको सहजै अनुमान गर्न सकिन्छ। गान्धीजी पनि कालीकता माईको दर्शन गर्न मन्दिरमा जानुभएको रहेछ। बलि चढाउन भनी सडकको दुवैतर्फ मानिसका साथमा पशुपक्षीका ताँती देख्नुभएछ। मन्दिरमा देवीको दर्शन गर्न भनी जब अगाडि बढ्नुभयो, रगतको खोलो बगेको देखेर उहाँ बेचैन र दुःखी हुनुभएछ। उहाँलाई दर्शनका लागि पंक्तिबद्ध भई बस्न पनि निरर्थक लागेछ। त्यस्तैमा उहाँलाई जसले पथ प्रदर्शन गरेर लगेको थियो, ती स्थानीय भलाद्मी रहेछन् उनलाई सोध्नुभएछ यी निरीह पशु प्राणीलाई बलि चढाउनुलाई तपाईं धर्म सम्झनु हुन्छ ? ती भलाद्मीले बहुतै सजिलो भाषामा मलाई लाग्छ मन्दिरमा घण्ट आदि बजेको कोलाहलका बीचमा पशु प्राणीलाई जसरी मारे पनि उनीहरूलाई पीडा हुँदैन भन्ने उत्तर दिएछन्। उनको उत्तरमा चित्त नबुझी ती भलाद्मीलाई गान्धीजीले भन्नुभएछ बहाना जे बनाऔं, सबै मानिसको स्वार्थले सृजना भएका हुन्। कोलाहलमा पीडा नहुने या उनीहरूले मुक्ति पाउँछन् भन्नेमा कुनै वैज्ञानिकता छैन। यो सब अज्ञानता र अन्धविश्वासको प्रतिफल हो। ती भोग वा बलि चढाइने पशुपक्षीले बोल्न सक्ने भए र प्रतिकार गर्ने भए स्थिति यस्तो हुँदैन्थ्यो। तर निरीह, लाटा, सुधा र अबोध प्राणीलाई मानिसले जेजसरी घात गरिरहेका छन्, त्यो कुनै बेला मानिसको पतनको मुख्य कारकतत्त्व बन्ने छ भनी उहाँ त्यहाँबाट बिदा लिनुभयो। आफ्नो गन्तव्यमा फर्कनुभयो। मानवता बचाई शान्तिलाई समृद्घ तुल्याइराख्ने हो भने मानिसमा मात्र होइन पशुपक्षीको पनि रगतको होली खेल्ने क्रियाकलाप बन्द गर्नुपर्छ। यसलाई घटाउने, हटाउने र अन्ततः निर्मूल नै पार्न जरुरी छ। अहिंसा हि परमोधर्मो, यतोधर्मस्ततो जयः को वैदिक संस्कार र संस्कृतिमा हुर्केको महात्मा गान्धी जीवनभर मठमन्दिरमा पशुबलि गर्नु हुन्न भन्ने सोच र चिन्तनमा आफ्ना विचार र भावना बाँड्दै हिँड्नुभयो। कालीकता मातालाई वीभत्स बनाएर पशु बलिलाई बढाइचढाइ गर्ने कामको विरोधमा हिन्दुहरूको जनभावना र जनमत तयार गर्दैगर्दै अन्ततः भारतको स्वतन्त्रताभन्दा अगाडि नै कालीकता मन्दिरमा पशुबलिलाई ऐनकानुन बनाएर हटाउने माहोल तयार पार्न उहाँ सफल हुनुभयो। कुनै बेला कालीकता मन्दिरमा नवरात्रका बेलामा हुने पशुबलि विश्वकै अधिक पशुबलि हुने मन्दिरमा पर्दथ्यो। यद्यपि अझै भारतका केही मन्दिरमा यो प्रथा छ तर पहिलेजस्तो तामधाम हट्दै गइरहेको कुरा मननीय छ। पशुबलिको कुरा गर्दा नेपालमा प्रचलनमा रहेका परम्परा, रीतिथितिको नामले हुने गरेको पशुबलिको रक्तरञ्जित चलनबारेमा सोच्नुपर्ने बेला आइसकेको छ। धन्न नेपालमा पनि पशु अधिकारवादी एवं पशुबलि निषेध चेतना अभियानसम्बन्धी विभिन्न संघसंस्थाका माध्यमबाट झन्डै चार दशकदेखि सार्वजनिक रूपमा अनेक कार्यक्रमका साथै चेतना जगाउने किसिमका क्रियाकलाप भइरहेका छन्। यस कार्यमा कैयन् धार्मिकसामाजिक संघसंस्था एवं हजारौं अभियन्ता समर्पित छन्। झन्डै नौदश महिनादेखि कोभिड १९ ले विश्वव्यापी रूपमा पारेको असर र यसको आक्रामक सरुवा प्रवृत्तिका कारण प्राकृतिक रूपबाटै कतिपय पशुबलिप्रधान क्रियाकर्म अहिले बन्द अवस्थामा पुग्ने हुन् कि भन्ने आशा पलाएको छ। कुनै बेला एउटा मात्र पशुबलिसम्बन्धी क्रियाकर्म रोकिए केके न अमंगल हुन्छ भन्नेहरू नै अब मठमन्दिरमा पशुबलि गर्नु हुँदैन सामान्य रूपले सात्विक प्रकारले भगवान्को पूजाआजा गर्नु उपयुक्त हुन्छ भन्ने उपदेश दिन थाल्नु आफैंमा सकारात्मक परिस्थिति हो। हिन्दु धर्मका कतिपय शास्त्रमा परिसंख्या विधिलाई महत्त्व दिइएको छ। परिसंख्या विधि भनेको घटाउँदै र हटाउँदै लग्ने तरिका हो। हिंसा कार्यलाई कुनै पनि हालतमा बढाउनु हुँदैन, घटाउनु र हटाउनु नै श्रेयस्कर हुन्छ। अहिले कोभिड १९ ले त्यस्तो परिस्थिति सृजना गरिदिएको छ। केही दिनअगाडि धनुषा र पर्सामा साथै गुठी संस्थानबाट झन्डै चौबीस सय मठमन्दिरमा पशुबलि निषेध गरेको निर्णय सार्वजनिक भयो। यसलाई ज्यादै सराहनीय कार्य मान्नुपर्छ। यसको निरन्तरता अब भविष्यमा पनि गर्दै जानु उपयुक्त हुने देखिन्छ। पशुबलिमा अन्धाधुन्ध भइरहेको खर्चलाई अब मठमन्दिरको स्याहारसम्भारमा, पुजारी, भँडारी, रैरकमीको राम्रो भरणपोषणमा लगाउन केके गर्नुपर्ने हो, योजनाबद्ध ढंगबाट कार्यक्रम ल्याउन आवश्यक छ। वास्तवमा पशुबलिले न मारिने पशु, न त पशु मार्नेको नै मोक्ष हुन्छ। यो अन्धविश्वास र अज्ञानताको पराकाष्ठा हो। बलि शब्दको अर्थ दिनु, अर्पण गर्नु, उपहार दिनु भन्ने हुन्छ। देवीदेवता या मठमन्दिरमा गएर कसैलाई केही चढाउने तीव्र इच्छा छ भने पशुको होइन आफैंसँग भएको काम, क्रोध, लोभ, मोह, मात्सर्यजस्ता अवगुणरूपी पशुताको बलि दिने हो कुनै पशुप्राणीको होइन भनेर व्याख्या गर्न वेद, उपनिषद्, स्मृति ग्रन्थ, महाभारत एवं पुराण चुकेका छैनन्। पशुको जीवन आफैंमा प्राकृतिक अवस्थाबाहेक उसमा अरू कुनै लोभ, मोह हुन नसक्ने भएकाले मोहको क्षय भन्ने प्रश्न नै आउँदैन। मोहको क्षय हुँदो हो त कुनै मठमन्दिरमा लगेर गर्धनमा खुँडा, खुकुरी या तरबारले कुनै पशुपक्षीलाई मार हान्दा ऊ किन पीडाले छट्पटिन्छ। मुक्ति मिल्ने क्षण भएको भए त हाँसीखुसी मर्नुपर्ने होइन ? वास्तवमा जीवन बाँच्ने चाहनाकै कारण पीडाले छट्पटिन्छ। स्वार्थी मानिस यो कुरा बुझ्दैन। उल्टो पशुमुक्तिको मन्त्र सुनाएर पर्सेकाले उसले मुक्ति पाउने गुट्टी हाँकेर बस्छ। पशुपक्षीका पीडाको छटपटीसँगै मानिसमा अन्तर्निहित सर्वोत्कृष्टताको सुगन्ध, मानवता र शान्तिप्रतिको चाहनालाई जानीनजानी समाप्त पार्दैछौं भन्ने कुरा बिर्सिरहेको छ। एकथरी पुरातनपन्थीहरू धर्मशास्त्रको वचन नै पशुबलि गर्नु वाञ्छनीय छ भन्नेहरू जो दया, माया, करुणा, अहिंसा, क्षमाको महत्त्व नै नबुझी कुनै मत, वाद या सम्प्रदायको कर्मकाण्डीय पद्धतिमा रमाएर मानवतालाई चुनौती दिइरहेका छन् भने तिनीहरूको विरुद्धमा चेतनशील, विवेकशील बुद्धिजीवी, विद्वान्, विदुषी एवं युवाहरूले गलत प्रवृत्ति र विकृतिलाई समूल नष्ट पार्नेतिर लाग्नु समयको माग भइसकेको छ। संसारका कुनै पनि धर्म या धर्मशास्त्रले अबोध, निरीह, लाटा, सुधा, नबोल्ने बरु मानिसको संरक्षण चाहने पशु प्राणीलाई कुनै देवीदेवताका स्थानमा लगेर काट अनि धर्म, सुख समृद्धि प्राप्त हुन्छ भनेर भन्न सक्ला ? धर्मशास्त्रले निश्चय नै बलि दिनुपर्छ भनेको छ तर पशुपक्षीको नभई मानिसमा रहेका पशुतुल्य स्वभाव (काम, क्रोध, लोभ, मोह, घमण्ड, अहंकार) को बलि हो। जबसम्म ईश्वरसामु पुगेर आफूमा भएको पशुताको त्याग अर्थात् बलि गरिँदैन तबसम्म मानिसले सुख, शान्ति र आनन्द प्राप्त गर्न सक्दैन। बलि अनिवार्य छ तर कुनै अमूक देवस्थलमा लगेर निरीह पशुपक्षीको टाउको छिनालेर होइन बरु पशु प्राणीलगायत कसैको पनि हिंसा नगर्ने गुण आत्मसात गरेर परोपकारायः पुण्याय पापायः परपीडनम् नै धर्मशास्त्रको गूढ रहस्य हो। देवीको प्रार्थना गर्दै दुर्गासप्तशतीमा भनिएको छ, या देवी सर्वभूतेषुः मातृरूपेण संस्थिता, नमस्तस्यै, नमस्तस्यै, नमस्तस्यै नमोनमः। सम्पूर्ण प्राणीका आमा भएकी वात्सल्यमयी माता आफ्नै सन्तानको रगतको पिपासु छिन् भनेर कसरी पत्याउने ? जेजति हिंसा थपिँदै गयो त्यो धूर्तहरूको आफ्नै व्याख्या र पाण्डित्याईंबाहेक केही होइन। यसैले मानवतालाई बचाई शान्तिलाई समृद्ध तुल्याइराख्ने हो भने मानिसमा मात्र होइन पशुपक्षीको पनि रगतको होली खेल्ने क्रियाकलाप बन्द गर्नुपर्छ। यसलाई घटाउने, हटाउने र अन्ततः निर्मूल नै पार्न जरुरी छ। यसबाटै मानव कल्याण सम्भव छ अन्यथा बोली एउटा हुन्छ, कर्म अर्को। पाठक अधिवक्ता हुन्।"
शासकीय शैलीले निम्त्याएका संकट !,"मुलुक कोरोना भाइरसको प्रभावले आक्रान्त छ। प्रभावितको संख्या दिनप्रतिदिन बढिरहेको छ। तर यस्तो बेला प्रभावित सार्वभौमसत्तासम्पन्न नागरिक सरकारको कोपभाजनमा परेका छन्। सरकार भाइरसप्रभावित नागरिकको उपचार गर्न नसक्ने भन्दै पन्छिएको छ। संकट व्यवस्थापनमा एकपछि अर्को गर्दै चुक्दै आएको सरकार आफ्नो उपचार आफैं गर्नु भनेर आम नागरिकको अभिभावकीय भूमिकाबाट विमुख भएको छ। महामारीमा सरकार झनै संवेदनशील बन्नुपथ्र्यो। आफ्नो क्षमता देखाउने बेला हात उठाएर युद्धमोर्चाबाट पछि हट्नु हारेको सन्देश हो। रणनीतिविनाको लडाइँले ल्याउने परिणाम पनि यस्तै हो। जनादेशमार्फत प्राप्त शासन चलाउने संख्यात्मक गणित कायम रहे पनि सरकारले वैधता गुमाएको संकेत पनि हो यो। नेकपाले यो यथार्थ बुझेर समय छँदै सरकारलाई करेक्सनको बाटो देखाएन भने त्यो उसैका लागि आत्मघाती हुनेछ। नत्र राज्यप्रति मात्र होइन राजनीतिप्रति नै जनताको विश्वास टुट्नेछ। राज्यको आवश्यकता भनेकै आपतविपत्मा नागरिकलाई सघाउन हो। राजनीति पनि त्यसैका लागि परिकल्पना गरिएको हो। आम नागरिकले संकटमा गुहार्ने भनेको राज्यलाई नै हो। राज्य नागरिकप्रति उत्तरदायी नभए संसद्ले नियन्त्रण गर्नुपर्छ। हामीले अँगालेको व्यवस्थाको सुन्दरता भनेकै संसद्को सर्वोच्चता हो। तर यहाँ संसद् सरकारको लाचार छायाजस्तै भएको छ। यो व्यवस्था भएका कुनै पनि मुलुकका सरकार संसद्को वैशाखीबिना अघि बढ्दैनन्। तर यहाँ उल्टो छ, सरकारको वैशाखीविना संसद् चल्न सक्दैन। अरू दलका थोरै सांसद भए पनि उनीहरूबाट हुने आलोचनाकै डरले सरकार संसद्बाट भागिरहेको छ। यो नागरिकसामु व्यक्त गरेका प्रतिबद्धता र आफूले गरेका बाचामा अड्न नसक्दाको परिणाम हो। के नेकपाले पनि सरकारप्रति खबरदारी गर्ने हैसियत गुमाइसकेको हो ? नत्र नेकपा पाँच वर्ष भागबन्डा गरेर खानका लागि मात्र एकीकृत भएको सन्देश जानेछ। नागरिक सचेत नहुने, सरकारले संवेदना गुमाउने र प्रतिपक्ष नबोल्ने भएपछि महामारी बढ्नुको विकल्प बाँकी रहँदैन। जनआवाज मुखरित गर्नुपर्ने प्रमुख प्रतिपक्ष (वेटिङ सरकार) सुतिरहेको छ। सामाजिक सञ्जालमा पोखिएर आफ्नो दायित्व पूरा भएको ठानिरहेको छ। खोइ त नागरिकको सहारा ? नागरिकप्रति उत्तारदायी हुन र संकटको सामूहिक समाधान खोज्न नेकपाले संसद् बैठक आह्वान गर्न सरकारलाई तत्काल निर्देशन दिनुपर्छ। ठूलाठूला सपना देखाएर झन्डै दुईतिहाइ बहुमत हासिल गरेको नेकपाले संकटमा धोका दिन नागरिकसँग मत मागेको थियो ? नागरिक असन्तुष्टिको पारो उकालो लागिरहेको ज्ञान भएर पनि सरकारले टेरपुच्छर लगाइरहेको छैन। यस्तो अवस्थामा विद्रोहबाहेक नागरिकसँग केही उपाय बाँकी रहने छैन। आज मात्र नागरिकप्रतिको उत्तरदायित्व बिर्सिएको होइन सरकारले। सरकार गठनको सर्तबाहेक बाँकी मुद्दामा संविधान उल्लंघन गर्दै आएको छ। संविधान, कानुन र अन्तिम व्याख्याता सर्वोच्च अदालतलाई पनि सुन्न छाडेको धेरै भइसक्यो। कानुनी शासनको प्रत्याभूति दिलाउनुपर्ने सरकार नै कानुन मान्दिनँ भनेपछि के गर्ने ? गणितको आधारलाई मात्र सबैथोक ठानेर रुल गरिरहेको छ। संसद्मा धेरै संख्या भएको दलमाथि कसैले प्रश्न उठाउन पाउँदैन भन्ने मान्यताले शासन गरिरहेको छ। बलका अगाडि कानुनको कुरा उठाउन पाइन्न भन्ने सन्देश प्रवाह गरिरहेको छ। कानुन मान्दाको अवस्था हो उत्तरदायित्व भनेको। कानुनै नमानेपछि नागरिकमाथिको उत्तरदायित्वको प्रश्न उठाउनु बेकार भयो। कानुनलाई ठूलो माछाले सानो माछा खान पाउनुपर्छ भन्ने मान्यताअनुकूल व्याख्या गरिएपछि विरोधको कुनै अर्थ पनि रहेन। नागरिकका प्रश्नको उत्तर दिन आफूहरू बाध्य नहुने सरकारको अपमानजनक शैली के यो व्यवस्थाको स्थिरताका लागि सहयोगी बन्ला ? कानुनी शासनकै वकालत गर्ने पार्टीभित्रकै प्रतिपक्ष पनि सरकारसामु निरीह छ। संघीयता आफ्नै बलमा आएको भन्ने मधेसकेन्द्रित दलहरू लाचार छन्। संविधान संशोधनबाहेक उनीहरूले अरू सबैथोक गौण देख्छन्। एमालेसँग विलय भएको त्यति ठूलो माओवादी समूह पनि झर्ला र खाउँला भन्ने मान्यतामा मौन छ। नागरिककै मुक्तिका लागि भन्दै १७ हजार मान्छेको बलिदानी दिएर राजनीतिको मूलधारमा आएको माओवादी कित्ताका नेताकार्यकर्ता सरकारका गलत क्रियाकलापको भण्डाफोर गर्न किन सकिरहेका छैनन् ? कतै यही व्यवस्थाको बदनाम गराउने सरकारी शैलीको मतियार मात्र बनिरहेका त छैनन् ? अनि के हेरेर बसिरहेका छन् आफूलाई लोकतान्त्रिक व्यवस्थाका पहरेदार ठान्नेहरू ? संविधान पालना गर्न नपर्ने, अदालतको आदेश मान्नु नपर्ने, महामारीका बेला जनस्वास्थ्य ऐन मान्नु नपर्ने, जनताको जीउधनको रक्षा गर्नु नपर्ने, भ्रष्टाचारीलाई बचाउनुपर्ने, बिचौलिया र ठेकेदारले भनेअनुसार काम गर्नुपर्ने कस्तो खालको समाजवादको अभ्यास गर्दै छ सरकार ? नागरिकले कानुन उल्लंघन भयो भन्दा, यसकारण भएको छैन भनेर प्रतिवाद गर्न सरकार उचित ठान्दैन। नागरिकप्रति उत्तरदायी नहुने गणित मात्र शासन सञ्चालनको आधार हुन सक्दैन। नागरिकसामु जेसुकै गर, तर म केही पनि गर्दिनँ भनेपछि विद्रोह जन्मिनेछ। म राम्रो बाँकी सबै नराम्रा भन्ने सरकारी नेतृत्वको अहंकारले मुलुक क्रमशः अस्तित्व मेटाउने सँघारमा पुगेको छ। यही गति र शैलीमा सरकार अघि बढ्यो भने नागरिकसामु शान्तिपूर्ण विद्रोहको विकल्प बाँकी रहने छैन। कोरोनाबाट मृत्यु हुनेको दाहसंस्कार आफैं गर्नु भनेर सरकारले नागरिकप्रतिको दायित्वबाट हात झिकिसकेको छ। यस्तो नैतिक मूल्य र मान्यतामा पनि गणितको फुइँ लगाएर कतिञ्जेल शासन चलाउने ? कहिलेसम्म सहने ? अनि नागरिकसँग विद्रोहको विकल्प बाँकी रहन्छ र ? हो, विद्रोह कसले गर्ने त ? सात सालको क्रान्तिबाहेकका विद्रोहमा वामपन्थी शक्ति अग्रभागमा देखिन्छन्। यतिबेला त्यो शक्ति सरकारमा छ। राज्यका सबै निकाय उनीहरूका कब्जामा छन्। व्यवस्थापिका, कार्यपालिका, न्यायपालिकादेखि राज्यका सबै अंग आफूहरूको निर्देशनमा चल्ने भएपछि विद्रोह कसरी होला भन्ने अल्पज्ञान पनि शासकसँग हुन सक्छ। हो, यस्तोबेला सडक विद्रोह गर्न कसैलाई पनि सजिलो छैन। त्यसैले त विद्रोहका स्वर सामाजिक सञ्जालमार्फत प्रकट भइरहेका छन्। गच्छेअनुसार समर्थन र आलोचना गरिएको छ। सरकारलाई तातो पानी खन्याउँदा पनि पोल्दैन। व्यंग्य वाणले दुख्दैन। के गर्ने दुख्नुपर्नेलाई नदुखेपछि र नपोलेपछि ? संविधान उल्लंघन भएको भनेर संविधानविद् बोलिरहेका छन्, नागरिक समाजका अगुवा पनि भट्याइरहेका छन् तर सुनुवाइ हुँदैन। हामीले बोलेको सुन्नुपर्ने मान्छेले सुनेको छैन भन्ने पनि उनीहरूलाई थाहा छ। एक दिन त्यस्तो समय आउने छ, जतिबेला एउटा लेबलमा पुगेपछि सत्ताले सुन्नैपर्छ। नागरिकसामु घुँडा टेक्नैपर्छ। घुँडा टेकाउन पनि विद्रोहमा जानैपर्ने दिन आउनेछ। विद्रोहको पर्यायवाची वामपन्थी शक्ति नउठे पनि नागरिक आफैं अघि सरेर विद्रोह गरे भने त्यसले राजनीतिकर्मी कसैलाई बाँकी राख्ने छैन। त्यसअघि नागरिकप्रति उत्तरदायी हुन पनि संसद्को बैठक बोलाएर उत्पन्न समस्याको समाधान खोज्नुपर्छ। कठिन अवस्थामा संसद् बैठक राखेर त्यहींबाट सामूहिक समाधान खोज्न नेकपाले नै तत्काल संसद् बैठक आह्वान गर्न सरकारलाई निर्देशन दिनुपर्छ। नत्र रअ का प्रमुखको नेपाल आगमन र माधव नेपालले भनेझैं दसैंपछि सरकार ढल्छ भन्ने कथन संयोगमात्र नभई वास्तविकतामा परिणत हुनसक्छ। त्यस्तो बेला गणितको हिसाबकिताब इतिहास लेख्नेलाई मात्र काम लाग्नेछ। सरकारको शासकीय शैली विद्रोह निम्त्याउने खालका छन्। साँच्चिकै सडक विद्रोहको उद्घोष मात्रै भयो भने त्यसले सरकारलाई पोल्न र दुख्न थाल्नेछ। संविधानतः नागरिकप्रति उत्तरदायी शासन भनिरहँदा र क्रियाकलाप त्यसविपरीतका गरिँदा सिंगो लोकले के भनिरहेको छ र भोलि अवसानपछि मेरो इतिहास कस्तो लेखिएला भन्ने अलिकति सोच र चिन्तन सरकारको नेतृत्व गर्नेसँग हुनैपर्छ। दुर्गा भवानीले मोक्षको द्वार कर्म हो भन्ने ज्ञान र सद्बुद्धि शासक र राजनीतिकर्मीलाई प्रदान गरुन्। सबैमा विजयादशमीको शुभकामना !"
