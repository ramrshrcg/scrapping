शीर्षक,विवरण
"किसुनजी, केशर बिष्ट, कांग्रेस र कोरोना","२०५५ माघको अन्तिम साता केशरबहादुर विष्टले फोनमा पंक्तिकारसँग जरुरी भएकाले भेट्न चाहेको बताउनुभयो। केशरजी नेपाली कांग्रेसबाट राष्ट्रियसभाका सदस्य हुनुहुन्थ्यो। किसुनजी (कृष्णप्रसाद भट्टराई) सँग भेटी राजनीतिक यात्राको क्रममा कुनै महत्तवपूर्ण निर्णय गर्ने टुंगोमा पुग्ने योजना रहेछ। किसुनजीसँग भेट्न विशेष समय मिलाइदिन र सँगै रहन पनि उहाँको आग्रह थियो। केशरजीसँग २०२८ देखिकै मित्रता थियो, जतिखेर दुवै पाटन कलेजमा सहपाठी थियौं। केशरजीसहित सहपाठीहरूमा कांग्रेस नेता टेकबहादुर चोख्याल र हाल मानव अधिकारवादी नेता प्राध्यापक कपिल श्रेष्ठ पनि हुन्। चोख्याल बहुदलपछि कैलालीबाट सांसद, प्रमुख सचेतक र मन्त्री भए। त्यतिखेर पाटन कलेजमा प्राध्यापन गर्नुहुने डा अभि सुवेदी, डा रामावतार यादव, रमेश श्रेष्ठ, सुप्रभा घिमिरे, सुरेन्द्रबहादुर श्रेष्ठ, अम्बिर पाण्डे, विश्वम्भर शर्मा, राममणि रिसालहरूको उत्कृष्ट व्याख्याहरूबाट हामी सम्मोहित हुने गर्दथ्यौं। अति लाभान्वित भएको अनुभव गर्दथ्यौं। ह्यारोल्ड लास्कीद्वारा प्रतिपादित सूत्रहरूलाई राजनीतिशास्त्रका प्रा सुरेन्द्रबहादुर श्रेष्ठले यति रोचक ढंगले प्रस्तुत गर्नुहुन्थ्यो कि अन्य विषयका विद्यार्थी पनि उहाँको कक्षामा उपस्थित हुने गर्दथे। त्यतिखेर केशरजी प्रजातान्त्रिक विचारका, सबैको कुरा सुन्ने, सल्लाह लिने र सही सल्लाहको समर्थनमा अड्डी लिने खालको हुनहुन्थ्यो, त्यसैले सबैले उहाँलाई रुचाउँथे। पाटन कलेजका सबै तहका विद्यार्थीबीच उहाँ हामीभन्दा केही पाको उमेरको देखिनुहुन्थ्यो। उहाँ विद्यार्थीका बीचमा साहित्य, वक्तृत्वकला तथा बनभोज आदि कार्यक्रम आयोजना गरिरहनुहुुन्थ्यो। बनभोजका लागि सहपाठीहरूबाट उठेको रकमको यथार्थ खर्च विवरणको एकएक हिसाब पारदर्शी तवरले सबैका सामु राख्ने गर्नुहुन्थ्यो। २०३० मा बीए उत्तीर्ण गरेपछि त्रिवि कीर्तिपुरमा केशरजीले राजनीतिशास्त्रमा एमए गर्नुभयो र आफ्नो समयको स्वर्ण पदकसहित उत्कृष्ट विद्यार्थीका रूपमा पहिचान बनाउनुभयो। पछि प्राध्यापनसहित पञ्चायती व्यवस्थामा बालिग मताधिकारका आधारमा चुनावी पद्घति सुरु भएपछि २०३८ र ०४३ मा ललितपुरबाट राष्ट्रिय पञ्चायत सदस्यमा निर्वाचित हुनुभयो र मन्त्री पनि बन्नुभयो। २०४४ मा शिक्षा तथा संस्कृतिमन्त्री रहँदा काठमाडौंमा अचानक आएको भीषण आँधीबेहरीका कारण दशरथ रंगशालामा भइरहेको फुटबल खेलमा भागदौड मच्चिँदा भीडमा च्यापिएर ७१ जनाको मृत्यु हुन पुग्यो। खेलकुदसमेत हेर्ने मन्त्रीको हैसियतले त्यस घटनाको नैतिक जिम्मेवारी लिँदै केशरजीले मन्त्री पदबाट राजीनामा दिनुभएको थियो। केशरजीको आग्रहबमोजिम शनिबार पारिवारिक भोजनका बेला किसुनजीसँग केशरजीले भेट्न चाहेको कुरा राखें र दुई दिनपछिको भेटको समय मिलायो। हामी किसुनजीको निवासमा पुग्यौं। सामान्य भलाकुसारीपछि केशरजीले भन्नुभयो, किसुनजी, म जनताको बीचमा राजनीति गरेको र जनताबाटै दुईदुई पल्ट राष्ट्रिय पञ्चायतमा पठाएको मान्छे हुँ। म जनताकै बीचबाट निर्वाचित हुन चाहन्छु। मलाई राष्ट्रियसभा सदस्य पद नून नहालेको तरकारी जस्तो भएको छ। पार्टीबाट टिकटका लागि तपाईंले समर्थन गरिदिनुपर्यो। मैले गिरिजाबाबुसँग कुरा मिलाइसकेको छु, उहाँले किसुनजीको समर्थन लिएर आउन भन्नुभएको छ। बीपी, गणेशमानजी र किसुनजी लगायतका नेताहरूको त्याग र उत्सर्गबाट आर्जित कांग्रेसको उच्च जनविश्वासलाई अहिलेका यसका नेताहरूबीचको गुटबन्दीको भाइरसले थिलथिलो पारेको छ। जबाफमा किसुनजीले भन्नुभयो, केशरबाबु मलाई तपाईंको विद्घता, योग्यता, क्षमता र इमानदारीबारे कहीं कतै पनि शंका छैन। आफ्नो कुनै गल्ती नहुँदा पनि नैतिक जिम्मेवारी लिँदै आफ्नो पदबाट राजीनामा दिने पञ्चायतकालका दुईजना विशिष्ठ बिष्ट हरूमा कीर्तिनिधि र तपाईं नै हो। तपाईं जत्तिको योग्य र प्रशासन चलाउन सक्ने सक्षम व्यक्ति हाम्रो पार्टीमा एउटा हातको औंलामा पनि गन्न पुग्दैनन्। व्यक्तिगत रूपमा तपाईं ललितपुरमा लोकप्रिय हुनुहुन्छ, जुनसुकै क्षेत्रबाट पनि जित्ने क्षमता राख्नुहुन्छ। तपाईंलाई टिकट दिएमा पार्टीका अरू उम्मेदवारहरूलाई पनि सहयोग पुग्छ, यी सबै मैले बुझेको छु, बागमतीको जल मैले पनि खाएको छु। तर, यति हुँदाहुँदै पनि म तपाईंलाई आमनिर्वाचनका लागि ललितपुरबाट पार्टीको उम्मेदवार बनाउन असमर्थ छु। हेर्नुस् ३० वर्षको पञ्चायतलाई हटाएर प्रजातन्त्र पुनर्स्थापना भएको भर्खर सात वर्ष भयो। पञ्चायतविरुद्घमा तेत्रो वर्ष जेल नेल खाएका हाम्रा पार्टीका नेताकार्यकर्ता यही ललितपुरका धेरै छन्। मलाई यो पनि थाहा छ जनस्तरमा उनीहरू अझै पुग्नसकेका छैनन्। उनीहरूलाई चुनाव जित्न बहुतै गाह्रो छ। तैपनि उनीहरूलाई पन्छाएर तपाईंलाई म कसरी टिकट दिऊँ ? म यो गर्न असमर्थ छु। यो मेरो विवेक र पार्टी नीति सिद्घान्तको बिलकुल बर्खिलाफ हुन्छ। मलाई माफ गर्नुहोला। किसुनजीको जवाफ सुनेपछि केशरजी अवाक् भए। केशरजीले भन्नुभयो, हवस् किसुनजी मलाई तपाईंसँग कुनै गुनासो छैन। बरु आजबाट तपाईंप्रतिको श्रद्घा झन् चुलिएको छ। अहिलेलाई बिदा पाउँ। किसुनजीको कोठाबाट हामी चुपचाप बाहिर आयौं। बाहिर सडकमा आएपछि पंक्तिकारलाई अन्यमनस्क भएको देखेर केशरजीले भन्नुभयो, विनोदजी, कांग्रेसमा यस्ता नेताहरू भएर पो जनताको विश्वास र पार्टीप्रति जनआस्था बढेको रहेछ। कार्यकर्ताहरू पनि जेलनेल, सर्वस्व त्याग गर्न तयार हुँदा रहेछन्। सामान्य कुराकानीपछि हामी फेरि भेट्दै गर्ने वाचा गर्दै छुट्टियौं। किसुनजीसँग भेटेको केही हप्तापछि केशरजीले दुई वर्ष अवधि बाँकी छँदै २०५५ फागुन २८ मा राष्ट्रियसभा सदस्यबाट राजीनामा दिनुभयो। र, २०५६ वैशाखमा आमनिर्वाचनमा ललितपुर१ बाट स्वतन्त्र उम्मेदवारका रूपमा चुनाव लड्नुभयो। कांग्रेसका उम्मेदवारलाई चौध सय मतको फरकले तेस्रो पार्दै झन्डै दसहजार मत पाएर दोस्रो हुँदै नेकपा (एमाले)का उम्मेदवारबाट पराजित हुनभयो। केशरजी कांग्रेसबाट अलग भए पनि किसुनजीप्रतिको उहाँको भावनामा पछि पनि कहीं कतै कमी आएको देखिएन। उहाँ किसुनजीलाई भेट्न खुमलटारस्थित निवासमा गइरहनुहुन्थ्यो। किसुनजीले उहाँलाई नेपालको अन्तर्राष्ट्रिय सम्बन्धबारे केही महत्तवपूर्ण गृहकार्य गर्ने जिम्मेवारी समेत दिनुभएको थियो। कांग्रेस नेता दीपकुमार उपाध्यायका साथ उहाँले उक्त कार्य सम्पन्न पनि गर्नुभएको थियो। त्यही समयताका नेपालका नदीहरू दक्षिण भारततिर बगेर जाने भएकाले यी नदीहरू साझा हुन भन्ने किसुनजीका भनाइ सार्वजनिक भयो। केशरजीले किसुनजीकै समक्ष उहाँको उक्त भनाइको कडा प्रतिवाद गर्नुभएको थियो। दीपकुमार उपाध्यायजीकै सामु केशरजीले त्यसो हो भने उत्तर चीनबाट नेपालमा बगेर आएका नदीहरूलाई चीनले साझा नदी भन्न पाउने कि नपाउने भन्ने प्रतिप्रश्न किसुनजीलाई गर्नुभयो। प्रतिप्रश्नले किसुनजीलाई आक्रोशित गराउँला भन्ने आशंकाका विपरीत किसुनजी अवाक् तर प्रसन्न हँुदै यो पक्षमाथि त मेरो ध्यान नै पुगेनछ, धन्यवाद तपाईंलाई भनेर आफ्नो कमजोरी स्वीकार गर्नुभएको थियो। बीपी, गणेशमानजी र किसुनजी लगायतका नेताहरूको त्याग र उत्सर्गबाट आर्जित कांग्रेसको उच्च जनविश्वासलाई अहिलेका यसका नेताहरूबीचको गुटबन्दीको भाइरसले थिलथिलो पारेको छ। कांग्रेसप्रतिको जनविश्वासमाथि यसका चारवटा गुटले अंशबन्डाको दाबी गर्दै आएका छन्। कांग्रेसमा प्रष्टरूपमा देखिएका यी चार गुटका हर्ताकर्ता कोरोनाको अहिलेको बन्दाबन्दीमा के गर्दैछन् त ? देउवा, पौडेल, सिटौला र कोइराला गुटका किरदारहरू के गर्दै होलान् ? २०७७ फागुनमा हुने भनिएको १४ औं महाधिवेशनका लागि हुनुपर्ने तयारी सबै थन्किएर बसेका छन्। आआफ्ना गुटको भेला गर्न र अर्को गुटका नेता कार्यकर्तालाई गुटघातमा उक्साएर आफ्नो गुटमा तान्न पनि भेलाहरूको आयोजना गर्नै पर्यो, भेटघाट गर्नै पर्यो। यी सबै गतिविधि हालको बन्दाबन्दीले रोकिएका छन्। अहिलेको बन्दाबन्दीलाई क्रमशः खुकुलो गर्दै भेलाहुन सक्ने पूर्ववत् स्थिति स्थापित हुन अझै केही महिना लाग्ने निश्चित जस्तै देखिन्छ। भगवान देता है तो छप्पर फाड्के देता है  ज्योतिषीले आफूलाई सातपल्ट प्रधानमन्त्री हुने भविष्यवाणी गरेको दाबी गर्ने सभापति देउवालाई अचानक आइपरेको यो बन्दाबन्दीले पनि आफ्नो कार्यकाल बढाउन थप सहयोग पुर्याउने सम्भावना देखिँदैछ। यो बन्दाबन्दीको समयले कांग्रेसी गुटका नेताहरूलाई गहिरो आत्ममूल्यांकनका लागि प्रशस्त समय पनि दिएको छ यदि उनीहरूले इच्छा राख्ने हो भने ! विगतमा आफूले गरेका कर्महरूबाट आफैंलाई व्यक्तिगत लाभहानि के कति भयो, आफ्नै पार्टीलाई लाभहानि के कति भयो, पार्टीका इमानदार कार्यकर्ताको मनोबल के कति बढाउन सकियो आदि इत्यादि विविध सूचकांकको सिर्जना गर्दै आफ्ना कार्यकाललाई विभिन्न खण्डमा विभाजित गरी ती सूचकांकको आधारमा भएगरेका कार्यहरूको बुँदागत टिपोट गर्दै आत्ममूल्यांकन गर्न सकिन्छ। सारमा, पार्टीप्रतिको जनविश्वासमा आफ्ना गतिविधिबाट नाफानोक्सान के कति भयो समग्र आत्ममूल्यांकन गर्ने बेला हो यो।"
शिक्षामा प्रविधि क्रान्ति,"विश्वलाई आक्रान्त पारेको कोरोना भाइरसमाथि मानवजातीले कहिले विजय हासिल गर्ला अनुमान गर्न कठिन छ । कोरोनाको फैलावट दोस्रो र तेस्रो चरणसम्म जान सक्ने र यसको प्रभाव डेढदेखि दुईवर्षसम्म चल्न सक्ने अनुमानहरु सार्वजनिक भइरहेका छन् । कोरोनाको पूर्ण नियन्त्रण हुन खोप पत्ता लाग्नु पर्ने र त्यसको सहज उपलब्धता हुनु पर्ने देखिन्छ । कोरोना संकटको कारण विश्वका हरेक क्षेत्र तहसनहस भएका छन् । यसको असर शिक्षा क्षेत्रमा झन गहिरिंदै छ । कोरोना भय र लकडाउनको कारण विश्वभरका शैक्षिक संस्थाहरु दुई महिनादेखि बन्द छन् । विश्वभर करिव एक अरव ७२ करोड विद्यार्थी कक्षाकोठामा जान पाएका छैनन् । नेपालमा विद्यालय तहका ७२ लाख १४ हजार र क्याम्पस तहका ४ लाख ८६ हजार विद्यार्थी लकडाउनको चपेटामा परेका छन् । एसईई परीक्षाको अधिल्लो दिन परीक्षा रोक्ने निर्णय भएपछि ४ लाख ८२ हजार ७सय ७ विद्यार्थी अनिश्चितताको मारमा छन् । त्यसै गरी कक्षा ११ र १२ का ९ लाख ६२ हजार विद्यार्थी परीक्षाको पर्खाइमा छन् । यसरी लाखौं विद्यार्थीहरुको औपचारिक पठन पाठन र परीक्षा अवरुद्ध भएको छ । यो अवस्था कहिलेसम्म रहन्छ कुनै टुङ्गो छैन । लकडाउनको बीचमा पठनपाठन सुचारु गर्न विद्यालय, विश्वविद्यालय र सरकारी स्तरबाट केही प्रयत्न भए पनि त्यसले अधिकांश विद्यार्थीलाई छुन सकेको छैन । अनलाइन कक्षा सञ्चालन गर्न सहयोग पुग्ने हेतुले नेपाल टेलिकमले विद्यार्थी लक्षित ईप्याक ल्याए पनि त्यसको उपभोग आम विद्यार्थीले सजिलो गरी लिन सक्ने अवस्था देखिंदैन । शिक्षक र विद्यार्थी प्रत्यक्ष साक्षात्कार भएर पठन पाठन हुन नसक्ने अवस्थाका वैकल्पिक विधि श्रव्यदृश्य सामग्री, दूरशिक्षा र भर्चुअल कक्षा नै हुन् । विडम्बना नै भन्नु पर्छ, हाम्रो देशमा यी विकल्पबारे पूर्व तयारी खासै थिएन । यसका लागि चाहिने जनशक्ति विकास र पूर्वाधार निर्माण भएकै छैनन् । समस्या नपरी आँखा नखुल्ने हाम्रो पुस्तौनी प्रवृतिलाई कोरोन संकटले पुनः एकपटक उजागर गरेको छ । संकटको बेलाका विकल्पकबारे आधारभूत तयारी कुन स्तरमा छ ? इन्टरनेटको उपलब्धता कस्तो अवस्थामा छ ? आम विद्यार्थीको त्यसमा सहज पहुँच छ वा छैन ? उपलब्ध सेवाको स्तर कस्तो छ? यसको तथ्यगत जानकारी नीति निर्माण तहमा रहेकाले राखेकै हुनुपर्दछ । नेपाल दुरसंचार प्राधिकरणको यही बैसाखमा प्रकाशित (०७६ माघ महिनाको) ब्रोडब्याण्ड सर्भिस सम्बन्धी तथ्यले भन्दै छ, कुल जनसंख्यामध्ये ७१७६ प्रतिशतमा इन्टरनेटको पहुँच छ । त्यसमा तारसहितको सेवा १६११ प्रतिशतसँग मात्रै छ भने ५४९० प्रतिशतसँग मोबाइलमार्फत् यो सेवा उपलब्ध छ । यही तथ्यले बताउँछ, नेपालको करिव २८ प्रतिशत जनसंख्यासँग ब्रोडब्याण्ड सर्भिसको पहुँच छैन । त्यसैगरी अर्को अध्ययनले भन्छ, पहुँच भएको जनसंख्यामध्ये पनि व्यक्तिगत कम्युटर र इन्टरनेट सुविधा भएका घरहरु केवल ८ प्रतिशत मात्रै छन् । जसमध्ये शहरमा १२ प्रतिशत र गाउँमा २ प्रतिशतसँग मात्र यो सुविधा छ । विद्यालयतर्फको यो तथ्यांक हेर्दा केवल १२ प्रतिशत विद्यालयले यो सुविधा उपभोग गर्न सक्ने क्षमता राख्दछन् । मोवाइलमार्फत् उपलब्ध हुन सक्ने इन्टरनेट सुविधा कस्तो छ? जग जाहेर नै छ । ७९ प्रतिशत जनतासँग मोबाइल फोन छ भन्ने तथ्यले उनीहरु सबैसँग इन्टरनेट सुविधा छ भन्ने अर्थ लगाउन मिल्दैन । फोन गर्न पनि डाँडामा चढ्नु पर्ने तथा फोन राम्रोसँग चले पनि नेट नचल्ने समस्या अधिकांश पहाडी इलाकामा छ । हाम्रा विद्यार्थीको वाहुल्यता पहाडी क्षेत्रमा नै छ । परिवार वा विद्यार्थीसँग स्मार्ट फोन र कम्प्युटर, ल्यापटप, ट्यावको उपलब्धता कति छ भन्ने तथ्यले उपभोगको दरलाई समेत पुष्टि गर्दछ । यी केहि पनि साधन नहुने विद्यार्थी (जो सिमान्तकृत तथा उच्च हिमाली र पहाडी क्षेत्रका विद्यार्थी) ले कसरी अध्ययन गर्ने ? यो प्रश्नको जवाफ नीति निर्माताले घोतलिएर खोज्नु पर्छ । त्यसै गरी विद्युत आपुर्ति र यसको वैकल्पिक श्रोत उपलब्धताले पनि यसलाई प्रत्यक्ष प्रभाव पार्छ नै । यस्तो अवस्थामा हाम्रो शिक्षालाई कसरी डिजिटलाइज्ड गर्ने? उपयुक्त मार्ग पहिल्याउन अत्यावश्यक छ । यसकारण कोरोना संकटले शिक्षामा प्रविधि क्रान्तिको बहस भित्र्यााएको छ । प्रविधि क्रान्ति विश्व तथा मानवजातीलाई हरेक नयाँ संकटले नयाँ विश्व व्यवस्थामा प्रवेश गराएको छ । कोरोना संकटले राजनीतिक, सामाजिक, आर्थिक, सांस्कृतिक सबै पाटाहरुमा अकल्पनीय परिवर्तन ल्याउँदै छ । त्यसमा पनि शिक्षा र स्वास्थ्यलाई हरेक राज्यले पहिलो प्राथमिकतामा राख्नु पर्ने कटु सत्य यसपटकको संकटले पुनः छर्लङ्ग पारिदिएको छ । यी दुई क्षेत्रमा बलियो जगमा उभिएका देशहरुले नयाँ मानक स्थापन गर्दै छन् । यस्तो सन्देश हाम्रा लागि निकै महत्वपूर्ण छ । कोरोना संकटले नेपालको शिक्षालाई डिजिटल युगअनुरुप अगाडि बढाउन सार्वजनिक आह्वान गरेको छ । यसको तयारी तत्काल थाल्न घच्घच्याएको छ । आगामी बजेटमा त्यस अनुरुपका कार्यक्रम समावेश गर्न दबाव दिएको छ । शिक्षा क्षेत्रको लागि छुट्टयाइने बजेट क्रमशः कटौती हुँदै गएको विगतको गलत अभ्यासलाई अविलम्ब सच्याएर न्यूनतम २० प्रतिशत बजेट विनियोजन गर्न दिशा निर्देश गरेको छ । यसतर्फ सरकार गम्भीर बन्नै पर्छ । शिक्षा क्षेत्रमा पर्याप्त बजेट छुट्टयाउने र द्रुत गतिमा काम थाल्नु पर्ने चुनौती सँगसँगै छ । सरकाले यो काम दुई तरिकाले गर्नु पर्दछ । एकातर्फ दीर्धकालीन संरचना र दक्ष जनशक्ति विकासमा जोड दिनुपर्छ भने अर्कोतर्फ तत्काल उपलब्ध हुन सक्ने विकल्पमा काम थालिहाल्नु पर्छ । विभिन्न अनुसन्धान रिपोर्टले बताएअनुसार नेपालका ३० प्रतिशत विद्यार्थीको घरमा रेडियो र ५० प्रतिशत विद्यार्थीको घरमा टिभीको पहुँच छ । यसको अर्थ ग्रामीण इलाकासम्म पहुँच भएका एफ एम र केवल टिभीहरुको सहयोग लिएर तत्काल पठनपाठन सुरु गर्न सकिन्छ । त्यसको लागि सरकारी संरचनाहरुले विषयविज्ञ र शिक्षक सम्मिलित संयुक्त टिम निर्माण गरी श्रव्यदृश्य सामग्री उत्पादन कार्य तत्काल सुरु गर्नु पदर्छ । संरचित पाठ्यक्रमका आधारित भएर सबै कक्षाका सबै विषयका अघिल्ला एकाइहरुका सामाग्री पहिलो चरणमा उत्पादन गर्नु पर्दछ । त्यसपछि क्रमशः बढाउँदै लैजानु पर्दछ । यसरी पढाउँदा प्रयोगात्मक कक्षा तथा लेखा, गणित र विज्ञान विषयमा आउन सक्ने कठिनाइ हल गर्न अन्य विकल्प खोज्नु पर्दछ । त्यसै गरी भीडियो बैठक, समूह छलफल र पठनपाठनलाई सहज बनाउन तीव्र गतिको इन्टरनेट सुविधा देशैभरि जरुरत पर्दछ । आज त्यो संरचना नै छैन । अनलाइन तथा भर्चुअल कक्षा चलाउनको लागि मोफसलको कुरा छोडौं, काठमाडौंमा समेत अनेक कठिनाइ छन् । भिडियो चल्ने त परैको कुरा, स्वरसमेत बुझ्न मुस्किल पर्छ । काठमाडौंमा रहेका १५ जनाको बीचमा जुम मिटिङ्ग गर्दा तीन घण्टामा तीसपटक सम्पर्क विच्छेद हुन्छ भने ग्रामीण इलाकातिर भर्चुअल कक्षा सञ्चालन गर्न कति कठिन होला सहजै अनुमान लगाउन सकिन्छ । यस अवस्थाको दिर्घकालीन समाधान गर्न शिक्षाको डिजिटलाइजेशनको लागि आवश्यक न्युनतम पूर्वाधार विकासमा काम गर्नुको अर्को विकल्प छैन । यसरी दीर्घकालीन समाधान निस्कँदा त्यसको फाइदा धेरै पुस्ताले लिन सक्दछन् । कोरोना जस्तै अन्य संकट भविष्यमा आइहालेमा अहिलेजस्तो विकराल अवस्था भावी पुस्ताले वेहोर्नु पर्ने छैन । यसका लागि विद्यालय र विश्वविद्यालय स्तरका फरकफरक शैक्षिक पोर्टल बनाउन जरुरी छ । ती पोर्टललाई पाठ्य सामग्रीले भरिपूर्ण बनाउने र व्यवस्थित तवरले सञ्चालन गर्ने रणनीति बनाउनु पर्दछ । पोर्टल प्रवेशको लागि हरेक विद्यार्थीलाई बेग्लाबेग्लै खाता नम्बर र पासवर्ड प्रदान गर्ने लक्ष्य राखेर काम थाल्नु पर्दछ । खाता नम्बर र पासवर्डको आधारमा विद्यार्थीले आफ्नो अनुकुलतामा पोर्टल प्रवेश गर्ने, पढ्ने, पढ्दा पढ्दै खेल्ने र खेल्दा खेल्दै पढ्ने, नयाँ विषय सिक्ने ढंगले डिजाइन गर्नु पर्दछ । दूरशिक्षा र भर्चुअल कक्षाका लागि चाहिने अत्यावश्यक पूर्वाधार निर्माण नगरी शिक्षामा प्रविधि क्रान्ति सम्भव छैन । हरेक घरमा न्यूनतम एक विद्युतीय समग्री (कम्प्युटर, ल्याप्टप, ट्याव), एक व्यक्ति एक स्मार्ट फोन हुने र इन्टरनेटको पहुँच देशभरि सहज हुँदा मात्रै यस क्षेत्रका देखिने असमानताको खाडल पुरिन सक्दछ । अहिले पठनपाठनमा सिमित देखिएको भिडियो बैठकको ठाउँमा नोट आदान प्रदान, गृहकार्य परीक्षण र परीक्षासमेत लिन मिल्ने गरी नयाँ प्रविधिमा आधारित डिजिटल शिक्षा अबको अपरिहार्यता हो । नेपालले परिकल्पना गरेको डिजिटल नेपालको अवधारणा पुरा हुन पनि शिक्षामा प्रविधि क्रान्ति जरुरी छ । पूर्वाधार, जनशक्ति र साधनमा गुणात्मक फड्को मारेको खण्डमा मात्रै हाम्रो शिक्षा डिजिटल युगमा प्रवेश गर्ने छ । कोराना संकटबाट हामीले गम्भीर पाठ सिकेको ठहरिने छ । नीतिमा प्रष्टताको खाँचो कोरोना संकटले नेपालको शिक्षा प्रणालीमा प्रविधि क्रान्तिको बहससँगै केहि नयाँ प्रश्न खडा गरेको छ । शिक्षालाई श्रमसँग जोड्न र स्थानीय श्रोतको उपभोगमा आधारित उद्यमशीलताको बाटो पहिल्याउन जोड दिएको छ । प्राविधिक विश्वविद्यालय स्थापनाको काम अविलम्ब थाल्न दिशा निर्देश गरेको छ । हाल विद्यामान सैद्धान्तिक र प्राविधिक शिक्षाको अनुपातलाई ठिक उल्टो बनाउन पर्ने तथ्यलाई पुर्नपुष्टि गरेको छ । यी त भए दीर्घकालीन रणनीतिसँग जोडिएका विषयहरु । यससँगै तत्काल केही मुद्दामा नीतिगत प्रष्टताको खाँचो छ । एसईईको विकल्प खेज्न तथा कक्षा ११ र १२ को परीक्षा सञ्चालनबारे विद्यमान अन्योलतालाई शिघ्र समाधान गर्न नवीन दृष्टि जरुरत छ । जस्तैः टेष्ट वा आन्तरिक परीक्षामा प्राप्त गरेको नम्बरलाई आधार मान्ने वा गत तीन वर्षमा सम्बन्धित विषयमा विद्यार्थीको प्राप्ताङ्कलाई आधार मान्ने जुन कुनै तरिका अपनाएर पनि यस वर्षको लागि एसईईको विकल्प खोज्न सकिन्छ । त्यसै गरी कक्षा ११ र १२ को हकमा होम सेन्टर कायम गरी सामाजिक दुरी कायम गरी परीक्षा सञ्चालन गर्न सकिन्छ । ग्रीन जोन, एल्लो जोन र रेड जोनमा भिन्न प्रकारका परीक्षा साधान उपयोग गरी व्यवाहारिक तरिकाले समाधान खोज्न सकिन्छ । विद्यार्थीमा रहेको अन्यौलतालाई वैज्ञानिक तरिकाले शीघ्र हल गर्नै पर्दछ । जब शिक्षाको तहगत संरचनाले नै कक्षा १२ सम्म माध्यमिक शिक्षा भनिसकेपछि त्यही माध्यमिक तहभित्र कक्षा १० मा पुरानै मोडलको परीक्षा (फलामे ढोका) एसईईको औचित्य छैन । कक्षा १० लाई विद्यालय छोड्ने तहको अन्तिम परीक्षा मानेर एसएल्सी अवधारणा आएको हो । यसर्थ, संघीयताको अभ्यासमा माध्यमिक शिक्षा स्थानीय तहको मातहत समावेश भएको नयाँ व्यवस्थामा विद्यालय छाड्ने गौडो (कक्षा १२) भएको हुँदा कक्षा १२ को परीक्षालाई नै राष्ट्रिय स्तरको बनाएर अरु कक्षाका परीक्षालाई सम्बन्धित विद्यालयले लिने परिपाटीमा लैजान नीतिगतरूपमै प्रक्रिया थाल्न अब ढिलाइ गर्नु हुँदैन । शिक्षा सबै पूर्वाधारहरुको पनि पूर्वाधार भएकोले यसको संवेदनशीलता सबैभन्दा उच्च तहमा छ । प्रविधिको प्रयोग गर्दा नयाँ खालको वर्ग विभेद खडा नहोस् भन्नेमा सरकारको सचेतता जरुरी छ । कोरोना संकटले शिक्षामा सृजना गरेका सवालहरुका बहस चलाउँदा सरोकारवालाबीच निरन्तर संवाद आवश्यक छ । यस संकटले निम्त्याएका चुनैती सामना गर्न द्रुत गतिमा पाइला चाल्नु नै वर्तमानको एक सुत्रीय जिम्मेवारी हो । शिक्षामा प्रविधि क्रान्ति नै संभावित संकटहरुको छाल रोक्ने बलियो आधारशीला हो । (पूर्व उपाध्यक्ष, अनेरास्ववियु केन्द्रीय कमिटी )"
प्रशासनको रूपान्तरण किन ?,"प्रशासन राज्य जतिकै पुरानो मानिन्छ। राज्यलाई सरल परिभाषामा कानुनका लागि संगठित समाज भनिन्छ भने कानुनको व्यवस्थित कार्यान्वयन नै प्रशासन हो। कानुन आफैं कार्यान्वयन हुँदैन, राज्यका अन्य नीतिहरू स्वतः लागू हुँदैनन्। यसका लागि एक संयन्त्रको आवश्यकता पर्छ। यसैको अर्को नाम हो, प्रशासन। यो संस्था राज्य सञ्चालनमा अपरिहार्य मानिए पनि यसको स्वरूप, ढाँचा र ढंगमा (डिजाइन एन्ड डेलिभरी) मा भने समरूपता छैन। ऐतिहासिक कालखण्डहरूमा यसको शक्ति र स्वरूपमा पनि परिवर्तन हुँदै आएको छ। प्राचीन एथेन्समा व्यावसायिक प्रशासन सेवा थिएन। त्यहाँ चुनाव वा चिट्ठाको माध्यमबाट भर्ना गरिएकाहरूबाट प्रशासन सञ्चालन हुन्थ्यो। गणतन्त्र रोममा कुलिन वर्गलाई यस काममा लगाइन्थ्यो। फ्रान्समा ऐतिहासिक फ्रेन्च क्रान्ति अघिसम्म राज्य, चर्च र सेनाका उच्च पदहरूमा कुलिन वर्गको कब्जा थियो। उनीहरूलाई सेकेन्ड स्टेट् भनिन्थ्यो र ठूला पदहरू यिनीहरू लिलाममा किन्ने गर्थे। केही देशमा विभिन्न पेसाबाट अवकाश भएकालाई स्वयंसेवकका रूपमा प्रशासनिक काममा लगाइन्थ्यो। बेलायतमा अठारौं शताब्दीसम्म पनि यस्तै व्यस्था थियो। चीन र भारतमा पनि लामो समय यस्तै प्रणाली कायम रह्यो। नेपालमा पनि किराँत कालमा थुम प्रशासनदेखि लिच्छवीकालको पाञ्चाली सम्म कुलिन वर्गीयहरूबाट प्रशासन चलाइन्थ्यो। पञ्च, सामन्त आदिले प्रशासनिक नेतृत्व लिन्थे। अठारौं शताब्दीदेखि मात्र सार्वजनिक प्रशासनलाई व्यवस्थित सेवाका रूपमा विकास गरिएको हो। प्रशासन राजनीतिक साध्यका लागि एक साधन हो, यो सामाजिक उद्देश्य पूर्ति गर्ने माध्यम मात्र हो भन्ने मान्यताले यसलाई फरकफरक ढाँचा र आकारमा निर्माण गर्न थालियो। राजनीतिक प्रणालीअनुरूप परम्परागत निरंकुश प्रणाली, कम्युनिस्ट व्यवस्थाको पार्टी प्रतिबद्धदेखि योग्यता प्रणालीमा आधारित प्रणालीहरू स्थापित भएका देखिन्छन्। निरंकुश प्रणालीमा प्रशासनिक संयन्त्र एक करौंतीजस्तै हुन्छ शासकले जता चलायो उतै काटिदिन्छ। कम्युनिस्ट व्यवस्थामा रेड एन्ड एक्सपर्ट ले प्रशासन चलाएका हुन्छन्, जहाँ राज्य कर्मचारीतन्त्रको समानान्तर रूपमा पार्टी कर्मचारीतन्त्रले काम गरिरहेको हुन्छ। रूसको नोमेनक्लाटुरा यसको उदाहरण हो। यसका अतिरिक्त समाजको मनोविज्ञानअनुरूप प्रशासनको शैली र स्वरूप बन्न पुगेको उदाहरण देखिन्छन्। जुनसुकै मोडेलको प्रशासन भए पनि निर्वाह गर्नुपर्ने वैध भूमिका भने समान छन्। सामान्यतः यसले नीति कार्यान्वयनद्वारा निष्पक्ष सेवा प्रवाह गर्छ, राजनीतिक नेतृत्वलाई तटस्थ विज्ञ परामर्श दिन्छ, राजनीतिक अस्थिरता र संक्रमणमा शासकीय निरन्तरता दिन्छ। नागरिकले अनुभूत गर्ने पहिलो सरकार भनेको अग्रपंक्तिका कार्यालयहरू हुन्। यसमा कार्यरत कर्मचारीहरूले राज्यका तर्फबाट वितरण हुनुपर्ने सेवा विनाहैरानी निष्पक्षरूपमा प्रदान गरेमा मात्र राज्यसँगको सामाजिक सम्झौताको नवीकरण हुन्छ र सरकारको वैधानिकता पनि सुदृढ हुन्छ। यी महत्वपूर्ण भूमिकाले नै प्रशासन र कर्मचारीतन्त्रलाई सर्जमिनको सरकार भनिन्छ। यी औपचारिक भूमिकाबाहेक प्रशासकहरू कानुन कार्यान्वयनको कार्य (आइटपुट फंक्सन) मा मात्र होइन, एक हदसम्म कानुन निर्माण प्रक्रियामा संलग्न हुन्छन्। सीमित भूमिकामा सामाजिक स्वार्थहरूको संकलन, अभिलेखीकरण र समष्टीकरणसम्बन्धी (इनपुट फंक्सन) मा समेत संलग्न हुने गरेका छन्। त्यसैले कर्मचारीहरू सेवा प्रवाहभन्दा बढी भूमिका खेल्छन् भन्ने गरिन्छ। सार्वजनिक प्रशासन यस्तो साधन हो, जसबाट लोकतन्त्रको वैधानिकता सुदृढ वा कमजोर हुन्छ। यसको अभाव, अकुशलता वा राजनीतीकरणले समाजको सुशासनमा असाधारण प्रभाव पार्न सक्छ। यति महत्तवपूर्ण संस्था अहिले जनप्रिय हुन नसक्नु चिन्ताको विषय भएको छ। फरक भूमिकाका रूपमा यसले राजनीतिक व्यवस्थाका मूल्यहरू समाजमा वितरण गरेर यसलाई वैधानिकता दिन मद्दत गर्दछ। तानाशाही व्यवस्थामा शासकको, कम्युनिस्ट व्यवस्थामा दलको र लोकतान्त्रिक व्यवस्थामा लोकतन्त्रका मूल्यहरू वितरण गर्छ। प्रशासन र कर्मचारीतन्त्र सरकारविना पनि चल्न सक्छ, तर सरकार योबेगर सञ्चालन हुन सक्दैन। राज्यका तीन अंगहरू सञ्चालन गर्ने नै कर्मचारीहरू हुन्। त्यसैले कर्मचारीतन्त्रलाई राज्यको चौथो विभाग (फोर्थ ब्रान्च) वा चौथो बाहु (फोर्थ आर्म) समेत भन्ने गरिन्छ। बेलायती राजनीतिज्ञ जोसेफ च्याम्बर्लिनले प्रशासकहरूलाई सम्बोधन गर्दै भनेका यी उक्तिहरू मननयोग्य छन्, तपाईंहरू हामीविना पनि काम गर्न सक्नुहुन्छ, तर मलाई पूर्ण विश्वास छ कि तपाईंहरूविना हामी काम गर्न सक्दैनौं। संविधानले जतिसुकै स्वतन्त्रताको ग्यारेन्टी गरे पनि वास्तविक रूपमा यसको अभ्यास गराउने भनेको प्रशासनिक संयन्त्रले नै हो। लोकतान्त्रिक प्रक्रियामा सरिक गराउने, नागरिकहरू र निर्वाचित प्रतिनिधिहरूबीचको बफर रोल पनि प्रशासकहरूले नै निर्वाह गर्नुपर्छ। त्यसैले प्रशासनलाई सजीव संविधान (लिभिङ कन्स्टिच्युसन) र कर्मचारीतन्त्रलाई अनिर्वाचित सिनेट (नन् इलेक्टेड सिनेट) भन्ने गरिन्छ। प्रशासनको रूपान्तरण किन ? नेपाल अहिले संघीय लोकतान्त्रिक गणतन्त्रको जग बसाल्ने क्रममै छ। पुरानो एकात्मक राज्यबाट संघीय स्वरूपमा रूपान्तरण र लोकतन्त्रको उत्कृष्ट स्वरूप मानिएको लोकतान्त्रिक गणतन्त्रतर्फको संक्रमण जटिल कार्य मानिन्छ। यसका मूल्यमान्यता साँच्चै व्यवहारमा लागू गर्न उच्च प्रशासकहरूको प्रतिबद्धता र क्षमताबेगर सम्भव हुन सक्दैन। पुरानो संस्कृतिबाट मुक्त हुन नसकेको हाम्रो प्रशासनले यो गहन चुनौती सामना गर्ने क्षमता राख्दैन। त्यसैले यस संस्थाको रूपान्तरण गरेर नयाँ नेपालको निर्माण गर्न सक्ने संस्था बनाउन ढिलो भइसकेको छ। हरेक राजनीतिक परिवर्तनपश्चात् प्रशासन सुधारका प्रयास विगतमा भएकै हुन्। दोस्रो जनआन्दोलनपश्चात् राजनीतिक परिवर्तनबाट आमूल परिवर्तन हुन्छ भन्ने राजनीतिक नेतृत्वको सोचाइले परिवर्तन व्यवस्थापन गर्ने मुख्य संयन्त्रमा तदनुरूप परिवर्तन गरिएन। त्यसैले परिवर्तनका लाभहरू अझ पनि नागरिकले महसुस गर्न सकेका छैनन्। संघीय लोकतान्त्रिक गणतन्त्रात्मक राज्य स्थापना गर्नु ज्यादै ठूलो परिवर्तन हो। यसलाई सफल कार्यान्वयन गर्ने प्रशासनिक संयन्त्र तयार पार्न सामान्य कर्मकाण्डी सुधारबाट सम्भव हुँदैन। दार्शनिक जे कृष्णमूर्तिका यी भनाइ मननयोग्य छन्, चुनौती आफैंमा सर्वथा नयाँ हुन्छ, तर हामी यसको सामना अतीतको भाषामा गर्न खोज्छौं, जुन अधुरो र अपर्याप्त हुन्छ। हामी काँडे तारले घेरिएको चौरको एक कुनाबाट अर्को कुना पुग्छौं र परिवर्तित भयौं भन्छौं, तर त्यही काँडे तारभित्र घूमिरहेका हुन्छौं। हाम्रो अहिलेसम्मको प्रशासन सुधार यस्तै भएको छ। आवरणमा गरिएको सुधारले संस्थामा तात्विक अन्तर आउँदैन। यसका लागि आचरण र आधारहरूमै आमूल परिवर्तन गर्न सक्नुपर्छ। यसका लागि परिवर्तन होइन, उथलपुथलपूर्ण परिवर्तन गर्न आवश्यक हुन्छ। प्रशासनको समग्र रूपान्तरण अहिलेको प्राथमिकताको विषय हो। यसका लागि वातावरण पनि अनुकूल देखिन्छ। बृहत् रूपान्तरणका लागि तरलीकृत र अस्तव्यस्तता चाहिन्छ, जसले संस्था, समाज र व्यक्तिहरूलाई अवसर, छनोट व्यापक स्तरमा दिन्छ भन्ने मान्यता छ। अहिले नेपालको अवस्था करिब यस्तै देखिन्छ। प्रवर्तक नेतृत्व नेतृत्वले चमत्कार गर्दछ भनिन्छ। नेतृत्वको नवीन प्रवर्तन र सोचका कारण कैयन् संस्था उत्कृष्ट संस्थाका रूपमा स्थापित भएका छन्। यस्ता उदाहरण निजी क्षेत्रमा बढी देखिएको छ। कोकाकोला, पेप्सी, गुगल, एप्पल, अलिबाबाजस्ता कम्पनी यसमा नेतृत्व लिनेहरूकै कमालले चम्किएका हुन्। सार्वजनिक क्षेत्रमा पनि यस्ता प्रवर्तनीय काम नेतृत्वबाट भएका कैयन् उदाहरण छन्। स्वामी विवेकानन्दले भनेका छन्, संस्थालाई दोष दिन सजिलो हुन्छ किनकि सबै संस्था धेरथोर अपूर्ण हुन्छन्। तर मानव जातिको कल्याण गर्ने ती हुन्, जो संस्थालाई अपूर्णताबाट माथि उठाउन सफल हुन्छन्। प्रवर्तक नेतृत्व अरूले हिँडेको बाटो हिँड्दैन, आफैं नयाँ बाटो निर्माण गर्छ। परिवर्तनको स्वयं सिर्जना गरेर संस्थाको प्रतिष्ठालाई नयाँ उचाइमा पुर्याउँछन्। उनीहरू कल्पनाशील हुन्छन् र आफ्ना विचार विनिमय गरेर संस्थालाई नयाँ रूप दिन्छन्। उनीहरू आफ्ना सहायकहरूलाई प्रोत्साहित गरेर नेतृत्वका गुणहरू विकास गर्न सहयोग गर्दछन्। आफ्नो रूपान्तरणको यात्रामा जनतालाई समावेश गरेर उनीहरूको संवेगात्मक लगानी (इमोसनल इनभेस्टमेन्ट) गराउन सफल हुन्छन्। प्रशासनको रूपान्तरणका लागि यस्तै नेतृत्वको खोजी हुन आवश्यक छ। सरकारी र निजी क्षेत्र दुवैका केही विशेष तत्वहरू भए पनि यस यात्रामा जनतालाई साथ लिने र उनीहरूको संवेगात्मक लगानी गराउन सकेमा सरकारी संस्थाहरूमा नसोचेको परिवर्तन ल्याउन सकिन्छ। यसका लागि पूर्व अनुभव एक हदसम्म मात्र उपयोगी हुन सक्छ। अनुभवबाट एक प्रतिमा, पूर्वाग्रह, धारणा बन्न सक्छ, जसबाट मुक्त हुन नसके नयाँ विचारको जन्म नै हुन सक्दैन। त्यसैले सिर्जनशील नेतृत्वले यसरी काम सुरु गर्दछ कि उसमा यसको कुनै अनुभव नै छैन। अनुभवबारे मार्क ट्वेनका यी भनाइलाई मूल मन्त्रका रूपमा लिन सकिन्छ, हामीले अनुभवबाट त्यसमा अन्तरनिहित बुद्धि मात्र लिनुपर्छ र त्यहीं रोकिनुपर्छ, त्यस्तो बिरालोजस्तो हुनुपर्छ, जो एकपटक तातो चुलोमा बस्यो र फेरि तातो चिसो चुलोमा कहिले पनि बसेन। रूपान्तरणका शिल्पकारहरूले माथिका शिक्षा ग्रहण गर्दै नेपालको सार्वजनिक प्रशासनमा निम्न परिवर्तन देखिने गरी सुधार गर्नुपर्छ ब्युरोक्रेसी होइन एधोक्रेसी सरकारी संगठन जड, यान्त्रिक र अवैज्ञानिक भयो, जसको कारण कार्यात्मक हुन सकेन। निर्णयका लागि तह बढी भयो र कर्मचारीहरूको वृत्ति विकासका लागि तह कम भयो भनिन्छ। औपचारिक संरचनामा कार्य जिम्मेवारी र जवाफदेहिता सम्बन्धमा दोहोरोपन, अस्पष्टताले अनैतिक आचरणलाई बढाएको देखिन्छ। एकात्मक ढाँचाको संरचना र एकल सांस्कृतिक मनोविज्ञान छाड्न नसकेको सरकारी संगठनहरूले अहिलेको बहुलवादी समाजको शासन गर्न सक्दैन। त्यसमाथि पनि राजतन्त्रात्मक व्यवस्थामा एक मात्र आदेश (कमान्ड) मा काम गर्न सजिलो हुन्छ। अहिलेको गणतन्त्रात्मक व्यवस्थामा आदेश दिने केन्द्रहरू धेरै हुन्छन्। त्यसैले अबका सरकारी संगठनहरू बढी लचिलो, बहुल सांस्कृतिक, बहुसंगठन र सरोकारवालाहरू समेट्ने सञ्जालीकृत हुन आवश्यक छ। यस्ता संगठनहरू सन् १९६८ मा वारेन बेनिसले अगाडि ल्याएको एधोक्रेसी मा आधारित गराउने प्रयास गरिनु पर्छ। लचिलो, अनुकूलन गर्न सक्ने, अनौपचारिक कार्यशैली भएका संगठनलाई उनले एधोक्रेसी भनेका छन्, जुन ब्युरोक्रेसी का खराबीबाट मुक्त हुन्छ। बढी अग्रपंक्तिका कार्यालयहरू र कम पृष्ठ भागका कार्यालयहरू, बढी गरम हातहरू कम चिसा हातहरू संगठन निर्माणका सूत्र हुनुपर्छ। आदेश र शासन होइन सल्लाह र सेवा सर ई ब्लन्टका यी भनाइ सान्दर्भिक छन्, पहिलेका प्रशासक आदेश दिन्थे अहिलेकाले सल्लाह दिनुपर्छ, पहिले प्रशासकहरू शासन गरेर सेवा दिन्थे अब सेवा दिएर शासन गर्न सिकाउनु पर्छ। तानाशाही व्यवस्था र लोकतान्त्रिक व्यवस्थाको प्रशासनमा फरक नै यही हो। सर्वसत्तावादी सरकारका लागि सार्वजनिक सेवा सरकारको निगाहमा जनताले पाउने हुन्, लोकतन्त्रमा यो नागरिक अधिकार हो। तर, अहिलेसम्म पनि हामी जनताको सेवक हौं भन्ने भावना प्रशासकहरूमा आएको देखिँदैन। जनताको सेवक हुनुको अर्थ हरेक व्यक्तिहरूको स्वार्थका लागि काम गर्नु भने कदापि होइन। स्वार्थहरूको सामूहीकरण गरेर त्यसलाई सम्बोधन गर्ने हो। व्यक्तिगतरूपमा त व्यक्ति स्वार्थी हुन्छ। सार्वजनिक छनौटको सिद्धान्त (पब्लिक च्वाइस् थ्योरी) अनुसार व्यक्ति आफ्ना लाभ र उपयोगिता बढाउन चाहन्छ। प्रिन्सिपल एजेन्ट थ्योरी अनुसार जनताका प्रतिनिधिहरू (एजेन्ट) उसको मालिक अर्थात् जनताप्रति उत्तरदायी हुनुपर्छ। तर प्रशासकहरूलाई के समस्या छ भने उनीहरूको बहुमालिक (मल्टिपल प्रिन्सिपल) छन्। ती सबैप्रति उत्तरदायी हुँदै यसमा द्विविधा भएमा यसको माथिल्लो सोपानप्रति उत्तरदायी हुनुपर्छ। नेपालको सन्दर्भमा चर्चा गर्ने हो भने राणाकालीन जर्नेलहरू र पञ्चायतकालीन अञ्चलाधीशहरूले जनहितमा प्रशस्त काम गरेका उदाहरण छन्। यी उपलब्धिहरू शासकीय आदेशमा गरिएका थिए। के संघीय लोकतन्त्रमा यस्तो शैली सम्भव छ ? कदापि छैन। त्यसैले लोकतन्त्रमा जनताको स्वामित्व हरेक राज्यका संस्थाहरूमा हुनुपर्छ भन्ने सोचाइमा रूपान्तरणको खाका बनाइनु पर्छ। जनताद्वारा प्रशासन लोकतन्त्र जनताका लागि जनताको र जनताद्वारा शासन भन्ने सर्वमान्य परिभाषा अब्राहम लिंकनले दिएका हुन्। उनीभन्दा धेरै अगाडि अमेरिकी संविधानका निर्माताहरूले सार्वजनिक पदमा नियुक्ति कि प्रत्यक्ष जनताद्वारा निर्वाचित वा दूर चयन (रिमोट च्वाइस) बाट हुनुपर्छ भनेका थिए। यसको परिणामस्वरूप अहिलेसम्म पनि संयुक्त राज्य अमेरिकाका कैयन् काउन्टीहरूमा सरकारी पदका लागि चुनाव हुने गरेको छ। तर नेपाललगायतका अधिकांश देशहरूमा जनताका लागि जनताको भए पनि जनताद्वारा शासन हुन सकेको देखिँदैन। त्यसैले सरकारी संगठनहरूमा जनताको स्वामित्व बढाउने प्रयास भइरहेको छ। एक्काइसौं शताब्दीको सुरुबाट एक नयाँ सिद्धान्तले प्रभाव पार्दै छ त्यो हो नयाँ सार्वजनिक शासन (न्यू पब्लिक गभर्नेन्स)। सरकारी संस्थाहरूमा र यसका प्रक्रियामा सेवाग्राही नागरिकहरूको अर्थपूर्ण संलग्नता हुनुपर्छ भन्ने यस सिद्धान्तको निचोड रहेको छ। यसका मुख्य विशेषता के छ भने सार्वजनिक सेवाको उत्पादनमा नै नागरिक संलग्नता रहन्छ, जसलाई सहउत्पादन (कोप्रोडक्सन) भनिन्छ। त्यस्तै सार्वजनिक नीति निर्माणमा कोकन्स्ट्रक्सन अफ पलिसी का रूपमा सरोकारवाला नागरिक प्रत्यक्ष संलग्न रहन्छन्। नेपालमा यसको आंशिक प्रयोग भइसकेको छ। सामुदायिक प्रहरी, सामुदायिक वन आदि यसतर्फका राम्रा कदम हुन्। अब सम्भव भएसम्मका सार्वजनिक सेवा वितरणका काममा सहउत्पादन को यो अवधारणा लागू गर्न सक्नुपर्छ। परामर्श समिति, नीति समुदाय, नागरिक कचहरी जुनसुकै नाममा पनि जनताको स्वामित्व गराउन सकिन्छ। सार्वजनिक प्रशासन यस्तो साधन हो, जसबाट लोकतन्त्रको वैधानिकता सुदृढ वा कमजोर हुन्छ। यसको अभाव, अकुशलता वा राजनीतीकरणले समाजको सुशासनमा असाधारण प्रभाव पार्न सक्छ। यति महत्तवपूर्ण संस्था अहिले जनप्रिय हुन नसक्नु चिन्ताको विषय भएको छ। परम्परागत शैलीको प्रशासन कायमै रहँदा नागरिक र प्रशासनकबीचको सम्पर्क रेखा टुटेको स्थिति छ। यसलाई पुनस्र्थापित गरेर जनताको मन जित्न सक्नु प्रशासनको सबभन्दा ठूलो चुनौती हो। लोकतन्त्रको खुलापनमा जनताका आकांक्षा चुलिँदो छ। यसलाई सन्तुष्ट गराउन सामान्य सेवा प्रदायनले सम्भव हुँदैन। राजनीतिले असाधारण फट्को मारेपछि सार्वजनिक सेवा प्रवाहले पनि त्यही लय समाउन असाधारण प्रबन्ध गर्न सक्नु पर्छ। त्यसैका लागि प्रशासनको रूपान्तरण जरुरी भइसकेको छ।"
सविता दम्पतीको सहयोग जारी,"काठमाडौं : एसियाली खेलकुदको तेक्वान्दोका रजत विजेता सविता राजभण्डारी र उनका पति किशोर श्रेष्ठले कोरोना भाइरसको सन्त्रास र लगातारको लकडाउनका कारण मारमा परेका कमजोर आर्थिक अवस्थाका खेलाडीका परिवारलाई खाद्य सामग्री सहयोग गरेका छन्। राष्ट्रिय खेलकुद परिषद्का सदस्यसचिव रमेशकुमार सिलवालले नेपाल क्योकुसिन सेइसिन काइकान कराँते संघ (डब्लूकेकेओ नेपाल) का अध्यक्ष अशोककुमार श्रेष्ठलाई समस्यामा परेका खेलाडी परिवारको पहिचान गरी वितरण गर्न एक सय ५० परिवारका लागि राहत हस्तान्तरण गरे। उपत्यका र आसपासका जिल्लाका क्योकुसिन कराँते खेलाडीलाई चामल, तेल, नुन, गेडागुडी, सोयाबिन र साबुन प्रदान गरिएको संघकी उपाध्यक्ष हेमा मानन्धरले जानकारी दिइन्। सविता र किशोरकै सहयोगमा यसअघि काठमाडौं महानगरपालिका वडा ११ का दैनिक ज्यालादारी गरी गुजारा चलाउने मजदुरलगायतका प्रभावित दुई सय परिवारलाई राहत वितरण गरिएको थियो। त्यसबेला सदस्यसचिव सिलवालले वडाध्यक्ष हीरालाल तण्डुकारलाई राहत हस्तान्तरण गरेका थिए। सविता १९९८ को बैंकक एसियाडकी रजत विजेता हुन्। किशोरले पनि सोही एसियाडमा कांस्य जितेका थिए। उनीहरू लामो समयदेखि अमेरिकाको सियाटलमा बस्दै आएका छन्। विदेशी खेलाडीलाई राहत पूर्वराष्ट्रिय फुटबल खेलाडी सुन्दर थापाले पनि लगातारको लकडाउनका कारण नेपालमै अड्किएका विदेशी फुटबल खेलाडीलाई खाद्यान्न सहयोग गरेका छन्। वेस्ट काठमाडौं फुटबल क्लबका अध्यक्ष तथा अखिल नेपाल फुटबल संघ (एन्फा) को फुटसल कमिटीका उपसंयोजक थापाले सोमबार काठमाडौंको नयाँबजारमा रहेका विदेशी खेलाडीलाई खाद्यान्न सहयोग गरेका हुन्। नेपालमा बसेर विभिन्न क्लबबाट सहिद स्मारक ए डिभिजन लिगलगायत विभिन्न प्रतियोगिता खेल्दै आएका करिब १० जना विदेशी खेलाडीलाई थापाले खाद्यान्न सहयोग गरेका हुन्। उनले चामल, दाल, नुन, तेल, बिस्कुटसँगै विभिन्न तरकारी सहयोग गरेका थिए। थापाले नेपालमा बसेर फुटबल खेलिरहेका अन्य विदेशी खेलाडीलाई पनि निरन्तर रूपमा सहयोग गरिरहने जानकारी दिए।"
अर्जेन्टिनामा रोनाल्डोलाई किन गरिन्छ घृणा ? डिबालाको रमाइलो टिप्पणी,"रोम : इटालियन सिरिए क्लब युभेन्ट्सका आक्रामक मिडफिल्डर पाउलो डिबालाले आफ्नै क्लबबाट व्यावसायिक फुटबल खेल्ने पोर्चुगिज स्टार क्रिस्टियोना रोनाल्डोको विषयमा रमाइलो टिप्पणी गरेका छन्। २६ वर्षीय अर्जेन्टिनी खेलाडी डिबालाले अर्जेन्टिनामा रोनाल्डो खासै चर्चित व्यक्तित्व नभएको प्रतिक्रिया दिएका छन्। डिबालालले अर्जेन्टिनामा रोनाल्डो लोकप्रिय नरहेको बताए। उनले लियोनल मेसीको राष्ट्र अर्जेन्टिनामा रोनाल्डोलाई धेरैले घृणा गर्ने गरेको अभिव्यक्ति दिएका छन्। अर्जेन्टिनामा रोनाल्डो खासै लोकप्रिय छैनन्। उनको विषयमा खासै चर्चा पनि हुँदैन। बरु उनलाई अर्जेन्टिनामा घृणा गर्ने गरिन्छ, डिबालाले भनेका छन्। अहिले विश्वभर मेसी र रोनाल्डोका करोडौं समर्थक छन्। यी दुवैका समर्थकले आआफ्ना खेलाडीलाई विश्वको सर्वोत्कृष्ट फुटबलरको रूपमा व्याख्या गर्ने गर्छन्। युभेन्ट्समा आबद्ध हुनुअघि रोनाल्डो स्पेनिस ला लिगा क्लब रियल म्याड्रिडबाट व्यावसायिक फुटबल खेल्थे। मेसी भने अर्को स्पेनिस क्लब बार्सिलोनामा आबद्ध थिए। समकालीन फुटबलका यी दुई महान् खेलाडीका कारण नै रियल म्याड्रिड र बार्सिलोनाबीचको एल क्लासिको भिडन्त सधैं करोडौं फुटबलप्रेमीको प्रतीक्षाको विषय बन्ने गथ्र्यो। रोनाल्डो सन् २०१८ मा रियल म्याड्रिड छाडेर युभेन्ट्समा आबद्ध भए। तर, अहिले पनि मेसी र रोनाल्डोबीच को सर्वोत्कृष्ट भन्ने अघोषित युद्ध भने जारी नै छ। यस्तै तर्कबितर्कबीच युभेन्ट्सकै चर्चित खेलाडी डिबालाले रोनाल्डोको विषयमा अचम्मको टिप्पणी गरेका हुन्। अर्जेन्टिनामा रोनाल्डोलाई मन पराउने सायदै कोही होला। म रोनाल्डोलाई भन्न चाहन्छु, अधिकांश अर्जेन्टिनीले तिमीलाई घृणा गर्छन्। तिम्रा अनुहारलाई घृणा गर्छन्। तिम्रो हिँडाइको तरिकालाई घृणा गर्छन् र समग्रमा तिम्रो अस्तित्वलाई नै घृणा गर्छन्, अर्जेन्टिनी फुटबल संघको प्रचारप्रसार शाखासँगको कुराकानीमा डिबालाले भनेका छन्। डिबाला विश्वका थोरै यस्ता फुटबलर हुन् जसले मेसी र रोनाल्डो दुवैसँग खेल्ने अवसर पाए। उनले रोनाल्डोलाई सम्बोधन गर्दै भनेका छन्, सत्य के हो भने तिमीले मलाई आश्चर्यमा पार्यौं किनभने मैले तिमीलाई नितान्त फरक रूपमा पाएँ। यद्यपि, गत वर्ष डिबालाले अर्जेन्टिनी राष्ट्रिय टोलीबाट खेल्दा आफूलाई मेसीसँग तालमेल मिलाउन निकै असहज हुने गरेको टिप्पणी गरेका थिए। सोही कारण उनी समस्यामा पनि परेका थिए। उक्त भनाइका कारण उनले थुप्रै आलोचनाको पनि सामना गर्नु परेको थियो। मेसी र डिबाला एउटै पोजिसनमा खेल्ने गर्छन्। उनले मैदानमा मेसीसँग तालमेल मिलाउन आफूलाई अप्ठ्यारो पर्ने गरेको बताएका थिए। डिबाला केही समयअघि कोरोना भाइरसबाट संक्रमित भएका थिए। तर, अहिले उनी पूर्ण रूपमा स्वस्थ्य भइसकेका छन्। उनको पछिल्लो परीक्षणको नतिजा नेगेटिभ आएको छ।"
क्रिकेटर सफाक ६ वर्षको प्रतिबन्धमा,"काबुल : अफगानिस्तानको राष्ट्रिय क्रिकेट टोलीका विकेटकिपर ब्याट्सम्यान सफिकुल्लाह सफाकलाई ६ वर्षसम्म कुनै पनि प्रतियोगिता खेल्न नपाउने गरी प्रतिबन्ध लगाइएको छ। आर्थिक अनियमिततासम्बन्धी नियम उल्लंघन गरेको आरोपमा उनीमाथि प्रतिबन्ध लगाइएको समाचारमा जनाइएको छ। प्रतिबन्धको निर्णय तत्काल लागू हुने अफगानिस्तान क्रिकेट बोर्डले जनाएको छ। सफाकले अब ६ वर्षसम्म कुनै पनि राष्ट्रिय तथा अन्तर्राष्ट्रिय प्रतियोगिता खेल्न पाउने छैनन्। अफगानिस्तान क्रिकेट बोर्डका अनुसार उनले फ्रेन्चाइज क्रिकेटमा पनि सहभागिता जनाउन पाउने छैनन्। सफाकले गत वर्ष सिलेत ठन्डर्सबाट बंगलादेश प्रिमियर लिग खेल्ने क्रममा नियमविपरीतको कार्य गरेको आरोप लगाइएको छ। यसैगरी सन् २०१८ मा ननगारहर लेपर्डबाट अफगानिस्तान प्रिमियर लिग खेल्दा पनि उनले आर्थिक नियमको उल्लंघन गरेको आरोप लगाइएको छ। उनीमाथि आर्थिक अनियमितताको चारवटा आरोप लगाइएको छ। अफगानिस्तान क्रिकेट बोर्डद्वारा आर्थिक अनियमितताको विषयमा छानबिन गर्न गठित समितिका एक सदस्यले नियम उल्लंघन गर्ने कुनै पनि खेलाडीलाई उन्मुक्ति नदिइने बताएका छन्। ३० वर्षीय सफाकले अफगानिस्तानको राष्ट्रिय टोलीबाट २४ वटा एकदिवसीय अन्तर्राष्ट्रिय प्रतियोगिता खेलेका छन्। यसैगरी उनले राष्ट्रिय टोलीबाट ४६ वटा टीट्वेन्टी प्रतियोगिता पनि खेलेका छन्। अफगानिस्तान अन्तर्राष्ट्रिय क्रिकेट काउन्सिल (आईसीसी) बाट टेस्ट मान्यता प्राप्त राष्ट्र हो। राष्ट्रिय टोलीका वरिष्ठ खेलाडी नै आर्थिक अनियमिततामा मुछिनु देशकै लागि लाजमर्दो घटना हो, ती अधिकारीले भनेका छन्, आगामी दिनमा पनि यस्तो घटनाबाट कुनै पनि खेलाडीले उन्मुक्ति पाउने छैनन्।"
