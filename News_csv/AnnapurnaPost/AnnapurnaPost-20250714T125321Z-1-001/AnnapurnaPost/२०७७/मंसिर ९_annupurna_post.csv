शीर्षक,विवरण
पीडितलाई आहत कि राहत ?,"नेवाः धर्म, संस्कृति र सम्पदा विश्वकै अनुपम र मौलिक मानिन्छ। नेवाः संस्कृति र सम्पदाले नेपाललाई माथि उठाएकोमा दुईमत छैन। अतः नेवाः सांस्कृतिक पहिचान नै नेपालको मुख्य पहिचान हो। यसैको जगमा नेपालको पर्यटन व्यवसाय टिकेको छ। नेपाल आउने अधिकांश पर्यटक नेवाः संस्कृति र सम्पदा हेर्न आउने हुन्। तर यसको संरक्षण तथा संवद्र्धनमा राज्यको ध्यान पुग्न सकेको देखिँदैन। यतिबेला काठमाडौं उपत्यकाका नेवाः संस्कृति र सम्पदा सडक विस्तारका क्रममा अतिक्रमणमा परेका छन्। हाल २२ स्थानमा बाटो विस्तार भइरहेको छ। तर नेवाः सम्पदा अतिक्रमणमा नपरेको कतै छैन। पछिल्लो समयमा विकासका नाममा भइरहेको सडक विस्तार विशेषगरी नेवाः जाति आक्रान्त भइरहेका छन्। हरेक सडक विस्तार विवादित छन् र यसविरुद्ध पीडित आन्दोलित छन्। अतः सडक विकासले यहाँका मान्छेमा खुसीको सञ्चार गराउन सकेको छैन। जबकि सडक विस्तार हुँदा मानिस अझ खुसी हुनुपर्ने र विकासमा आफ्नो साझेदारी देखाउनुपर्ने होइन र ? हाम्रा लागि विकास हुँदै छ भन्ने अपनत्वको भावना जागृत हुनुपर्ने होइन र ? तर किन आक्रोश, डर, त्रास पैदा गराउने काम मात्र भइरहेको छ ? यसले मूलतः हाम्रो देशको विकासको ढाँचा, सोच र नीति गलत छ भन्ने सन्देश दिएको छ। जबसम्म शासकमा आदिवासीका हक अधिकार, कानुनी शासन र व्यक्तिको निजी सम्पत्तिको अवधारणागत ज्ञान हुँदैन तबसम्म केन्द्र भन्नुस् वा प्रदेश वा स्थानीय भन्नुस्, कुनै पनि सरकारले जनताको सहमतिमा सडक विस्तार गर्न सकेका छैनन्। उनीहरूले जनतालाई पेलेर जाने नीति लिएका छन्। यो लोकतान्त्रिक र जनउत्तरदायी हुन सक्तैन। नेवाः हरू विकासप्रेमी छन्। हाम्रा टोल, गाउँ, समाज र देशमा दिगो विकास होस् र विकासमाथिको अपनत्व ग्रहण गर्न सकियोस् भन्ने उनीहरूको चाहना रहेको देखिन्छ। तर हामीकहाँ असारे, टालटुले एवं जबर्जस्ती विकास मात्रै भइरहेको छ। यस्तो गैह्रन्यायिक सडक विस्तार न जनताले चाहेका हुन्, न त देशको विकासमा प्रभावकारी हुन्छ। आम नेवाः जातिको एउटै चाहना हो विकास दिगो होस् र न्यायिक होस्। अहिले हुँदै गरेको विकास कत्तिको दिगो र न्यायिक छ ? सबैले भन्नेछन् विल्कुलै छैन। सिद्धान्तः नेवाः विकासविरोधी होेइनन्। सडकपीडित नेवाःलाई सडक विस्तारका क्रममा छाड्नुपरेका घरजग्गाको उचित मुआब्जा र क्षतिपूर्ति दिलाउनुपर्छ। उनीहरूले उचित मुआब्जा र क्षतिपूर्ति पाउने हो भने सरकारलाई सडक विस्तारमा रातो कार्पेट बिछ्याएर स्वागत गर्नेछन्। बालाजु बाइपासका सन्दर्भमा सहरी विकास राज्यमन्त्री र अन्य जनप्रतिनिधिले विवेक पुयाउन नसचाहनु दुःखद् हो। कम्तीमा शासकहरूले कान्ुनी शासन पालना गर्ने हो भने पनि विकास न्यायिक हुने छ र स्थायित्व पनि पाउने छ। यसको श्रेय जनप्रतिनिधि एवं शासक वर्गले नै पाउनेमा विवाद छैन। प्रचलित कानुन, अदालतको अन्तरिम आदेश र फैसलाको परिपालना सबैले गर्नुपर्छ। यसविरुद्ध कसैले कुनै कार्य गर्न नपाउने सिद्धान्त एवं कानुनी व्यवस्था नै कानुनी शासन हो। सार्वजनिक प्रयोग र प्रयोजनबाहेक व्यक्तिको निजी सम्पत्ति सरकारले लिन नपाउने र सार्वजनिक हितका लागि सडक विस्तार गर्दा सडकछेउछाउका व्यक्तिका घरजग्गा लिनुपरे निजहरूको मञ्जुरी एवं सहमति लिई (१) उचित मुआब्जा र क्षतिपूर्ति रकम दिएर वा (२) रकम लिन नचाहनेलाई सट्टामा अरू जग्गा दिएर वा (३) रकम वा जग्गा लिन नचाहनेलाई आबास व्यवस्था गर्नुपर्छ। यसका साथै पीडितका परिवारका बालबालिकाको शिक्षा र स्वास्थ्यको उचित प्रबन्ध मिलाउनुपर्छ। बाटो विस्तार गर्दा सो क्षेत्रमा मठमन्दिर, ऐतिहासिक धारा, पाटी रहेछ भने ती सम्पदाको संरक्षण गर्न जोड दिनुपर्छ। यी कुरा सडक विस्तार गर्न सकिने कानुनी व्यवस्था जग्गा प्राप्ति ऐन, २०३४ र सर्वोच्च अदालतको फुलबेन्चबाट २०७४ साल असोज २ मा सानु श्रेष्ठसमेत विरुद्ध नेपाल सरकारको उत्प्रेषण परमादेश मुद्दामा नजिर कायम छ। नजिरमा राज्यलाई सार्वजनिक हितका लागि नागरिकको सम्पत्ति आवश्यक परी अधिग्रहण गर्नुपर्ने भएमा कानुनले निर्धारण गरेको प्रक्रिया पुयाएर मात्रै अधिग्रहण गर्न सकिने छ। साथै सडकको सीमा तोक्दैमा जग्गाधनीको हक र स्वामित्व समाप्त हुन सक्दैन र सरकारको सम्पत्तिमा हक स्थापना भई भोगाधिकार प्राप्त हुन सक्ने र अधिकारको सृजना गरी कब्जा गर्न विशेष परिस्थितिमा बाहेक सक्ने देखिँदैन। नागरिकको निजी सम्पत्तिमाथि राज्यले अधिकार सृजना गर्न जग्गा प्राप्तिसम्बन्धी प्रचलित कानुन जग्गा प्राप्ति ऐन, २०३४ अनुरूपको कार्य अनिवार्य रूपमा गर्नुपर्ने कानुनी व्यवस्था छ। यसका साथै नेपालको संविधानको धारा २५ अनुसार सम्पत्तिसम्बन्धी हक र धारा ३७ अनुसार आबाससम्बन्धी हकको संवैधानिक व्यवस्थासमेत छन्। प्रस्तुत ऐन, नजिर एवं संवैधानिक व्यवस्थाहरू नेपालका कानुन हुन्। यसको परिपालना एवं सम्मान प्रत्येक निर्वाचित जनप्रतिनिधिले अनिवार्य गर्नुपर्छ, जो हाल शासकका रूपमा छन्। यो वा त्यो नाममा कानुनलाई आफूअनुकूल व्याख्या गरी निहित स्वार्थबाट प्रेरित भई काम गर्ने एवं कुनै नीति निर्णय गर्ने छुट यी शासकलाई छैन। किनभने शासकहरूले कानुनको पूर्ण परिपालना गर्छु भनी शपथ खाएका छन्। सबैले बुझ्नैपर्ने कानुनी व्यवस्था छ जहाँ सडक विस्तार हुन्छ त्यहाँका जनताले घरजग्गा नछाडी थप सडक विस्तार हुन सक्दैन। घरजग्गा छाड्नुपर्ने भएमा पीडितको मञ्जुरी एवं सहमति लिनुपर्छ अन्यथा कुनै पनि हालतमा सडक विस्तार हुन सक्दैन। तर सडक स्तरोन्नतिका नाममा जबर्जस्त प्रवेश गरी बाटो विस्तार गर्ने प्रयास भएको देखिन्छ। जनताको प्रतिरोधपछि शासकहरूले ज्यान जाला म बाटो ठूलो नबनाई छाड्दिनँ वा घर नभत्काइ छाड्दिनँ भन्ने खालका इगो लिएर काम गरेको पाइएको छ। यस्तो प्रवृत्तिले निश्चित रूपमा यी शासकहरूलाई पतन गराउनेछ। सत्ता बाहिर हुँदा कानुनी शासन र लोकतन्त्रका कुरा गर्ने तर सत्तामा पुगेपछि चटक्कै बिर्सने नेता प्रवृत्ति निश्चित रूपमा मुलुक र जनताको उन्नति र भलाइका लागि हानिकारक हुन पुगेको छ। विकासका नाममा कुनै व्यक्ति वा समुदायलाई अनुचित रूपमा अन्यायमा पार्नु हुँदैन। विकासको मुख्य केन्द्रविन्दु जनता हुन्। जनतालाई बेवास्ता गरेर गरिएको विकास विकास हुन सक्दैन। यस्तो अन्यायविरुद्ध आवाज उठ्नु स्वाभाविक हो र प्रत्येक नागरिकको कर्तव्य पनि हो।"
मन र धनको बाघले कोरोना संक्रमित झनै बिरामी,"यो हालैको कुरा हो, प्रदेश ३ का मुख्यमन्त्री डोरमणि पौडेल कोरोना संक्रमित भएसँगै जहाज चढेर उपचार गराउन काठमाडौं पुगे। सुविधासम्पन्न अस्पतालमा उपचार गराए। उनी कोरोनामुक्त पनि भए। तर मोरङको रतुवामाई नगरपालिका १० की कोरोना संक्रमित ४० वर्षीया महिलालाई धरौटी र प्रतिदिन लाग्ने १८ हजार शुल्क बुझाउन नसक्दा अस्पतालले भर्ना गर्न मानेन। जसकारण उनले अस्पतालबाट घर फर्कनुपर्यो। अन्ततः उनले झुन्डिएर आत्महत्या गरिन्। अर्को घटना छ। काठमाडौं महानगरपालिकाका मेयर विद्यासुन्दर शाक्य कोरोना संक्रमित भए। दैनिक ७५ हजार रुपैयाँ खर्च गरेर पाँचतारे होटेलको आइसोलेसनमा बसे। उता बैतडी दशरथचन्द नगरपालिकाका स्वास्थ्य संस्थाहरूमा सरकारले निःशुल्क बाँड्ने भनिएको सिटामोललगायतका अति आवश्यक औषधि विगत चार महिनादेखि पाएनन्। बिरामीहरू निजी औषधि पसलबाट किन्न बाध्य भए। देशको विडम्बना भन्नुपर्छ अस्पताल महाराजगन्जमा विगत २५ वर्षदेखि स्वास्थ्य सेवामा काम गरेका अधिकृतले आईसीयूको अभावमा ज्यान गुमाउँछन् भने पहुँच नभएका सर्वसाधारणले सरकारी अस्पतालमा समेत सजिलै भर्ना पाउलान् ? बिरामीको अवस्था हेरी तिर्नुपर्ने दैनिक शुल्कको चिन्ताले अस्पताल पुगेका बिरामी पनि निको हुनुको सट्टा झनै गम्भीर बिरामी पर्ने सम्भावना बढ्दै गएको छ। आर्थिक अभावले मानसिक तनाव पैदा भई बिरामीलाई निको हुन गाह्रो हुन्छ। कोरोना संक्रमितलाई मनोबल उच्च पार्नुपर्ने भनिएको छ। जोसँग गम्भीर बिरामी पर्दा अस्पताललाई तिर्ने शुल्क छैन उसले आफ्नो मनोबल कसरी उच्च राख्न सक्छ ? मन र धनको बाघले कोरोना संक्रमितका बिरामीलाई झनै कमजोर बनाइरहेको छ। आफ्ना लागि भ्रमण, इन्धन, गाडी, औषधोपचार, चियाखाजामा अर्बौं खर्च गर्न सक्ने सत्तााभोगीहरूले बिरामी परेका बेला उनीहरूकै पनि उपचारमा खटिने स्वास्थ्यकर्मीलाई हेलाँ गर्नु झनै दुःखद् हो। दिनप्रतिदिन कोरोना भाइरसका संक्रमित बढ्दै गइरहेका छन्। संक्रमितको संख्या बढेसँगै मृत्यु हुनेको संख्या पनि बढिरहेको छ। यसले सर्वसाधारणमा त्रास उत्पन्न गरिदिएको छ। कुनै रोग नभएका २५ प्रतिशत बिरामीसमेत कोरोनाकै कारणले मृत्युवरण गर्न पुगेका छन्। एकातिर महिनौंदेखि कलकारखाना, उद्योगधन्दा, स्कुल, कलेज बन्द हुँदा लाखौंले प्रत्यक्ष रोजगार गुमाइरहेका छन् भने अर्कातिर संक्रमित भइहालियो भने निजी अस्पतालमा लाग्ने महँगो शुल्क तथा सरकारी अस्पतालमा शय्या, आईसीयू तथा भेन्टिलेटर अभाव हुँदा अर्को चिन्ता थपिएको छ। प्रदेश सरकारले बनाएका कतिपय आइसोलेसन सेन्टरहरूमा न त संक्रमितका लागि शय्या पाइन्छ न त उपचार नै। लाखौं खर्च गरी बनाइएका आइसोलेसन सेन्टरहरूमा न त आईसीयूको व्यवस्था छ न त भेन्टिलेटरकै। आईसीयू जडान भएका कतिपय आइसोलेसन सेन्टरहरूमा दक्ष स्वास्थ्यकर्मीको अभावमा आईसीयू सञ्चालनमा आउन सकेका छैनन्। कोरोना संक्रमितले निजी अस्पतालमा भर्ना हुनुअघि जम्मा गर्नुपर्ने धरौटी सुनेरै सात्तोपुत्लो उड्ने गरेको छ। संक्रमित हुँदा एकदेखि तीन लाखसम्म धरौटी र दैनिक ५ देखि २५ हजारसम्म तिर्ने हैसियत कमै नेपालीको छ। त्रिवि शिक्षणसरकारले लक्षित समूहबाहेकलाई कोभिड १९ को परीक्षण र उपचारमा शुल्क लिने निर्णय गरेसँगै देशमा कन्ट्याक्ट ट्रेसिङ प्रभावित हुँदा संक्रमितको संख्या बढ्दै गएको थियो। तर हालै सर्वोच्च अदालतले संक्रमितको निःशुल्क उपचार गर्नू भन्ने सरकारलाई आदेश दिएको छ। यसले हातमुख जोड्न नसकिरहेका गरिब जनतालाई कोरोना लागिहाल्यो भने बाँच्ने आशा देखाएको छ। दिनभरि ज्याला मजदुरी गरी पेट पाल्ने गरेका मजदुरहरूको काम बन्द हुँदा दाताहरूले दिएको खानाले काठमाडौंको खुलामञ्चमा पेट भर्दै आइरहेका थिए। काठमाडौंका मेयर विद्यासुन्दर शाक्यले यसमा पनि अवरोध जनाउँदा उनीहरूको बिचल्ली हुने देखिएको छ। फोहोर भएको ठाउँलाई सफा गर्न सकिएला तर भोकले मरेको मान्छेलाई जीवित गर्न सकिन्न। हुन त श्रम नगरी मागेर खानु कसैका लागि पनि उचित होइन। तर महामारीका कारण काम गर्ने वातावरण नहुँदा हुनेले दिने र नहुनेले लिने गर्दा दुवैको भलाइ हुन्छ। आँखिर मरेर लानु के नै छ र ? कोभिड १९ को कारण देखाउँदै लिपुलेक, लिम्पियाधुरासहितका भूभाग समेटेको चुच्चे नक्सा सार्वजनिक गरेको यतिका दिनसम्म पनि भारतले नेपालसँग छलफल गर्न चाहेको छैन। नेपालभारत सीमा विवादबारे विवादास्पद अभिव्यक्ति दिएका भारतीय स्थल सेनाध्यक्ष मनोज मुकुन्द नरवणेलाई मानार्थ महारथिको दज्र्यानी चिन्ह पनि कोभिड १९ कै कारण देखाई रोक्न सकिन्थ्यो। तर त्यसको ठीक उल्टो नेपाली सेना, नेपाल प्रहरी, सशस्त्र प्रहरी र राष्ट्रिय अनुसन्धान विभागका टोलीसमेत उनको सुरक्षाका लागि खटाइए। विवादास्पद अभिव्यक्ति दिने नरवणेसँग प्रधानमन्त्रीकै भेट भए पनि आश्वासनबाहेक कुनै प्रगति भएको देखिएन। चुच्चे नक्सासहितका स्कुल तहका पुस्तकहरू नबाँड्नु भन्ने प्रधानमन्त्रीको आदेश झनै रहस्यमय देखिन्छ। रोपाइँ सुरु भएसँगै बंगलादेशले दिने भनेको मलको बाटो हेर्न थालेका किसानले धान काटेर पनि भिœयाइसकेका छन्। अझै पनि मलको अत्तोपत्तो छैन। कोभिड १९ को त्रासले देशविदेशबाट घर फर्केकाहरू स्वदेशमा काम नपाउँदा वा सरकारले रोजगारका अवसर सिर्जना गर्न नसक्दा जोखिम मोलेरै भए पनि बिदेसिन बाध्य भइरहेका छन्। प्रसारण आइनको अभावमा देशमा उत्पादित बिजुली खेर गइरहेको छ। समयमै आवश्यक पूर्वाधार निर्माण गर्न नसक्दा रोजगारका अवसर गुुम्नुका साथै आर्थिक रूपले सरकारलाई नै घाटा व्यहोर्नुपरेको छ। केही दिनअघि पाटन अस्पतालका एकजना डाक्टरले स्वास्थ्यकर्मीहरूको गुहार सुनिदिनुपर्यो भन्दै प्रधानमन्त्रीलाई एक पत्र लेखेका थिए। हालै देशकै सबैभन्दा पुरानो बीर अस्पतालका डाक्टरहरूले पनि सुरक्षित पीपीई, मास्कलगायत जोखिम भत्ता नदिएको भन्दै सामूहिक राजीनामा दिएका छन्। यसअघि उपत्यकाबाहिरका २५० भन्दा बढी डाक्टरहरूले पनि सामूहिक राजीनामा दिएका थिए। सांसदहरू मात्रै ८ सयभन्दा बढीले कोरोना समयमा मज्जाले घरमा बसेर तलब, भत्तालगायत दसैं भत्तासमेत बुझेका छन्। आफ्नै घरको सोफामा बसेर, खाटमा पल्टेर, चियाको चुस्कीसँगै भर्चुअल मिटिङमा सहभागी भएको समेत भत्ता बुझेको सुन्दा घन्टौंसम्म पनि पानी खान नपाई संक्रमितको उपचारमा खटिरहेका स्वास्थ्यकर्मीहरूको मनले के सोच्दो होला ? यहाँ अग्रपंक्तिमा खटिने सुरक्षाकर्मी, स्वास्थ्यकर्मी, सरसफाइ कर्मचारी आदिलाई महिनौंसम्म पनि उनीहरूले गरेको कामको पारिश्रमिक नदिने सरकार कुनै तानाशाही भन्दा कम देखिँदैन। आफ्ना लागि भ्रमण, इन्धन, गाडी, औषधोपचार, चियाखाजामा अर्बौं खर्च गर्न सक्ने सत्ताभोगीहरूले बिरामी परेका बेला उनीहरूकै पनि उपचारमा खटिने स्वास्थ्यकर्मीलाई हेलाँ गरेका छन्। विगत ८ महिनादेखि ५० लाखभन्दा बढी घरभित्र नपढी बस्न बाध्य भएका सामुदायिक स्कुलका विद्यार्थीका लागि सरकारले कुनै खास योजना ल्याउन सकेन। न त कोभिड संक्रमितका लागि सर्वसुलभ उपचारको व्यवस्था गर्न सकेको छ। आफ्नो देश भन्दै विदेशबाट आएका युवाहरूका लागि रोजगारका कुनै कार्यक्रम सुचारु गर्न सकेको छैन। महामारीका कारण आहत भएर मलमपट्टी खोजिरहेका जनतालाई सरकारले कहिले कर तिर भन्दै त कहिले निःशुल्क उपचार गर्न सकिँदैन भन्दै आहत मात्रै दिने काम मात्र गरेको छ। दिनमा दुईतीनचोटि झ्यापझुप बिजुली जान थालिसकेको छ। यसले वर्षौंपछि लोडसेडिङमुक्त भएका जनतालाई बेलाबेला तर्साउन थालिसकेको छ। कुलमान घिसिङ, गोकर्ण बिस्टजस्ता निष्कपट मनले आफ्नो काममा दत्तचित्त भई लाग्नेलाई नदोहोर्याई बाइकट गर्नु सरकारको अर्को गल्ती रहेको छ। अक्षम सरकारका कारण लामो समयदेखि काठमाडौंका जनताले न मेलम्चीको पानी खान पाए न त देशका जनताले स्वदेशमा रेल गुडेको देख्न पाए। महामारीका बेला नेपाली जनताका पीडा बुझ्ने हिम्मत न नेताहरूले गरे न त सरकारले कोरोनाले आहत जनताका घाउमा हृदय खोलेर मलम लगायो। हाम्रा प्रधानमन्त्री एउटा जहाजमा दुईटा पाइलट हुनसक्छ भने देश हाँक्न दुईटा अध्यक्ष किन हुन सक्दैन भनेर उतिखेरै हसीमजाक गर्छन्। सानो, सुन्दर र शान्त देश नेपालका जनताका अगाडि अर्का अध्यक्ष कुर्सीका लागि ताण्डव नृत्य देखाउँछन् र द्वन्द्वमा आफन्त गुमाएकाहरूका आँखाका आँसु नसुक्दै सत्ताका लागि लडाइँ गर्छन्। कोरोना महामारीका कारण आहत नेपालीलाई मलम लगाउने कुरामा बेवास्ता गर्छन्। यस्तो व्यवहारले उनीहरू मनमुटु नभएका प्राणी प्रमाणित भएनन् र ?"
'सरकार परिवर्तनको हल्ला सुनियोजित ',"संविधानमा समेटिएको जमिन फिर्ता आउन पायो भने सरकार लोकप्रिय हुन्छ भन्ने पिर केहीलाई परेको छ अवश्य नै अहिले हाम्रो देश विकासको गतिमा अगाडि बढिरहेको छ। चारैतिर विकासको एउटा लहर नै आएको छ र उत्साह छाएको छ। हामी विभिन्न दुर्गम ठाउँलाई सुगम बनाइरहेका छौं। टेलिफोनबाट जोडिरहेका छौं, बाटाहरूबाट जोडिरहेका छौं, हवाईजहाज सेवाबाट जोडिरहेका छौं। अरू अनेक हिसाबले जोडिरहेका छौं र विकासको तीव्र प्रक्रियाले मात्रै देशका सबै कुनाकन्दरालाई जोड्न सक्छ। यी गाउँ केही वर्ष अगाडिसम्म साह्रै दुर्गम थिए। अब यी साह्रै दुर्गमबाट अलिक सुगमजस्ता भएका छन्। यहाँ आउन यस्तो सहज थिएन, अहिले पनि खासै सहज छैन तर पहिलेभन्दा धेरै सहज भएको छ। म साथीहरूलाई आग्रह गर्न चाहन्छु, हामी उत्साहसाथ देश विकासको काममा लागौं। यहाँ राजनीतिक पार्टीमा रुचि राख्ने र क्रियाशील साथीहरू पनि हुनुहुन्छ होला। अहिले सरकार चलाइरहेको पार्टीभित्र अनेक प्रकारका, कहिले पार्टी अध्यक्षविरुद्ध, कहिले प्रधानमन्त्रीविरुद्ध, कहिले लिखित र कहिले छापेर त्यस्ता सामग्री वितरण गरिएका, सरकार ढलिहाल्छजस्ता कुरा तपाईंहरूले सुन्नुभएको हुन सक्छ। केही केही मान्छे, केही काम नपाएका मान्छे, देशमा अस्थिरता चाहने मान्छे, देशलाई स्थिरतामा जान नदिन खोज्ने मान्छे र देशको प्रगति हेरेर तर्सिएका मान्छेहरूले यसो गरिरहेका छन्। हामीले देशको भूभाग समेटेर नक्सा छापेका छौं। सुदूरपश्चिम प्रदेशको दार्चुला जिल्लामा अवस्थित लिम्पियाधुरा, लिपुलेक र कालापानीसहित हाम्रो छुटेको जमिन हामीले नक्सामा सामेल गरेका छौं। संविधान संशोधन गरेर हाम्रो निशान छापमा राखेका छौं। अहिले केही मान्छेहरूलाई त्यो जमिन फिर्ता आउला कि भन्ने डर छ। अहिलेको यो हल्लाखल्ला अरू केही होइन। यो सरकार रह्यो भने त्यो जमिन फिर्ता ल्याउँछ। त्यो जमिन भरसक फिर्ता आउन नपाओस्, आउन पायो भने अहिलेको सरकार लोकप्रिय हुन्छ भन्ने पिर केहीलाई परेको छ, त्यस्तो चिन्ता केहीलाई छ। आफ्नो उचाइ घट्ने हो कि भन्ने चिन्ता त्यस्ता केहीलाई छ। त्यस्ता मान्छेले नै अनेक प्रकारका दुष्प्रचार गरेर सरकारले केही काम गरेन भन्दै हल्ला चलाउने, केही पनि भएन भन्ने हल्ला चलाउने र सरकार परिवर्तन हुँदै छ भन्ने हल्ला चलाउने र जनताको मनमा देशमै चिन्ता छाउने खालको वातावरण बनाउने काम गरिरहेका छन्। तिनले सुनियोजित रूपमा त्यस प्रकारका कामहरू गरिराखेका छन्। तर, म तपाईंहरूलाई ढुक्क रहनुहोस् भन्न चाहन्छु। मैले चीनतिरबाट पनि नाकाहरूबाटाहरू खोल्ने नीति लिएँ र पहिलोपल्ट सरकारको नेतृत्व गर्दा हामीले चीनसँग यातायात र पारवहन सम्झौता गर्यौं, पहिलोपल्ट म प्रधानमन्त्री हुँदा त्यसो गर्यौं। नाकाबन्दीविरुद्ध हामी लडेर सामना गर्यौं, नाकाबन्दी हामीले खोलायौं। चीनतिरबाट थुप्रै नाका खोलायौं। सन्धिसम्झौता गर्यौं र हाम्रो देशको विकासका लागि हाम्रा दुबैतिरका छिमेकीसँग मित्रतापूर्ण सम्बन्ध कायम राख्ने र विकासको कामलाई दुवैतिरको साथ, सहयोग र सहकार्यमा अगाडि बढाउने नीति लियौं। मान्छेहरूले यो हुन्छ भन्ने विश्वास गरेका थिएनन्। तर, यो भएपछि केही मान्छेहरू आत्तिए। अहिले पनि तिनीहरू आत्तिएको मात्रै हो। त्यसकारण म तपाईंहरूलाई ढुक्क रहनुहोस् भन्न चाहन्छु। म सरकारलाई गलत बाटोमा जान दिन्न । देश, जनता, विकास, स्थायित्व, स्थिरता र शान्तिका पक्षमा देशलाई अगाडि बढाउने काम हुन्छ । नेपालमा लोकतन्त्र, लोकतान्त्रिक प्रणाली, संघीय लोेकतान्त्रिक गणतन्त्रका सम्बन्धमा कसैले भ्रम फिँजाउनु बेकार छ। संघीय लोकतान्त्रिक गणतन्त्रात्मक प्रणाली हाम्रो संविधानले व्यवस्था गरेको छ। हामीले यो लडेर ल्याएका छौं। यसको सुदृढीकरणका लागि, यसको सफल प्रयोगका लागि नै हामी काम गर्छौं। तसर्थः तपाईंहरू ढुक्क भएर विकासका कामलाई साथ दिन लाग्नुहोस्। हामी देश विकासलाई अगाडि बढाउन सरकार दत्तचित्त छौं। मलाई काठमाडौं मात्रै बसे पनि पुग्थ्यो, यहाँ नआए पनि पुग्थ्यो। अस्ति भर्खर म किमाथाङ्का गएँ। बाटो कस्तो बन्दै छ, कसरी बन्दै छ, के हँुदै छ ? चीनसँगको त्यो हाम्रो यस्तो अर्को नाका हो, जो धेरै उचाइमा जानु पर्दैन र थोरै उचाइमा सधँै चल्न सक्छ। यस्तै २३२४ सय मिटरको उचाइमा रहेको छ। त्यति कम उचाइको सधैँ चल्ने बाटो किमाथाङ्का करिडर अरुण नदीको किनारैकिनार बनिरहेको छ। हामी तमोर नदीको किनारैकिनार अर्को बाटो पनि खोल्दै छौं। पश्चिमतिरबाट पनि थुप्रै नाका खोल्दै छौं। त्यसकारण उत्तरी भेगका गाउँ पनि अब दुर्गम होइनन्। चीनदेखि दक्षिणसम्म यी सबै बाटोले जोडिन्छन् र हामी केही वर्षभित्र यी बाटोलाई पक्की बाटोका रूपमा विकास गर्छौं। यसरी अब देश विकासको बाटोमा अघि बढेको छ। तपाईंहरूले बुनेका गलैँचा अब मान्छेले बोकेर होइन, गाडीले बोकेर बजारसम्म पुर्याउनेछ। केही समय मात्रै हामीले यसको प्रतीक्षा गर्नुपर्छ। यसरी काम हुँदै गरेको, निर्माण कार्य हुँदै गरेको, बाटाका ट्र्याक खोल्दै गरेको तपार्इंहरूले देख्नुभएको छ। बाटोको स्तरोन्नति गरेको पनि तपाईंहरूले देख्नुभएको छ। मैले धेरै भनिरहनु पर्लाजस्तो लाग्दैन। तपाईंहरू ढुक्क हुनुहोस्, देश अगाडि बढ्छ। मैले सरकारलाई गलत बाटोमा जान दिन्न। देशको पक्षमा, जनताको पक्षमा, विकासको पक्षमा, स्थायित्व र स्थिरताको पक्षमा, शान्तिको पक्षमै यस देशलाई अगाडि बढाउने काम हुन्छ। त्यस हिसाबले कसरी बढाउनु पर्छ, ? त्यसमै सरकार दत्तचित्त भएर लागेको छ। म दत्तचित्त भएर लागेको छु। हामी विभिन्न ठाउँमा गएर, विभिन्न ठाउँका अवस्था कस्ता छन्, त्यहाँको विकास कसरी गर्नुपर्छ भनेर हेरिरहेका छौं। म तपाईंहरूलाई ढुक्क भएर विकास निर्माणको काम र उन्नति प्रगतिको काममा अगाडि बढ्न आग्रह गर्दछु। म हाम्रा युवालाई भन्न चाहन्छु, तपाईंहरूले सही बाटो लिनुपर्छ। विकासको बाटो लिनुपर्छ। आआफ््नो ठाउँको विकास कसरी गर्ने ? कसरी अगाडि बढाउनुपर्छ ? एउटा नमुना त हाम्रो याङजुङ शेर्पा नै हुनुहुन्छ, जसले यस दुर्गम ठाउँमा जन्मिएर यस ठाउँको विकासका लागि फाउन्डेसन निर्माण गरेर विभिन्न ढंगले काम अगाडि बढाइरहनुभएको छ। मलाई आज अलिक माइत आएजस्तोजस्तो पनि लागिरहेको छ। कोेसेली दिएर पठाउन खोजेजस्तो देख्छु। तर, यो फेरिफेरि आइरहोस् भनेर हो कि के हो ? हामीलाई यस्ता कोसेली धेरै नदिए राम्रो हुन्थ्यो ! धेरै कोसेली नदिए नै राम्रो हुन्थ्यो ! उता बस्न मन नलागेर फेरिफेरि आइरहुँजस्तो लागिरह्यो भने! त्यसैले कोसेलीहरू अलि धेरै नदिए हुन्थ्यो। खैर, म सबै साथीलाई धेरैधेरै शुभकामना भन्न चाहन्छु। तपाईंहरूकोे ल्होसारजस्ता चाडहरूको अवसरमा शुभकामना दिन चाहन्छु। सबै स्वस्थ रहनुहोस्, उन्नति र प्रगति गर्नुहोेस्। हाम्रा बालबालिकाको पढाइ राम्रो होस्। गुरुबा, गुरुआमाहरूले राम्रो पढाउनुहोस्। राम्रो पढाउन ध्यान दिनुहोला। र, बालबालिका, साना नानीहरूलाई म आग्रह गर्न चाहन्छु, मिहिनेतसाथ पढेर देशका लागि भविष्यमा केही गर्नुपर्छ। यस्तै दुर्गम ठाउँमा जन्मिएका मान्छेहरू संघर्ष गरेर अगाडि बढेका हुन्छन्, संघर्ष र कठिनाइ बुझेका हुन्छन् र उनीहरूले देश विकास गर्ने कुरामा झन् ठूलो र झन् धेरै योगदान गर्न सक्छन्। कठिनाइको सामना गरेर अगाडि बढ्न सक्छन्। तपाईंहरू सबैलाई म आग्रह गर्न चाहन्छु, अगाडि बढ्ने अठोट गर्नुहोस्। अगाडि बढ््न र देश विकास गर्न सम्भव छ। दुर्गमलाई सुगम बनाउन सकिन्छ। दुर्गमको बेग्लै महŒव हुन्छ। सहज बनाएर यसको महŒव यति नजिक हिमाल देखिन्छ, सजिलै यति नजिकैबाट हेर्न सकिन्छ। यो असाधारण सुन्दर कुरा हो। यसलाई हामी आवागमन गर्न सहज बनायौं भने यो पर्यटनको लागि बहुतै राम्रो ठाउँ हुन्छ। यसनिम्ति तपाईंहरूका माग मैले हेरेको छु। यो ठाउँ (घुन्सा) आउँदा विकासप्र्रेमी योजनविद् डाहर्क गुरुङजी र नेपालको विकासमा साह्रै रुचि राख्ने फिनल्याण्डका त्यसकाबेला कार्यवाहक राजदूत मुत्सुनेनलगायत साथीहरूको यहाँ भएको दुर्घटनामा ज्यान गुमेकोे थियो। त्यो अत्यन्तै दुःखको कुरा थियो। यो अलिक जोखिमपूर्ण भूगोल छ। भरसक राम्रो मौसम भएको बेला मात्रै आउने र यहाँ आउन हेलिकप्टरबाट उड्ने गर्नुपर्छ। नत्रभने यो बाटो बनेपछि हेलिकप्टरबाट धेरै आइरहनु पर्दैन। मान्छेहरू बाटोबाटै आउनजान सक्छन् र दुर्घटना पनि कम हुने स्थिति बन्छ। मौसमको खराबीका कारण दुर्घटना कम हुने अवस्था सिर्जना हुन्छ। यस घडीमा खासमा आज घुन्सा आएका बेला म डा हर्क गुरुङ, तत्कालीन वन राज्यमन्त्री गोपाल राई र फिनल्यान्डका हाम्रा मित्र मुत्सुनेनसमेतका सबैलाई स्मरण गर्न चाहन्छु, उहाँहरूप्रति श्रद्धासुमन पनि अर्पण गर्न चाहन्छु। यस ठाउँको विकासलाई ध्यानमा राखेर नै उहाँहरू यहाँसम्म आउनुभएको थियो। (प्रधानमन्त्री ओलीद्वारा सोमबार ताप्लेजुङको घुन्सामा भएको सम्बोधनको मुख्य अंश)"
जनआवाजको पुलिन्दा,"लोकतान्त्रिक गणतन्त्र स्थापनापछि तीनै तहमा झन्डै दुईतिहाइ मत प्राप्त गरेको नेकपा गम्भीर राजनीतिक संकटबाट गुज्रिरहेको छ। यो संकट पार्टी विभाजनको स्थितिमा त पुग्ने होइन भनेर आम मतदाता चिन्तित भएका छन्। प्रजातन्त्रमा व्यक्ति होइन, विधि प्रधान हुनुपर्छ। नीतिनिर्माण प्रक्रियामा व्यक्ति नभई समूह हावी हुने गर्छ। लोकतान्त्रिक गणतन्त्र वा बहुलवादी प्रजातन्त्रमा त झन् जनताले पार्टीलाई मतदान गर्छन् भने पार्टी र जनताका वारिसका रूपमा सरकारले कार्य गर्नुपर्छ। पार्टीको नीति र जनचाहनाबेगर सरकार चल्न थाल्यो भने पार्टीले कुनै पनि बेला सरकारबाट फिर्ता बोलाउन सक्छ। यो नै प्रजातान्त्रिक मूल्यको मान्यता हो। विधि, विचार, सिद्धान्त र मनै नमिली एक पक्षको मात्र स्वार्थ पूरा गर्न र प्रतिशोध साँध्नकै लागि पार्टी एकीकरण भएको त होइन भन्ने सन्देश प्रवाह भइरहेको छ यतिबेला। सरकारका गतिविधिले यही देखाइरहेको छ। आम जनताले दुई वामपन्थी दललाई मतदान गरेको प्रमुख कारण नै संघीय लोकतान्त्रिक गणतन्त्रको स्थायित्व र स्थायी सरकारको चाहना र संविधानको मर्मअनुरूप समाजवादी अर्थतन्त्र र राज्य व्यवस्थापनका लागि हो। पार्टीभित्र सधैं रडाको भइरहने, सरकार दिनप्रतिदिन बदनाम हुँदै जाने, भ्रष्टाचारले व्यापकता पाइरहने, शन्तिसुरक्षा नाजुक हुने र सत्तामा आसीनहरूका आसेपासेले मात्र मौका पाइराख्ने हो भने नागरिकले विकल्प खोज्नुपर्ने अवस्था आउनेछ। भर्खरै भारतको बिहारमा भएको विधानसभा चुनाव र अमेरिकी चुनावले दिएको परिणामलाई हामीले नजरअन्दाज गर्नु हुँदैन। अमेरिकामा अतिवादी सोच भएका व्यक्तिका कारण त्यहाँका जनताले रिपब्लिकन पार्टीलाई निर्वाचनमा पराजित गरे भने बिहारमा भाजपा गठबन्धनले बहुमत ल्यायो। बिहार भाजपा राम्रो पकड भएको प्रदेश थिएन तापनि बहुमत ल्याउनुमा प्रधानमन्त्री नरेन्द्र मोदीले देश र जनताप्रति देखाएको सद्भाव र उनको निरन्तरको खटाई जिम्मेवार छ। भाजपा गठबन्धनले बहुमत ल्याएको कुरा त्यहाँका बुद्धिजीवी एवं राजनीतिक विश्लेषकले भनेका त छँदैछन् तर स्वच्छ छवि एवं इमानदारीको कारण दोस्रोपटक पनि मोदी अत्यधिक बहुमतले निर्वाचित भई प्रधानमन्त्री बन्न सके। हाल कोभिड १९ संक्रमणको समयमा गरिब, मजदुर र किसानका लागि प्रदान गरिएको राहत कार्यक्रमका कारण बिहारमा बहुमत हासिल भयो। मोदी यही रफ्तारमा अघि बढे भने अर्को पाँचै वर्ष उनलाई कसैले हल्लाउन सक्दैन र अन्य राज्यमा समेत भाजपा उदाउनेछ। पार्टीको बहुमतले देश र जनताका पक्षका काम नभएको भनेर राखेको असफलताको पुलिन्दालाई हल्का ढंगले लिइनु मुलुक र जनताका हितमा कदापि हुने छैन। नेपालमा झन्डै दुईतिहाइको सरकार छ। समाजवादी दृष्टिकोण बोकेको वामपन्थी पार्टीको पछिल्लो ३० वर्षकै शक्तिशाली सरकार छ नेपालमा। सरकार विज्ञको सल्लाहमा इमानदारीपूर्वक राष्ट्र निर्माणमा लागेको भए आगामी दश वर्ष कसैले हल्लाउन सक्ने थिएन। विडम्बना देश र जनताका लागि कुनै नीति तथा कार्यक्रम नै ल्याउन सकेन सरकारले। यो नेकपाको नभई नेपाल र नेपालीको दुर्भाग्य बन्दैछ। २४० वर्ष वंशवादबाट ठगिएका नेपाली त्यसैभित्रको १०४ बर्से राणाशासन र ३० बर्से निर्दलीय पञ्चायती व्यवस्थाबाट पिल्सिएका जनताले बहुदल र गणतन्त्रमा पनि अपेक्षाअनुसार शासनको भागीदार बन्न सकेनन्। त्यसै त प्रदेश र स्थानीय तहले पाँच सय गुणासम्म कर बढाएका कारण जनता आजित भएका छन् भने संघीय सरकारको भ्रष्टाचार, नातावाद, असफल शान्तिसुरक्षाका कारण यस सरकारको विकल्प जनताले छिटोभन्दा छिटो खोजेका छन्। दुई पार्टी एकीकरणका नाममा आएको करिब दुईतिहाइको जनादेश। २०७२ सालको प्रदेश एवं संघीय निर्वाचनपछि एकीकरण भई बनेको नेकपा। जनताले फुटलाई होइन एकताका लागि पनि मतदान गरेको पार्टी। दुई पार्टी एकीकरण भन्नेबित्तिकै दुई पार्टीबीचको लेनदेन र सम्झौता हो। सम्झौता भन्नेबित्तिकै कार्यान्वयनका विषय स्वाभाविक रूपमा आउँछन्। एउटा पक्ष इमानदार हुने र अर्को पक्ष कैले इमानदार नहुने हो भने पार्टी एकीकरण धरापमा पर्नेछ। देशको प्रधानमन्त्री तथा पार्टीको अध्यक्षले म मात्र सबैथोक हुँ; म नरहे पार्टी नै रहँदैन र मेरा कारणले मात्र झन्डै दुईतिहाइ आएको हो भन्ने घमण्ड पाल्नु हुँदैन। पार्टीलाई दुईतिहाइनजिक पुर्याउन सबै नेताकार्यकर्ता र आम नागरिकको उत्तिकै भूमिका छ। बहुलवादी व्यवस्थामा स्वतन्त्रबाहेक निर्वाचनमा सबै पार्टीले भाग लिन्छन् र व्यक्ति प्रतिनिधि मात्र हो। पार्टीबाट चुनिएको व्यक्ति उसको पार्टीको विधि, विधान, सिद्धान्तबेगर चल्यो भने पार्टीले कुनै पनि प्रतिनिधि जुनसुकै तहमा भएको भए पनि तुरुन्त पदमुक्त गर्न सक्ने संवैधानिक व्यवस्था भएका कारण पार्टीले फिर्ता बोलाउन सक्छ। यसको ज्वलन्त उदाहरण संघीय समाजवादी कि सांसद सरिता गिरीले पार्टीको निर्णयविपरीत वा अनुशासन भंग गरेकी कारण उसको पार्टीले पदमुक्त गयो। संविधानमै यी सबै व्यवस्थित हुँदाहँुदै कुनै व्यक्तिले पार्टी पद्धत्तिलाई अटेर गर्दै अहमता प्रदर्शन गर्छ भने त्यसको नतिजा राम्रो आउने छैन। आफूलाई संविधानभन्दा माथि राख्ने शैली जारी रहने हो भने राजतन्त्रभन्दा यो कम्युनिस्ट भनिएको सरकार कसरी भिन्न हुन सक्छ ? दुई पार्टी मिलेरै बहुमत आएको हो। विद्या भण्डारी र केपी ओलीको स्थान त्यही बहुमतले दिलाएको हो भन्ने हेक्का राख्नुपर्छ। आधाआधा समय प्रधानमन्त्री चलाउने प्रचण्डसँगको लिखित सम्झौता केपीले च्यातेका होइनन् र ? त्योभन्दा ठूलो प्रचण्डको त्याग के हुन सक्छ ? उनको त्याग वामपन्थी पार्टी एक बनून् भन्नकै लागि थियो। प्रचण्डको प्रधानमन्त्रीलाई बुझाइएको बाह्रबुँदे पत्र यतिबेला आम नागरिकको आवाज बनेको छ। आफ्नो पार्टीलाई सही दिशामा ल्याउन दोस्रो विश्वयुद्धताका बेलायती प्रधानमन्त्री नेविल चेम्बरलनको राजीनामा उनकै कन्जरभेटिभ पार्टीका लर्ड अर्मी र चर्चिलले हाउसमा नै मिस्टर प्राइमिनिस्टर इनफ इनफ हामीमाथि दया गर, त्यो कुर्सी छोडिदेऊ भन्न बाध्य भएका थिए। हाम्रो देशमा पनि आफ्नै पार्टीको बहुमतले देश र जनताका पक्षका काम नभएको भनेर राखेको असफलताको फेहरिस्तसहितको जनआवाजसहितको पुलिन्दालाई हल्का ढंगले लिइनु मुलुक र जनताको हितमा कदापि हुने छैन। क्षणिक लाभको विकल्प छाडेर व्यक्ति नभई विधिलाई प्रधान ठान्ने शैलीले अघि बढे अझै केही बिग्रिएको छैन।"
कांग्रेसलाई बालुवाटारको ललीपप,"कांग्रेस नेकपाको झगडाको रमिते होइन संगठनमा सुधार र पुनर्संरचना गरेर पार्टीलाई पुनर्जीवन दिनेतिर लाग्नुपर्छ बालुवाटारमा शनिबार अपरान्ह प्रधानमन्त्री केपी ओली र प्रमुख प्रतिपक्षी नेता एवं कांग्रेस सभापति शेरबहादुर देउवाबीच भएको भलाकुसारीले यतिबेला राजनीति तातेको छ। सत्ता र प्रतिपक्ष दुवैतिरको आन्तरिक जीवनलाई पनि यसले तरंगित गरेको छ। तीन घन्टा लामो भेटमा केके कुराकानी भए, त्यो दुवै पक्षले गोप्य राखेका छन्। बालुवाटारमा भएको यो गोप्य डिल लाई लिएर दुवै पार्टीमा अनेक कोणबाट प्रश्न एवं प्रतिक्रिया आएका छन्। बालुवाटार भेटवार्ता को झन्डै २४ घन्टापछि आइतबार अपरान्हतिर कांग्रेस प्रवक्ता विश्वप्रकाश शर्माले एउटा ट्विट गरेका छन्। भेटवार्ताको जानकारी तथा त्यससम्बन्धी पार्टीको संस्थागत धारणा भन्दा अलि प्रतीकात्मक खालको छ उनको ट्विट। पाँच वर्ष विपक्षमा बस्ने जनादेश दिएकाले कुनै पनि भड्कावबाट टाढा रहने र नेकपाको द्वन्द्वमा विल्कुल निरपेक्ष रहने उनले बताएका छन्। बालुवाटार भलाकुसारी बारे कति अवगत भएर उनले यो ट्िवट गरे, त्यो राजनीतिक घटनाक्रमसँगै विस्तारै खुलासा हुनेछ। तर बालुवाटारको गोप्य डिलपछि सम्भावित प्रतिक्रिया र तरंगलाई थोरै भए पनि टाल्ने प्रयास उनले गरेका छन्। प्रधानमन्त्रीले बोलाएपछि प्रमुख प्रतिपक्ष दलको नेताले भेट्नु र कुराकानी गर्नु स्वाभाविक हो। तर कुन प्रसंग र एजेन्डामा प्रधानमन्त्रीले भेट्न चाहेका छन्, त्यसको सन्देश के जान्छ भन्ने महŒवपूर्ण हो। त्यो पक्षलाई प्रतिपक्ष नेताले ख्याल गर्नुपर्छ। बालुवाटारले बोलाउनेबित्तिकै दंग भएर दौडिहाल्नु सशक्त प्रतिपक्षको चरित्र मान्न सकिँदैन। यस्तो लुरे प्रवृत्तिले प्रतिपक्षको भूमिका थप कमजोर बन्न सक्छ। यतिबेला ज्ञानी प्रतिपक्ष पाएर ओली दंग छन्। सायद इतिहासमा यति कमजोर र सद्दे प्रतिपक्ष कुनै सत्ताले भोग गर्न पाएको थिएन होला। बरु पार्टीभित्रैका प्रतिपक्षले उनलाई दुःख दिएका छन्। पार्टीभित्रैबाट चर्को घेराबन्दी र असहयोगको सामना गरिरहेका ओलीलाई प्रतिपक्षको मौन र कमजोर भूमिका राहत नै बनेको छ। पार्टीभित्रका विरोधीले हैरान गर्दा ओलीले बेलाबेला देउवालाई बालुवाटार बोलाएर दुःखसुख साट्ने गर्छन्। ओलीले जहिले बोलाउँदा पनि देउवा ज्ञानी भएर खुरुखुरु बालुवाटार पुग्ने गरेका छन्। बालुवाटारसँगको देउवाको यो उठबस पार्टीभित्रै पनि बहसको विषय हुने गरेको छ। नेकपा फुट्छ अनि खाउँला भनेर कांग्रेसले सत्ताको त्यही भाग र भाग्य कुरिरहेको हो भने उसको जीवनमा त्योभन्दा दुर्भाग्यपूर्ण अरू केही हुने छैन। पार्टीको आन्तरिक कलहले विस्फोटक मोड लिएका बेला प्रधानमन्त्री ओलीले देउवालाई बोलाएर भलाकुसारी गर्नु अर्थपूर्ण हुन्छ। आन्तरिक घेराबन्दीमा परेका ओली यतिबेला प्रचण्डलाई जबाफसहित काउन्टर प्रतिवेदन लेख्न व्यस्त छन्। यस्तो बेला संवैधानिक नियुक्तिको एजेन्डा बालुवाटारको प्राथमिकतामा पर्छ होला भनेर पत्याउन गाह्रो छ। ओलीले पार्टीभित्रको विवाद असहज बन्दै गएकाले मिलेर अघि बढ्नुपर्ने अवस्था आउनसक्ने भन्दै घुमाउरो रूपमा सत्ता सहकार्यको सैद्धान्तिक प्रस्ताव मात्र राखेको होइन, मन्त्रालयको भागबन्डाको हिसाबकिताबसमेत सुनाएको खबर बाहिर आएको छ। दुवैतिरबाट लुकाउने र ढाक्ने प्रयत्न भए पनि बालुवाटारमा भएको गोप्य डिल ढिलोचाँडो बाहिर आउने नै छ। यसबीचमा अर्का अध्यक्ष पुष्पकमल दाहाल र माधव नेपालहरूबाट पनि सँगै अघि बढ्नुपर्ने परिस्थिति विकसित हुनसक्ने भन्दै कांग्रेस नेतृत्वलाई सन्देश पठाउने र संवाद गर्ने काम भइरहेको छ। दुईतिहाइको बहुमत हुँदा पनि सरकार जोगाउन यसरी प्रतिपक्षको साथ गुहार्नु लज्जाजनक हो, यसले अस्थिरता निम्त्याउनेछ। सहकार्यको विगत र सिक्नुपर्ने पाठ कम्युनिस्टसँगको विगतका सहकार्य र समीकरणका प्रकरणबाट कांग्रेसले पाठ सिक्नुपर्छ। आफ्नो सैद्धान्तिक धरातल भुलेर कम्युनिस्टसँग सत्तामा रमाउन खोज्दा कांग्रेसले पटकपटक नोक्सानी र धोखा बेहोर्नुपरेको छ। कम्युनिस्टसँगको सहकार्यमा कांग्रेसले लिएका कतिपय कदम अस्वाभाविक मात्र होइन, रहस्यमय छन्। तर यसको गम्भीर समीक्षा र गहन विश्लेषण गर्ने काम पार्टीभित्र भएको छैन। कम्युनिस्टसँगको सम्बन्धलाई सही रूपमा बुझ्न र उपयोग गर्न नसक्दाको परिणाम हो पनि कांग्रेसको अहिलेको हालत। कम्युनिस्टहरूले कांग्रेससँगको सहकार्य र सम्बन्धमा रणनीतिक रूपमा खेल्दै आएका छन् तर कांग्रेस भने कम्युनिस्टसँगको सहकार्यमा रमाउँदै र प्रयोग हुँदै आएको छ। दोस्रो संविधानसभामा सबैभन्दा ठूलो दलका हैसियतले कांग्रेसले एमालेसँग मिलेर सरकार बनायो। सुशील कोइराला नेतृत्वमा १८ महिना राम्रोसँग गठबन्धन सरकार चल्यो, त्यही गठबन्धनबाटै संविधान सम्भव भयो। त्यतिबेला माओवादी केन्द्र साइजमा थियो, उसमा ठूलो महत्त्वाकांक्षा थिएन। तर संविधान जारी भएपछि एमालेसँगको सहकार्य कांग्रेसले तोड्यो। यसमा कुनै तर्क, कारण र मुद्दा थिएन। यो नै कांग्रेसको जीवनमा एउटा भयानक भूल थियो। त्यसपछि सत्ताकेन्द्रित अस्थिरताको नयाँ शृंखला सुरु भयो। राजनीतिका चतुर खेलाडी प्रचण्ड त्यहींबाट मुभ गर्न थाले। एमाले र कांग्रेससँगको सम्बन्धमा रणनीतिक रूपमा चल्न र खेल्नका लागि प्रचण्डलाई अनुकूल आधारभूमि यही घटनाक्रमले बनाइदियो। कांग्रेसलाई बाहेक गरेर केपी ओली नेतृत्वमा नयाँ गठबन्धन सरकार बनाउने डिजाइन प्रचण्डले तयार गरे। वर्ष दिन पनि नपुग्दै एमालेसँग रातारात सम्बन्ध तोडेर प्रचण्ड फेरि कांग्रेससँग जोडिए। प्रचण्डको यो मुभ सत्ताको स्वार्थ र सनकबाहेक केही थिएन। ओलीसँग रातारात डिभोर्स गरेका प्रचण्डलाई रेड कार्पेट बिछ्याउनु कांग्रेसको गल्ती थियो। माओवादीको रणनीतिक चाल र सत्ताकेन्द्रित राजनीतिलाई राम्रोसँग विश्लेषण नगरी कांग्रेसले एमालेविरुद्ध नयाँ गठबन्धन तयार गर्यो र प्रचण्डलाई प्रधानमन्त्री बनाइदियो। संसद् तथा प्रदेशको चुनावको मुखमा माओवादीले कांग्रेसलाई जिल्ल पार्ने गरी सरकार नछाडी सुटुक्क एमालेसँग चुनावी गठबन्धन गर्यो। प्रचण्डको यो सम्भावित मुभ बारे कांग्रेसको इन्टेलिजेन्स ले पत्तोसम्म पाउन सकेन। राजनीतिमा जुनसुकै चाल चल्न चतुर प्रचण्डबाट कुनै पनि बेला धोखा र बेइमानी हुनसक्ने विश्लेषण गरेर त्यसअनुरूप आफूलाई तयार गर्ने र रणनीति बनाउने काममा कांग्रेस चुक्यो। अन्ततः तीनै तहको चुनावमा लज्जाजनक पराजय भोग्नुपर्यो भने कम्युनिस्टहरू मिलेजस्तो गरेर झन्डै दुईतिहाइ ल्याउन सफल भए। स्थानीय चुनावमा कांग्रेसले माओवादीसँग तालमेल गर्ने भन्यो। त्यसमा सघन गृहकार्य तथा छलफल भएन। चुनावी गठबन्धनको मोडालिटी केही थिएन, सत्तामा रहेको कांग्रेस त्यत्तिकै मक्ख थियो। तर कांग्रेसले यसबाट केही लाभ लिन सकेन। बरु माओवादीले प्रचण्डपुत्री रेणु दाहाललाई चितवन महानगरको मेयरमा जितायो, अन्य ठाउँमा पनि फाइदा लियो। यसले कांग्रेसप्रति नागरिकमा नराम्रो सन्देश प्रवाह भयो। कांग्रेसका लागि दुर्भाग्यपूर्ण बाटो जबजब ओली पार्टीभित्रबाट घेराबन्दीमा परेर अलि अप्ठ्यारो अवस्थामा हुन्छन्, उनले देउवालाई बालुवाटार बोलाएर ललीपप देखाउने गरेका छन्। ओली किन यसो गर्छन् ? यसका दुईवटा कारण छन्। एउटा प्रतिपक्षलाई सत्ताको लोभ देखाएर फकाउने र अर्कातिर पार्टीभित्रका विरोधीलाई प्रतिपक्षको सद्भाव एवं साथ देखाएर तर्साउने। यसअघि असार १७ मा ओली र देउवाबीच बालुवाटारमा लामो भलाकुसारी भएको थियो। जतिबेला आन्तरिक विवाद उत्कर्षमा पुगेर दुवै पक्षबाट बहुमत देखाउने कसरत भएको थियो। मतदाताले कांग्रेसलाई पाँच वर्ष प्रतिपक्षमा बस्ने म्यान्डेट दिएका छन्। लज्जास्पद पराजय भोगेको कांग्रेस प्रतिपक्षमा हुँदा सुध्रिन्छ कि भन्ने आम अपेक्षा थियो तर त्यो दिशामा कांग्रेस नेतृत्वले पाइला चाल्न सकेन र चाहेन पनि। ६०४० को त्यही भागबन्डा र हिसाबमा अल्झिए सधैं नेताहरू। संगठनमा सुधार र पुनर्संरचना गरेर पार्टीलाई पुनर्जीवन दिनेतिर भन्दा पनि नेकपा झगडाको रमिता हेरेरै कांग्रेस रमाइरह्यो। महाधिवेशनको तयारीमा जुटेका बेला पनि कांग्रेस नेतृत्वको ध्यान सत्तातिर गएको आभास हुँदैछ। सधैं सत्ताको भाग्य र भागमा अल्झिँदा कांग्रेसको आन्तरिक जीवन लथालिंग छ। कुनै उमंग छैन। कार्यकर्तामा निराशा व्याप्त छ। नेतृत्व गुटबन्दी र भागबन्डमा अल्झिएको छ। मतदातालाई तरंगित गर्ने कुनै अभियान तथा कार्यक्रम कांग्रेससँग छैन। कांग्रेसले गर्व गर्ने कुनै स्थापित एजेन्डा छैन। नीतिगत मुद्दाहरू ओझेलमा छन्। राष्ट्रिय राजनीतिमा कांग्रेसको भूमिका खुम्चिएको छ। अन्त्यमा, नेकपा फुट्छ अनि खाउँला भनेर कांग्रेसले सत्ताको त्यही भाग र भाग्य कुरिरहेको हो भने उसको जीवनमा त्योभन्दा दुर्भाग्यपूर्ण अरू केही हुने छैन। जनादेशको उपेक्षा मात्र होइन, आम कार्यकर्ता र कांग्रेसलाई भरोसा गर्ने शुभचिन्तकको भावनाको अपमान पनि हुनेछ। यही गतिविधि कायम रह्यो भने आगामी चुनावमा कांग्रेसको हालत अझ खराब हुनेछ। त्यसैले बालुवाटारको ललीपप मा मुख मिठ्याउने वा अल्झिने बेला होइन, बरु तोकिएको समयमा पार्टी महाधिवेशनको तयारीमा जुट्नु कांग्रेसको हितमा छ। नेता तथा आम कार्यकर्ता नयाँ ऊर्जासहित क्षमतवान् नेतृत्व छानेर पार्टीलाई पुनर्जीवन दिनुतिर लाग्नुपर्छ। यसले कांग्रेसका लागि मात्र होइन, मुलुककै लागि नयाँ सन्देश दिनेछ। नत्र नेकपा फुटाएर वा दुईतिहाइको सरकार ढलाएर राजनीतिक अस्थिरता निम्त्याउने कलंकको भारी कांग्रेसले बोक्नुपर्ने छ।"
