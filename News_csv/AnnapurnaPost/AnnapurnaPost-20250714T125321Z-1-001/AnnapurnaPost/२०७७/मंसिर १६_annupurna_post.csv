शीर्षक,विवरण
राजनीतिका सुनाखरी भीमबहादुर तामाङ,"अघिल्लो रात करिब साढे ९ बजेसम्म विवाहको पार्टीमा भीमबहादुर दाइ र म सँगै थियौं। भीमबहादुर अर्थात् लोकतान्त्रिक आन्दोलनका एउटा खम्बा, नेपाली राजनीतिका आस्था र निष्ठाका प्रतिमूर्ति भीमबहादुर तामाङ। २०६९ साल मंसिर १६ गते सधैं झैं बिहान थापागाउँस्थित भीमबहादुर दाइकहाँ पुगेर लिफ टी खाएँ। त्यस दिन खाना खाएरै जान्छु भन्दै बसेको थिएँ। दाइकहाँ गएर फर्किंदा सधैं १११२ बज्थ्यो। अघिल्लो दिन बानेश्वरको इन्द्रेणी फुडल्यान्डमा विवाहको पार्टी खाएर फर्किंदा पनि दाइलाई अलि गाह्रो महसुस भएको थियो। मैले पुर्याइदिन्छु भनेको थिएँ। उहाँले मान्नुभएन्। भयो ट्याक्सी चढाइदिनुस् म जान्छु, दुःख नगर्नुस् भन्नुभयो। ट्याक्सीमा चढ्दै गर्दा उहाँले भन्नुभएको थियो, भोलि बिहानै आउनुस् है। त्यही संवाद हाम्रो अन्तिम होला भन्ने मैले कल्पनासमेत गरेको थिइनँ। बिहान नौ बजेतिर उहाँका भतिज युवराजको फोन आयो, ठूला बुवा गाह्रो भएर ढल्नुभयो, अंकल आउनुस् न। सधैंजसो ७८ बजे भीम दाइकहाँ पुग्ने म त्यस दिन खाना पर्खिंदै थिएँ। खाना नखाई थापागाउँ पुगें। उहाँलाई नर्भिक लगिसकिएको रहेछ। त्यतै दौडिएँ। त्यो अन्तिम पल उहाँलाई दाइ कस्तो छ ? भनेर सोध्न पनि पाइनँ। दाइले मलाई झुक्याउनुभयो। काठमाडौंका धेरै ठाउँमा मेरो बाइकमा बसेर सँगै यात्रा गर्नुभएको थियो। धेरै ठाउँमा मलाई पनि साथ लिएर जानुभएको थियो। तर, अन्तिम यात्रामा उहाँलाई अस्पतालसम्म पुर्याउनसमेत मैले पाइनँ। सायद त्यस दिन ग्यास्टिकले नसताएको भए घरको खाना नपर्खी दाइकहाँ पुगेर लिफ टी खाएर उहाँलाई अस्पतालसम्म पुर्याउन भ्याउँथें होला। अझै पनि यही कुराले बेलाबेलामा दुःखी बनाउँछ। नयाँ डेरा पुग्दा थिएन गाडी भाडा कानुन तथा न्यायमन्त्री पद सकिएर क्वाटर छाडेपछि उहाँ एउटा झोला बोकेर काठमाडौं थापागाउँस्थित अधिवक्ता राधेश्याम अधिकारीका घरमा पुग्नुभयो। खल्ती छाम्दा भाडा तिर्ने पैसासमेत थिएन। सँगैको साथीलाई भाडा तिरिदिने इशारा गर्नुभयो। राधेश्यामजीका घरमा एउटा सामान्य कोठा लिनुभयो। सुत्ने खाट, टीटेवल, दुइटा मेच। भित्तामा नयाँपुराना किताबहरूको भण्डार। नजिकै एउटा वेदको कुर्सी। एउटा मन्त्री भइसकेको व्यक्तिको बसाइ। जोकोहीलाई पनि हेर्दा पत्यार लाग्दैनथ्यो। हामीले अहिले देखेका नेताहरूको जीवनशैली र दाइको जीवनशैलीमा आकाशपातालको फरक थियो। काठमाडौंमा भाडा गरी बस्ने एउटा सामान्य विद्यार्थीको जीवनभन्दा फरक थिएन उहाँको त्यो बसाइ। उहाँ जेल पर्नुभएका बेला उहाँकी श्रीमतीले अर्कैसँग विवाह गर्नुभएको थियो। २०५२ सालमै कानुनमन्त्री भएको मान्छे। मन्त्रीको झण्डावाल गाडी छाडेपछि उही सार्वजनिक यातायातमा ठेलमठेल, साथीले दिएको सरसहयोगले भाडा तिर्दै हिँड्नुभयो। भीम दाइ नेपाली राजनीतिका सुनाखरी हुनुहुन्छ। कसैलाई जीवनभर हानि पुर्याउनुभएन। उहाँको त्याग र सादगीपनलाई अन्य नेताहरूले पनि आत्मसात गर्दै अगाडि बढ्न आवश्यक छ। १६ गतेको अप्रत्यासित घटना नहुन्थ्यो त उहाँले गाउँ जाने इच्छा व्यक्त गर्नुभएको थियो। अर्को दिन सल्लाह गर्ने योजना बनेको थियो। तर विडम्बना भोलिपल्ट मर्निङ वाक गरेर फर्किनुभएका उहाँलाई हर्ट अट्याक भयो। अरू दिन चिया खानै दाइकहाँ पुग्ने म त्यस दिन खाना खाएर जाने सोचले घरमै परें। अप्रत्यासित त्यो फोन कलले हाम्रो गाउँ जाने योजना अधुरै रह्यो। जुनसुकै विषयमा पनि हानथाप गर्ने अहिलेका नेताहरूले सिक्नुपर्छ भीम दाइबाट। मर्दा उहाँले केही लानुभएन। लाखौं नेपालीको माया लानुभयो। उहाँको मृत्युमा एकजनाले नराम्रो शब्द खर्च गरेनन्। राम्रा मान्छेलाई चाँडै लैजान्छ। धेरैले यसरी नै प्रशंसा गरे। नेपाली राजनीतिको एउटा निष्ठाको अध्याय समाप्त भयो। अहिले प्रधानमन्त्री हुन् या अन्य नेता, बिरामी भएर अस्पताल भर्ना हुन नपाउँदै सामाजिक सञ्जालमा प्रतिक्रिया आइहाल्छ, मरे पनि बेस, देशले सुख त पाउने थियो। तर, भीमबहादुर दाइको मृत्युमा कोही हाँसेनन्, सबैको हृदय रोयो मात्र। उनको मृत्यु नेपाली कांग्रेसका लागि मात्रा क्षति थिएन, समग्र नेपाली राजनीतिका लागि ठूलो क्षति थियो। निष्ठाको राजनीति गर्दागर्दै पनि बाह्रौं महाधिवेशनमा सभापति पदमा उहाँले ७८ मत मात्र प्राप्त गर्नुभयो। त्यसैले देखाउँछ सायद नेपालमा निष्ठाको राजनीतिको अवशान भइसकेको थियो। दाइको अवशानसँगै झन् निष्ठा हराउँदै गयो। २०४६ सालमा बहुदल आयो। एक रात दाइहरूले वाल पेन्टिङका लागि मलाई पनि लिएर जानुभयो। मकैबारी गाविसको चुनाव प्रचारको जिम्मेवारी मेरो दाइ नवराज र कृष्णबहादुर थापाहरूलाई आइलागेको थियो। मैले पनि वाल पेन्टिङ गरें। याद आउँछ मैले सडक किनाराका घरका भित्तामा बनाएका रूख धेरै पछिसम्म पनि जस्ताको तस्तै थियो। राजनीति भनेको स्वच्छ हुनुपर्छ कमाइ खाने भाँडो होइन भन्ने कुरा भीमबहादुर दाइले नै सिकाउनुभयो। उहाँको सादगी देखेर म प्रभावित थिएँ। मेरो सिद्धान्त पनि राजनीति लिनका लागि होइन दिनका लागि गर्नुपर्छ भन्ने थियो। आर्थिक रूपमा सबल हुनुपर्छ भन्ने लागेर २०५६ सालमा म पुनः काठमाडौं फर्किएँ। बीपीका सच्चा अनुयायी, निष्ठाका प्रतिमूर्ति उहाँ वरिष्ठ नेता बीपी कोइरालाका सच्चा अनुयायी हुनुहुन्थ्यो। भेट्न नपाए पनि मैले बीपीलाई बुझेको उहाँबाटै हो। समाजवादप्रति पूर्ण निष्ठा, बीपीको सिद्धान्तका व्याख्याकार उहाँ हुनुहुन्थ्यो। बीपी सिद्धान्तलाई अहिलेका नेताहरूले रद्दीको टोकरीमा फालेका छन्। युवा नेताहरूको चरित्र हेर्नुहोस्, आफैं थाहा पाउनुहुन्छ। आशा गरेका युवा नेताहरूको चरित्र कस्तो छ, हामी सबैले देखेकै छौं। तर, उहाँ आस्था र निष्ठाको खम्बा हुनुहुन्थ्यो। जस्तो सिद्धान्त बोक्नु भयो, त्यस्तै जीवनयापन गर्नुभयो। पार्टी र देश नै उहाँको घर थियो। पार्टी र देशकै लागि घरबार त्याग्नुभयो। जेल पर्नुभयो। नेताहरूका बोली र व्यवहार हेर्नुस् न, यति वर्ष जेल बसें भनेर बखान गरेर थाक्दैनन्। उहाँ पनि जेल बस्नुभयो। जेलमै हुँदा श्रीमतीले उहाँलाई त्याग्नुभयो। तर पनि मैले यो त्याग गरें, मलाई यो चाहियो कहिल्यै भन्नुभएन। तर देशका लागि सोच्न पनि कहिल्यै छाड्नु भएन। राष्ट्रपति बन्ने प्रस्ताव लत्याउने नेता पहिलो संविधासभामा गिरिजाप्रसाद कोइरालासमेत प्रत्यक्ष निर्वाचन नलडेर समानुपातिक प्रणालीमार्फत सदस्य हुनुभएको थियो। भीम दाइले भने जनतामाझ गएर जनताको अभिमत लिएर आउँछु भनेर प्रत्यक्ष निर्वाचन रोज्नुभयो। तर विडम्बना, उहाँ पराजित हुनुभयो। जनताको छोरो हुँ जनताकै छोरो बनेर मर्छु, उहाँको त्यस्तो विचार थियो। त्यतिबेला गिरिजाबाबुले भीम दाइलाई राष्ट्रपतिका लागि तयार हुन भन्नुभएको थियो तर उहाँले अस्वीकार गर्नुभयो। दाइको दैनिकी कठिन नै थियो। दाइलाई ठूलो रकम सहयोग गर्न तयार हुनेहरू पनि थिए। त्यस्तो रकम उहाँले कहिल्यै लिनुभएन। मनले खाएका साथीहरू र मायाले सहयोग गर्नेहरूकै सहयोगले उहाँको दैनिकी चलेको थियो। अभाव खट्किँदा पनि उहाँले कहिल्यै मुख फोडेर माग्नुभएन। दाइ तपाईंलाई समस्या परेको हो ? भनेर सोध्नुपथ्र्यो। उहाँको समस्या बुझेर सहयोग गर्नुपथ्र्यो। उहाँले जीवनभर बुद्धजस्तै बनेर सधैं सादगीपूर्ण जीवन बिताउनुभयो। तर हरामको कमाइ कहिल्यै लिनुभएन। उहाँलाई चाहिनेभन्दा बेसी कसैले दिन्थ्यो भने पनि स्वीकार गर्नु हुन्नथ्यो। गलत नियतले दिइने सहयोग सधैं अस्वीकार गर्नुभयो। २०६२६३ को जनआन्दोलनमा पनि उहाँ सक्रिय रूपमा सहभागी हुनुभएको थियो। म पनि उहाँसँगै थिएँ। वैशाख १२ चक्रपथबाट गिरिजाप्रसाद कोइरालाको नेतृत्वमा र्याली निस्किने तयारी भइरहेको थियो। त्यसलाई सहयोग गर्न भीम दाइ र म अघिल्लो दिन चुच्चेपाटीस्थित सिन्धुपाल्चोकका एकजना स्थानीय नेताका घरमा बास बसेका थियौं। तर वैशाख ११ गते राजाले सम्बोधन गरेर संसद् पुनः स्थापना गरिदिए। आन्दोलन स्थगित भएपछि हामी फर्कियौं। भीम दाइ तामाङको छोरा भए पनि उहाँले कहिल्यै जातीय मुद्दा उठाउनुभएन। दोलखाको मान्छे कुनै एउटा भूगोलमा सीमित हुनुभएन। उहाँ नेपालीको नेता, नेपालको नेता हुनुभयो। सबै पार्टीका मान्छेले श्रद्धा गर्ने व्यक्ति हुनुभयो। जनजाति भएकै कारण कसैलाई च्याप्नुभएन। जनजातिका सवालमा उहाँको एउटै नारा थियो हामी रूख हौं, रूख नै रहनुपर्छ। हामी हाँगाहाँगामा विभक्त भएर सीमित हुनु हुँदैन। अलमलिनु हुँदैन। ६२६३ को आन्दोलनपछि जातीय नारा चरम उत्कर्षमा पुगेको थियो। कांग्रेसभित्र पनि यसको आवाज नउठेको होइन। भीम दाइलाई जातीय मुद्दा व्यवस्थापनको जिम्मा दिइयो। उहाँले जातीयता पनि मेटिने पहिचान पनि भेटिने मूल सिद्धान्तमा रहेर प्रतिवेदन दिनुभएको थियो। शिक्षा र विकासप्रेमी नेता उहाँ शिक्षा र विकासप्रेमी नेता हुनुहुन्थ्यो। २०१० सालमा श्रमदान जुटाएर दोलखाको झुलेस्थित हालको अमर मावि स्थापना गर्नुभएको थियो। दोलखामा धेरै विद्यालय उहाँकै पहलमा खुलेका हुन्। त्यहाँका विद्यालयलाई चाहिने सामग्री पनि उहाँले पटकपटक सहयोग गर्नुभयो। दोलखामा इन्जिनियरिङ विश्वविद्यालय स्थापना गर्ने उहाँको सपना थियो। दोलखामा अपर तामाकोशी जलविद्युत् आयोजना बनाउने सुरुवाती पहल उहाँकै हो। त्यतिबेला अर्थमन्त्री डा रामशरण महत थिए। विद्युत् प्राधिकरणको एमडी अर्जुनबहादुर कार्की थिए। उहाँकै पहलमा अर्थमन्त्री र विद्युत् प्राधिकरणका प्राविधिक र पत्रकारसहितको टोली अपर तामाकोशीका बारेमा अध्ययन गर्न गएको थियो। अर्थमन्त्रीसहितको टोली हेलिकोप्टरमा गयो। भीम दाइ र मलगायत मन्त्रीको गाडीमा चरीकोट गएका थियौं। त्यतिबेला खिम्तीमा पार्टीको कार्यक्रम थियो। अपर तामाकोशी पुगेर अर्थमन्त्री खिम्ती आउनुभयो। एक रात हामीले दोलखाको तिखातालमा बितायौं। अर्को दिन अर्थमन्त्री, भीम दाइसहित मन्त्रीकै गाडीमा पर्कियौं। छाप्न नसकेको त्यो आत्मकथा उहाँको सादगी जीवन पछिल्लो पुस्तासम्म पुर्याउनुपर्छ भन्ने लागेको थियो। उहाँको आत्मकथा छाप्नुपर्छ भन्ने लागेका थियो। उहाँ त्यसका लागि तयार पनि हुनुहुन्थ्यो। पत्रकार भोजराज न्यौपाने र म त्यसको तयारीमा थियौं। तर, लेखन सुरुवात नहुँदै उहाँ संसार छाडेर जानुभयो। फूलका सौखिन हुनुहुन्थ्यो भीम दाइ। सुनाखरी फूललाई कसैले सुनगाभा भन्लान् त कसैले अर्किड। सुनाखरीको विशेषता हो यो पचासौं वर्षसम्म फुलिराख्छ। फूलका सौखिन भीम दाइले दार्जीलिङबाट सुनाखरी ल्याएर गमलामा रोप्नुभएको थियो। त्यो अझै पनि होला। रूखको हाँगामा उम्रिने परजीवी सुनाखरी ठूलो गमलामा काठको धुलो, सडेका मुढा हालेर रोप्नुभएको थियो। भीम दाइ नेपाली राजनीतिका सुनाखरी हुनुहुन्छ। कसैलाई जीवनभर हानि पुर्याउनुभएन। जीवनभर समाजको भलो चिताएर देश र जनताका लागि काम गर्नुभयो। उहाँको सादगी पनि समाजवादप्रतिको आस्था, त्याग पचासौं वर्षसम्म पनि सुनाखरीजस्तै नेपाली राजनीतिमा फुलिरहने छ। उहाँको त्याग र सादगीलाई अन्य नेताहरूले पनि आत्मसात गर्दै अगाडि बढ्न आवश्यक छ। थापा दोलखा कांग्रेसका महाधिवेशन प्रतिनिधि हुन्।"
कोरोना खोपमा असमान पहुँच,"तेस्रो मुलुकका कतिपय देशका लागि कागलाई बेल पाक्यो, हर्ष न विस्मात भने झैं भएको छ। खोप (भ्याक्सिन) कुनै निश्चित रोगको प्रतिरोधक क्षमता वृद्धि गर्ने प्राणीको शरीरको जैविक तयारी हो। ल्याटिन भाषाको शब्द भ्याक्सिनियाबाट भ्याक्सिन शब्दको उत्पत्ति भएको हो। अठारौं शताब्दीमा बेलायतका एकजना चिकित्सक एडवर्ड जेनरले गौशितला (काउपाँक्स) नामक रोगको रोगजनक भ्याक्सिनियाले शीतला (स्मलपाँक्स) रोगको प्रतिरोध गर्न सक्ने तथ्य पत्ता लगाए। उनले एकजना गौशितलाले संक्रमित मानिसको घाउको पिप निकालेर एकजना स्वस्थ मानिसको पाखुरामा काटेर बनाएको सानो घाउमार्फत घुसाइदिए। ती मानिसलाई शीतलाले आजीवन छोएन। यो प्रक्रियालाई पछि भ्याक्सिनेसन भनियो तर त्यसबेला यो शीतला रोगमा सीमित थियो। त्यसको करिब सय वर्षपछि फ्रेन्च वैज्ञानिक लुई पास्चरले रेबिजको भ्याक्सिन बनाएपछि भ्याक्सिनले व्यापकता प्राप्त गर्यो। खोप (भ्याक्सिनेसन) का कारण शीतलासहित कतिपय अन्य रोग पूर्णरूपले उन्मूलन भएका छन्। जनस्वास्थ्यका लागि आधुनिक चिकित्सा विज्ञानमा भ्याक्सिनलाई एक प्रभावशाली साधनका रूपमा लिइन्छ। गत वर्ष विश्वमा कोरोनाको संक्रमण देखिनेबित्तिकै वैज्ञानिकहरूले सन् २०२० को अन्त्यसम्ममा कोरोनाको खोप पत्ता लाग्न सक्ने अनुमानपश्चात् संसारको प्रतीक्षा कोरोना खोप अनुसन्धानको सफलतामा थियो। क्षमतावान् राष्ट्रहरूले कोरोनाको अनुसन्धान, खोप निर्माण, खोप उत्पादन र कोभिड १९ को उपचार पद्धतिमा समय र स्रोत खर्चे। यस वर्षको अन्त्यसम्ममा कम्तीमा दुइटा कम्पनीका व्यापारिक खोप बजारमा आउने तयारीमा छन्। निर्माणाधीन खोपको परीक्षण सम्पन्न नहुँदै कतिपय कम्पनीले तीव्ररूपमा खोप उत्पादन गरिसकेका छन्। सन् २०२१ को अप्रिलसम्ममा थुप्रै खोपको व्यापारिक उत्पादन बजारमा देखिने संकेत मिलेको छ। कोरोनाको खोप निर्माणमा धेरै समय लागेन तर खोपको मूल्य, आपूर्ति, ढुवानी, रसद (लजिस्टिक्स) र दक्ष जनशक्ति अभावमा संसारका धेरै नागरिकको पाखुरासम्म यो खोप पुग्न निकै समय लाग्ने देखिन्छ। कोरोनाको खोप निर्माणमा धेरै समय लागेन तर खोपको मूल्य, आपूर्ति, ढुवानी, रसद र दक्ष जनशक्ति अभावमा संसारका धेरै नागरिकको पाखुरासम्म यो खोप पुग्न निकै समय लाग्ने देखिन्छ। अमेरिकास्थित फाइजर कम्पनीले जर्मनीको बायोएनटेकसँगको सहकार्यमा निर्माण गरेको खोप स्वीकृतिका लागि अमेरिकास्थित खाद्य तथा औषधि प्रशासन कार्यालयमा निवेदन दिएको छ। स्वीकृति प्राप्त भएमा खोपको तुरुन्त आपूर्ति गरिने तयारी भइसकेको छ। यस कम्पनीले करिब पाँच करोड खोप वितरण डिसेम्बर महिनामै गर्नेछ। अमेरिकाका केही निश्चित नागरिकले यसको सुविधा यसै डिसेम्बरमा प्राप्त गर्नेछन्। अर्को वर्ष यसले थप एक अर्ब तीस करोड खोप उत्पादन गर्ने बताइएको छ। एकजनालाई २८ दिनको फरकमा दुइटा खोपको आवश्यकता पर्ने यसको बजार मूल्य करिब २० डलर प्रतिखोप हुन आउँछ। यो खोपलाई ऋणात्मक ७० डिग्री सेल्सियस तापक्रममा भण्डारण गर्नुपर्ने भएकाले रसद समस्याले यसको मूल्य आकासिने छ। संसारमा करिब ५० प्रतिशत खोप खेर जाने विश्व स्वास्थ्य संगठनको आँकडा छ। सञ्चित गर्ने उपयुक्त वातावरण नहुनु यसको प्रमुख कारण हो। अर्को अमेरिकी कम्पनी मोडर्नाले निर्माण गरेको खोपको तेस्रो चरणका सकारात्मक प्रारम्भिक नतिजा सार्वजनिक भइसकेका छन्। मोडर्नाले पनि सन् २०२१ मा करिब एक अर्ब खोपको उत्पादन गर्न सक्ने भनेको छ। यसको भण्डारण गर्न ऋणात्मक २० डिग्री सेल्सियसको तापक्रम भए पुग्छ तर २१ दिनको फरकमा दुइटा खोप दिनुपर्ने यसको मूल्य प्रति खोप करिब २५ देखि ३७ डलरसम्म हुन आउँछ। यसको व्यापारिक उत्पादन पनि डिसेम्बरसम्ममा आउने भनिएको छ। रसद, ढुवानी र मूल्य जोड्दा यी खोप तेस्रो मुलुकका कतिपय देशका लागि कागलाई बेल पाक्यो, हर्ष न विस्मात भने झैं भएका छन्। अर्को अमेरिकी कम्पनी जोन्सन र जोन्सनको खोपको तेस्रो चरणको परीक्षण जारी छ। अर्को वर्ष यसले करिब एक अर्ब खोपको निर्माण गर्नेछ। एउटा मात्र खोप भए पुग्ने यसको मूल्य करिब १० डलर पर्नेछ। साधारण फ्रिजरमा यसलाई तीन महिनासम्म सञ्चित गर्न सकिन्छ। यो सस्तो भए पनि यसको उत्पादन विश्वका गरिब देशसम्म पुग्न समय र खर्च लाग्नेछ। यसबाहेक रूसले स्पुतनिक ५ नामक खोप निर्माण गरेर त्यहाँको सरकारले यसलाई स्वीकृति दिएर प्रयोगमा ल्याइसकेको छ। तर यसको तेस्रो चरणको परीक्षण नभएकाले यसको प्रभावकारिताको वैज्ञानिक पुष्टि भएको छैन। चीनको सिनोफार्म ग्रुपले निर्माण गरेको खोप चीनले आपत्कालीन प्रयोगमा ल्याइसकेको छ। यसको प्रभावकारिताका सम्बन्धमा तथ्य स्पष्ट भएका छैनन् तर यसको परीक्षण भने चीनभित्र र बाहिर बृहत्रूपमा भइरहेछ। सिनोफार्मले दुई खोपको १४४ डलर पर्ने भनेको छ। बेलायतस्थित एस्ट्राजेनेका नामक कम्पनीले अक्सफोर्ड विश्वविद्यालयको सहकार्यमा निर्माण गरिरहेको खोप स्वीकृतिको प्रक्रियामा छ। यो खोप तुलनात्मक रूपले सस्तो छ। भारतको सेरम इन्स्टिच्युट अफ इन्डियाले कोभिसिल्ड नामबाट यस खोपको व्यापारिक उत्पादन गर्दैछ। यसलाई साधारण फ्रिजरमा भण्डारण गर्न सकिन्छ। प्रतिव्यक्ति दुईवटा खोप दिनुपर्ने यस खोपको मूल्य करिब ३५ डलर मात्र हुन आउँछ। सेरम इन्स्टिच्युटसँग प्रति महिनामा करिब पाँच करोड खोप उत्पादन गर्ने क्षमता छ। अर्को भारतीय कम्पनी भारत बायोटेकले निर्माण गरिरहेको कोभ्याक्सिन नामक भारतको स्वदेशी खोपको परीक्षण अन्तिम चरणमा छ। यसको मूल्य तोकिएको छैन तर यो महँगो नहुने भनिएको छ। मूल्य र रसदको सुलभताका कारणले यी दुइटा भारतीय खोपको सफलताले विश्वलाई प्रभावित पार्ने छ। सेरम इन्स्टिच्युट एक परिवारबाट सञ्चालित निजी कम्पनी हो। यसले भारतमा चार करोड खोप उत्पादन गरेर तयारी अवस्थामा बसेको छ। सरकारी स्वीकृति प्राप्त भएमा भारतमा तिनको तुरुन्तै प्रयोग हुनेछ। अमेरिकी महामारी वैज्ञानिक एन्थोनी फाउसीले अप्रिलसम्ममा मानिसको जनजीवन सामान्य हुन सक्ने आशा जगाएका छन् यद्यपि खोपका प्रभावकारिताको समयावधिसम्बन्धी केही प्रश्न अनुत्तरित छन्। अधिकांश अमेरिकी नागरिकसम्म कोरोनाको खोप निःशुल्क पुग्नेछ। तर अमेरिकाको जनसंख्या विश्वको जनसंख्याको केवल आठ प्रतिशत मात्र हुन्छ। ढुवानी, रसद र खोपको मूल्य युरोपीय मुलुकका लागि बाधक हुने छैनन्। युरोप र अमेरिकाको जनसंख्या संसारको करिब १८ प्रतिशत हुन्छ। भारत र चीन खोप उत्पादनको दौडमा निकै अघि पुगिसकेका छन्। त्यसैले भारत र चीनको जनसंख्यासमेत जोड्दा त्यो करिब ५४ प्रतिशत हुन आउँछ। बाँकी ४६ प्रतिशतमा पनि कतिपय देश खोप खरिद र व्यवस्थापन गर्न सक्षम छन्। तर नेपाल, पाकिस्तान, बंगलादेशलगायत एसिया र अफ्रिकाका अनेक राष्ट्रमा त्यो सुविधा उपलब्ध छैन। पाँचजना उपप्रधानमन्त्री भएको अफ्रिकी देश दक्षिण सुडानमा केवल चारवटा भेन्टिलेटर भएको र १० वटा अफ्रिकी मुलुकमा भेन्टिलेटर नै नभएको द न्युयोर्क टाइम्सले छापेको छ। अमेरिकाले सयवटा भेन्टिलेटर सहयोग गरेको विषयलाई राष्ट्रिय छापाले प्रमुखताका साथ छापेको मेरा आदरणीय पाठकहरूको स्मरणमा ताजै होला। अरूले दिएको खोपको सुरक्षित ढुवानी र उचित व्यवस्थापन गर्नसमेत कठिन पर्ने मुलुक संसारमा धेरै छन्। अमेरिकास्थित ड्युक विश्वविद्यालयको ग्लोबल हेल्थ इन्स्टिच्युटले धनी देशहरूले करिब तीन अर्ब ८० करोड खोपको खरिद गरिसकेको र अर्को पाँच अर्ब खोपहरू खरिद गर्ने विकल्प ती देशसँग भएको एक लेख प्रकाशित गरेको छ। यो तिनलाई चाहिनेभन्दा ठूलो परिमाण हो। विश्वव्यापी आर्थिक असमानताको कुरूप तस्बिरलाई कोरोनाले उजागर गरिदिएको छ तर केही आशावादी हुने ठाउँ पनि छन्। गाभी (द ग्लोबल एलाएन्सफर भ्याक्सिन एन्ड इमुनाइजेसन), सेपी (कोएलिसन फर एपिडेमिक प्रिपेयड नेसइनोभेसन) र विश्व स्वास्थ्य संगठनको अगुवाइमा बनेको कोभ्याक्स नामक योजनाद्वारा संसारका ९२ वटा गरिब मुलुकलाई सहजरूपमा खोप उपलब्ध गराइनेछ। यसअन्तर्गत प्रथम चरणमा यी देशलाई जनसंख्याको तीन प्रतिशत र दोस्रो चरणमा कुल २० प्रतिशत जनतालाई पुग्ने गरी खोप उपलब्ध गराउने योजना रहेको छ। यो सहुलियत दरमा सहजरूपले उपलब्ध हुनेछ तर यसका लागि पनि अर्को वर्षको मध्य वा अन्त्यसम्म कुर्नै पर्ने देखिन्छ। नेपाल यी ९२ देशको सूचीमा छ। चीन र भारतले पनि नेपालमा अलिकति मद्दत निश्चय नै गर्नेछन्। आर्थिक अनुदान पनि नेपालमा आउने नै छ। अनुदानको सदुपयोग र प्राप्त खोप व्यवस्थापन गर्नुपर्ने चुनौती भने नेपाललसँग छ। भट्ट अमेरिकास्थित टेनिसी स्टेट विश्वविद्यालयमा प्राध्यापनरत छन्।"
गोल म्याराडोनाप्रति समर्पण,"बार्सिलोना : अर्जेन्टिना एवं स्पेनिस क्लब बार्सिलोनाका सुपर स्टार लियोनल मेसीले ला लिगामा ओसासुनाविरुद्ध गरेको गोल स्वर्गीय महान् फुटबलर डिएगो म्याराडोनाप्रति समर्पण गरेका छन्। लिगअन्तर्गत आइतबार राति घरेलु मैदानमा भएको खेलमा बार्सिलोनाले ओसासुनालाई ४० गोलले हरायो। बार्सिलोनाको जितमा लियोनल मेसी, मार्टिन ब्रेथवेट, एन्टोइन ग्रिजम्यान र फिलिपे कोउटिन्होले गोल गरे। मेसीले ७३औं मिनेटमा गरेको गोल म्यारोडोनाप्रति समर्पण गरेका हुन्। उनले गोलको खुसी मनाउने क्रममा भित्रपट्टि लगाएको म्याराडोनाकै जर्सी देखाएर समर्पण गरेका थिए। मेसीले सामाजिक सञ्जालमा पनि आफूर म्याराडोनाको तस्बिर जोडेर सधैं सम्झिरहने बताएका छन्। ६० वर्षीय म्याराडोनाको गत बुधबार हृदयाघातका कारण निधन भएको थियो। यसअघि बार्सिलोनाको जितमा ब्रेथवेटले २९औं, ग्रिजम्यानले ४२औं र कोटिन्होले ५७औं मिनेटमा गोल गरेका थिए। जितसँगै नौ खेलबाट १४ अंक बनाएको बार्सिलोना सातौं स्थानमा छ। ११ अंक बनाएको ओसासुना १५औं स्थानमा छ। अर्को खेलमा शीर्षस्थानमा रहेको रियल सोसियडाड भिल्लारियलसँग ११ गोलको बराबरीमा रोकिएको छ। खेलमा भिल्लारियलले सुरुआती अग्रता लिएको थियो। जेराड मोरेनोले छैटौं मिनेटमा पेनाल्टीमार्फत गोल गरेका थिए।"
