शीर्षक,विवरण
दिगो अर्थतन्त्रका लागि कृषि,"सम्भवतः दोस्रो विश्वयुद्घपछि विश्व ठूलो संकटसँग जुधिरहेको छ। सिंगो विश्व हायलकायल छ। एउटा रोगले सिर्जित संकटबाट मानवीय क्षतिमात्र होइन, सामाजिक, आर्थिक क्षेत्रमा पारेको प्रभाव यो शताब्दीकै सबैभन्दा ठूलो घटना पनि हो। संसारभरका अरबौं मान्छे घरभित्र कैदी बनेका छन्। विज्ञानका लागि चुनौती बनेको छ, कोरोना भाइरस अर्थात् कोभिड १९। चार महिनाअघि सुरु भएको रोगले महामारीको रूप लिँदै विश्वमा तहल्का मच्चाइरहेको छ। संक्रमितको बढ्दो ग्राफ, ज्यान गुमाउने संख्या निकै डरलाग्दो छ। यो अकल्पनीय पीडाबाट मानवजातिले कहिले उन्मुक्ति पाउला टुंगो छैन। सिंगो मानवजातिकै लागि चुनौतीका रूपमा खडा भएको कोरोनाले विश्व अर्थतन्त्रसहित नेपालको अर्थतन्त्रमा पार्ने प्रभाव निकै गहिरो हुने निश्चित छ। प्रारम्भिक आंकलन हेर्दा विश्व अर्थतन्त्र सन् २०२० मा तीन प्रतिशतले घट्नेछ भने अमेरिका ६ प्रतिशतले र युरोप ६ ६ प्रतिशतले खुम्चने छ। अमेरिकालाई आफ्नो अर्थतन्त्र पुरानो स्थितिमा ल्याउन करिब दईतीन वर्ष लाग्नेछ। त्यस्तै चीनको आर्थिक वृद्घिदर सन् २०१९ को भन्दा ०१ प्रतिशत झर्नेछ। सन् २००९ को ग्रेट डिप्रेसन ले शुद्घ चीनको अर्थतन्त्रमा खासै असर पारेको थिएन। एसियाको आर्थिक वृद्घि सन् २०२० मा शून्य प्रतिशतमा झर्नेछ। एसियाको अर्थतन्त्रमा यो ६० वर्षयताको सबैभन्दा खराब स्थिति हो। नेपालको अर्थतन्त्र पनि नाजुक स्थितिमा छ। भर्खरै आएको विश्व बैंकको रिपोर्टअनुसार हाम्रो आर्थिक वृद्घिदर १५ देखि २ ८ प्रतिशतकाबीच रहन सक्छ र अर्काे २३ वर्षसम्म अर्थतन्त्रमा कोरोना महामारीको असर देखिने निश्चितजस्तै छ। जगबिनाको अर्थतन्त्र जब सन् १९९० पछि नेपाली कांग्रेसको नेतृत्वको सरकारले आर्थिक उदारीकरणको बाटो अपनायो, नेपालको अर्थतन्त्रले एउटा गति लियो। खुला र प्रतिस्पर्धी ढकले बजार र अर्थतन्त्र फस्टाए। स्वदेशी तथा विदेशी लगानी बढ्न थाले, रोजगारी पनि बढ्यो। देशमा थुप्रै उद्योग खोलिन थाले। नागरिकहरू स्वतन्त्र भए, साथै नेपाली सामग्री निर्यात हुन थाले र आयातले जम्मा गरेको राजस्वले सरकारी ढुकुटी भरिँदै गयो। त्यसपश्चात देश तत्कालीन नेकपा माओवादी (अहिलेको नेकपाको एउटा दल) को नेतृत्वमा भएको सशस्त्र संघर्षको भुमरीमा फस्यो र अर्थतन्त्रले प्राथमिकता पाउन छाड्यो। सशस्त्र युद्घका दस वर्ष र त्यसपछिको राजनीतिक उतारचढावको अर्काे दस वर्ष पनि नेपालको अर्थतन्त्र पनि अलमलमै बित्यो। सत्तामा बस्नेहरूको प्राथमिकता फेरिए र राज्य सञ्चालक पनि अस्थिर भए। सामाजिक कार्यमा दातृनिकायको सक्रियताले केही राहत दिए पनि अर्थतन्त्रका जग नराम्रोसँग हल्लिए। अर्थतन्त्र सबल बनाउन सरकारले अख्तियार गर्नुपर्ने आगामी आर्थिक योजना बनाउँदा नागरिक समाज र प्रतिपक्षी दल सबैलाई विश्वासमा लिन जरुरी छ। सरकारको विकास खर्च निराशजनक रह्यो र विदेशी लगानी आउन छोडे। सरकार केन्द्रिकृत अर्थ प्रणालीतिर जान बाध्य भयो। किनभने गाउँघरमा युद्घका कारण स्कुल, अस्पताल, बाटो सबै ध्वस्त भए र लगानी गर्न मिल्ने कुनै वातावरण नै थिएन। देशको ठूलो दक्ष जनशक्ति कि त रोजगारी, कि त उच्चशिक्षाको खोजीमा विदेशिए। गाउँबाट मानिस रोजगारीका लागि सहर पसे। गाउँमा खेती गर्नेहरू पनि टिक्न नसकेर अन्तै लागे। नेपालमा प्रशस्त खेतीयोग्य जमिन हुँदा पनि राज्यको ध्यान त्यतातिर मोडिएन। सहुलियत ब्याज, मल तथा सिँचाइ सहजीकरण, नयाँ शिल्पविज्ञानको उपलब्धता र देशभित्र उत्पादन हुने खाद्यान्नलाई बाहिरबाट आउने खाद्यान्नबाट सुरक्षित तवरले प्रतिस्पर्धात्मक क्षमता बढाउने नीति लिएर किसानलाई प्रोत्साहन गर्नुपर्ने थियो। यो प्रसंग यहाँ जोडिनुको कारण के हो भने नेपालले आउने दिनमा यसको मूल्य नराम्रोसँग चुकाउनेछ। पहिलो कुरा त कुनै बेला अत्यधिक रुचाइएका कम्युनिस्ट शासकप्रति जनता निराश छन्। व्यापक भ्रष्टाचार, नागरिक र प्रेस स्वतन्त्रताको ओरालोलाग्दो बाटो, राज्यशासकको दम्भ र असहिष्णुता, अर्थतन्त्रको अनिश्चित यात्रा र सत्ताको दुरुपयोगसँगै व्यापक अनियमिताले गर्दा सरकार सञ्चालकले जनताको विश्वास गुमाइसके। यस्तो महामारीको बेलामा पनि स्वास्थ्य सामग्रीमा भ्रष्टाचार गर्ने नियति नै पछिल्लो उदाहरण काफी छ। सरकार सञ्चालकले सबल र कुशल शासन ल्याउनुपर्ने बेलामा आफूतिर शक्ति केन्द्रिकृत गरेर बलियो शासकको उदाहरण दिन खोजे। र, यही शक्तिको दुरुपयोग गरेर कुकार्यमा लिप्त भए। नेपालको अर्थतन्त्रले अझै पनि एउटा स्थिर जग बसाउन सकेको छैन। झन् अहिलेको कोरोनाले विश्व अर्थतन्त्रसँगै हाम्रो अर्थतन्त्रमा पनि ठूलो असर पुर्याएको छ र आउने दिनमा अझै प्रभावको सामना गर्नुपर्ने चुनौती छ। अब कृषिको बाटो अर्थमन्त्रीको भनाइ मान्ने हो भने कोरोना महामारीले अर्थतन्त्रमा झन्डै दुई खर्ब रुपैयाँको नोक्सानी हुनसक्छ। अन्तर्राष्ट्रिय मुद्रा कोषको पूर्वानुमानमा यस महामारीले विश्व अर्थतन्त्रमा पार्ने प्रभाव सन् २००८ को विश्वव्यापी आर्थिक संकटभन्दा झनै गहिरो हुनेछ। त्यसैले सरकारले अल्पकालीन र दीर्घकालीन योजना छिटोभन्दा छिटो ल्याउन जरुरी छ। सरकार यसमा ढिलाइ गरे ठूलो मानवीय र आर्थिक संकट आउने विश्लेषण हुन थालेका छन्। अर्थतन्त्र सबल बनाउन सरकारले अख्तियार गर्नुपर्ने आगामी आर्थिक योजना बनाउँदा नागरिक समाज र प्रतिपक्षी दल सबैलाई विश्वासमा लिन जरुरी छ। सरकारले तुरुन्त स्थानीय जनप्रतिनिधिमार्फत् राहतको सहज व्यवस्थापन गर्नुपर्छ। साथै खाद्यान्न सामग्रीको गुणस्तर पनि ख्याल गर्नुपर्छ। गरिबीको रेखामुनि रहेका, बेरोजगार, दैनिक ज्यालादारी श्रमिक र डेरामा बसिरहेका विद्यार्थीलाई सरकारले हरसम्भव करिब तीनदेखि ६ महिनालाई पुग्ने खाद्यान्न उपलब्ध गराउनुपर्छ। सहायता नभएका वृद्घ, एकल महिलालाई राहतमा छुटाउनुहुन्न भने गम्भीर बिरामी भएका व्यक्तिलाई राहतसँगै औषधि पनि उपलब्ध गराउनुपर्छ। राहत वितरणलाई सहज र व्यवस्थित बनाउन सबै दल सम्मिलित संयन्त्र बनाउन सके कोही पनि राहतबाट वञ्चित हुने अवस्था आउँदैन। पछिल्ला दिनमा स्थानीय सरकारले राहतवितरणका क्रममा आफ्नो दलनिकट र मतदातालाई मात्र उपलब्ध गराएको गुनासो आइरहेका छन्। सम्भव भयो भने सरकारले छिमेकी भारतमा जस्तै आधार कार्ड को वितरण गर्न सक्यो भने राहतको व्यवस्थापनको साथै अनियमिताको सम्भावना कम हुनुका साथै राहत पाउने व्यक्तिको सहज पहिचान हुन्छ। सरकारलाई अर्काे चुनौती मलेसियासहित खाडी मुलुकका साथै भारतलगायत विभिन्न मुलुकमा काम गर्दै आएकाको व्यवस्थापन हो। किनकि कोरोनाका कराण नेपालमात्र नभएर सिंगो विश्वको अर्थतन्त्र नराम्ररी खस्किने निश्चित छ। यस्तो अवस्थामा धेरैले रोजगारी गुमाउनेछन्। ठूलो संख्यामा मुलुकबाहिर श्रम गरिरहेका नेपाली एकैपटक मुलुक फर्किए भने उनीहरूलाई कसरी मुलुकभित्र रोजगारीको प्रबन्ध गर्ने भन्नेबारे राज्यले समयमै सोच्नु जरुरी छ। त्यस्तै कुल गार्हस्थ उत्पादनमा करिब ३० प्रतिशत योगदान दिँदै आएको विप्रेषणमा आउने गिरावटले हाम्रो अर्थतन्त्रमा ठूलो धक्का त दिन्छ। भूकम्पको समयमा होस् या दस वर्ष लामो सशस्त्र युद्घका बेला हाम्रो अर्थतन्त्रलाई असफल हुनबाट जोगिनुमा विप्रेषणको योगदान निकै थियो। त्यस्तै विश्वव्यापी कोरोनाको महामारीका कारण हाम्रो मुलुकमा आउने वैदेशिक लगानी, दातृनिकायको सहायता, विकसित देशहरूको दुईपक्षीय सहायता, नेपाल भित्रिने पर्यटन र भएका उद्योगमा पनि धेरै फेरबदल आउनेछ। विश्व स्वास्थ्य संगठनलगायतका अन्तर्राष्ट्रिय संस्थाहरूले कोरोना महामारीपछि विश्वका धेरै मुलुकमा खाद्यान्न संकट आउनेतर्फ सचेत गराइसकेका छन्। ठूला मात्रामा खाद्यान्न आयात गर्ने मुलुकमा रहेको नेपाल यो संकटबाट कसरी जोगिन सक्छ भन्ने प्रश्न उठ्न थालेको छ। संविधान निर्माणका क्रममा छिमेकी मुलुकको नाकाबन्दी र महामारीले स्पष्ट सिकाएको पाठ भनेको राष्ट्रिय सुरक्षाजत्तिकै महत्तवपूर्ण विषय खाद्य सुरक्षा पनि हो। सबै क्षेत्रमा खाद्यान्नको वितरण सहज र समान रूपमा हुन सकेन भने नेपालका लागि यो राष्ट्रिय संकटको विषय बन्नेछ। हाम्रोजस्तो भूपरिवेष्ठित देशका लागि यो आफैंमा चुनौतीपूर्ण छ। त्यसैले कोरोना महामारीसँगको युद्घसँगै सरकारले नेपालको अर्थतन्त्रमा लाग्ने धक्का, वैदेशिक रोजगारीबाट फर्कने ठूलो संख्या, देशभित्रको बढ्दो बेरोजगारी, वैदेशिक सहयोग र लगानीमा हुनसक्ने प्रतिकुलतालाई पनि मध्यनजर गर्दै सरकारले अबको आर्थिक नीति बनाउनुपर्छ। त्यसका लागि कृषि उत्तम विकल्प हो। कृषि क्षेत्रलाई प्राथमिकतामा राखेर यसलाई नेपालको अर्थतन्त्रको मेरुदण्डको रूपमा स्थापित गर्न जरुरी छ। अनिमात्र हामी दीर्घकालीन स्थायित्वतर्फ उन्मुख हुन सक्छौं। सरकारले अब कृषिमा एउटा क्रान्तिकारी परिवर्तन ल्याउने हो भने केही महत्तवपूर्ण कुरामा ध्यान दिनैपर्छ। अहिलेका किसानलाई र अब कृषि गर्ने चाहनेहरूलाई ऋणमा व्यापक सहुलियत दिनुपर्छ। विश्वका अन्य राष्ट्रसँग प्रतिस्पर्धा गर्नलाई सरकारले किसानलाई सहुलियतमा नयाँ शिल्पविज्ञान उपलब्ध गराउनुपर्छ। सबै खेतीयोग्य जमिनमा सिँचाइको व्यवस्था पुर्याउनुपर्छ। मलहरूको आयातमा सहुलियतका साथै सहज उपलब्धता महत्तवपूर्ण कुरा हो। कृषिमा दक्ष जनशक्ति उत्पादन गर्न सरकारले गुणस्तरीय प्राविधिक प्रशिक्षण दिनुपर्छ। अनि उत्पादनलाई देशभित्र बजार सुरक्षित पारिदिनुपर्छ। निर्यात प्रोत्साहन हुनेगरी त्यसमा पनि सहुलियत दिनुपर्छ। कृषिमा लागेकाहरूलाई करमा पनि केही छुट दिनुपर्छ। नेपालमा प्रजातन्त्र पुनःस्थापना भएको केही वर्षदेखि नै डगमगाएको अर्थतन्त्र, विप्रेषणमा आउने कमी, अस्थिर अर्थतन्त्रको जग र कोरोना महामारीले ल्याएको चुनौतीलाई मध्यनजर गर्दै सरकार र नेतृत्व तहमा रहेकाहरूले तुरुन्तै आर्थिक प्याकेजसहितको राहत उपलब्ध गराउँदै अल्पकालीन, रूपमा कृषि क्षेत्रमा व्यापक लगानी गर्नुपर्छ। अहिलेको चुनौतीपूर्ण समयले सिकाएको पाठ भनेको अब नेपालमा साँचो अर्थमा र परिणामउन्मुख कृषि क्रान्तिको खाँचो छ। साथै सबल नेतृत्व दिन सक्ने राजनीतिक इच्छा शक्ति पनि। घिमिरे ट्रान्स हिमालय विकास केन्द्रका उपाध्यक्ष हुन्।हाइलाइट"
कोरोना र नेकपाको दोहोरो वाण,"यो सरकार निरन्तर कायम रहनु मुलुकको हितमा छैन, किनभने उसले नागरिक वैधता गुमाइसकेको छ अहिले नेपाल दोहोरो बाण लागेको मृगजस्तै छट्पटाइरहेको छ। पहिलो बाण कोरोना भाइरसले हानेको छ भने दोस्रो काण प्रचण्ड बहुमत भएको नेपाल कम्युनिस्ट पार्टी र यसका धनुरधारी प्रधानमन्त्री केपी ओलीले प्रहार गरेका छन्। चारैतिरबाट दबाब आएपछि विधेयक फिर्ता लिइएको छ तर यो शरीरमा गडेको काण निकाल्दा जति दुःख हुन्छ त्यस्तै दुःख फेरि देशलाई भएको छ। किनभने सरकारको कोरोना तर्फभन्दा आफ्नै सत्ता टिकाउन, अरूलाई फुटाउन ध्यान केन्द्रित भएको देखियो। त्यसकारण दोहोरो बाण त लागेको छ नै, तेहरो बाणबराबरको पीडा देशले सहिरहेको छ। कोरोना भाइरसको कारणले बन्दाबन्दी भएको एक महिनाभन्दा बढी भइसक्यो। यस अवधिमा ५४ जना नेपाली संक्रमित भइसकेका छन्। सौभाग्यवश अहिलेसम्म नेपालमा कसैको पनि निधन भएको छैन। १६ जना त स्वास्थ्यलाभ गरेर चिकित्सालयबाट घर फर्किसकेका छन्। तर, यस दौरानमा र विशेष गरेर दैनिक ज्यालादारी मजदुरलाई धेरै असुविधा भएको छ। देशले पनि अकल्पनीय आर्थिक क्षति वहन गर्नु परेको छ। पन्ध्रौं योजनाको २०७९ सालमा अति कम विकसित देशबाट विकासशील देशमा रूपान्तरित हुने सपना थियो। यो सपनालाई यस बन्दाबन्दीले चकनाचुर पार्ने लक्षण देखिएको छ। त्यसैगरी २०८७ सालसम्ममा उच्च मध्यम आय स्तर भएको देशमा पुग्ने तथा २१०० सम्ममा समुन्नत देश हुने पन्ध्रौं योजनाको लक्ष पनि परिपूर्ति हुन यसले अवरोध सिर्जना गर्नेजस्तो देखिएको छ। बन्दाबन्दीले अत्यधिक नोक्सान गरिसकेको छ। त्यसकारण अब आंशिक खुलापनतर्फ देश उन्मुख हुनुपर्छ। किनभने कोरोनाको मृत्यु दर ३ ६ प्रतिशत मात्र हो। यसबाट प्रभावितमध्ये ८५ प्रतिशत एकान्तवासबाट नै निको हुने, १५ प्रतिशत चिकित्सालयमा भर्ना हुनुपर्ने, ५ प्रतिशतलाई अति हेरचाह एकाइमा राख्नुपर्ने र तीमध्ये ३ प्रतिशतको निधन हुने देखिएको छ। कोरोनाले निधन हुनेमध्ये ७५ प्रतिशत ६५ वर्षभन्दा माथिका छन्। बालबालिका तथा किशोरमा यो संख्या अति नै कम छ। युवामा पनि धेरै छैन। नेपालमा हरेक वर्षमा प्रत्येक हजारमा ७ मानिसको निधन हुने गर्छ। यसरी दिनमा झन्डै ८०० मानिस दिवंगत हुने गर्छन्। यसमा अधिकांश रूपमा ज्येष्ठ नागरिक नै हुन्छन्। त्यसकारण अत्यन्त जोखिममा रहेका ज्येष्ठ नागरिक र बालबालिकालाई मात्र बन्दाबन्दीमा राखेर, सबैलाई र विशेष गरेर किशोर तथा युवा एवं प्रौढलाई गुर्जाे, असुरो, कागती, बेसार, ज्वानु आदि घरेलु औषधि सेवन गराई प्रतिरोधक क्षमता वृद्घि गरेर तथा सामाजिक दूरी कायम गरेर दैनिक क्रियाकलापमा लगाउन सकिन्थ्यो। यसो गर्दा आर्थिक कारोबारले निरन्तरता पाउने थियो। ज्यालादारी मजदुर पनि कार्यरत रही नै रहने थिए। स्विडेनले सुरुदेखि नै यस्तै परिपाटीको अवलम्बन गरेको छ। यसका आचोलक पनि छन् तर समर्थकको पनि कमी छैन किनभने अन्य देशमा वातावरण चकमन्न छ भने स्विडेनमा चहलपहल यथावत नै छ। नीतिविहीन सरकारले साधारण परिस्थितिमा त राम्रो कार्य सम्पादन गर्न सक्तैन भने अहिलेको जस्तो संकटमा यस्तो आशा गर्नु भनेको आकाशको फल आँखातरी मर भनेजस्तो हो। यो नेपाली संस्कृतिअनुरूप पनि हुने थियो। किनभने नेपालमा हजुरबा तथा हजुरआमाले नातिनातिनी हेर्ने र छोराबुहारीले बेंसीमा धान रोप्ने, कछाडमा मकै छर्ने तथा लेकमा आलु रोप्ने चलन छ। विशेष गरी काठमाडौंमा हजुरबा पाटीमा बसेर घाम ताप्ने, सुकुल बन्ने, पासा खेल्ने, हजुरआमाले बत्ती कात्ने र नातिनातिनी खुला चोकमा खेल्ने चलन थियो। छोराबुहारी खेतमा काम गर्न जान्थे। अहिले पनि चापागाउँ, थेचोजस्ता स्थानमा यो क्रियाकलाप देख्न सकिन्छ। नेपालले पनि आफ्नो वास्तविकता तथा अन्य देशले लिएका कदमबाट पाठ सिकेर उचित कदम चाल्न सक्छ। संक्रमणको सम्भावनालाई मध्यनजर गर्दै उदयपुर जिल्ला तथा भारतसित सीमा जोडिएका पालिकालार्ई रोहित, चितवन तथा बागलुङजस्ता संक्रमण भएका जिल्लालाई पीत तथा बाँकी जिल्लालाई हरित क्षेत्र घोषणा गरेर यो समस्याको सम्बोधन गर्न सकिन्छ। सोअनुसार रोहित क्षेत्रमा अहिले जस्तै पूर्ण बन्दाबन्दी गर्ने तथा बाहिरबाट आवतजावत गर्न नदिने व्यवस्था गर्नुपर्छ। पीत क्षेत्रमा बालक तथा वरिष्ठ नागरिकलाई छुट्टै राख्ने, तर अन्य किशोर, युवा तथा प्रौढलाई सामाजिक दूरी कायम गरेर काम गर्न दिनु सकिन्छ। हरित क्षेत्रमा जेष्ठ नागरिकलाई मात्र अलग राखेर अरू सबैलाई खुल्ला गर्न सकिन्छ। बन्दाबन्दी खुला भएपछि के काममा श्रमिकलाई आफैं बसेको स्थानमा लगाउने भन्ने अहिले समस्या खडा भएको छ। अब केही समयपछि देशमा बाढी तथा पहिरोको प्रकोप आरम्भ हुन्छ। यसबाट पोहोर ८९४ मानिसको निधन भएको थियो भने ६ अरबजतिको नोक्सानी भएको थियो। यसपालि यो भन्दा बढी नोक्सानी हुने सम्भावना छ किनभने यो वर्ष वर्षा सामान्य हुने भएको छ। सामान्य वर्षामा पनि जलवायु परिवर्तनले गर्दा मेघविस्फोट भएर बाढी तथा पहिरो आउन सक्छ। यसको लागि चुरेदेखि भारतीय सीमानासम्मको जग्गाको ०५ प्रतिशतबराबरको स्थानमा ६ फुट गहिरो पोखरी खनेको खण्डमा बाढी आउँदैन। बाढी आउने जति वर्षाको पानी पोखरीमा नै रहन्छ। धानको उत्पादनप्रति हेक्टर २५ टन रहेको तर माछाको उत्पादन झण्डै ५ टन भएको साथै धानको प्रति किलो मूल्य २५ रुपैयाँ तर माछाको न्यूनतम पनि २५० भएकाले २० गुणा बढी आय हुन सक्छ। यसरी पोखरी खन्ने अभियान स्थानीय सरकारले सञ्चालन गरेको खण्डमा आफ्नै स्थानमा तत्काल मानिसलाई रोजगारी दिने, बाढीको प्रकोपबाट बचिने, किसानको आय बढ्ने तथा स्थानीय सरकारको पनि कर आधार फराकिलो हुन्छ। त्यसैगरी पहाडी भेगमा पहिरो आउने र यस्ता स्थानमा बस्तीको माथि र तलतिर विद्यमान अतितानीय चिरालाई पुरेर दुबोको चपरी लाएको खण्डमा पानी चिराबाट भित्र नपसेर पहिरो आउँदैन। यो सजिलो तथा सस्तो प्रविधि हो र श्रमिकलाई आफ्नै स्थानमा पहाडी भेगमा पनि रोजगारी दिन सकिन्छ। ब्यास नगरपालिका वाड नं ४ मा पहिरोको डरले स्थानीयवासी चिन्तित भएको खबर आइसकेको छ। यसका अतिरिक्त सरकार पनि उत्तरदायी हुनुपर्छ। तर, सरकारकोे हदैसम्मको अनुत्तरदायी चरित्र प्रष्टताका साथ देखियो। सरकारले यस्तो संकटको घडीमा पनि सांसदलाई अपहरण गर्ने जस्ता निकृष्ट क्रियाकलाप प्रदर्शन गरेको छ। सामाजिक सञ्जालमा असन्तुष्टि पोखेकै भरमा पूर्वसचिव भीम उपाध्यायलाई अनावश्यक रूपमा बन्दी बनाएको पनि देखियो। एकातिर ज्यालादारी मजदुर खान नपाएर भोकभोकै परिरहेका छन् भने अर्कोतिर प्रधानमन्त्री रोम सम्राट नेरोले रोम जलेको बेलामा बाँसुरी बजाएजस्तै बेमौसमी राजनीतिक बाजा बजाएको जस्तो आम मानिसलाई लागेको छ। यसले प्रधानमन्त्रीको मानमर्दन त भएको छ नै, सम्मानित राष्ट्रपतिको छविमा पनि आँच पुर्यायो। दुईतिहाइको सरकारबाट जनतालाई कत्रो आश थियो तर यो सबै पानीमा मिलेको छ। देश अहिले दोहोरो बाण लागेको अभागी मृगजस्तो भएको छ। यसलाई अर्काे रूपमा भन्नुपर्दा देश कोरोना तथा केपी ओलीरूपी दुईमुखे सर्पले सिकार गर्दै गरेको मुसालाई फेरि अर्काे बाढी तथा पहिरोरूपी दुईमुखे सर्पले खोसेर निल्न खोजेजस्तै भएको छ। साधारण परिस्थितिमा पनि दल फुटाउने जस्ता काम गर्नु नहुनेमा यस्तो असाधारण परिस्थितिमा यस्तो कुकृत्यको प्रयास भएकाले सरकारले पदमा रहने नैतिकता पूर्ण रूपमा गुमायो। त्यसकारण अहिलेको परिस्थितिमा वर्तमान सरकार कायम रहनु सर्वथा अनुचित छ। किनभने वर्तमान सरकारसितको जनताको आस्था समाप्त भयो। नेकपाको सरकारले नागरिक वैधता गुमाइसकेको छ। सरकारप्रति नागरिक विश्वास पूर्ण रूपमा गुमिसकेको छ। अब कपडामा टालो हालेर लगाएजस्तै गरी कुकर्मलाई छोपेर अघि बढ्नु मुर्खताबाहेक केही हुनेछैन। किनभने नागरिकले दिएको यति ठूलो अभिमतको सम्मान गर्न नेकपाले सकेन। देख्दाको डाल ढिँडाको काल भन्ने लोकोक्ति जस्तै यो पार्टाीभित्र यस्ता घातक विधेयक ल्याउन नदिने नियन्त्रणकारी संयन्त्रसम्म पनि रहेन छ। त्यसकारण वर्तमान परिस्थितिमा नेकपाको नेतृत्वमा सर्वदलीय सरकारको निर्माण गर्नु मात्र एक विकल्प हो। यस्तै संयन्त्रको स्थापनाका लागि अध्यक्ष प्रचण्डले प्रस्ताव पनि गरिसकेका छन्। यस्तो परिस्थितिमा पनि कुर्सी ओगटेर बस्नु भनेको बालहठबाहेक अरू केही हुन सक्तैन। बालहठ पिता माताको अगाडि बालकले यदा कदा प्रदर्शन गर्छ तर प्रधानमन्त्रीले राष्ट्रसमक्ष यसो गर्न कदापि सुहाउँदैन। नियत खराब भएको सरकारबाट राम्रो नीतिको परिकल्पना गर्न सकिँदैन। नीतिविहीन सरकारले साधारण परिस्थितिमा त राम्रो कार्य सम्पादन गर्न सक्तैन भने अहिलेको जस्तो संकटमा यस्तो आशा गर्नु भनेको आकाशको फल आँखातरी मर भनेजस्तो हो। यो राष्ट्रिय गाम्भिर्यतालाई हृदयंगम गरी नेपाल कम्युनिस्ट पार्टीले चाँडोभन्दा चाँडो रुग्ण प्रधानमन्त्रीलाई वि श्राम दिँदै अन्य पार्टीलाई समेट्दै राष्ट्रलाई दुर्घटनाबाट बचाउनुपर्छ। यही परिस्थिति विद्यमान रहे देश ठूलो दुर्घटनाको सिकार हुनेछ।"
बेइमान शासकलाई महामारी मौका हो,"दी इकोनोमिस्ट यतिबेला सारा संसारको ध्यान कोभिड१९ महामारीमा केन्द्रित छ। चीनले यहीबेला दक्षिण चीन सागरवरपरका विवादित क्षेत्रमा आफ्नो नियन्त्रण बढाएको छ। हङकङका केही लोकतन्त्रपक्षधर नेतालाई पक्राउ गरेको छ।र, त्यहाँको आधारभूत कानुनमा परिवर्तन गरेको छ। यी कामका लागि उसले यही क्षण रोज्नु संयोग मात्र पनि हुनसक्छ। र, यो संयोग नहुन पनि सक्छ। किनभने, अन्यत्र सबैठाउँका शासकले पनि खराब, उपद्रवी काम गर्ने सबैभन्दा उचित समय यसैलाई ठानेका छन्। धेरै शासकले महामारीलाई शक्ति हत्याउने मौकाका रूपमा उपयोग गरिरहेका छन्। खासगरी, हङकङमा चीनका कृत्य दुःखदायी छन्। बेलायतले सन् १९९७ मा हङकङ चीनलाई फिर्ता दिएयता यो स्थान एक देश, दुई व्यवस्था को सूत्रअनुसार शासित हुँदै आएको छ।त्यहाँका मानिसले वाक् स्वतन्त्रता, भेला हुने स्वतन्त्रता र कानुनी शासनको फाइदा लिइरहेका छन्। त्यहाँ विदेशी कम्पनीले जहिले पनि सुरक्षित महसुस गर्दै आएका छन्। त्यसैले नै हङकङ यति महत्त्वपूर्ण वित्तीय हब बन्न सफल भयो। तर, हङकङको विरोधको संस्कृतिलाई अन्त्य गर्ने लालसा चिनियाँ कम्युनिस्ट पार्टीमा धेरै पहिलेदेखि जागेको थियो। हङकङको मिनी संविधान मानिने आधारभूत कानुनको धारा २२ ले त्यहाँको आन्तरिक मामिलामा चिनियाँ सरकारी कार्यालयले हस्तक्षेप गर्न नपाउने व्यवस्था गरेको छ। त्यसले हङकङस्थित चिनियाँ सम्पर्क कार्यालयलाई पनि समेटेको छ भनेर बुझ्ने गरिन्थ्यो। हङकङमा चीनको मुख्य प्रतिनिधित्व यही कार्यालयले गर्छ। तर, अप्रिल १७ मा सो कार्यालयले आफूलाई धारा २२ ले नबाँध्ने बतायो। हङकङको स्वतन्त्रतालाई नियन्त्रण गर्ने चिनियाँ योजना यसले पनि पुष्टि गर्छ। विश्वभर जताततै स्वेच्छाचारी शासक र तानाशाहलाई अहिले शक्ति हत्याउने अभूतपूर्व अवसर प्राप्त भएको छ। अहिले ८४ भन्दा बढी मुलुकले संकटकालीन कानुन सक्रिय बनाएका छन्, जसले कार्यकारी प्रमुखहरूलाई अतिरिक्त शक्ति प्रयोगको अधिकार दिएको छ। हङकङको शक्ति नियन्त्रण गर्ने सी जिनपिङको प्रयास त एउटा घटना मात्रै हो। विश्वभर जताततै स्वेच्छाचारी शासक र तानाशाहलाई अहिले शक्ति हत्याउने अभूतपूर्व अवसर प्राप्त भएको छ। कोभिड१९ अन्य संकटजस्तो होइन। यो संकटलाई रोक्न, झेल्न सरकारलाई असाधारण हतियार आवश्यक पर्छ।अहिले ८४ भन्दा बढी मुलुकले संकटकालीन कानुन सक्रिय बनाएका छन्, जसले कार्यकारी प्रमुखहरूलाई अतिरिक्त शक्ति प्रयोगको अधिकार दिएको छ।केही मामिलामा महामारीसँग जुध्न यस्तो शक्ति आवश्यक पनि हुन्छ। जब महामारी सकिन्छ, तब ती नेताले त्यस्तो शक्ति बिसाउँछन्। तर, धेरै ठाउँमा ती आवश्यक छैनन् र महामारीपछि त्यहाँका नेताले त्यस्तो शक्ति बिसाउने पनि छैनन्। जहाँ लोकतन्त्रको जरा भर्खरै पलाउन सुरु गरेको छ, जहाँ संस्थागत चेक एन्ड ब्यालेन्स कमजोर छ, ती स्थान सबैभन्दा बढी जोखिममा छन्। उदाहरणका रूपमा हंगेरीलाई लिन सकिन्छ। त्यहाँ प्रधानमन्त्री भिक्टर अर्बानले एक दशकदेखि चेक एन्ड ब्यालेन्स को संयन्त्रलाई भत्काउँदै आएका छन्। उनले कोरोना भाइरस नियन्त्रणका लागि नयाँ कानुन ल्याएका छन्। सो कानुनअन्तर्गत उनी हुकुमनामाका भरमा शासन चलाउन सक्छन्। व्यवहारतः उनी तानाशाह बनेका छन्। र, जबसम्म संसद्ले उनको त्यो अधिकार कटौती गर्दैन, तबसम्म उनी तानाशाह नै रहनेछन्। तर, समस्या के छ भने संसद् पनि उनकै पार्टीको नियन्त्रणमा छ। त्यसैले अर्बानको शक्ति चाँडै कटौती हुने कुनै सम्भावना छैन। हंगेरी युरोपेली युनियनको सदस्य हो। यो सम्पन्न लोकतान्त्रिक मुलुकहरूको क्लबमा छ। तैपनि यो मुलुकले टोगो वा सर्बियाजस्तो व्यवहार प्रदर्शन गरिरहेको छ। ती मुलुकका शासकले पनि यही मौकामा उसैगरी शक्ति हत्याएका छन्। अन्य ठाउँमा मानिस डराएका छन्। धेरै मानिस सुरक्षित हुन चाहन्छन्। बाहुबली शासक बन्न चाहनेहरू आफ्नो लामो समयदेखिको शक्तिको भोक मेटाइरहेका छन्। बलप्रयोगको अधिकार हात पारिरहेका छन्। जनस्वास्थ्यको रक्षा गर्न आफूहरूलाई यस्तो अधिकार चाहिएको तिनको तर्क छ। ठूलो भीडभाड संक्रमणको स्रोत बन्न सक्छ। त्यसैले अत्यन्त उदार सरकारहरूले पनि भीडभाडमा प्रतिबन्ध लगाएका छन्। विरोध प्रदर्शनमा रोक लगाउने यति सम्मानजनक बहाना फेला पार्दा स्वेच्छाचारी शासक त खुशी हुने नै भए। गएको वर्ष भारत, रुस, सिंगै अफ्रिका र ल्याटिन अमेरिकामा ठूलठूला विरोध प्रदर्शन भएका थिए। त्यहाँका शासकलाई ठूलो दबाब परेको थियो। महामारीका कारण उनीहरू त्यस्तो दबाबबाट मुक्त भएका छन्। महामारीले निर्वाचन स्थगित गर्ने बहाना पनि दिएको छ। बोलिभियाले हालै चुनाव पछि सारेको छ। त्यसैगरी, विपक्षीले चुनावी अभियान चलाउन नसक्ने अवस्थामा हतारमा चुनाव गर्न पनि पाइन्छ।यसको उदाहरण बनेको छ, गिनी। लकडाउनको नियम रोजीछाडी प्रयोग गर्न सकिन्छ। यो नियम विपक्षीलाई एक्ल्याउन प्रयोग गर्ने खुलेआम धम्की अजरबैजानका राष्ट्रपतिले दिएका छन्।राहत रकम पनि आफ्नालाई मात्र छानेर दिन सकिन्छ।टोगोमा राहत पाउन मतदाता परिचयपत्र आवश्यक पर्छ। हालै त्यहाँ विपक्षीले चुनाव बहिष्कार गरेको थियो। त्यसैले विपक्षीका समर्थकसँग सो परिचयपत्र नहुने सम्भावना ज्यादा छ। अल्पसंख्यकलाई बलिको बोका बनाउन पनिमहामारीको प्रयोग गर्न सकिन्छ।भारतमा सत्तारूढ दलले मुस्लिमहरूलाई कोभिड१९ फैलाउने समूहका रूपमा चित्रण गरेर हिन्दूहरूको समर्थन बटुलिरहेको छ। भाइरससँग जुध्न को संक्रमित छ, पत्ता लगाउन आवश्यक हुन्छ। तिनको सम्पर्कमा रहेकालाई पनि क्वारेन्टिनमा राख्नुपर्ने हुन्छ। यसको अर्थ हो, व्यक्तिगत गोपनीयताको अझ बढी उल्लंघन हुनेछ। सामान्य अवस्थामा यस्तो उल्लंघन स्वीकार गर्न मानिस तयार हुने थिएनन्।लोकतन्त्रको सुनिश्चितता भएका दक्षिण कोरिया वा नर्वेजस्ता मुलुकले सम्भवतः यस्तो शक्तिको दुरुपयोग गर्नेछैनन्। तर, चीन र रुसजस्ता देशले हरेकको जासुसीका लागि अत्याधुनिक प्रविधिको प्रयोग गरिरहेका छन्। यसो गर्ने मुलुक यी दुई मात्र होइनन्। कम्बोडियाको नयाँ संकटकालीन कानुनले राज्यलाई निगरानीको असीमित अधिकार दिएको छ। महामारीबारे झुटो सूचना खतरनाक हुनसक्छ। यो सत्य हो। तर, थुप्रै शासकले यसलाई फेक न्युज माथि प्रतिबन्ध लगाउने मौका ठानेका छन्। उनीहरू प्रायः इमानदार आलोचनालाई फेक न्युजको संज्ञा दिन्छन्।जिम्बावेमा झुटो खबर फैलाउनेलाई २० वर्षसम्म कैदको व्यवस्था गरिएको छ।लिबियामा युद्धनाइके खलिफा हफ्तारको नेतृत्वमा रहेको कोभिड१९ समितिले भनेको छ जसले आलोचना गर्छ, त्यसलाई हामी देशद्रोही मान्छौँ। जोर्डन, ओमान, यमन र यूएईले छापा पत्रिका बन्द गराएका छन्। तिनले भाइरस सार्ने उनीहरूको दाबी छ। अहिले स्वतन्त्रता होइन, स्वास्थ्य महत्त्वपूर्ण छ, थाइल्यान्डका स्वेच्छाचारी प्रधानमन्त्री प्रयुथ चान ओचा भन्छन्।यद्यपि,उनको सरकारले लिएका नियन्त्रणमुखी कतिपय कदम जनस्वास्थ्यका लागि हानिकारक छन्।सेन्सरसिपले सूचनाको प्रवाहलाई रोक्छ।यसले प्रमाणमा आधारित भएर भाइरस नियन्त्रणका लागि निर्णय गर्ने प्रक्रियालाई अवरुद्ध पार्छ। भ्रष्टाचार पनि बढाउँछ। सामाजिक दूरी कायम गर्ने सवालमा भेदभावपूर्ण व्यवहार हुँदा सरकारमाथिको जनविश्वास समाप्त हुन्छ। यी सबैले हामीलाई कहाँ डोर्याउँछन्? कोभिड१९ ले मानिसलाई गरिब, रोगी र आक्रोशित बनाउँछ। प्रचारबाजी र गुप्तचर प्रहरीले कोरोना भाइरस रोक्न सक्दैनन्। थुप्रै नेताले महामारीको शोषण गरे पनि तिनले आम मानिसको कष्टलाई रोक्न सक्दैनन्। यसले उनीहरूको शासन अभेद्य छ भन्ने विश्वासलाई समाप्त गर्छ। जुन मुलुकमा असंख्य परिवार भोकै हुन्छन्, प्रहरीले डन्डा चलाएर लकडाउन लागू गराउँछन्, शासकका आसेपासेले भ्रष्टाचारबाट अकुत कुम्ल्याउँछन् र अर्थतन्त्र डामाडोल हुन्छ, यसले अन्ततः त्यस्ता मुलुकको शासन गिराउन सक्छ।तर, अहिले भने सबैकुरा उल्टो दिशातिर हिँडिरहेको छ। बेइमान शासकहरू महामारीको मौका छोपेर आफैँले शासन गर्ने जनतालाई दुःख दिन शक्ति हत्याइरहेका छन्।"
फ्रेन्च लिग अन्योलमा,"पेरिस : विश्वव्यापी रूपमा फैलिएको कोरोना भाइरसको महामारीका कारण स्थगित भएको फ्रेन्च लिग फुटबल पुनः सुचारु नहुने सम्भावना बढेको छ। फ्रान्स सरकारले आगामी सेप्टेम्बरसम्म खेलकुदका कुनै पनि गतिविधि सञ्चालन गर्न रोक लगाएका कारण फ्रेन्च लिग रद्द हुने सम्भावना बढेको हो। सरकारले आगामी सेप्टेम्बरसम्म बन्द रंगशालामा समेत कुनै पनि खेलकुद गतिविधि सञ्चालन नगर्न निर्देशन जारी गरेको छ। फ्रान्सका प्रधानमन्त्री एडुआर्डो फिलिपले कोरोना भाइरसको संक्रमण नियन्त्रणका लागि कडा निर्देशन जारी गरेपछि फ्रेन्च लिगको सन् २०१९२० सिजन अगाडि बढ्न नसक्ने भएको हो। यसअघि फ्रान्स फुटबल महासंघले आगामी जुन १७ तारिखदेखि फ्रेन्च लिग पुनः सुचारु गर्ने योजना बनाएको थियो। महासंघले जुलाई २५ तारिखमा लिग टुंग्याउने लक्ष्य लिएको थियो। यसका लागि खेलाडीलाई कुनै पनि बेला अभ्यासमा फर्कन तयार रहन सूचना पनि जारी गरिसकेको थियो। फ्रान्समा गत मार्च १३ तारिखदेखि फुटबलका कुनै पनि गतिविधि सञ्चालन भएका छैनन्। सरकारको पछिल्लो निर्देशनपछि अब फ्रेन्च लिगको स्थिति कस्तो हुन्छ भन्ने अन्योल पनि बढेको छ। लिग च्याम्पियन र रेलिगेसनमा पर्ने टोलीहरूको निर्णय कसरी लिने भन्ने विषयमा पनि अन्योल बढेको छ। यसका अतिरिक्त च्याम्पियन्स लिग र युरोपा लिगमा छनोट हुने टोलीको निर्णय लिन पनि अप्ठ्यारो परेको छ। महासंघ र फ्रेन्च लिग सञ्चालक निकायसँग पनि यस विषयमा स्पष्ट योजना छैन। कोरोना भाइरसको त्रासका कारण फ्रेन्च लिग स्थगित हुनुअघि केही टोलीले २८ र केही टोलीले २७ खेल खेलेका थिए। यस आधारमा फ्रेन्च लिगमा अझै १० चरणको खेल हुन बाँकी छ। हालसम्म २७ खेल खेलेको पेरिस सेन्ट जर्मन (पीएसजी) ६८ अंकसहित पहिलो र २८ खेल सकेको मार्सिल्ले ५६ अंकसहित दोस्रो स्थानमा छन्। पीएसजी फ्रेन्च लिगको साबिक विजेता पनि हो। फ्रेन्च लिगमा रेलिगेसनमा पर्ने सम्भावना रहेका टोलीबीचको अन्तर पनि खासै ठूलो देखिँदैन। लिग लिडर पीएसजीका अध्यक्ष नासिर अल खेलाइफीले सरकारको निर्देशनको पालना गर्नु सबैको कर्तव्य भए पनि लिग टुंग्याउन कुनै अर्को विकल्प खोजिनुपर्ने धारणा व्यक्त गरेका छन्। 'विपत्को यस घडीमा सरकारको निर्देशनलाई हामीले पालना गर्नै पर्छ। यो नागरिककै सुरक्षाका लागि हो', उनले भनेका छन्, 'तर, लिग टुंग्याउन हामीले उपयुक्त विकल्प खोज्नु आवश्यक छ।' उनले अन्य राष्ट्रमा खेलाएर भए पनि लिग टुंग्याउनुपर्ने धारणा व्यक्त गरेका छन्।"
भारतले गुमायो वर्ल्ड बक्सिङ च्याम्पियनसिप आयोजनाको मौका,"नयाँ दिल्ली : भारतले मेन्सवर्ल्ड बक्सिङ च्याम्पियनसिप आयोजनाको अवसर गुमाएको छ। भारतले अर्को वर्ष आयोजना हुन लागेको च्याम्पियनसिप आयोजनाको अवसर गुमाएको हो। अन्तर्राष्ट्रिय बक्सिङ संघ (आइबा) ले भारतीय बक्सिङ महासंघले च्याम्पियनसिप अधिकारको शुल्क समयमै नतिरेका कारण आयोजनाको अधिकार भारतबाट खोसेर सर्बियालाई दिएको जनाएको छ। भारतीय बक्सिङ महासंघले भने आइबाले हतारमा अप्रिय निर्णय गरेको दुःखेसो गरेको छ। भारतीय बक्सिङ महासंघले समयमै च्याम्पियनसिपको शुल्क तिर्न नसकेको स्वीकार्दै आइबाले समयमै विवाद समाधान गर्न नसक्नु र शुल्क भुक्तानका लागि खाता उपलब्ध गराउन नसक्दा यो समस्या आएको जनाएको छ। आइबाले सन् २०१७ मा भारतसँग च्याम्पियनसिप आयोजनाको सम्झौता गरेको थियो। 'भारतले आयोजकको नाताले च्याम्पियनसिप आयोजनाका लागि तिर्नुपर्ने शुल्क तिर्न सकेन। च्याम्पियनसिप आयोजनाको नियमअनुसार भारतले शुल्क नतिर्दा उसको आयोजनाको अधिकार खोसिएको छ र पाँच सय डलर जरिबाना पनि गरिएको छ', आइबाद्वारा जारी विज्ञप्तिमा भनिएको छ। भारतले च्याम्पियनसिप आयोजनाका लागि ४० लाख अमेरिकी डलर शुल्क बुझाउनुपथ्र्यो। त्यो शुल्क भारतीय बक्सिङ महासंघले गत डिसेम्बर २ तारिखसम्म बुझाउनु पथ्र्यो। तोकिएको समयसीमाभित्र शुल्क बुझाउन नसकेपछि आइबाले आयोजना अधिकार खोसेको हो। भारतमा यो प्रतियोगिता पहिलो पटक हुन लागेको थियो। सन् २०२१ को टोकियो ओलम्पिकपछि च्याम्पियनसिप आयोजना गर्ने अभियानमा भारत जुटेको थियो। अब यो च्याम्पियनसिप अर्को वर्ष सर्बियाको बेलग्रेडमा आयोजना हुनेछ। 'सर्बिया यो च्याम्पियनसिप आयोजनाका लागि हरतरहले सक्षम छ। च्याम्पियनसिपलाई सफल बनाउन खेलाडी, प्रशिक्षक, खेल पदाधिकारी र प्रशंसक सबै लाग्नेछन् भन्ने विश्वास छ', आइबाका अन्तरिम अध्यक्ष मोहमद मुस्ताहसेनले भने। आइबाको कामकारबाही अहिले अन्तरिम अध्यक्ष मोहमद मुस्ताहसेनले सम्हाल्दै आएका छन्। सन् २०१८ मा भएको निर्वाचनमा गफुर राखिमोभ निर्वाचित भएका थिए। उज्वेकिस्तानका व्यवसायी राखिमोभमाथि फौजदारी अभियोग लागेको भन्दै अन्तर्राष्ट्रिय ओलम्पिक कमिटी (आईओसी) ले असन्तुष्टि जनाएपछि उनले राजीनामा दिएका थिए। त्यसयता मुस्ताहसेनले आइबाको नेतृत्व सम्हाल्दै आएका छन्। उनले च्याम्पियनसिप यसअघि नै निर्धारण गरिए पनि ओलम्पिक खेलकुद एक वर्ष पर धकेलिएका कारण मिति चाँडै नै घोषणा गरिने बताए। 'आइबाको कार्यसमितिले आयोजक राष्ट्रसँग सल्लाह गरेर चाँडै नै च्याम्पियनसिपको मिति घोषणा गर्नेछ। कोरोना भाइरसको महामारी नियन्त्रणमा आएमा हामी ओलम्पिक खेलकुद लगत्तै च्याम्पियनसिप आयोजनाको मिति निर्धारण गर्ने अभियानमा छौं', आइबाका अन्तरिम अध्यक्ष मोहमद मुस्ताहसेनले भने। भारतीय बक्सिङ महासंघको नेतृत्व अजय सिंहले गर्दै आएका छन्। उनी स्पाइस जेट एयरलाइन्सका मालिक पनि हुन्।"
भारतीय फुटबल लिजेन्ड चुनी गोस्वामीको निधन,"नयाँदिल्ली : भारतीय फुटबलका महान हस्ती सुबिमल चुनी गोस्वामीको ८२ वर्षको उमेरमा निधन भएको छ । भारतीय फुटबल टीमका तत्कालिन क्याप्टेन रहेका गोस्वामीले बंगालका लागि पहिलो श्रेणीको क्रिकेट समेत खेलेका थिए । बिहीबार ८२ वर्षको उमेरमा कलकत्तामा उनको निधन भएको हो । पछिल्लो समय उनी सुगर, प्रोस्ट्रेट, फोक्सो लगायत मस्याको सामना गरिरहेका थिए । उपचारका लागि कलकत्ता अस्पतालमा भर्ना गरिएपछि बिहीबार साँझ ५ बजे उनको अस्पतालमै निधन भएको हो । गोस्वामी तत्कालिन भारत तथा हालको बंगलादेशको किसोरगन्जमा जन्मिएका थिए । फुटबलमा सफल करिअर बनाए पनि उनी क्रिकेटका पनि अब्बल खेलाडी थिए । बंगालको जुनियर टीममा उनी ८ वर्षको उमेरमै अनुबन्ध थिए । उनले २० वर्षको खेल करिअर १९६८ मा मात्रै टुंग्याएका थिए ।"
श्रवणमाथि खनिए क्रिस गेल,"जमैका : विश्व चर्चित क्रिकेटर हुन्, क्रिस गेल। आक्रामक ब्याट्सम्यानको छवि बनाएका गेलको विश्वभर करोडौं समर्थक पनि छन्। खासगरी टीट्वेन्टी फ्रेन्चाइज क्रिकेटमा ४० वर्षको उमेरमा पनि उनको आक्रामक ब्याटिङको क्रेज उत्तिकै छ। वेस्ट इन्डिजका यी क्रिकेटर पछिल्लो समय आफ्नै पूर्वसहकर्मी रामनरेश श्रवणसँग नराम्ररी रिसाएका छन्। गेलले श्रवणमाथि क्यारेबियन प्रिमियर लिग (सीपीएल) मा आफूलाई अन्याय गरेको आरोप लगाएका छन्। सीपीएलको आगामी संस्करण १९ अगस्टदेखि २६ सेप्टेम्बरसम्म आयोजना हुँदैछ। प्रतियोगितामा गेलले जमैका तालावाहसबाट खेल्ने कार्यक्रम थियो। अघिल्लो सिजन पनि गेल सोही क्लबका कप्तान थिए। तर, अहिले आएर जमैका तालावाहसले गेललाई अन्य क्लबमा आबद्ध हुन स्वतन्त्र गरिदिएको छ। यसको अर्थ क्लबले उनीप्रति खासै चासो नदेखाएको हो। गेलले भने यसका दोष वेस्ट इन्डिजको राष्ट्रिय टोलीका आफ्ना पूर्वसहकर्मी श्रवणमाथि लगाएका छन्। श्रवण हाल जमैका तालावाहसका सहायक प्रशिक्षक हुन्। विगतमा गेल र श्रवणले लामो समय एउटै टोलीमा रहेर देशका लागि क्रिकेट खेलेका थिए। तर, पछिल्लो समय यी दुईबीचको सम्बन्ध बिग्रिएको थियो। त्यसैले पनि अहिले गेलले श्रवणमाथि आरोप लगाएका हुन सक्छन्। ' श्रवण तिमी सर्प हौं। तिमी सैतान हौ। अनि, तिमी विष पनि हौ', श्रवणलाई गाली गर्दै गेलले भनेका छन्। गेलले श्रवणलाई विभिन्न आरोप लगाउँदै गाली गरेको १५ मिनेट लामो भिडियो यु ट्युबमा पनि पोस्ट गरेका छन्। जमैका तालावाहसले गेललाई गत साता रिलिज गरेको थियो। 'यो निर्णय कति न्यायसंगत छ भन्ने कुरा समर्थकले बुझेका छैनन् र ? टीट्वेन्टी क्रिकेटको इतिहासमा सर्वाधिक रन बनाउने खेलाडी को हो भन्ने कुरा क्रिकेटप्रेमीलाई थाहा छैन र? ', गेलले प्रश्न गरेका छन्। गेलले क्यारेबियन क्रिकेटमा श्रवणलाई कसैले मन नपराउने दाबी पनि गरेका छन्। ' श्रवण, क्यारेबियन क्रिकेटमा तिमीलाई कसैले पनि मन पराउँदैन। तिम्रो आफ्नै देशमा पनि तिमीलाई माया गर्नेको खडेरी लागेको छ। तिम्रो छुल्याहा स्वभावले गर्दा नै यस्तो भएको हो। तिमी मान्छे पिठ्यूँमा छुरा हान्न खप्पिस छौं', श्रवणमाथि गेलले आफ्नो आक्रोश पोख्दै भनेका छन्। सन् २०१३ र सन् २०१६ सिजनको सीपीएलमा तालावाहसलाई उपाधि दिलाउन गेलकै महŒवपूर्ण भूमिका थियो। सीपीएलको आगामी संस्करणका लागि उनले सेन्ट लुसिया जुक्ससँग सम्झौता पनि गरिसकेका छन्। गेल एकदिवसीय क्रिकेटमा वेस्ट इन्डिजका लागि सबैभन्दा बढी रन बनाउने खेलाडी हुन्। गेलले वेस्ट इन्डिजका लागि एक सय तीन टेस्ट खेलेका छन्। त्यसमध्ये उनले श्रवणसँग मिलेर ७० वटा टेस्ट खेलेका थिए।"
