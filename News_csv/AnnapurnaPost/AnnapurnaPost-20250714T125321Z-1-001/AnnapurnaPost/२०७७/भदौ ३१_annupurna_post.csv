शीर्षक,विवरण
विचारधाराको संकट र उपाय,"शीतयुद्धको समाप्तिसँगै त्यसलाई उत्तर विचारधाराको युग भनियो। उदार लोकतन्त्रको विश्वव्यापी फैलावटलाई एक मात्र सत्य मान्नेहरू अहिले लोकतन्त्रको क्षयबाट चिन्तित बनेका छन्। लोकप्रियतावाद लोकतान्त्रिक मुलुकहरूमै फस्टाइरहेको छ। अमेरिका, ब्राजिल, टर्की, हंगेरी र भारतमा रैथाने राष्ट्रवाद र गैरलोकतान्त्रिक शैलीका शासनहरू चलिरहेको वर्तमानमा समकालीन राजनीतिमा विचारधाराको संकट देखा परेको छ। हिजो साम्यवादी र पुँजीवादी विश्वका आआफ्नो मान्यता र जीवनशैलीको दाबी थियो, अब त्यो रहेन। प्रजातन्त्रको सबैभन्दा व्यापक प्रभाव रहेको सन् ९० को दशकबाट आजसम्म करिब ३० वर्षको समयमा अमेरिका र युरोपजस्ता प्रजातन्त्रका आधारभूमि हल्लिन थालेका छन्। यसले गैरपश्चिमी राष्ट्रहरूका प्रजातन्त्रलाई समेत नकारात्मक असर पारेको छ। युरोप विभाजित छ। त्यहाँ दक्षिणपन्थ, राष्ट्रवाद र आप्रवासी शरणार्थी पीडक नीतिहरूले ठाउँ पाउन थालेको छ। अमेरिका सन् १९१६ मा डोनाल्ड ट्रम्पको विजयसँगै अन्तर्मुखी एक्लो र गोरो राष्ट्रवादको चपेटामा परेको छ। पश्चिमी टिप्पणीकारहरू भन्छन् ट्रम्पको अमेरिकाले उसको स्थापनाकालदेखिको मूल्यमान्यतालाई धराशायी बनाएको छ। युरोप फ्रेन्च क्रान्ति, पुनर्जागरण र प्रबोधन युगका आदर्शहरूमा डग्मगिन थालेको छ। विश्वमा आदर्श शासन व्यवस्थाको अनुसरण गर्ने क्रम घट्न थालेको छ। यो उदार विश्वको संकटले बीसौं शताब्दीको निचोड स्वतन्त्रता र मानव मूल्यको गरिमा भन्ने मान्यतामा चोट पुगेको छ। लोकप्रियवादी शासकहरू प्रजातन्त्रको आधारभूत नीति र नियम उल्लंघन गर्न, नागरिक निगरानी बढाउने, विरोधी स्वर दमन गर्न, शक्ति पृथकीकरणको सिद्धान्त नमान्ने र अत्याधुनिक प्रविधि उपयोगबाट जासुसी राज्य बनाउने लहर चलेको छ। राज्यसँग शासकहरू शासनको साइनो मात्र राख्ने तर आम जनताका हित र स्वतन्त्रताप्रति विभुख हुँदै जानु समकालीन राजनीतिको चरित्र भएको छ। यस प्रकारका प्रवृत्ति नेपालमा पनि देखिएको छ। भारतको ७० वर्षको जस्तो र चीनको पनि यही कालको जस्तो टिक्ने, बाँध्ने र नेतृत्व दिने आइडिया अफ नेपाल हामीलाई चाहिएको छ। निर्वाचित भएको करिब अढाई वर्ष पुगेको वर्तमान नेकपाको केपी ओली सरकार लोकप्रियतावाद, जवाफदेहीविहीनता र भ्रष्टाचारले ग्रस्त छ। यसले नेपालमा स्थापित लोकतान्त्रिक संघीय गणतन्त्रलाई नै दिशाहीन बनाउने खतरा बढेको छ। नेकपाको सरकार भनिए पनि कम्युनिस्ट सिद्धान्तको कुनै छनक छैन। नवउदारवादी कार्यक्रम बोकेर नेकपा जनतालाई समाजवादउन्मुख समाजको सपना बाँडिरहेको छ। प्रमुख प्रतिपक्षी दल सिद्धान्तविहीन बनेको छ। नाममात्रको प्रतिपक्ष भएर बसेको छ। विश्व राजनीतिलाई गाँजेको विचारधाराको संकटले नेपालका सबै दलहरूलाई समस्यामा पारेको छ। आइडिया अफ नेपाल खोइ ? कुनै पनि राष्ट्र सफल बन्नका लागि त्यस राष्ट्रको चरित्र र भावनामा आधारित दर्शनको आविष्कार गर्नुपर्छ। भारत स्वतन्त्र भएपछि जवाहरलाल नेहरू, महात्मा गान्धी, सरदार बल्लभभाइ पटेल र भीमराव अम्बेडकरले प्रजातान्त्रिक, धर्म निरपेक्ष र समाजवादी चिन्तनका आधारमा भारतसम्बन्धी विचार प्रतिपादन गरेका थिए। अहिलेसम्म सात दशकसम्म त्यही विचारधाराबाट भारत चल्यो। नरेन्द्र मोदीको नेतृत्वले हिन्द राष्ट्रवाद र बहुमतवादले त्यस विचारबाट विचलित हुन खोजेको छ। चीनमा सन् १९४९ पछिको क्रान्तिपश्चात् त्यसअघि सन यात सेनपछि माओत्से तुङ, चाउ एन लाई र देङ स्यायो पिङले चीन दर्शन तयार गरे, जुन विचारधाराले चीनलाई आज विश्वको महाशक्ति बन्न मद्दत पुग्यो। अमेरिकामा संस्थापकहरूले नै त्यस्तो विचार निर्माण गरेका थिए। तर नेपालमा बारम्बार भइरहने राजनीतिक परिवर्तन र संविधान निर्माणले ठोस विचार बनाउन सकेको छैन। ०७, ०१७, ०४६ र ०६२६३ को परिवर्तनसँगै नेपालसम्बन्धी विचार पनि परिवर्तन भएको छ। हामीसँग गौतमबुद्ध, सगरमाथा र पशुपतिनाथजस्ता धार्मिक र प्राकृतिक विम्बहरू त छन्, तर सबै जनतालाई गोलबद्ध गर्ने निश्चित आइडिया अफ नेपाल शैशव अवस्थामै छ। बीपी कोइराला, पुष्पलाल र राजा महेन्द्रमा आआफ्ना प्रकारका आइडिया अफ नेपाल थिए। तर उनीहरू बीसौं शताब्दीका विश्व दृष्टिकोणका कैदी थिए। आजको बदलिँदो विश्वमा चिन्तनधाराबाट करोडौं नेपालीलाई बाँध्ने राजनेता समकालीन नेपालमा छैन जसरी सिंगापुरलाई मृत्युपश्चात् पनि ली क्वान युको विचारधाराले बाँधिरहेको छ। राष्ट्रसम्बन्धी विचारधाराले जनतालाई स्वपनशील बनाएर बाँध्छ। उद्देश्य र लक्ष्यउन्मुख बनाउँछ। भविष्य निर्माणका लागि क्रियाशील गराउँछ। नेपालमा राजनीतिक परिवर्तन सीमीत कालका लागि मात्रै हुनेजस्तो भएको छ। यसर्थ भारतको ७० वर्षको जस्तो र चीनको पनि यही कालको जस्तो टिक्ने, बाँध्ने र नेतृत्व दिने आइडिया अफ नेपाल हामीलाई चाहिएको छ। एउटा दलको भन्दा समग्र जनताको आद्यस्वरूप बुझेको दर्शनले मात्र सही नेतृत्व दिन सक्छ। राष्ट्रहरू परिवर्तनशील हुन्छन्। त्यही परिवर्तनलाई आत्मसात गर्दै अघि बढ्ने विचारधाराले प्रजातन्त्र, समावेशी र समान अवसरको अवधारणा आत्मसात गर्न सक्ने बनाउँछ। प्रबोधन अहिले : विचारधाराको संकटमा गुज्रिएको विश्व र राष्ट्र दर्शनको अभावमा बाँचेको नेपालका लागि वर्तमान राजनीतिक पद्धति सुधार्दै अघि बढ्नुको विकल्प छैन। केही कालखण्डलाई एकपछि अर्को राजनीतिक प्रयोग गर्ने छुट कसैलाई हुँदैन। यसै क्रममा हार्वर्ड विश्वविद्यालयका प्राध्यापक स्टिभिन पिंकरले समकालीन विश्वका लागि भनेर इनलाइटमेन्ट नाउ पुस्तकमा केही अवधारणा अघि सारेका छन्। उनको निक्र्योल कि विगतमा भन्दा अहिले विश्वमा धेरै प्रगति भएको छ। किनभने मानव समाजको जहिल्यै पनि अगाडि विकास र प्रगति हुन्छ। तर यो प्रगतिलाई निरन्तरता दिन उनी अठारौं शताब्दीको युरोपको प्रबोधन युगको मूल्यमान्यता आवश्यक भएको दाबी गर्छन्। प्रबोधन युगको मूल्य भनेको विवेक, तथ्यमा आधारित सत्य, तर्क, विज्ञान र वस्तुवादिता नै प्रमुख हुन्, जसलाई भोल्टेयर र रूसोजस्ता फ्रान्सेली दार्शनिकहरूले अगाडि बढाए। आजको विश्वको प्रगति र उन्नति त्यही प्रबोधनकालको मूल्यका कारण भएको उनको ठहर छ। सूचनाको विस्फोट भएको वर्तमानमा तथ्यमा आधारित सत्य आजको आवश्यकता हो। पिंकरका अनुसार प्रबोधन युगले पश्चिमको उदय, प्रगति र सर्वोच्चतालाई मद्दत पुर्याएको थियो। आज त्यो सिद्धान्त गैरपश्चिमेली समाजलाई चाहिएको बताउँछन्। वर्तमान विचारधाराको संकटमा त्यो मूल्यमान्यता आत्मसात गर्न सके समकालीन नेपाललगायत विश्व लाभान्वित बन्न सक्छ।"
महामारीभन्दा समाजसँग जोगिन गाह्रो,"सिंगो भूगोल नै कोभिड महामारीसँग भिडिरहेका बेला नेपाली समाज भने स्वासथ्यकर्मीसँग भिडिरहेको छ। हाम्रो समाज आफ्नै टोलका स्वास्थ्यकर्मीलाई लखेट्न, अपमान र दुव्र्यवहार गर्न अघि सर्दै छ। देशभर स्वास्थ्यकर्मीमाथि दुव्र्यवहारका घटना एउटा प्रवृत्तिजस्तै गरी देखिएका छन्। चितवनमा ३० साउन २०७७ मा चिकित्सकका घरमा कोरोना संक्रमित ब्यानर टांग्न, स्वाब संकलन गर्नेलाई घरमा बस्न निषेध; दाङ र सिन्धुलीमा घरबाट निकाल्ने; संखुवासभा, विराटनगर, बीरगन्ज, बैतडी, जाजरकोटहरूमा चिकित्सकमाथि आक्रमण र कैयन् स्थानमा अपमानपूर्ण व्यवहार भए। यी घटनालाई माथ गर्दै भदौ ६ गते देशकै राजधानी तथा शिक्षित बस्ती मानिने नयाँबानेश्वरमा असभ्य घटना भयो। संक्रमित जोकोहीलाई पनि त्यस्तो व्यवहार गर्न पाइँदैन भने संक्रमित नै नभएकामा विभिन्न समूहका नाममा यस्ता हर्कत मानवीय संवेदनामाथि प्रहार र मानव सभ्यताको उपहास हो। विश्वले नै चिकित्सा सेवाप्रति आम विश्वास तथा भरोसा गरिरहेका बेला नेपालमा यस्ता घटना हुनु चेतना अभावको उदाहरण हो। जोखिम बढी अन्तर्राष्ट्रिय जगत्मा पनि उपचारको अग्रपंक्तिमा रहेका स्वास्थ्यकर्मीहरू कोरोना संक्रमित भई मरिरहेकाले सम्भावित संक्रमणबाट उनीहरूका परिवार र आफन्तलाई जोगाउन अस्पतालमै उपयुक्त गाँस र वास गरिदिन माग भइरहेको छ। चौबीसघन्टे ड्युटी तोकिएको छ। अस्पताल पुग्नेहरूको उपचारमा पीपीईविनै खटिइरहेका छन्। स्वास्थ्यकर्मीहरूको अकालमै मृत्यु हुनुमा संक्रमण अनियन्त्रित तरिकाले बढ्नु, स्क्रिनिङ राम्रो नहुँदा सबै बिरामीको पहिचान नहुनु, लामो समय काम गर्दा आराम नपाउनु, परिवारसँग भेटघाट र सम्पर्क नुहुनु, पूर्ण समय सुत्न नपाउँदा निद्रा कम आदि रहेका छन्। एकजना स्वास्थ्यकर्मी संक्रमित हुँदा उपचारमा संलग्न अन्य स्वास्थ्यकर्मी, अन्य बिरामी तिनका आफन्त, परिवार र छरछिमेक सबैमा संक्रमण सर्छ। चीन, इटाली र अमेरिकाजस्ता देशमा त स्वास्थ्यकर्मीको अभाव छ भने सधैं जनशक्ति अभावमा रहेको नेपालको हविगत के होला ? स्वास्थ्य आपत्कालीन परिस्थितिमा कुनै पनि स्वास्थ्यकर्मी आफ्नो पेसाप्रतिको कर्तव्य तथा जिम्मेवारीबाट पन्छिँदैनन्। न त हिजो पन्छिए, न त आज पन्छिन्छन् र न त भोलि नै। आफ्नो सुरक्षा अनुभूति नभएसम्म आत्मबल बढ्दैन र प्रतिबद्ध भई काम गर्ने जोस र जाँगर आउँदैन। नेपालमा भने स्वास्थ्यकर्मी तयार पारेर कहाँ र कता खटाउने ? कसलाई के जिम्मा दिने ? कसको निगरानीमा कसलाई राख्ने भन्ने गृहकार्य छैन। खालि क्वारेन्टाइन र आइसोलेसन शय्या गन्नमै सीमित छौं। अब त अस्थायी, करार मात्र होइन, स्वयंसेवकका नाममा स्वास्थ्यकर्मी माग्दै भर्ना गर्न उद्यत् छौं। जताततै पीपीई तर गुणस्तर ? पीपीई भन्नाले संक्रमित बिरामीबाट आफूलाई व्यक्तिगत सुरक्षाका लागि लगाउने कबच हो। यो लगाउने प्रक्रियालाई डोनिङ र फुकाल्ने प्रक्रियालाई डफिङ भनिन्छ। पीपीई सेट विभिन्न प्रकारका र विभिन्न वस्तु रहेका हुन सक्छन्। जोखिमको वर्गीकरणअनुसार पीपीई फरकफरक रहन्छ र त्यहीअनुसारको उपलब्धताको प्रत्याभूति संस्थाहरूले गर्नुपर्छ, अन्यथा जर्मनीमा पीपीई अभावविरुद्ध नग्न हुनु भनेको सुरक्षा सामग्रीविना कति कमजोर छौं भन्ने कुराको प्रतीकस्वरूप डाक्टरहरूको नग्न प्रदर्शन भएजस्तै नहोला भन्न सकिँदैन। मन्त्रालयको सभाहलमै महामारीको तयारी भएन भन्नेलाई कोरोना उत्तरको हिमालले छेक्छ, पीपीई भएन भनी गुनासो गर्ने चिकित्सकसँग भात पकाउँदा पनि पीपीई चाहिएला जस्तो गर्न थालियो भन्ने प्रतिक्रिया आए। पीपीई कसको विषय थाहै भएन। बेलायतमा प्रधानमन्त्रीको सहभागितामा हरेक बिहीबार साँझ आठ बजे ताली बज्छ। भारतमा प्रधानमन्त्रीको दियो सम्मान तथा सांस्कृतिकरूपमा अभियान चल्छ। नेपालमा प्रोत्साहनमूलक कर्म खै ? गुणस्तरहीन भइदिँदा सर्वसाधारण र स्वास्थ्यकर्मीहरू जोखिममा पर्छन्। तथापि नेपाल गुणस्तर परिषद्को उपसमितिले कोरोनाका लागि तयार पारिएका सामग्रीको गुणस्तर परीक्षणको उपयुक्त विधि र प्रयोगशाला नेपालमा छैन। यस अवस्थामा विश्व स्वास्थ्य संगठनले तोकेको वा सिफारिस गरेको स्वास्थ्य सामग्री नै प्रयोग गर्न सुझायो। द डेली टेलिग्राफका अनुसार स्पेनको नर्थविक पार्क अस्पताल ह्यारोमा व्यक्तिगत सुरक्षा सामग्री अभाव भएकाले फोहोर फ्याँक्न प्रयोग गरिने प्लास्टिकका झोला प्रयोग गर्दा कार्यरत तीनजना नर्सलाई कोरोना संक्रमण भयो। चिकित्साकर्मीहरू त्रास र नैतिक दुविधामा छन्। उनीहरूलाई एउटा बिरामीको रक्षा गनुपर्ने पेसागत धर्म र अर्काे पर्याप्त सुरक्षाकबच नहुँदा आफूमा संक्रमण हुने डर छ। बिरामीहरू पनि संकटमा छन्। उनीहरूलाई उचित उपचार र स्याहार पाउन कठिन छ।  प्रोत्साहन तथा सम्मान खै ? मन्त्रिपरिषद्बाट २०७६ चैत २४ गते पारित दैनिक तीन सयदेखि तलबको शतप्रतिशतसम्म चैत ११ गतेदेखि जोखिम भत्ता दिने व्यवस्था, उपचार खर्च र बिमाको निर्णय भएको छ। तर पनि सरकारले कोरोना संक्रमितको उपचार, प्रयोगशाला, बिरामी ओसारपसार, सुरक्षा व्यवस्थापन र प्रतिकार्य योजना लागू गर्न खटिने स्वास्थ्यकर्मी, सुरक्षाकर्मीलगायतले पाँच महिना बितिसक्दा पनि आजसम्म जोखिम भत्ता पाएका छैनन्। सरकारी ढिलासुस्तीको मारमा कोभिड १९ महामारीविरुद्ध अग्रपंक्तिमा खटिएकाहरूलाई कहिलेसम्म पेसागत दायित्वले थाम्ला र ? घर नगई, पानी नपिई अस्पतालमा खटिइरहेका स्वास्थ्यकर्मीलाई संक्रमण, जटिलताबाट जोगाउनेलाई सम्मान गर्नुपर्नेमा किन यस्तो अमानवीय व्यवहार ? बेलायतमा प्रधानमन्त्रीको सहभागितामा हरेक बिहीबार साँझ आठ बजे ताली बज्छ। भारतमा प्रधानमन्त्रीको दियो सम्मान तथा सांस्कृतिकरूपमा अभियान चल्छ। नेपालमा प्रोत्साहनमूलक कर्म खै ? विकल्प हामीले संक्रमण नियन्त्रण गर्न सफल देशबाट सिक्नैपर्छ। ती मुलुकले संक्रमण फैलिएसँगै सर्वप्रथम मानिसलाई घरमै सीमित गराए; ठूलो संख्यामा जाँच गराए; सीमित स्रोत र साधन भएका ठाउँमा पनि स्वास्थ्यकर्मीलाई सुरक्षित राख्न, अस्पतालमा आउने जुनसुकै बिरामीसँग प्रत्यक्ष सम्पर्कमा आउँदा अनिवार्य कम्तीमा सर्जिकल मास्क लगाउने; हातमा पञ्जा र हातको स्वच्छता जुनसुकै बेला पनि कायम राख्ने आफूले प्रयोग गर्ने सम्पूर्ण वस्तुलाई डिसइन्फेक्टेन्ट प्रयोग गरी कीटाणुरहित बनाउने; शंकास्पद बिरामी जस्तै ज्वरो, खोकी, शरीर गल्ने वा श्वासप्रश्वासमा समस्या भएकालाई भेट्नासाथ उनीहरूलाई अन्य बिरामीको संसर्गबाट टाढा राख्ने र त्यस्ता बिरामी हेर्न छुट्टै ठाउँ र मेडिकल टिमको प्रबन्ध मिलाए। आफ्नो क्लिनिकबाट पनि व्यक्तिव्यक्तिबीच भौतिक दूरी कायम राख्न अधिकतम प्रयास गरे; छोएरै जाँच्नुपर्नेबाहेक अन्य समयमा कम्तीमा ६ फिटकै दूरीमा रहे। मास्क, चस्मा, गाउन र अन्य सुरक्षाका सामान संक्रमण पुष्टि भइसकेका बिरामीको उपचारका निम्ति साँचेर राखे। कसैमा संक्रमण पुष्टि भएमा अस्पताल बन्द गर्ने वा स्वास्थ्यकर्मी सबैलाई क्वारेन्टाइनमा राख्ने काम हङकङ र सिंगापुरले गरेनन्। पोजिटिभ बिरामी कहाँकहाँ गयो र कोसँग सम्पर्कमा आयो भनेर पत्ता लगाए अनि उससँग सम्पर्कमा रहेकाहरूलाई क्वारेन्टाइनमा राखियो। जबकि दक्षिण कोरिया मास परीक्षणको सहायताले कोरोना नियन्त्रण गर्न सफल भयो। अन्त्यमा, स्वास्थ्यकर्मीमाथि दुव्र्यवहार गर्नु अमर्यादित तथा अभद्र मात्र नभई दण्डनीयसमेत रहेको छ। शंकास्पद, संक्रमित तथा स्वास्थ्यकर्मी घरमा बस्दा सिंगो वायुमण्डल दूषित हुने भ्रमको पाटोलाई सरकारी निकायले चिर्नुपर्छ। चिकित्सकले बचाइरहेको हरेक जिन्दगी आफू वा आफन्तजत्तिकै हो भनेर बुझ्न सक्नुपर्छ। डा बुढाथोकी नेपाल चिकित्सक संघका केन्द्रीय कोषाध्यक्ष हुन्।"
छोरीका कुरा पनि सुनिदेऊ !,"नौ वर्षकी छोरीकी चालीस कटेकी आमा म। अहिलेको परिपे्रक्ष्यमा घरको चौघेराभित्रको दैनिकी। खेल्ने, दौडने उमेरका बालबालिकालाई कोठाभित्र राख्नुपर्ने बाध्यता। दैनिक निस्कने पत्रपत्रिका किन्न माहोल नभएर घरमा नै अनलाइनबाट देशविदेशका समाचार पढ्ने र हेर्ने गर्छु। धेरै समय छोरी मेरो वरिपरि नै हुन्छिन्। चार कक्षामा पढ्ने छोरीले प्रायः मेरा प्रत्येक गतिविधि नियालिरहेकी हुन्छिन्। समाचार पढ्दा कहिले भावुक, कहिले आक्रोशित, कहिले खुसी हुनु स्वाभाविकै हो। मेरो भावलाई थोरै मात्र भए पनि छोरीले बुझेकी छे। एकै दिन बालिका बलात्कार र करणीका तीनचारवटा घटना समाचारमा देख्दा जोकसैको मन अत्तालिन्छ। यी घटनाले मलाई पनि बेचैन बनायो। सल्यानमा आफैंले पढाएको पन्ध्र वर्षीया विद्यार्थीलाई गर्भवती बनाएपछि उनले पेट बढ्ला र अरूले थाहा पाउलान् भनेर आत्महत्या प्रयास गरिन्। कस्तो विडम्बना, संसार कोरोनाबाट सजक हुन घरभित्र बसेको अवस्थामा गुरुबाटै बलात्कार हुनुपर्ने ! गर्भवती भएपछि परिवार र समाजबाट घृणित हुनुपर्ने डरले मर्नुपर्ने ! त्यसैगरी सुर्खेतमा साथीको जन्मदिन मनाएर घर फर्किंदै गर्दा बाटैमा बलात्कृत भएकी चौध वर्षीया बालिका, मोरङ सुन्दरहरैचामा घरपतिबाट बलात्कृत भएकी तेह्र वर्षीया बालिका र सिन्धुपाल्चोककी सत्र वर्षीया बालिका एक वर्षदेखि लगातार आफ्नै बुबाबाट बलात्कृत भएछन्। यो समाचार ल्यापटपमा मसँगै बसेर हेरिरहेकी छोरीले सोधिन् आमा, केटीहरूलाई किन बलात्कार गर्छन् अनि मार्छन् पनि ? निर्मला पन्तलाई पनि बलात्कार गरेर मारे। केटाहरूलाई चाहिँ बलात्कार गरेर मार्दैनन् ? बलात्कार भनेको के हो ? उनको जवाफले म अवाक भएँ। हामी बालबालिकालाई सुरक्षित रहने कुरा सिकाउँछौं तर देशमा भएका नराम्रा घटनाबारेमा बताउँदैनौं। निर्मला पन्तले पनि कुनै दिन यस्तै प्रश्न आमालाई सोधिन् कि सोधिनन् होला ? निर्मला नजन्मदै हाम्रो समाजमा बालिका बलात्कार र हत्याका घटना हुन्थे भन्नेमा दुईमत छैन। किशोरी अवस्थामै उनी बलात्कारको सिकार भइन्। हत्या भएको दुई वर्ष पूरा भइसक्यो। यसै विषयमा भएको अनुसन्धानमा आरोपितहरूले सफाइ पाए, तर निर्मलाको हत्यारा को हो भन्ने कुरा पत्ता लाग्न सकेको छैन। निर्मलाका अभिभावकले न्याय पाउन सकेका छैनन्। राज्यले बालबालिकाको उज्ज्वल भविष्यका लागि प्रतिबद्धता जाहेर गरिरहँदा निर्मला पन्तहरूका बुबाआमाहरूले पनि न्याय पाउन सकून्। हाम्रो समाजका धेरै निर्मलाहरू हिंसाका सिकार भएका छन्। बुबा, मामा, दाजु, हजुरबुबा, काका, भिनाजु, बडाबा, गुरु, साथी, प्रेमी, आफन्त, नातागोता, हाकिम, घरपति, साहु, छिमेकीबाट बालिका बलात्कृत भएका घटना ताजा छन्। बामे सर्न नथालेकी बालिकादेखि घाँस काट्न गएकी किशोरीहरू बलात्कृत भएर मृत्युवरण गर्न पुगेका छन्। ट्युसन गएकी छोरी बलात्कृत हुन्छन्। प्रधानाध्यापक र गुरुहरू आफ्नै कार्यकक्षमा बोलाएर छात्राहरूको संवेदनशील अंगमा छुन्छन्। यस्ता घटनाले समाजका पुरुष पात्रहरू घृणित कर्म गर्छन् ? बालिका, युवती र महिलामाथि भइरहने यस्ता पाशविक घटना देख्दा लाग्छ, छोरी नजन्मिदिए पनि हुन्थ्यो। विभेदको कारणले भन्दा पनि बलात्कारका घटनाले छोरीलाई जोगाउन नसकिने भएको छ। यसका साथै हिंसाका घटनाले सिंगो देशका बालिकाको बालमनोविज्ञान र मानसिक स्वास्थ्यमा गम्भीर प्रभाव पर्ने छ। कुनै बालिका बलात्कृत भइन् भने त्यसले बालिका र उसको परिवारलाई पर्ने मानसिक आघातको लेखाजोखा कुनै पनि यन्त्रले गर्न सक्दैन। सामाजिक पीडाले त बाँचुञ्जेल परिवारलाई गोमन सर्पले झैं डसिरहने छ। सधैंका लागि ओठबाट हाँसो हराउनेछ। आर्थिक क्षेत्र पनि प्रभावित हुँदै जानेछ। दिनानुदिन छोरीहरूमाथि हुने हिंसा बढ्ने क्रममा छ। एसिड आक्रमण, साइबर अपराध, बालिका बेचबिखन, बलात्कार र करणी, यौन हिंसा, बालविवाह, भ्रूण हत्या, अपहरण आदि घटना भइरहेका छन्। साँच्चै भन्नुपर्दा यस्ता घटनाले छोरी हुने सम्पूर्ण आमाहरूको मन बेचैन भइरहन्छ भने बालिकाको जीवनमा नकारात्मक असर परिरहन्छ। छोरीकी आमा भएको नाताले मेरो आग्रह छ सरकार, हाम्रा छोरीलाई विभिन्न प्रकारका हिंसाका सिकारबाट कोषौं टाढा रहने वातावरण सृजना गरिदेऊ। ताकि मेरी छोरी सुरक्षित छे भन्ने भावना अभिभावकमा जागोस्। अब नेताहरूले आफ्नो कुर्सी बचाउन गर्ने खर्चहरू छोरीहरू बचाउन र जोगाउन खर्च गरिदिऊन्। राजनीतिक दलहरूले कार्यकर्ता, अरौटे, भरौटेमाथि गर्ने खर्च नाबालक छोरीहरूको संरक्षणनिम्ति गरिदिऊन्। यति कर्म भए भने भविष्यमा कयौं गुणा बढी हाम्रा छोरीहरूले देश विकासमा सहयोग गर्नेछन्। पार्टीका कार्यकर्ता त पार्टीका भोटर बैंक मात्र हुन्। यो देश छोरीहरूको पनि हो। उनीहरूले पनि गरिखान पाउनुपर्छ। सुरक्षित रूपमा हिँडडुल गर्न, बस्न र बाँच्न पाउनुपर्छ। यस अवस्थामा मात्र लाखौं असल छोरीहरू जन्मिन्छन्। संसारमा देशको नाम उँचो राख्नेछन्। यस वर्षको राष्ट्रिय बालदिवस सकियो। आगामी दिनमा केपी ओली सरकारसँग मेरो एउटै आग्रह छ राज्यले बालबालिकाको उज्ज्वल भविष्यका लागि प्रतिबद्धता जाहेर गरिरहँदा निर्मला पन्तहरूका बुबाआमाहरूले पनि न्याय पाउन सकून्।"
रामराजा र राष्ट्रियता,"सबैभन्दा बढी स्रोत र साधनको खर्च बौद्धिक अभ्यासमा गर्न सके त्यसले ढिलै भए पनि रामराजाप्रसाद सिंहको हकमा न्याय गरेको ठहरिने छ अहिले पनि तराईमधेसमा केही विखण्डनवादी समूह छन्। एक दशक पहिले त च्याउ झैं उम्रेका थिए। त्यतिबेला केही नाम चलेका समूहले पटनामा एउटा गोप्य बैठकको आयोजना गरेको थियो। बैठकमा रामराजाप्रसाद सिंहलाई पनि आमन्त्रण गरिएको थियो। मूलतः त्यो गोप्य तथा खतरनाक कार्यक्रमको उद्देश्य रामराजाप्रसाद सिंहले तराईमधेसमा रहेका सम्पूर्ण सशस्त्र समूहरूको नेतृत्व लिइदिए हुन्थ्यो भन्ने दबाब सिर्जना गर्न आयोजना गरिएको थियो। तर त्यस प्रकारको नेतृत्वलाई उनले ठाडै अस्वीकार गरे। यसले सशस्त्र समूहका नेताहरू किंकर्तव्यविमूढ भएका थिए। पछि छिनभिन्न पनि भए। यो घटनालाई रामराजाप्रसाद सिंहले आफैं सार्वजनिक गरे। यसबाट उनीप्रति केहीमा रहेको आशंका पनि दूर भएको हुनुपर्छ। अस्ति भदौ २७ गते उनको आठौं स्मृति दिवस थियो। मेरो सम्पादनमा तीन दशकपछि पुनः विराटनगरबाट प्रकाशन हुन थालेको मैथिली मासिक मिथिला टाइम्सको रामराजाप्रसाद विशेष अंकबाहेक त्यस्तो कुनै खासै कार्यक्रमको आयोजना यसपालि गरिएको देखिएन। कोरोना कहरले प्रभावित पार्यो। रामराजाप्रसाद विचार, विद्वता र विविधताको एउटा यस्तो संगम हुनुहुन्थ्यो, जसको प्रचुर भण्डारण उनीमा थिए। अंग्रेजी साहित्य र कानुनमा मात्र होइन, दर्शनशास्त्रदेखि समाज विज्ञानसम्ममा उनको बेजोडको दक्खल थियो। राजनीतिक विश्लेषक सीके लालको शब्दमा दर्शनशास्त्रको त उनी खानी नै थिए। तर उनको यो अथाह ज्ञानको सन्दर्भमा थोरैै मात्र चर्चापरिचर्चा हुने गर्छन्। स्वयं रामराजाप्रसाद स्मृति प्रतिष्ठान नै उनको अथाह विद्वताका सम्बन्धमा अनभिज्ञजस्तो देखिन्छ। त्यसैले आजसम्म प्रतिष्ठानले विषयगत रूपमा दक्खल रहेका उनको कुनै पनि विधामा बृहत् राष्ट्रिय वा अन्तर्राष्ट्रिय स्तरको संगोष्ठी, छलफल तथा वादविवाद गराएको देखिन्न। दुई वर्षपछि प्रतिष्ठानले दसौं स्मृति दिवस धुमधामसँग मनाउने निर्णय गरेको छ। प्रतिष्ठानले यस प्रकारको सोचलाई विविधतामय बनाउनुपर्छ र सबैभन्दा बढी स्रोत र साधनको खर्च बौद्धिक अभ्यासमा गर्न सके त्यसले ढिलै भए पनि रामराजा बाबुका हकमा न्याय ठहरिने छ। यस कार्यका लागि प्रतिष्ठानले योजनाबद्ध रूपमा कामको प्रारम्भ थालिसक्नुपर्छ। तर आज यस आलेखमा रामराजाप्रसादको एउटा सशक्त विधा जसको कारण उनी बेलाकुबेला चर्चामा रहे त्यसलाई मैले खोतल्न प्रयास गरेको छु। रामराजा, सुभाष बोस र बीपी हामी सबैलाई थाहा हुनुपर्छ भारतका क्रान्तिकारी नेता सुभाषचन्द्र बोस र महात्मा गान्धीको लक्ष्य समान भए पनि दुवैका बीचमा आधारभूत अन्तर थिए। त्यसैले धेरै दिनसम्म सुभाषबाबु भारतीय राष्ट्रिय कांग्रेसमा टिक्न सक्नुभएन र आफ्नो छुट्टै राजनीतिक पार्टीको गठन गर्न पुगे, जसको नाम थियो फारवार्ड ब्लोक। उनले भारतलाई अंग्रेजको उपनिवेशबाट मुक्तिका खातेर सशस्त्र संघर्षको उद्घोष गरेका थिए। त्यसका लागि उनले दोस्रो विश्वयुद्धताका संसार घुमेर कोसँग के सहयोग प्राप्त गरे भन्ने कुराजस्तै रामराजाप्रसाद पनि नेपालमा गणतन्त्र स्थापनार्थ विश्वलाई चहारेको तथ्यगत इतिहास छ। सुभाषबाबु त्यसबेलाका विश्वशक्ति जर्मनीका हिटलरलाई भेटेजस्तै रामराजाबाबुले विश्व क्रान्तिकारी नेता चे ग्वेवारासँग भेट्न बर्माको टापु पुगेका थिए। यस अर्थमा रामराजा बाबु र सुभाष बाबुबीच घनीभूत समानता पाइन्छ। सन् सत्तरीको दशकमा नेपालको राष्ट्रियता खतरामा रहेको भन्दै बीपी कोइरालाले राष्ट्रिय मेलमिलापको नीति लिएर स्वदेश फर्केका थिए भने राष्ट्र, राष्ट्रियता र प्रजातन्त्र जोगाउनु छ भने सामन्तवादका पृष्ठपोषक राजा र राजतन्त्रसँग कुममा कुम मिलाउनुभन्दा त्यसलाई समूल नष्ट नगरी नेपालीले वास्तविक अर्थमा राष्ट्रियता र प्रजातन्त्रको अनुभूति गर्न सक्दैनन् भन्ने सोच रामराजाप्रसाद सिंहमा रहेको देखिन्छ। साँचो कुरा त के हो भने एकताका गान्धी र सुभाष एक ठाउँमा रहेजस्तै बीपी र रामराजा पनि एकै घडाका पानी थिए। सेवन पनि सँगै गर्थे। रामराजाको अठोट जसले माओवादीलाई रणनीतिक लक्ष्य प्राप्तिका लागि उत्प्रेरकको काम गर्यो। साथै माओवादीको संगठनात्मक शक्ति, कांग्रेसको लचकता र एमालेको बाध्यताले नौलो परिवेश उत्पादन गरेको हो। २०१७ सालमा राजा महेन्द्रले प्रजातन्त्रको अपहरण गरेपछि त्यसबाट उन्मुक्ति पाउनलाई सुरुमा जेजति प्रयास भएका छन्, त्यसलाई अध्ययन गर्ने हो भने बीपी र रामराजाको भाष्यमा समानता पाइन्छ प्रारम्भमा गान्धी र सुभाषजस्तै। तर कालान्तरमा बीपी र रामराजा एकअर्काको समानान्तर रेलवे लाइनजस्तै सैद्धान्तिक रेखा कोरे, जो कहींकतै मिल्ने सम्भावना हुँदैन। यसले एकातिर नेपालको राष्ट्रियता, अखण्डता र सार्वभौमसत्ता राजमुकुटमा निहित छ भन्ने बीपीको मान्यतालाई रामराजाप्रसादको गणतान्त्रिक सोचले ठाडै चुनौती दिएको देखिन्छ। पछि पूर्णरूपमा खारेजसमेत गरे। कांग्रेसको संवैधानिक राजतन्त्रको सोच गलत हो र नेपालजस्तो भूराजनीतिक मुलुकमा त्यसले प्रजतन्त्रलाई कहिल्यै संस्थागत विकास हुन दिँदैन भन्ने कुरा रामराजा बाबुले पटनादेखि सिरहा र काठमाडौंसम्म मसँगको दर्जनौंपटकको भेंटमा दोहोर्याईतेहेर्याई भन्नुभएको अहिले मलाई भल्झली याद आइरहेको छ। कालान्तरमा रामराजा बाबुको यो सोच सहीसिद्ध भयो भन्ने कुरा कहींकतै लुकेको छैन। नेपालमा राजतन्त्र चाहे त्यो सक्रिय होस् वा संवैधानिक प्रजातन्त्रलाई त्यसले संस्थागत रूप धारण गर्न दिएनन् भन्ने कुरा दिउँसोको घामजत्तिकै छर्लंग छ। राजा महेन्द्रदेखि ज्ञानेन्द्रसम्मको कथाले यही व्यथाको भाष्य निर्माण गरेका छन्। त्यसैले राजा महेन्द्रको राष्ट्रियतामा सामन्तवादको मि श्रण प्रचुर मात्रामा रहेकोले त्यो पुख्र्यौली देशभक्तिसिवाय अरूथोक केही थिएन। तर पनि बीपीले जीवनपर्यन्त त्यसलाई बोक्ने जुन दुस्साहस गरे, त्यसबाट उहाँलाई असफलताबाहेक केही हात लागेन। जितेको बहुदललाई सत्ता र शक्तिको दुरुपयोग गरी हराइयो। यति हुँदाहुँदै राजासँग घाँटी जोडिएको उनको अस्वाभाविक ऐलानले रामराजाप्रसादलाई तात्कालै गठन गरिएको जनवादी मोर्चाको औचित्य सावित भयो। अन्ततोगत्वा बीपी असफल र रामराजाप्रसाद सिंह सफल राजनेताका रूपमा कूटनीतिक वृत्तमा स्थापित हुन पुग्छ। संघीय प्रजातान्त्रिक गणतन्त्र नेपाल यसको ज्वलन्त उदाहरण हो। रामराजाको घतलाग्दो अडान २०४६ सालको ऐतिहासिक जनआन्दोलनपछि बहुदलीय व्यवस्थाको पुनस्र्थापनपश्चात् इतिहासविद् डा सुरेन्द्र केसीको एउटा थेगो के थियो भने नेपालमा सबैभन्दा सुरक्षित यदि कुनै कुरा छ भने त्यो राजसंस्था हो। हो पनि, नेपालबाट राजा र राजसंस्थालाई हटाउन सकिन्छ भन्ने नेपाली जनतामा रतिभर विश्वास थिएनन्। किनकि एमालेजस्तो कम्युनिस्ट पार्टीले पनि संवैधानिक राजतन्त्रलाई आत्मसात गरिसकेका थिए। यो तथ्यको भण्डाफोर त्यतिबेला भयो, जतिखेर पार्टीका तात्कालीन महासचिव माधव नेपालले राजा ज्ञानेन्द्रको पाउमा दाम चढाए। वर्तमान प्रधानमन्त्री केपी शर्मा ओलीले त गणतन्त्रको सन्दर्भमा दिएको मन्तव्य अहिले सबैको थेगो बनेको छ। उनले माओवादीहरूले बयलगाडा चढेर अमेरिका पुग्न खोजिरहेको भन्दै झन् राजतन्त्रका पक्षमा वकालत गरेकाले डा केसीको भनाइमा दम रहेको देखिन्छ। कतिसम्म भने जनयुद्धको उतराद्र्धमा माओवादी पनि संवैधानिक राजतन्त्रवरिपरि चक्कर काट्न थालेको तथ्य सार्वजनिक भइसकेको छ। कांग्रेसको त के कुरा (!) सानैदेखि लागेको बानीजस्तै थियो। पिलपिले कम्युनिस्ट पार्टीहरूको कुनै हैसियत नै थिएनन्। राप्रपा राजतन्त्रको सबैभन्दा ठूलो पृष्ठपोषक थिए। यस्तो अवस्थाका राजा, राजतन्त्र र राजसंस्थाको समूल नष्ट नगरी साँचो अर्थमा नेपालको राष्ट्रियता, अखण्डता र सार्वभौमिकता जगेर्ना गर्न सकिन्न भन्ने एकोहोरो रूपमा रटान रट्दै आएका रामराजाप्रसाद कस्तो प्राणी होला ? सहजै अनुमान लगाउन कठिन छ। र, त्यो पनि त्यस अवस्थामा जतिबेला एकातिर उनको टाउकोमा फाँसीको फन्दा छ भने अर्कातर्फ पुख्र्यौली धनसम्पत्ति पञ्चायतकालदेखि सरकारीकरण गर्दै आएका छन्। श्रीमती वर्षौंवर्षदेखि कोमामा छिन् भने पटनाजस्तो सहरमा बालबालिकाको निर्वाह मामुली कुरा थिएन। यति हुँदाहुँदै आफ्नो अडानबाट टसमस नहुनु विद्वतासँगै जातीय गुण पनि हुन सक्छ। सर कटा सकते है लेकिन सर झुका सकते नही भन्ने उखान भारत वर्षका राजपुतहरूको सन्दर्भमा त्यत्तिकै प्रचलित भएका होइनन्। राजा महेन्द्रले प्रधानमन्त्री पद पनि रामराजाबाबुलाई यही हठी स्वभावका कारण दिन इच्छुक भएका थिए होला। तर आफ्नो मूल्य र मान्यतामा अडिग व्यक्तिका लागि व्यावहारिक सफलता वा असफलताको कुनै अर्थ रहँदैन। जतिबेला संघर्ष मानव जीवनको अन्तर्निहित निरर्थकताबाट हुन्छ त्यतिबेला सफलता र असफलताको भेद महत्वपूर्ण भइहाल्छ। रामराजाबाबुको जीवन दर्शनले भविष्यका सन्ततिहरूलाई सिकाएको पाठ यही हो। सफल जीवन बीपी कोइरालाले आफ्नो राजनीतिक जीवनको उत्तराद्र्धमा गरेको संघर्षले मूर्तरूप धारण गर्न सकेनन्। निराश भएर देहत्याग गरे। गजेन्द्रनारायण सिंहले पनि संघीय शासन व्यवस्थाको स्वाद चाख्न सकेनन्। र, सबैभन्दा ठूलो कुरा गणेशमान सिंहले २०४६ सालको ऐतिहासिक जनआन्दोलन सफल पार्न गरेको अभ्यास उनलाई सफल र सक्षम नेताका रूपमा स्थापित गरे। अर्थात् जुन काम बीपीले गर्न सकेका थिएनन्, त्यो काम गणेशमानले फत्ते पारे। तर यति हुँदाहुँदै पनि गणेशमानको समावेशीकरणको लालसा पूरा हुन सकेन। तर प्रवासमा रहेको कांग्रेसको असफलताबाट रामराजा बाबुमा अंकुरित गणतान्त्रिक नेपालको सोचले अन्ततोगत्वा मूर्तरूप धारण गरेरै छाड्यो। त्यस दिनदेखि लोकतन्त्रले प्रजातन्त्रलाई विस्थापित गरेको छ। नेपालीहरू रैती र प्रजाबाट उक्लेका छन्। पूर्णरूपमा सार्वभौम संघीय लोकतान्त्रिक गणतन्त्रात्मक नेपालको सार्वभौम नागरिक हुन पुगेका छन्। यसमा रामराजाको अठोट जसले माओवादीलाई रणनीतिक लक्ष्य प्राप्तिका लागि उत्प्रेरकको काम गर्यो। साथै माओवादीको संगठनात्मक शक्ति, कांग्रेसको लचकता र एमालेको बाध्यताले नौलो परिवेशको उत्पादन गरेको हो। अन्त्यमा, एउटा कुरा के साँचो हो भने दुनियाँ परिवर्तनशील छ। पुरानो ढल्छ र नयाँको नवनिर्माण हुन्छ। राष्ट्रका हकमा पनि यो सूत्र लागू हुन्छ। विश्वमा कतिपय राष्ट्रले यसरी नै कोल्टे फेरेका हुन्। तर यस अर्थमा रामराजाप्रसादको विचार आफ्नै प्रकारको थियो। उनले देशको राष्ट्रियता, सार्वभौमिकता र अखण्डतामा सम्झौता गर्न सकिन्न भन्ने मान्यता राख्नु हुन्थ्यो। उनका विचारमा यो सम्झौताहीन कुरा हुन्, जसले मेचीदेखि महाकाली र हिमालदेखि तराईमधेससम्मका विविध जातजाति, भाषाभाषी, लिंग, वर्ग, वर्ण र क्षेत्रका जनतालाई एक सूत्रमा बाँध्ने काम गर्छ। जब तराईमधेसका सशस्त्र समूहका नेताहरू उनलाई भेट्न आउँथे त्यतिबेला उनले आफ्नो विद्वताबाट सबैलाई मन्त्रमुग्ध पार्थे एउटा जयकृष्ण गोइतबाहेक। सायद त्यसैले होला जयकृष्ण गोइतबाहेक अब कुनै पनि समूह तराईमधेसमा छैनन् र त्यो पनि दिनप्रतिदिन खिइँदै गएका छन्।"
फुटबल खेलाडी राजेश परियार भारतीय क्लबबाट खेल्दै,काठमाडौं : नेपाली यु२३ फुटबल टोलीका खेलाडी राजेश परियारले भारतीय क्लबबाट फुटबल खेल्ने भएका छन्। भारतको बी डिभिजनको आई लिगका लागि अहमदाबादले परियारलाई अनुबन्ध गरेको हो। उनले सामाजिक सञ्जालमार्फत आफू भारतको अहमदाबादबाट खेल्न लागेको जानकारी गराए। आई लिगका लागि परियार बिहीबार भारत जाँदै छन्। परियार अखिल नेपाल फुटबल सङ्घ (एन्फा) एकेडेमीबाट उत्पादित खेलाडी हुन्। उनले गत वर्षको ए डिभिजन लिग न्यूरोड टिम (एनआरटी)बाट खेलेका थिए। परियार गत वर्ष मङ्सिरमा नेपालमा सम्पन्न १३औँ दक्षिण एशियाली खेलकूद (साग)मा नेपालले स्वर्ण पदक जित्दा टोलीको महत्वपूर्ण सदस्य थिए। अघिल्लो महिना नेपालका अर्का खेलाडी अभिषेक रिजाल पनि भारतीय क्लबमा आवद्ध भएका थिए।
