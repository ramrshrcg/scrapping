शीर्षक,विवरण
कांग्रेसको गतिहीनता र भविष्य,"अहिलेको कांग्रेसको प्रमुख मुद्दा समयमा महाधिवेशनको सुनिश्चितता र लोकतान्त्रिक विधिको परिपालना हो एउटा प्राक्कल्पनात्मक (हाइपोथेटिकल) प्रश्नबाट सुरु गरौं। संविधानसभामा कांग्रेसको उपस्थिति कमजोर भएको भए नेपालको संविधान कस्तो बन्थ्यो होला ? यो एक काल्पनिक तर सान्दर्भिक प्रश्न हो। माओवादीको सैद्धान्तिक विमूढता र अनेक फुटले प्रमाणित गरिदिएको छ कि अहिलेको संविधानमा उनीहरूको रुचि थिएन। यो उनीहरूको लक्ष्य पनि होइन। संविधान निर्माणमा जनताले कांग्रेसलाई भूमिकाहीन अवस्थामा राखेको भए अहिलेको नेपालको राजनीतिक स्वरूप फरक हुने थियो। विमतिलाई अपराध मानिन सक्थ्यो। सेनाको राजनीतीकरण हुन सक्थ्यो। १४१५ जातीय प्रदेशहरू बन्ने त निश्चित थिए र निर्वाचनसमेत एकदलीय हुन सक्थ्यो। गणतन्त्रका लागि गरिएको बलिदानको इनामस्वरूप माओवादीलाई जनताले संविधानसभामा सम्मानजनक स्थान दिए तर एउटा सीमाभित्र राखिदिए। संविधानसभामा कांग्रेसलाई पनि सम्मानजनक स्थान मिल्यो तर आर्थिक समृद्धिको खाका कोर्ने बेलामा भने कांग्रेसलाई जनताले ट्वाँ पारिदिए। किन ? लोकतान्त्रिक संविधान निर्माणमा जनताले कांग्रेसलाई विश्वास गर्नु तर आर्थिक विकासका लागि भने कांग्रेसलाई नपत्याउनुको कारण छ। नेपालको राजनीतिमा कांग्रेसको उपादेयता जारी राख्ने हो भने कांग्रेसका कार्यकर्ताले केही प्रश्नमा गहन विवेचना गर्न अतिदेय भइसकेको छ। राणाशासन कालदेखि २०४७ सालसम्म कांग्रेसले लोकतन्त्रका लागि आन्दोलन गर्यो। संघर्षको यही कालमा कांग्रेसमा अनेक नेताहरू जन्मिए। अहिलेका कांग्रेसका नेता शेरबहादुर देउवा र रामचन्द्र पौडेलको स्मरण गर्न योग्य योगदान त्यही लोकतान्त्रिक आन्दोलन हो, त्यही काल हो। अहिले नेपालले अभ्यास गरिरहेको संसदीय लोकतान्त्रिक पद्धतिको सैद्धान्तिक रूपले पक्षपाती कांग्रेस मात्रै हो। ४७ सालसम्म नेपालमा खुलारूपमा लोकतन्त्रको झन्डा बोक्ने दल कांग्रेस मात्रै थियो। संसदीय पद्धतिका लागि आजीवन लडेका नेताहरू कांग्रेसमा जीवितै छन्। त्यसैले लोकतान्त्रिक संविधानका लागि जनताले कांग्रेसलाई विश्वास गरे, रोजे। २०४७ सालपछिको कांग्रेससँग जोडिएका प्रशस्त विसंगतिको बपौती बोकेका नेताहरू कांग्रेसको अहिलेको नेतृत्वमा छन्। कांग्रेसका यी नेतासँग जनतालाई तरंगित पार्ने कुनै नारा र कार्यक्रम छैनन्। कुशासन र सुशासनमा कांग्रेसले एउटा अक्षरको मात्रै फरक देखेको इतिहास छ। त्यसैले जनताले कांग्रेसलाई आर्थिक विकासका लागि पत्याएनन्। विज्ञानमा प्राक्कल्पनात्मक प्रश्नबाट नयाँ कुरा निस्केका छन्, आविष्कारहरू भएका छन्। यस्ता प्रश्न राजनीतिमा पनि प्रबोधक हुन्छन्। केही प्राक्कल्पनात्मक प्रश्नहरू कांग्रेसको अहिलेको अवस्थामा यथोचित हुन्छन्। आगामी निर्वाचनमा एउटा बृहत् राजनीतिक बहसको आयोजना गरियो र त्यसमा नेकपाबाट पुष्पकमल दाहाल, केपी ओली वा भीम रावलको सहभागिता गरियो भने कांग्रेसको तर्फबाट तिनको सामना कसले गर्दा कांग्रेसको हितमा होला ? शेरबहादुर देउवा, विजय गच्छदार, शशांक कोइराला वा सुनिल थापा ? सुशासन र समृद्धिको विषयमा एउटा बृहत् मिडिया बहसको आयोजना गरियो भने त्यसमा कांग्रेसको प्रतिनिधित्व कसले गर्नु कांग्रेसको हितमा होला ? उपसभापति गच्छदार ? एमसीसीको पक्षमा सार्वजनिक बहस गर्नुपरेमा त्यसको सामना गर्ने उपयुक्त पात्र कांग्रेसमा को होला ? महामन्त्री शशांक ? नेपालको लोकतान्त्रिक आन्दोलनको इतिहास र बीपीको समाजवादको प्रतिरक्षा गर्नुपरेमा कांग्रेसको कुन नेता उपयुक्त होला ? नवनियुक्त सहमहामन्त्री वा आरजु देउवा ? ४७ सालयताका नेताको सम्पत्ति छानबिन गरिने प्रस्ताव आयो भने त्यसमा कांग्रेसका कतिले सहमति जनाउलान् ? र, अहिलेको संसदमा गगन थापा नभएको भए प्रतिपक्षको रूप कस्तो देखिन्थ्यो होला ? महाधिवेशनमा यी प्रश्नहरूको जबाफ कांग्रेसले खोज्यो भने त्यो कांग्रेसकै लागि हितकारी हुनेछ। कांग्रेसमा यथास्थितिको अन्त्य गर्न सके त्यो गगनका लागि एउटा ठूलो सफलता हुनेछ। त्यसका लागि गगनले जोसुकैसँग सम्झौता गर्न तयार हुनुपर्छ। त्यो निधि, सिंह वा शेखर कोइराला जोसँग पनि हुन सक्छ। कांग्रेसको घडीको सुई २०५० सालसम्म स्वतःस्फुर्त रूपमा चलेको देखिन्छ, त्यसपछि धक्कामुक्काले यहाँसम्म आइपुगेको छ। विगतको निर्वाचनमा पराजित भएपश्चात् कांग्रेसले गरेको कामको समीक्षा पनि कांग्रेसका कार्यकर्ताले गर्नुपर्छ। कांग्रेसको नारा के हो ? कांग्रेसका मूल मुद्दा के हुन् ? नेकपा फुट्ला र खाउँला भन्ने कांग्रेसको प्रमुख मुद्दा हो ? बीपीको राजतन्त्रात्मक प्रजातान्त्रिक समाजवाद अब सान्दर्भिक रहेन। पञ्चायती व्यवस्थाको अन्त्य गरौं भन्ने २०४७ सालसम्मको नारा र आन्दोलनबाट राजनीतिमा स्थापित भएका कांग्रेसका नेताहरू वृद्ध भइसके, थाकिसके। २०६३ सालपछि कांग्रेसले वंशवादबाट जोडिएका केही छिटपुटबाहेक आम युवालाई आकर्षित गर्न सकेको छैन। नेपालमा सुशासनका लागि अहिले पनि एउटा ठूलो युवा समूह आन्दोलित छ। राष्ट्रपति कार्यालय पार्टी कार्यालय बनेको विदेशी राजदूतको हस्तक्षेप देखिएको छ, नेपालका पत्रकारलाई धम्की दिएको छ। ओम्नी, वाइडबडी, ७० करोड, कोरोना, न्यायालय आदिका अनेक मुद्दामा अहिले विभिन्न किसिमका समूहहरू विभिन्न नारा लिएर सडकमा देखिएका छन्। कांग्रेससँग नारा, कार्यक्रम र अग्र सक्रिय नेतृत्व नभएकाले यो समसामयिक आन्दोलनमा कांग्रेस मौन छ। त्यसैले सत्ताविरोधी मनोभावको लाभ अहिले कांग्रेसले प्राप्त गरेको छैन। सामाजिक सञ्जाल र सञ्चारगृहहरूमा सत्तापक्षकै प्रतिपक्ष छ। बौद्धिकहरू भन्छन् कांग्रेस केको प्रतीक्षा गर्दै छ ? के हेरेर बसेको छ ? यसको जबाफ सहज छ। कांग्रेसको अहिलेको नेतृत्व जे गर्न सक्षम छ त्यही गरिरहेको छ। देउवा र पौडेल दुवै आफ्नै हिसाबले कांग्रेसलाई बलियो र ठूलो दल बनाउन रातदिन लागिपरेका छन्। यिनको नियतमा शंका गर्ने कुनै ठाउँ छैन तर यिनको कार्यक्षमतामा प्रशस्तै प्रश्न गर्न मिल्छ। देउवामा पाँच वर्ष आराम गर्दा कांग्रेस स्वतः मजबुत हुने दृढ विश्वास छ। देउवाको कृपाले महाधिवेशन भइहाले भने अध्यक्षमा उठ्नेसम्म पौडेलको सोच छ। आफू अध्यक्ष बन्नेबित्तिकै कांग्रेस स्वतः बलियो हुने मान्यता पौडेलको छ। २०३६ देखि २०४७ सालको आन्दोलनका उपज नेताहरू ६२६३ पश्चात्कालमा विमूढ देखिएका छन्। प्रायजसो कांग्रेसका युवा नेताहरू आफ्नो सानो स्वार्थका लागि एउटा नेताको गलत प्रवृत्तिको मोहरा बनेका छन्। पौडेल क्षमतावान् भएको भए अहिलेसम्म कांग्रेसको महाधिवेशन भइसकेर अर्को निर्वाचनको तयारीमा कांग्रेस गइसकेको हुने थियो। नेविसंघले निर्वाचित नेतृत्व पाइसकेको हुने थियो। पौडेलले विरोध गर्न नसकेरै त आज कांग्रेस टिके प्रथामा फर्केको छ। नेपालमा संसद्का लागि निर्वाचन हुन्छ तर पनि दलसँग एउटा चेहरा हुनुपर्छ। विगत निर्वाचनमा नेकपाका नेता केपी ओलीलाई जनताले रुचाएका थिए। भारतमा भाजपा नरेन्द्र मोदीको नेतृत्वमा निर्वाचनमा गएको थियो। कांग्रेसमै एकपटक गिरिजाप्रसाद कोइरालाले निर्वाचनका लागि कृष्णप्रसाद भट्टराईलाई अघि सारेका थिए। कांग्रेसको इतिहासका पानामा देउवा र पौडेल सुन्दर देखिन्छन् तर राजनीतिमा उमेर वा वरिष्ठताका हिसाबले पालो आउँदैन। अब चारपटकको प्रधानमन्त्रीको कामका आधारमा देउवाको मूल्यांकन हुन्छ। २०४८ सालदेखि अहिलेसम्मका कांग्रेसका प्रत्येक सरकारको बपौतीमा देउवा, पौडेल, विमलेन्द्र निधि र प्रकाशमान सिंह पनि जोडिन्छन्। मध्यावधि निर्वाचन, महाभियोग, लाउडा, दरबारमा लोकतन्त्र बुझाएको आदि अनेक मुद्दाहरूको बपौती यी सबैसँग जोडिन्छ। तर यी कुसंस्कारका बोझ बोक्नुनपर्ने निष्कलंक नेताहरू पनि कांग्रेसमा छन्। महाधिवेशनमा त्यस्ता सामथ्र्यवान्को खोजी गर्ने कि महाधिवेशनपूर्व नै टीका लगाएर जग हँसाउने ? विधानले दिए पनि तानाशाही प्रवृत्ति कांग्रेसका लागि घातक हो। बीपीलाई मृत्युदण्ड दिनुपर्छ भन्ने सूर्यबहादुर थापाका छोरालाई कांग्रेसले सहमहामन्त्री तोकेको छ। सुनिल थापाको कुनै राजनीतिक पृष्ठभूमिसमेत छैन। उनी कुनै विषयका ज्ञाता पनि होइनन्। न उनको नेपालको लोकतान्त्रिक आन्दोलनमा कुनै योगदान छ। सूर्यबहादुरको पुत्र हुनुलाई कांग्रेसले योग्यता मान्ने ? भोलि कमल थापाको सन्तानलाई उपाध्यक्ष र पशुपतिकी छोरीलाई महामन्त्री नियुक्त गरिएला। उता पुष्कर ओझा, रामबहादुर बिष्ट र गोविन्दराज जोशी जस्ता जनाधार भएका र आजीवन कांग्रेसमा समय खर्चेका कार्यकर्तालाई कारबाही गरिएको छ। स्मरण रहोस्, जोशीलाई भ्रष्टाचार मुद्दाका कारण कारबाही गरिएको होइन। गत हप्ता अमेरिकामा भएको डेमोक्रेटिक पार्टीको सम्मेलनमा कतिपय रिपब्लिकन नेताहरूले डेमोक्रेटिक दलका उमेदवारलाई जिताउन अमेरिकी नागरिकसँग खुलारूपमा अनुरोध गरे। लोकतान्त्रिक पद्धतिमा यसलाई अन्तर्घात होइन, स्वतन्त्रता भनिन्छ। ट्रम्पलाई भोट नहाल्न आह्वान गर्ने रिपब्लिकन दलका ती नेताहरूले भविष्यमा रिपब्लिकन दलबाट राष्ट्रपतिमा समेत दाबी गर्न सक्छन्। ओझाले आरजू देउवालाई र जोशीले पौडेललाई कसरी हराउन सक्छन् ? कांग्रेसको अध्यक्ष बन्ने र देशकै नेतृत्व गर्ने उद्देश्य लिएका पौडेललाई भ्रष्टाचारको अभियोगमा तारिख बोकिरहेको एउटा सामान्य कार्यकर्ताले कसरी पराजित गर्न सक्छ ? पौडेलभन्दा जोशी लोकप्रिय हुनु अपराध होइन, चुनौती हो। भोट नदिनेलाई कारबाही गर्ने कि जिम्मेवारीमा बसेर जिम्मेवारी निभाउन नसक्नेलाई ? लोकतन्त्रमा विमतिलाई अन्तर्घात भनिँदैन। विमति राख्नेलाई गद्दार, धोखेबाज, अन्तरघाती भनेर कारबाही गर्ने कि विमतिको आदर गर्ने, विमतिलाई सम्बोधन गर्ने ? हामी सूचना प्रविधिले क्रान्ति गरिसकेको युगमा छौं। राष्ट्रिय र अन्तर्राष्ट्रिय घटनाको विवेचना गरेर आफ्नो धारणा सम्प्रेषण गर्न नसक्नेलाई आजको समाजले नेता मान्दैन। दूरदृष्टिता, अग्रसक्रियता नभएका, शारीरिक रूपले आशक्त र कोठे नेतालाई अब जनताले पत्याउँदैनन्। अहिले भारतमा भाजपाका नेता लालकृष्ण आडवाणी र मुरलीमनोहर जोशीको जुन अवस्था छ, नेपालमा देउवा र पौडेलको अवस्था त्यही हुनुपर्ने हो। ती सम्मानका हकदार हुन् तर तिनको नेतृत्व असान्दर्भिक भइसकेको छ। यथास्थितिको अन्त्य नहुने हो भने एउटा गुटमाथि अर्को गुटको विजयका लागि गरिने कर्मकाण्डी महाधिवेशनको कुनै अर्थ छैन। कांग्रेसमा बौद्धिकता र चिन्तनशीलता को अभाव हुँदै गइरहेको छ। एक चिन्तनशील, बौद्धिक, निर्भय र निष्कलंक नेता भएकाले गगनलाई कांग्रेसमा रुचाइन्न। जम्मा ६७ महिना मात्र मन्त्री भएका गगनको एउटा सानो कार्यकाल गर्व गर्नलायक छ। सुशासनका पक्षपाति भएकै कारण धनराज गुरुङलाई जिम्मेवारीबाट वञ्चित गरिएको छ। कांग्रेस अहिले गर या मर को स्थितिमा छ। कांग्रेसका ३६ देखि ४७ सालसम्मको विद्यार्थी राजनीतिबाट उदाएका वृद्धयुवा नेताका लागि यो सम्भवतः एक अन्तिम अवसर, चुनौती र परीक्षाको घडी पनि हो। यो महाधिवेशनमा धनराज गुरुङ, देवराज चालिसे, वीरबहादुर बलायर, एनपी साउद, बालकृष्ण खाँड, गुरु घिमिरे, सुरेन्द्र पाण्डे, चन्द्र भण्डारी, गोविन्द भट्टराई, प्रदीप पौडेल, महेन्द्र यादव, विश्वप्रकाश शर्मा, नविन्द्रराज जोशी, हृदयराम थानी, उमाकान्त चौधरी आदिको भूमिकाले कांग्रेसको भविष्य तय गर्ने छ। आफ्ना संरक्षकको छत्रछायामा आफ्नो ससाना स्वार्थ हेर्ने वा यथास्थिति परिवर्तन गरेर र पार्टी र देशको स्वार्थ हेर्ने। गगन एक्लैले कांग्रेसमा कायापलट गर्न नसक्ने विगतको महाधिवेशनले देखाइसकेको छ। कांग्रेसमा यथास्थितिको अन्त्य गर्न सके त्यो गगनका लागि एउटा ठूलो सफलता हुनेछ। त्यसका लागि गगनले जोसुकैसँग सम्झौता गर्न तयार हुनुपर्छ। त्यो निधि, सिंह वा शेखर कोइराला जोसँग पनि हुन सक्छ। अन्त्यमा, यथार्थ भने कांग्रेसमा अर्कै छ, जटिल छ। देउवाले म यो महाधिवेशन गर्दैन भनेर टार्ने सम्भावना कांग्रेसमा सुरक्षित छ, सम्भव छ। यो अनुभव हो, मनोगत कथन होइन। त्यसो भएमा निधि, सिंह, कोइराला, थापा र माथि उल्लिखित वृद्धयुवा नेताहरूले एक स्वरले त्यसको विरोध गर्न सक्लान् ? अहिलेको कांग्रेसको प्रमुख मुद्दा समयमा महाधिवेशनको सुनिश्चितता र लोकतान्त्रिक विधिको परिपालना हो। आफू संकटमा परेको कांग्रेसले महसुस गरेन भने र विधिको परिपालना गरिएन भने कांग्रेसको ४७ साल पूर्वको कमाइ (लोकतान्त्रिक दलको ट्याग) कति टिक्ला ? जनताले रामराम भन्लान् काँध दिँदैनन्।"
"चीनको छिमेक नीति, सी र भारतको प्रभाव क्षेत्र","सन् २०१३ मा चिनियाँ कम्युनिस्ट पार्टीका महासचिव र राष्ट्रपतिका रूपमा कार्यभार सम्हालेलगत्तै सी जिनपिङले चीनको विदेश नीतिका थुप्रै क्षेत्रमा परिवर्तनको सुरुवात गरे। त्यसमध्ये एउटा क्षेत्र थियो छिमेक नीति। राष्ट्रपतिका रूपमा शपथ खाएलगत्तै उनले एक असल छिमेकी सुनसँग पनि साट्न सकिँदैन भन्ने अभिव्यक्ति दिएर छिमेक नीति आफ्नो कार्यकालमा उच्च प्राथमिकता रहने सन्देश दिए। लगत्तै सीले छिमेकी नीतिबारेमा पार्टी र सरकारका प्रतिनिधि जम्मा गरेर सन् २०१३ मा विशेष अन्तरक्रिया नै आयोजना गरे। यसअगाडि सन् २००६ र सन् १९४९ मा मात्रै यसखाले कार्यक्रम आयोजना भएको थियो। कार्यक्रममा उनले चीनको नयाँ छिमेक नीतिको ब्लुप्रिन्ट नै प्रस्तुत गरेका थिए। उनले यो नीति आफ्ना निकायलाई कार्यान्वयन गर्न निर्देशन दिए। विगत सात वर्षमा उनी चीनका केही साना छिमेकी मुलुक र भारतको विशेष प्रभाव मानिएका मुलुकका प्रभाव बढाउन निकै कसरत गरेको र त्यसले ल्याएको परिवर्तनबारे चर्चा गरिएको छ। सीले अगाडि सारेको छिमेक नीतिको पहिलो प्राथमिकता चीनको भौगोलिक अखण्डता र एकताको रक्षा हो। छिमेकी मुलुकले तिब्बत, ताइवान र हङकङका सम्बन्धमा पूर्णरूपमा एक चीन नीति लिऊन् भन्ने चीन चाहन्छ र छिमेकी मुलुकलाई उसले आफ्नो सुरक्षा कबजका रूपमा हेर्ने गर्छ। पूर्णरूपमा छिमेकी मुलुकको सहयोग भए आफूविरोधी गतिविधि नियन्त्रण गर्न सकिने चीनको बुझाइ छ। हुन पनि पछिल्लोपटक चीनले हङकङ मामिलाका सम्बन्धमा चीनका छिमेकी मुलुकले कि समर्थन गरेका छन् कि उनीहरू मौन छन्, जुन उसको सफलता हो। चीनको छिमेक नीतिको अर्को महत्त्वपूर्ण प्राथमिकता आर्थिक सहकार्य हो। उत्पादित वस्तु र कच्चापदार्थको बजार विस्तार गर्नुका साथै छिमेकी मुलुकमा रोजगार सिर्जना गर्ने मुख्य उद्देश्य हो। विशेषतः पछिल्लो समयमा ठूला मुलुकसँगको व्यापार र वाणिज्यमा उतारचढाव आउन थालेपछि आफ्ना उत्पादनको स्थायी र नियमित बजारका रूपमा उसले छिमेकी मुलुकलाई हेरेको छ। यति मात्र होइन्, छिमेकी मुलुकमा सकेसम्म लगानी गर्ने जसबाट ती मुलुकका नागरिक मात्र होइन, आफ्नो देशका नागरिकलाई समेत रोजगार सिर्जना गर्ने। पछिल्लो समयमा चीनमा बेरोजगार समस्या बढ्न थालेको छ। त्यसैले छिमेकी मुलुकमा चीनले जति पनि विकास निर्माण र अन्य परियोजना निर्माण गरिरहेको छ, त्यहाँ ठूलो मात्रामा चिनियाँ नागरिक कार्यरत छन्। विकसित मुलुकमा भन्दा छिमेकी साना मुलुकमा रोजगार सिर्जना गर्न चीनलाई सजिलो भएको छ। चीनको छिमेक नीतिको तेस्रो पक्ष होआफ्ना क्षेत्रीय र अन्तर्राष्ट्रिय मुद्दाहरूमा छिमेकीको सहयोग जुटाउने। पूर्ण सहयोग गरे ठिकै छ, सहयोग नगरे पनि विरोधचाहिँ नगरून्। अथवा, चीनले अगाडि सारेको कुनै विषयमा समर्थन गर्न नसके पनि छिमेकी मुलुकहरूले विरोधचाहिँ नगरून् र समर्थन जुटाउन निरन्तर लाग्ने नीति देखिन्छ। उसको छिमेक नीतिको अर्काे प्राथमिकता हो यस क्षेत्रमा भारत र अमेरिकाको प्रभाव कम गर्ने। साना मुलुकसँग उसले भारतसरह सन्धि र सम्झौता गर्न चाहेको छ। अहिले चीन र छिमेकी मुलुकका बीचमा शान्ति र मैत्री सन्धि, स्वतन्त्र व्यापार सम्झौता, सुपुर्दगी सन्धि, पारस्परिक कानुन सहायतालगायतका विषयमा कुराकानी भइरहेको छ। माथि उल्लिखित प्राथमिकताहरू कार्यान्वयन गर्नका लागि उसले छिमेकी मुलुकसँग सुरक्षा सहकार्य विस्तार गर्ने, छिमेकी मुलुकलाई साथी र पार्टनरको व्यवहार गर्ने, उनीहरूलाई सुरक्षित महसुस गराउने र छिमेकी मुलुकको आर्थिका विकासको आकांक्षामा सहयोग गर्ने उनको नीति देखिन्छ। चीनले सुरक्षा र आर्थिक सहकार्यलाई एकीकृत ढंगले लैजान खोजेको छ। चिनियाँ कोर चासोलाई छिमेकीहरूको कोर चासोसँग एकीकृत गर्ने उसको घोषित नीति हो। यसको अर्थ चीनको कोर चासो सुरक्षा हो भने र छिमेकी मुलुकको चासो आर्थिक विकास र उसले दुवैलाई एकीकृत ढंगले लैजान खोजेको देखिन्छ। यी उद्देश्य प्राप्त गर्न पब्लिक डिप्लोमेसीमार्फत आफ्नो गुडविल बढाउने र थप सहकार्यका लागि आधार तयार पार्ने उसको नीति हो। जनसंख्याको एउटा ठूलो हिस्सामा पब्लिक डिप्लोमेसीमार्फत चीनले आन्तरिक राजनीतिक मामिलामा हस्तक्षेप नगर्ने र विकासको साझेदारको छवि बनाएको देखिन्छ। चीनको कोर चासो सुरक्षा हो भने र छिमेकी मुलुकको चासो आर्थिक विकास र उसले दुवैलाई एकीकृत ढंगले लैजान खोजेको देखिन्छ। यो नीति कार्यान्वयन भएपछि विगत सात वर्षमा के परिवर्तन आयो त ? सीले गएको सात वर्षमा सबै छिमेकी मुलुक त्यसमाथि पनि भारतका नजिकका सबै छिमेकी मुलुकको भ्रमण सम्पन्न गरेबाट पनि उनले यस क्षेत्रमा दिएको प्राथमिकता स्पष्ट हुन्छ। भारतको परम्परागत प्रभाव क्षेत्र रहेको भनी लिइएका देशहरूमा सीको भ्रमणले ती देशको आन्तरिक राजनीति र कूटनीतिमा निकै फेरबदल ल्याइदिएको छ। सीले सन् २०१४ मा माल्दिभ्स र श्रीलंकाको भ्रमण गरे। सन् २०१५ मा पाकिस्तानको भ्रमण गरे भने सन् २०१६ मा बंगलादेशको भ्रमण गरे। सन् २०१९ सीले नेपालको भ्रमण गरे। यीमध्ये कतिपय मुलुकमा लामो समयदेखि चिनियाँ राष्ट्रपतिले भ्रमण गरेका थिएनन्। पूर्वराष्ट्रपति हु जिन्ताओले त्यति प्राथमिकता नदिएका यी मुलुक सीको उच्च प्राथमिकतामा परे। भुटानसँग अहिलेसम्म चीनको कुूटनीतिक सम्बन्ध नै नभएका कारण भ्रमण भएको छैन तर भुटानसँग सम्बन्ध विस्तारमा चीन लागिरहेको देखिन्छ। यी सबै भ्रमणको समय र विषयवस्तु हेर्दा चीनको यतिबेलाको प्राथमिकता आफूअनुकुूलको सत्ता भएका मुलुकमा ती सत्तालाई राजनीतिक रूपमा अझ सुदृढ बनाउन भूमिका खेल्ने र नभएका ठाउँमा आफूअनुकूलको सत्ता ल्याउन जोडबल गर्ने, नभए सत्तामा रहेकाहरूबाट अधिकतम फाइदा लिने। उदाहरणका लागि सन् २०१४ मा श्रीलंका चीनसँग निकटको सम्बन्ध भएका महिन्दा राजापाक्षे सत्तामा थिए। सन् २०१५ मा हुन लागेको निर्वाचनमा राजापाक्षेको सत्तालाई सुदृढ बनाउने उद्देश्यले सीको भ्रमणको दौरान निकै महŒवपूर्ण सम्झौता भएको थियो। तर त्यसको एक वर्षमै राजापाक्षे निर्वाचनमा हारपश्चात् सरकारबाट बाहिरिए। यसै महिनामा श्रीलंकमा भएको निर्वाचनमा राजापाक्षे परिवार फेरि शक्तिशाली भएर आएको छ। सन् २०१४ मा नै सीले माल्दिभ्सको भ्रमण गरे जतिबेला चीनसँग नजिक भनेर चिनिएका अब्दु्ल्लाह यमन सरकारमा थिए र सीले उनीसँग राम्रो सम्बन्धको विस्तार गरे तर सन् २०१८ को निर्वाचनमा उनले हार खानुपर्यो। तर यस अवधिमा माल्दिभ्स र चीनको सम्बन्ध निकै सुदृढ भयो। उसले विशेषगरी विमानस्थल विस्तार र केही रणनीतिक पुल निर्माणका लागि चीनसँग ऋण लिएका थिए। चीनको दबाबका बीच माल्दिभ्सले देशभित्र कडा विरोध हु्ँदाहु्ँदै र भारतको तीव्र दबाबका बीचमा चीनसँग स्वतन्त्र व्यापार सम्झौता गर्ने निर्णय गर्यो र यसलाई रूपमा संसद्बाट समेत पास गराइयो। तर, सन् २०१८ मा नयाँ सरकार बनेलगत्तै यो सम्झौता लगभग निष्क्रिय अवस्थामा पुगेको छ। तर, पनि सन् २०१४ देखि सन् २०१८ सम्म माल्दिभ्समा चीनले राम्रो पकड जमाएको देखिन्छ। जहाँसम्म पाकिस्तानको कुरा छ, चीनसँगको सम्बन्ध निरन्तर प्रगाड हुँदै गइरहेको छ। बंगलादेशमा सीले सन् २०१६ मा भ्रमण गरे जतिबेला दुई देशका बीचमा २७ वटा सम्झौता भयो र त्यसपछि बंगलादेश र चीनको सम्बन्ध सुदृढ हु्ँदै गइरहेको छ। शेख हसिनाको सरकार भारतमैत्री मानिए पनि चीनसँगको सम्बन्ध पनि झाँगिदै गएको छ भने भारतसँगको सम्बन्धमा एकपछि अर्काे समस्या देखिँदै गएका छन्। पाकिस्तानपछि दक्षिण एसियाली मुलुकमा बीआरआईअन्तर्गत चीनबाट ऋण लिने दोस्रो मुलुक बंगलादेश हो। दुई देशको बीचमा सैन्य सम्बन्ध प्रगाढ बन्दै गएको छ र व्यापार पनि बढ्दै गइरहेको छ। तीव्र आर्थिक विकासमा रहेको बंगलादेशलाई विगतमा विश्व बैंकलगायत अन्य अन्तर्राष्ट्रिय संस्थाहरूले पर्याप्त ऋण नदिएका कारण पनि बंगलादेश चीनतर्फ ढल्केको हो। सीको भ्रमणको अर्काे महŒवपूर्ण उद्देश्य भ्रमणमार्फत माथि उल्लिखित आर्थिक र वाणिज्य विषयलाई अगाडि बढाउन बीआरआईअन्तर्गतका परियोजना अगाडि बढाउने देखिन्छ। यस क्षेत्रमा उनको भ्रमण कि त बीआरआई परियोजना सुरु गर्ने कि त सुरु भइसकेका परियोजनालाई अगाडि बढाउने उद्देश्यले प्रेरित भएको देखिन्छ। उदाहरणका लागि म्यानमारको भ्रमण बीआरआई परियोजनामा बढी केन्द्रित थियो। पछिल्लो केही समययता म्यानमारका बीआरआईअन्तर्गत छानिएका परियोजनाहरूको प्रगति एकदमै न्यून रहेको छ। म्यानमारलाई चीनले इन्डियन ओसनमा प््रवेश गर्ने एक ट्रान्जिट मुलुकका रूपमा लिएको छ। त्यसैले चीनको युनान प्रान्त र म्यानमारबीच कनेक्टिभिटी परियोजना अगाडि बढाउने उसको प्रमुख प्राथमिकता हो, जुन यसपटक सीको भमणको समयमा पनि देखियो। सीको भ्रमणको समयमा चीन र म्यानमारका बीचमा तेत्तीसबुँदे सहमति भएको थियो, जसमा रेल, औद्योगिक क्षेत्र, ऊर्जा, व्यापार र लगानी उच्च प्राथमिकतामा छन्। सीले भ्रमणका समयमा यी मुलुकलाई दिन चाहेको अर्को सन्देशचाहिँ भारतसँगको निर्भरता कम गर्न लागि चीन सहयोग गर्न तयार छ, जसले मुख्य उद्देश्य यी मुलुकमा भारतको प्रभाव कम गर्नु हो। नेपाल भमणको समयमा सीले नेपालाई भुपरिववेष्ठितबाट भुजडित मुलुक बनाउन सहयोग गर्न तयार छौं भनी दिएको अभिव्यक्ति यसको उदाहरण हो। अन्य मुलुकको सवालमा पनि यही हो। अर्काेचाहिँ पश्चिमा मुलुकले यी मुलुकमा उठाएका मानव अधिकारलगायतका अन्य विषय काउन्टर गरी सहयोग गर्न तयार रहेको सन्देश दिने। नेपाल र श्रीलंकका हकमा विगतको द्वन्द्वकालीन मुद्दा, म्यानमारका विषयमा रोहिंगा शरणार्थी यसका केही उदाहरण हुन्। त्यसैले छिमेकी मुलुकले यतिबेला भारत र चीनसँग सन्तुलित सम्बन्ध कायम गर्न निकै संघर्ष गरिरहनुपरेको छ। आगामी दिन यी मुलुकमा चीनको प्रभाव अझै बढ्ने देखिन्छ।"
सन्दीपको चौथो खेल बुधबार बिहान,काठमाडौं : नेपाली राष्ट्रिय टोलीका लेग स्पिनर सन्दीप लामिछानेले क्यारेबियन प्रिमियर लिग (सीपीएल) टी ट्वान्टी क्रिकेटअन्तर्गत आफ्नो चौथो खेल बुधबार बिहान खेल्दैछन्। ट्रीनिडाड एन्ड टोबेगोमा जारी सीपीएलअन्तर्गत सन्दीप सम्मिलित टोली जमैका तलावाजले चौंथो खेलमा गुएना अमेजन वारियर्ससित प्रतिस्पर्धा गर्नेछ। जमैका र वारियर्सबीचको खेल बुधबार बिहान सवा तीन बजे शुरु हुनेछ। क्विन्स पार्क ओभलमा हुने उक्त खेलमा जमैका दोस्रो जितको पर्खाइमा हुनेछ। पहिलो खेल जितेको सन्दीपको टोली जमैका त्यसपछिका दुई खेलमा लगातार पराजित भएको थियो। जमैकाले पहिलो खेलमा सेन्ट लुसिया जोउक्सलाई ५ विकेटले हराएको थियो। दोस्रो खेलमा जमैका ट्रिनबागो नाइट राइडर्ससँग ७ विकेटले तथा तेस्रो खेलमा गुएना वारियर्ससित १४ रनले पराजित भएको थियो। जमैका ३ खेलमा एक जीत र दुई हारका साथ २ अङ्क जोडेर प्रतियोगिताको अङ्कतालिकामा चौंथो स्थानमा छ भने गुएना चार खेलमा दुईमा जीत तथा दुईमा हार बेहोर्दै चार अङ्क जोडेर अङ्क तालिकाको तेस्रो स्थानमा छ। सन्दीपले हालसम्म खेलेका तीन खेलमा चार विकेट लिएका छन्। सन्दीपले आइतबार गुएनासितको तेस्रो खेलमा चार ओभरमा ८ रन खर्चिएर २ विकेट लिएका थिए। यो उनको हालसम्मकै उत्कृष्ट खेल प्रदर्शन थियो। सन्दीपले सेन्ट लुसियाविरुद्धको पहिलो खेलमा ४ ओभरमा २३ रन खर्चेर एक विकेट लिएका थिए। यस्तै ट्रिनबागो नाइट राइडर्सविरुद्ध भएको दोस्रो खेलमा उनले ४ ओभरमा ३० रन दिँदै एक विकेट लिएका थिए। सन्दीप तेस्रो पटक सिपिएल खेल्दै छन्। उनले यस अघि सन् २०१८ मा पहिलो पटक सेन्ट किट्स एन्ड नेभिस पेट्रीयट्सबाट तथा दोस्रो पटक सन् २०१९ मा बार्बाडोस ट्राइडेन्ट्सबाट खेलेका थिए। यस वर्षको सीपीएलका लागि जमैकाले २० वर्षीय सन्दीपलाई ९० हजार अमेरिकी डलरमा अनुबन्ध गरेको हो।
"नम्बर १ धावक उसेन बोल्टलाई कोरोना संक्रमण, अरु खेलाडीको परीक्षण गरिँदै","जमैका : संसारकै सर्वाधिक तेज धावक तथा ८ पटकका ओलम्पिक विजेता उसेन बोल्टलाई कोभिड १९ को संक्रमण भएको छ । अन्तर्राष्ट्रिय मिडियाका अनुसार ३४ वर्षको जन्मदिन मनाएको केही दिनमै उनलाई कोरोना लागेको हो । इंग्ल्याण्डका फुटबलर रहिम स्टेर्लिङ, बएर लिभर्कुसेन विंगर लियोन बोलर र क्रिकेटर क्रिस गेल समेत उनको बर्थडे पार्टीमा सहभागी भएको बताइएको छ । जमैकन स्वास्थ्यमन्त्रीले बोल्टलाई कोरोना भएको र थप कन्ट्याक ट्रेसिङ गर्न लागेको जानकारी दिएका छन् ।"
