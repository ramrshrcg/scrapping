शीर्षक,विवरण
सन्तमहात्मा मार्ग,"पाँचवटा वेद, अठार पुराण र महाभारतका रचयिता वेदव्यास खिन्न मानिरहेका बेला नारदजी आइपुगे। वेदव्यासले सोधे, हे देवर्षि, परम परमेश्वर सारा संसारका स्रष्टा हुन्। उनै स्रष्टाको विशेष पार्षद् हुने सौभाग्य तपाईंलाई कसरी मिल्यो ? नारदले भने, उनै परमात्माको कृपा, मेरी आमाको इच्छा, सन्तमहात्माहरूले दिएका ज्ञान र देखाएको मार्ग। हे देवर्षि, विस्तारपूर्वक बताउनुस् न। नारदजीले भने हे व्यासजी, म आमाको एउटै छोरो थिएँ। उनी मलाई असाध्यै माया गर्थिन्, तर मेरोनिम्ति केही गर्न असमर्थ थिइन्। किनकि उनी दासी थिइन्। केही गर्न नसके पनि छोरो असल बनोस् भन्ने आमाको इच्छा थियो। यसैनिम्ति आमाले मलाई सन्तमहात्माहरूको सेवानिम्ति उनीहरूकै आश्रममा पुर्याइन्। सन्तमहात्माकहाँ पुगेपछि म उनीहरूको सेवा गर्न थालें। उनीहरूले खाएर बाँकी रहेको अन्नले पेट भर्थें। उनीहरू भगवद्लीलाको वर्णन गर्थे। आश्रममा चर्तुमास, पूजापाठ र भजनकीर्तन पनि चलिरहन्थ्यो, जुन नित्य सुनिरहन्थें। लामो समयसम्म उनीहरूको सेवा गर्दा र भगवद्लीला सुनिरहँदा ममा पनि ईश्वर भक्ति जाग्यो। सन्तमहात्माको मार्ग पछ्याइरहें। आज्ञाकारी सेवक र भक्तका रूपमा पाएर उनीहरूले मलाई पनि भगवद्भक्तिको गूढ रहस्य बताउन थाले। त्यसपछि नै मैले भगवान् श्रीकृष्णको माया र उनको स्वरूप जान्न र चिन्न पाएँ। साथसाथै मभित्र भगवत् दर्शन गर्ने इच्छा जाग्यो। एक दिन सर्पले टोकेर आमाको मृत्यु भयो। उनको मृत्यु हुँदा मलाई कुनै कष्ट भएन, बरु त्यसलाई प्रभुको इच्छा भन्ठानें। यसपछि म घर छाडेर हिँडें। जाँदाजाँदा पर्वतको घनघोर वनभित्र पीपलको रूख भेटें। त्यही रूखमुनि पद्मासन बाँधेर बसें। भोक लागेका बेला पानी पिउँथें। थरीथरीका फल टिपेर खान्थें। उनै परमात्मा प्राप्तिनिम्ति ध्यानमग्न हुन्थें। ध्यान गर्दागर्दा एक दिन भगवत् दर्शन मिल्यो। यो जन्ममा उनै परमात्माको विशेष पार्षद् बन्ने सौभाग्य पाएँ।"
एकीकृत चिकित्सा पद्धति,"विश्वमा धेरै विधाका शोधकर्ता तथा वैज्ञानिक सबै कोरोना भाइरसको पहिचान गरी यस महामारीबाट पाउन भ्याक्सिन बनाउन प्रयासरत छन्। तर कोरोनाविरुद्धको कुनै पनि उपलब्धि हालसम्म हासिल भएको छैन। विश्वस्तरमा एक सय २५ किसिमका भ्याक्सिन तयार गर्ने काम भइरहेको छ। तर म्युट हुने कोरोना भाइरसको स्वरूप यसको अनिश्चित प्रकृति एक जटिल समस्या हो। भ्याक्सिन बनाउँदाको समय स्वरूप र भ्याक्सिन प्रयोग गर्ने बेलाको स्वरूप बेग्लाबेग्लै भएर यसको प्रभावकारितामा सोचेजस्तो सफलता नहुन सक्छ। केही केसमा त कुनै पनि किसिमको प्रत्यक्ष सिम्टम नदेखिएका व्यक्तिमा पनि कोरोना पोजेटिभ पुष्टि भइरहेको छ। यसको संकेत कोरोना भाइरसको संरचना अथवा स्वरूपमा परिवर्तन पनि सम्भव छ भन्ने हो। यसको संक्रमणता यति व्यापक छ कि गरिबदेखि विश्वका तमाम ठूला देशका राष्ट्राध्यक्षसमेत भाइरसको प्रभावबाट बच्न सकेनन्। यद्यपि मृत्युदर यसमा २४५ प्रतिशत मात्र छ तर यसको प्रसार व्यापक छ। विश्व स्वास्थ्य संगठनले यसलाई विश्व महामारी घोषित गरी बचाउ तथा उपचारको प्रोटोकल घोषित गरिदिएको छ, जसको पालना विश्वका सबै मुलुकका सरकारले आफ्नो देशका जनतामा अनिवार्य रूपले लागू गराइरहेका छन्। अदृश्यरूपी शत्रु (कोभिड १९) को सामना सबै सम्भव विकल्पसँग मिलेरै गर्नुपर्छ। यस नीतिको तहत अधिकांश देशमा जनधनको क्षति न्यूनीकरण गर्न हरसम्भव उपाय अवलम्बन गरिएको छ, जसअन्तर्गत परम्परागत चिकित्सा पद्धतिलाई पनि कोरोना उपचारमा प्रयोग गरिरहेका छन्। प्रचलित आधुनिक चिकित्सा विज्ञान (एलोप्याथिक) ले यस रोगको कुनै खास औषधि बनाइसकेको छैन। यसका औषधिको हानिकारक दुष्प्रभावबाट बच्न आम जनताको विश्वास छ कि आयुर्वेदिक, होमियोप्याथिक, नेचरोप्याथी, युनानि आदि चिकित्सा पद्धतिमा कुनै पनि रोग समुल नष्ट गर्ने क्षमता छ। होमियोप्याथीमा कोरोना उपचारको कुनै प्रमाण उपलब्ध छैन। यसका औषधिले कोरोना निको पार्न सक्छ भनेर क्लिनिकल ट्रायल भएको छैन। सबैको स्वास्थ्यको संकल्प सिद्ध गर्न मान्यताप्राप्त प्रचलित चिकित्सा पद्धतिमा समन्वित स्वरूपको आवश्यकता छ। यसका लागि आयुर्वेदिक, होमियोप्याथी, नेचरोप्याथी, युनानी आदि उपचार विधि प्रयोग गर्न आवश्यक छ। होमियोप्याथीका लागि मात्र होइन, सबै चिकित्सा पद्धतिका लागि यो नयाँ चुनौती हो। किनभने यो रोग सबैका लागि नयाँ भएकाले कुनै पनि चिकित्सा पद्धतिबाट कोरोना भाइरस निको हुने प्रमाण हालसम्म देखिएको छैन। तर कोरोना बिरामीको उपचार त रोगको लक्षणका आधारमा गरिन्छ, ताकि जनधनको क्षति निकै कम होस्। यस दृष्टिले हेर्ने हो भने उपचार कम र आपात्कालमा कुशल प्रबन्धन बढी छ। यसका लागि एक्लो होमियोप्याथी चिकित्सा पद्धतिमा कोरोनाको उपचार छैन भन्ने तर्क दिनु तर्कसगंत होइन। होमियोप्याथी चिकित्सामा रोगको नामले चिकित्सा गर्ने विधान छैन। यो व्यक्तिपरक चिकित्सा हो। यसमा रोगीको उपचार गरिन्छ, रोगको होइन। यसकारण पनि होमियोप्याथी सैद्धान्तिक रूपले कोरोना उपचारको दाबा गर्न सक्दैन। रोगीको अवस्थाअनुसारको एव रोगका लक्षणका आधारमा चयन गरेको औषधिको न्यूनतम मात्राको प्रयोगले कुनै प्रकारको हानिनोक्सानीको सम्भावना अन्य पद्धतिको अपेक्षा नगन्य छ। भगवान् धन्वन्तरीलाई आयुर्वेदिक चिकित्साको जन्मदाता मानिन्छ। आयुर्वेद पारम्परिक चिकित्सा पद्धति हो। यसमा चिकित्साका कैयन् सिद्धान्त उल्लेख गरिएको आयुर्वेदिक पुस्तकमा पाइन्छ। त्यसै सिद्धान्तमध्ये औषधि एवं रोगको लक्षणको समानताका आधारमा गरिने उपचार पद्धतिलाई प्राकृतिक चिकित्साको सिद्धान्त पनि भनिएको छ। यसै सिद्धानतमा विकसित होमियोप्याथीमा औषधि निर्माणमा आयुर्वेदको सूत्र मर्दनम् गुण वर्धनम् अनुरूप होमियोप्याथिक औषधिलाई शक्तिकृत (पोटेन्टटाइजेसन) भन्ने गरिन्छ। होमियोप्याथीका जनक डा स्यामुअल हेनिमेन (एमडी) ले आफ्नो जीवनकालमा सन् १८३१ मा स्कारलेट फिवरको महामारी, १८४९ मा युरोपियन देशमा फैलिएको एसियाटिक काँलारा (हैजा) को महामारीमा, यस्तैगरी डा बोनिग हसनद्वारा जोहान्सवर्गका डा टाइलर स्मिथ एवं सिकागोका डा ग्रिमरद्वारा सन् १०५० मा पोलियोका लागि होमियोप्याथिक सिद्धान्तका आधारमा होमियोप्याथिक औषधिको सफलतापूर्वक प्रयोग गरेको उल्लेख होमियोप्याथीसम्बन्धी पुस्तकमा पाइन्छ। छिमेकी मित्रराष्ट्र भारतमा (जिनियस इपिडेमिक) का लागि वर्ष १९९९ मा आन्ध्रप्रदेश सरकारले होमियोप्याथिक विभागको सहयोगले वर्ष २००२ सम्म अभियान नै चलाएर डेंगु, चिकनपोक्स, चिकनगुनिया आदिमा होमियोप्याथी औषधिको प्रभाव विस्तार गरी त्यहाँका जनतालाई लाभान्वित गराएको हो। राष्ट्रिय आपत्का बेला जब सबैको स्वास्थ्य चिन्ता गर्ने हो भने समग्रताको सिद्धान्त लागू गर्नु भनेको राष्ट्र सेवा गर्ने अवसर प्रदान गर्नुजस्तो हो। सबै चिकित्सा पद्धतिको उद्देश्य मानव स्वास्थ्यलाई कुनै हानि नपुर्याई सुरक्षित गर्नु हो। सबैको स्वास्थ्यको संकल्प सिद्ध गर्न मान्यताप्राप्त प्रचलित चिकित्सा पद्धतिमा समन्वित स्वरूपको आवश्यकता छ। यसका लागि आयुर्वेदिक, होमियोप्याथी, नेचरोप्याथी, युनानी आदि उपचार विधि प्रयोग गर्न आवश्यक छ। मुलुकको मान्यताप्राप्त चिकित्सा पद्धतिलाई पनि (एउटै छातामुनि) आधुनिक चिकित्सा एलोप्याथीसँगको समायोजन गरी कोरोना भाइरसबाट संक्रमित रोगीको अवस्थाअनुसारको उपचार गर्नुका साथै स्वास्थ्यको मापदण्डसमेत ख्याल राख्ने हो भने कोरोनाबाट छुटकारा पाउन सकिन्छ। यसरी एकीकृत चिकित्साको अवधारणालाई व्यावहारिक रूपमा प्रयोग गर्नुका साथै कमसेकम क्षत हुने मार्गमा हिँड्नु नै बढी श्रेयस्कर हुन्छ। स्वास्थ्य मन्त्रालयले ध्यान दिने हो कि ? मिश्र होमियोप्याथिक चिकित्सक हुन्।"
व्यवस्थापन अभावको पीडा,"कोभिड १९ ले विश्व कहिलेसम्म त्रसित हुनुपर्ने हो निर्क्यौल गर्न कठिन छ तर पनि वैज्ञानिक हरेस खाएका छैनन्। ढिलोचाँडो सर्वसाधारण तहमा यस महामारीको भ्याक्सिन आइपुग्नेमा वैज्ञानिक विश्वस्त छन्। विश्व यस चुनौतीलाई जसरी भए पनि पार लगाउनेमा एकमत छ। विशेषगरी शक्तिसम्पन्न राष्ट्रमा होडबाजी नै चलेको छ। समयअनुसार शक्तिसम्पन्न राष्ट्रहरूको व्याख्या फरक हुँदै आएको छ। सुरुमा धेरै सैनिक हुने राष्ट्र बलियो वा शक्ति सम्पन्नमा गनिन्थ्यो भने त्यसपछि क्रमशः आधुनिक हातहतियार धेरै हुने, शिक्षाको स्तर, औद्योगिक विकास, चन्द्रमामा मानिस पठाउने, आर्थिकस्तर उच्च र पछिल्लो समयमा खेलकुदलाई लिन थालियो। हाल आधुनिक चिकित्सा प्रणालीलाई लिँदै गर्दा तत्कालमा कोभिड १९ को खोप जसले सफलतापूर्वक सर्वप्रथम आम सर्वसाधारणमा पुर्याउन सक्छ त्यो नै विश्वको एक मात्र हिरो राष्ट्र कहलिन्छ र मानव मात्रको आशा एवं भरोसाको केन्द्रविन्दु पनि सावित हुन्छ। यस महामारीका कारण विश्व अर्थतन्त्र ध्वस्त भएको छ, ठूलो औद्योगिक राष्ट्र अमेरिका, चीन, जापान, दक्षिण कोरिया, अस्ट्रेलिया, जर्मनी र तेल उत्पादक खाडी राष्ट्रले ठूलो व्यापार घाटा बेहोरिराखेका त छन् तर उनीहरूको राष्ट्र भने तहसनहस भएको छैन। हिजो आर्थिक अवस्था राम्रो भएका कारण काम नहुँदा व्यापार हुँदा सम्बन्धित सरकारले पूर्णरूपमा स्वास्थ्यलगायत दैनिकीसमेत जिम्मा लिएका छन्। कतिसम्म भने विदेशी विद्यार्थीलाई समेत आर्थिक प्याकेज उपलब्ध गराएका छन्। यस महामारीबाट अल्पविकसित र गरिबी राष्ट्रमा ठूलो धनजनको क्षति भइसक्यो भने अझ हुनेवाला छ। विशेषगरी हाम्रोजस्तो राष्ट्र जहाँ निम्न आय भएका व्यक्तिले काम पाएनन् भने भरे खान पाउँदैनन्, विदेशी अनुदान र रेमिट्यान्स बन्द भयो भने देश ठप्प हुन पुग्छ। यो केबाट पनि प्रस्ट हुन्छ भने पहिलो लकडाउनको तेस्रो महिनापछि अर्थमन्त्रीले मुलुकको आर्थिक सञ्चिता सकियो र कर्मचारीलाई मासिक तलब खुवाउन नसक्ने अवस्था भयो भन्दै आम व्यापारीलाई कर तिर्न आग्रह गरे। देशको मुख्य आर्थिक स्रोत रेमिट्यान्स भित्याउन सहयोग गर्नेमा विशेष गरेर अदक्ष कामदार जो मजदुरीका लागि खाडि राष्ट्र, मलेसिया र दक्षिण कोरिया छन्। तसर्थ रेमिट्यान्स भनेको मात्र मजदुरले पठाएका राष्ट्रको लागि सम्पत्ति हो। हालको कोभिडको कारणले संकट परेको अवस्थामा तिनै मजदुर घर फर्कन नपाएर लामो समयदेखि तिनै देशमा अलपत्रमा छन्। जापान, अस्ट्रेलिया, क्यानाडा, अमेरिका आदि राष्ट्रमा गएका नेपाली उतै घरजम गरी नेपालमा भएको चलअचल सम्पत्तिसमेत बेचबिखन गरी हुन्डीमार्फत नेपाली पुँजी उतै लगेको सबैलाई प्रस्टै छ। जब विश्वमा यस महामारीले उग्ररूप लियो, त्यसपश्चात् धेरै राष्ट्रले यसलाई गम्भीरतापूर्वक लिँदै सावधानी अपनाए। व्यापकरूपमा चीनमा फैलिँदै गर्दा उसले १० दिनभित्र नै हजार बेडभन्दा बढीको अस्पताल तयार गरी सेवा दिँदा विश्वका अन्य राष्ट्रहरूको जस्तो मानवीय क्षति व्यहोर्नुपरेन। त्यसैगरी दक्षिण कोरिया, ताइवान, जापान, आइसल्यान्ड, नर्वे, जर्मनी, अस्टेलिया, न्युजिल्यान्डलगायत विश्वका धेरै राष्ट्रहरूले समयमै सावधानी अपनाएका कारण अकल्पनीय क्षति व्यहोर्नुपरेन। तर छिमेकी राष्ट्र भारतले समयमै पर्याप्त सावधानी अपनाउँदा पनि गरिबी र अनुशासनहीन जनताका कारण महामारी नियन्त्र गर्न सकिराखेको छैन, जसको मार हामी नेपालीले समेत भोगिरहेका छौं। विश्वको १५६ राष्ट्र चीन र अमेरिकाबाहेकले कोभिड १९ सँग एकबद्धता जनाएका छन्। यो कोभिड १९ विरुद्धका खोप सन् २०२१ भित्र संसारभरि विपन्न वर्गसम्म वितरण गरी सक्ने विश्व स्वास्थ्य संगठनले जनाएको छ। उक्त कार्यका लागि करिब तीन अर्ब डलर खर्च हुने र त्यसको जोहोमा विश्व स्वस्थ्य संगठन लागिसकेको समेत जानकारी गराएको छ। तेस्रो चरणको परीक्षण गरिराखेका रसिया र चीनले यो खोप अबको दुईतीन महिनाभित्र सर्वसाधारणलाई उपलब्ध गराउने जानकारी गराइसकेका छन्। यस परीक्षणमा सामेल ३० हजारभन्दा बढी मानिसलाई हरेक क्षण मनिटरिङ गरी राखिएको छ। संक्रमण बढ्दै गरेको यो अवस्थामा सरकारले घुम्ती स्वाब संकलन कार्यक्रम गरी नागरिकलाई सुविधा दिनुपर्नेमा उल्टो रातभरको लाइनमा राखेर झन् पीडा थपेको छ। विश्वका धेरै राष्ट्रले कोभिड १९ संक्रमितको संख्यालाई करिबकरिब औंलामा गन्न सक्ने अवस्थामा पुर्याएपछि खोलिएको लकडाउनमा नागरिकका लापरबाहीका कारण दोस्रो चरणमा प्रवेश गर्यो तर पहिलाको तुलनामा संक्रमितको संख्या न्यून रह्यो। अस्ट्रेलियाको ब्रिस्वन, चीनको हुवान, युरोपका धेरै राष्ट्रहरूमा समेत दोस्रो चरणको महामारी फैलियो तर पहिलो चरणको महामारीमै पर्याप्त सावधानी अपनाएका कारण दोस्रो चरणबाट सजिलै पार पाउनेमा ती राष्ट्र विश्वस्त छन्। बेलायतको प्रधानमन्त्रीले दोस्रो लकडाउन गर्न नपरोस् भन्नाका खातिर आइसोलेसनलाई हेलचेक्य्राइँ गरे एक हजार पाउन्डदेखि १० हजार पाउन्डसम्म जरिमाना गर्ने घोषणा गरेका छन् र राती १० बजेपछि अत्यावश्यकबाहेक हिँड्डुलमा प्रतिबन्ध नै लगाएको छ। नेपालमा यस महामारीको उग्ररूप राष्ट्रभरि अझ विशेषगरी करिब ५० लाख जनसंख्या भएको काठमाडौं उपत्यकामा छ। अहिलेको अवस्था हेर्दा नेपाल स्रोेत अभावभन्दा पनि बढी व्यवस्थापन अभावको समस्याबाट ग्रसित छ। यस अवधिसम्ममा पनि कुनै ठोस कार्यक्रम ल्याउन नसकेका कारण काठमाडौंमा रहेका गरिब जनता टँुडिखेलवरिपरिका सडकमा लाम लागी खान बसेका बेलामा देशमा राष्ट्रिय संविधान दिवस मनाउँदै हेलिकप्टरले बर्साएका फुल गुच्छा ती गरिबका भागमा खस्दा आफूलाई व्यंग्य गरेको महसुस गर्दै गर्दा पल्लोपट्टिका विशिष्ट व्यक्तिका अत्तरका बास्ना सुङ्दै आफ्ना पीडा निल्दै थिए। विगतको वर्षको यही समयको रेकर्ड हेर्ने हो भने सामान्य अवस्थामा पनि मन्त्री नेता, उच्चपदस्थ कर्मचारी विदेश भ्रमण र स्वास्थ्योपचारका लागि भनेर दशौं अर्ब खर्च गरिसकेका हुन्थे। त्यही पैसा अहिले यस महामारी रोकथाममा लगाउने अवसर यथावत् छ। संक्रमण बढ्दै गरेको यो अवस्थामा सरकारले घुम्ती स्वाब संकलन कार्यक्रम गरी जनतालाई सुविधा दिनुपर्ने हो। उल्टै रातभरको झरिमा जनता कोभिड १९ परीक्षणका लागि सडकमा लाइनमा छन्, जुन कार्य सरकार स्वयंको कन्ट्याक, ट्रेसिङ र टेस्टिङभित्रै पर्ने हो। करिब पाँच सय संक्रमित बेपत्ता भनिएको छ। तिनीहरूले समाजमा कति संक्रमण फैलाएका होलान् ? तिनीहरू किन भागे ? सरकार किन गम्भीर भएन ? सरकारले सेल्फ आइसोलेसनमा स्वयं घरमा बस्न चाहने बस्न नचाहनेलाई सरकारले राख्छ भनेको भए ती कहीं भाग्ने थिएन। भाग्नुको एउटै कारण उसलाई कोरोना लागेको भन्ने उसको घरबेटी वा छिमेकीले थाहा पाउनेबित्तिकै ऊ खुला आकाशमुनि बस्नुपर्ने हुन्थ्यो, यसतर्फ सरकारको ध्यानै गएन। अझ धेरै नोक्सानबाट बच्न आइसोलेसन धेरैभन्दा धेरै व्यवस्था गर्नु पर्यो रोगले भन्दा भोगले मरिने भयो भन्दै पश्चिम नेपालबाट दैनिक सयौंको संख्यामा मजदुरीका लागि भारततर्फ गइराखेका छन्, जहाँ दैनिक करिब एक लाख संक्रमित थपिइराखेका छन्। ती पक्कै दसैं मनाउन तुरुन्त घर फर्कन्छ, ती फर्कंदा सरकारले के सावधानी अपनाउने कार्यक्रम बनाएको छ ? त्यसतर्फ पनि सरकार सतर्क हुनुपर्छ।"
शिक्षामा भोटको भूत,"शिक्षाविद् पाउलो फ्रेरे भन्छन् शिक्षा कहिल्यै तटस्थ हुँदैन। राजनीतिक प्रणालीको मुख जता फर्कन्छ शिक्षाको मुख त्यतै फर्कन्छ। दार्शनिक ग्राम्कीको भनाइमा शिक्षाले राज्यको मियोमा रहेको वर्गको सांस्कृतिक आधिपत्य स्थापित गर्ने साधनका रूपमा काम गर्छ। शिक्षाले विद्यार्थीलाई राज्य वा सत्ता सञ्चालन गर्ने वर्गले जहिले पनि जनताको हितानुकूल व्यवहार गर्छन् र उनीहरूको आदेश स्वीकार गर्नु हाम्रो कर्तव्य हो भनी इन्ड्रोक्टिनेट गर्छ। नवउदारवादी राजनीतिले मतदाता नै सबै जान्दछन् भन्छ। यस पद्धतिमा राजनीतिक नेतृत्व मतदाताको सेन्टिमेन्टवरिपरि घुम्छन्। केही मतदाताको माग आम हितप्रतिकूल भए पनि भोटको भयले निजी स्वार्थतिर लतारिन्छन्। नेपालको शिक्षा अहिले भोटको भूत, सांस्कृतिक आधिपत्यका मतियार र राजनीतिक मुखुन्डो ओढेका अराजनीतिक भीडको क्रीडास्थल बनेको छ। अभिभावकको चेतनास्तर बढ्ने, विद्यालयको संख्या बढ्ने, विद्यार्थीको भर्नादर बढ्ने, शिक्षक कर्मचारीको तलब सुविधा बढ्ने, नयाँ प्रविधिको प्रयोग र प्रभाव बढ्ने तर सिकाइस्तर कहिल्यै नबढ्ने बरू घट्ने। यो किन हुन्छ ? जवाफ कसैले दिन नपर्ने। अमूर्त प्रणालीलाई दोष दिने तर व्यक्ति उम्कने। आफूले पढाएको विद्यार्थी फेल हुँदा शिक्षकलाई नदुख्ने। आफ्नो काखमा राखी भर्ती गरेको शिक्षकले पढाएको विद्यार्थी फेल हुँदा दलको नेतालाई बेचैन नहुने। प्रणाली नै खोक्रो भइसक्दा पनि हाइ काढेर बस्ने कर्मचारीतन्त्रलाई कसले झस्काउने ? यी सबैको ओत राजनीतिले दिएको छ। राजनीति भोटको भूतबाट त्रसित छ। यसो हुँदा तैं चुप मै चुपमा गएर अड्किएको छ। राज्यको चरित्रको चंगुलभित्र शिक्षा नेपालको राज्यको चरित्र यही हो भनी छुट्टिएकै छैन। यसो हेर्दा बजारलाई जिम्मा दिए जस्तो नवउदारवादी, लोकको कल्याणकारिताको बखान गर्ने समाजवादतिर ढल्केजस्तो केही सीमित व्यक्तिले, कुलिनले, धनाढ्यले र बूढाहरूले मात्रै चलाएजस्तो। जताबाट हेर्यो त्यस्तै देखिने। अझ कहिलेकाहीं सारसंग्रहवादी खालको देखिन्छ। यी अगलअलग पद्धतिको आफ्नै शिक्षा पद्धति हुन्छ। तर हाम्रोमा व्यवस्थाको चरित्र नछुट्टिएकाले शिक्षाको पनि न्वारान हुन सकेन। त्यसैले शिक्षा पेन्डुलम भएको हो। शिक्षा राज्यबाट अलग्गिँदै छ। समुदायले अपनत्व लिएको अवस्था छैन। शिक्षा क्षेत्रमा जागिर खानेले भोटको हतियार फन्काउनाले कोही नजिक नपर्ने अवस्था छ। तीनखम्बे अर्थनीतिको सहारा लिई निजी क्षेत्र दौडिने र गरिबीको कारण देखाई राज्य पन्छिने गरेको छ। समाजवादउन्मुख संविधानमा भनिएको छ तर समाजको चरित्र त्यस्तो छैन। सार पक्षमा स्पष्ट हुन सकिएको छैन। चुनावी प्रणालीका आधारमा हेर्दा नवउदारवादी प्रणाली अँगालिएको छ। नेतृत्व र भोटको द्विपक्षीय साइनो गाँसिएको छ तर पद्धति, भोट र नेतृत्वको त्रिपक्षीय सम्बन्ध कमजोर छ। यसो हुँदा नेतृत्वले भोटसँग जे पनि साट्न तयार हुने भयो। भोट हाल्ने सीमित टाठाबाठाहरू मतको हतियार देखाएर नेतृत्व थचार्ने भए। समाजका टाठाबाठा शिक्षक जसले कुनै न कुनै पार्टीको झन्डा बोकेकै छन्। उनीहरूलाई जवाफदेही बनाउन खोजे भोट बिग्रने डरले नेताको छहारी मिल्ने भयो। व्यवस्थापन समितिमा पार्टीकै कार्यकर्ता छन् जिम्मेवारिता र पारदर्शिताको कुरा उठाए भोटको अंकुश लाग्ने डर छ। चुपको संस्कृतिमा बाँचेका आवाजविहीन जनताको मुहार कसले पढिदिने। पुकार कसले सुनिदिने। बालबालिकाको भविष्य कसले देखिदिने। यी सबै बुझेर पनि बुझ पचाइन्छ किनकि अर्को चुनाव जित्नु छ। बौद्धिक वर्गको आधिपत्य समाजमा सबै जान्ने बौद्धिक वर्ग शिक्षक हुन्। समाजका रोलमोडल उनीहरू नै हुन्। चुनावका निर्णायक पनि उनीहरू नै। राज्यसञ्चालन गर्ने पार्टीसँग निकट भए राज्यको एकपक्षीय गुणगान गाउने र जनतालाई भ्रममा पार्ने पनि बौद्धिक वर्ग (शिक्षक मात्र होइन) हुन। आफूले भोट हाल्नेइतरको पार्टी सरकारमा भए सत्तोसराप गरी जनतालाई भुलभुलैयामा पार्ने पनि यी बौद्धिक वर्ग नै हुन्। राजनीतिक पार्टीलाई पपुलर माग राखेर वास्तविक मागलाई ओझेलमा पारी नीतिगत प्रभाव पार्ने पनि यही वर्ग हो। यो वर्गले जग्गा वा शिक्षामा मात्र दलाली नगरेर भोटमा समेत दलाली गर्छ। पद्धतिमा बाँधिन चाहँदैन यो वर्ग। अस्थिरता यिनीहरूका लागि अनुकूल वातावरण हो। यो वर्गले राजनीतिलाई भोटको लोभ देखाउँछ र आफ्नो गैरजिम्मेवारीपन लुकाउँछ। जनस्तरमा जनताका माग उठान गरिदिएको अभिनय गर्छ। अर्कातिर शिक्षाको दुरवस्थाको कारण अमूर्त राज्य हो भन्छ। नीति छैन, कार्यक्रम छैन, योजना छैन, तलब कम छ भनी राज्यप्रतिको जनविश्वास कमजोर पारिदिन्छ। विद्यार्थीको सिकाइ कमजोर हुनुमा गरिबी, सामाजिक सांस्कृतिक कारण हुन् भन्छ। विद्यार्थीको बुद्धिमत्तालाई दोष लगाउँछ। बच्चाको वंशाणुगत गुणमा लगेर सिकाइलाई जोडिदिन्छ र अभिभावकले आफ्नो वंशप्रति धिक्कार्न थाल्छ। अभिभावकले घरमा सिकाएनन्, सिकाइको वातावरण बनाएनन् त्यसैले विद्यार्थी फेल भए भन्छन्, समाजले त्यही पत्याउँछन्। राजनीतिको प्रतिविम्ब शिक्षामा प्रत्यक्ष पर्ने हुनाले भोटको राजनीतिबाट शिक्षालाई अलग गरी भोटको ध्वांस दिने वर्गलाई जनताप्रति जवाफदेही नबनाएसम्म शिक्षामा रूपान्तरण हुँदैन। स्थायी शिक्षक नभएका कारणले गुणस्तर खस्कियो भन्छन् अनि भएका शिक्षकबाट गुणस्तर देऊ भन्न अभिभावक सक्दैनन्। जनताको आक्रोश अन्यत्रै मोडिदिई आफू सुरक्षित रहने रणनीति हो यो। भोटको मुठो समातेर बसेका बोली बिक्नेहरूले राजनीतिक शक्तिका आडमा आफन्तलाई राहत वा अस्थायी कोटामा छिराएर शैक्षिक वातावारण धमिलो भयो कि भनी प्रश्न गर्ने आँट कसैसँग छैन। पद्धति बसालेर प्रतिस्पर्धामा जाऊँ भनियो भने चुनावमा देखाइदिन्छु भन्छन्। एउटा पार्टीबाट काम नभए अर्को पार्टीले अबीर लगाई भित्याइहाल्छ। अनि त्यो पार्टीले उसैलाई रोज्छ। अहिले सामाजिक सञ्जालमा सबैभन्दा सक्रिय यही वर्ग छ। सञ्जालको प्रयोग गरी भ्रमको खेती फस्टाएको छ। आमसञ्चारका माध्यमले पनि यिनीहरूलाई सुन्छन् र समाचार बन्छन्। पटकपटक झूट र भ्रम दोहोरिँदा त्यही सत्य बन्छ। अनुसन्धाताका उत्तरदाता पनि यिनीहरू नै हुन्छन्। अनि अनुसन्धान प्रतिवेदन वास्तविकताभन्दा विचलित भएर आउँछन्। त्यही अनुसन्धानलाई आधार मानी नीति बनाउँदा गलत नीति बन्छन्। यो चक्र जारी छ। अनि कसरी हुन्छ शिक्षामा रूपान्तरण ? बौद्धिक वर्ग खासगरी शिक्षकले आफूभित्रको समस्या देख्ने चेष्टा गरिएन। कर्मचारीले शिक्षकलाई दोष दिई आफू ओभानो बन्न खोजे। ट्रेड युनियन भोट बैंक भए। पेसागत विकासभन्दा व्यक्तिगत लाभतिर भौंतारिए। ग्राम्कीले भनेजस्तो यो वर्गले काउन्टर हेजेमोनीको काम गर्नुपर्ने थियो। समाजका गलत विचार, भ्रम र अभ्यासलाई चुनौती दिने र जनतालाई सजग गराउनुपर्ने थियो। पाउलो फ्रेरेले भनेजस्तो चुपको संस्कृतिमा विस्फोट गराएर सशक्तीकरण गर्नुपर्ने थियो। युवल हरारेले भनेजस्तो आफूलाई हरेक क्षण अपडेट गरी समाजका हरेक चरणमा समायोजित हुन सक्ने बन्नुपथ्र्यो। तर अधिकांश बौद्धिक मानिने वर्ग शिक्षा विकासको वाधक बन्दै छ। हुन त यो देशको अर्थराजनीतिक चरित्रको दोष हो। भोटको राजनीतिको परिणति हो। यस्तो चरित्रका विरुद्धमा निर्मम प्रहार हुन सकेन भने शिक्षा मात्र होइन, समग्र विकासको पांग्रो महाभारतामा कर्णको रथको पांग्रोसरि भासिने छ। कसो गर्ने त ? अस्मग्लु र रविन्सनको अध्ययनले भन्छ देश असफल हुनुमा समावेशी संस्था बन्न नसक्नु हो। नेपालमा लोकतन्त्र आए पनि प्रणाली बस्न सकेन। अहिले जति काम हुन्छन्, ती व्यक्तिका पहुँचका आधारमा भएका हुन्। नेताहरू प्रणाली बसाल्नभन्दा भोट खसाल्न व्यक्तिका काम गर्नपट्टि लागेका छन्। त्यसो हुँदा अब यसलाई उल्टाउनुपर्छ। चुनाव पार्टीले लड्ने (विकासको योजना) र नेता पद्धति बसाल्न लाग्नुपर्छ। जसरी लोकसेवा आयोग संस्थागत बन्यो त्यसरी हरेक संस्था संस्थागत हुनुपर्छ। तब मात्र सबैको विश्वास हुन्छ। लोकसेवामा पास नगराइदिए भोट दिन्न भनेको कतै सुनिँदैन। शिक्षालय पनि यस्तै स्वचालित हुनुपर्छ। भोटसँग शिक्षक कोटा वा गैरजिम्मेवारिता साट्ने पद्धतिको अन्त्य हुनुपर्छ। शिक्षक पार्टीको एजेन्ट नभएर जनताको दबिएको आवाज बुलन्द गराउने नेता हुनुपर्छ। अमत्र्य सेनले लोकतन्त्रमा प्रेस स्वतन्त्रता हुने हुँदा कोही पनि भोकै मर्नु पर्दैन भन्छन्। त्यसैले मिडिया आवाजविहीनको आवाज बन्नुपर्छ। कामचोर वर्ग अलि चलाख हुने हुँदा मिडियामा छिटो आउने र मिलाएर बोल्ने हुन्छन्। वास्तविकतामा पर्दा हाल्छन्। मिडिया बढी क्रिटिकल बन्न जरुरी छ। शिक्षाको जिम्मा लिएका शिक्षक, कर्मचारी, जनप्रतिनिधि, व्यवस्थापन समितिलाई जवाफदेहिताको दायरामा ल्याउनुपर्छ। विद्यार्थीले नसिक्नु भनेको यी सबैको दोष हो। विद्यार्थीको सिकाइ र यिनीहरूको जागिर वा जिम्मेवारीको भविष्यबीच सोझो सम्बन्ध बनाउनुपर्छ। राजनीतिको प्रतिबिम्ब शिक्षामा प्रत्यक्ष पर्ने हुनाले भोटको राजनीतिबाट शिक्षालाई अलग गरी भोटको ध्वांस दिने वर्गलाई जनताप्रति जवाफदेही नबनाएसम्म शिक्षामा रूपान्तरण हुँदैन।"
लुम्बिनी प्रदेश र राजधानी निर्धारण,"नयाँ राजधानीलाई अब नयाँ परिचय र साझा नाम पनि दिन उपयुक्त देखिन्छ। छ जिल्लामा सीमित अखण्ड लुम्बिनी विस्तारित भएर १२ जिल्लाको बृहत्तर लुम्बिनीमा रूपान्तरण हुँदैछ। र, बुटवललाई म वित्तीय राजधानी बनाउँछु। प्रदेश ५ का मुख्यमन्त्री शंकर पोखरेलले यो एकदम सही संश्लेषण गर्नुभएको छ। प्रदेशको नामकरण र राजधानी निर्धारणको बहस र छलफलको निष्कर्षमा उहाँले सार्वजनिक रूपमा भन्नुभएको यस विचारमा निर्णय, मार्गदर्शन, भविष्यको परिकल्पना र निर्देशन एकैसाथ स्पष्ट उल्लेख भएको छ। विषय सन्दर्भ केही दिनयता प्रदेश ५ को नामकरण र राजधानी निर्धारणको प्रस्तावले सिंगो देशमा तरंग नै सिर्जना गरेको छ। यस प्रस्तावले दूरगामी महत्व बोकेकाले हरेकले तदनुरूप सम्यक् र सही दृष्टिकोण बनाउन सक्नुपर्छ। यस पावन बुद्धभूमिका नागरिकले आफ्ना पूर्वजहरू शाक्यमुनि बुद्ध, महर्षि कपिल, पाणिनि, शशीधर स्वामी र स्वर्गद्वारी महाप्रभुहरूका ज्ञान, आदर्श, ध्यान, शिक्षा र साधनाको मार्गलाई स्मरण गरेर आफ्ना तमाम कार्य र व्यवहार आज निर्देशित गर्न आवश्यक छ। दिवंगत अग्रज योद्धा जीवराज आश्रित, नेत्रलाल अभागी, गुम्राहा थारू, कृष्णसेन इच्छुक, खुबीराम आचार्य, बरमन बुढा र सिद्धिनाथ ज्ञवाली अनि जीवित धरोहर मोदनाथ प्रश्रित, मोहनविक्रम सिंह, मोहन वैद्य र देवेन्द्र घिमिरेसमेतको जन्मकर्मभूमिको गरिमा राखेरै हरेकले आआफ्ना समस्त कार्य गरेको शोभायमान हुन्छ। उपराष्ट्रपति नन्दबहादुर पुन, प्रधानमन्त्री केपी शर्मा ओली, उपप्रधानमन्त्री तथा रक्षामन्त्री ईश्वर पोखरेल, गृहमन्त्री रामबहादुर थापा बादल, नेकपाका उपाध्यक्ष वामदेव गौतम, महासचिव विष्णुप्रसाद पौडेल र मुख्यमन्त्री शंकर पोखरेलसहितका नेताहरूले राजीतिक चेतना, शिक्षा, जागरण, संगठन र परिवर्तनको नेतृत्व सम्हालिसक्नुभएको यस प्रदेशले देशलाई दुईदुईजना सभामुखसमेत दिएर नेतृत्वदायी सामथ्र्य प्रस्तुत गरिसकेको छ। यस क्षमता, हैसियत र परिपक्वतालाई पनि आजका हरेक निर्णयका क्रममा हेक्का राख्न र अघि बढ्न अनिवार्य हुन्छ। उल्लिखित समग्र पक्षको विचार गरेरै यस्ता तमाम निर्णयहरूको सम्मुखमा जिम्मेवारीबोध र साझा भावना आत्मसात् गर्दै अघि बढ्न सकिन्छ। नेतृत्वले राष्ट्रिय दृष्टिकोण र कार्यकर्ताले सन्तुलित एवं वैज्ञानिक व्यवहारका साथ अघि बढेर मात्र जुनसुकै विषय र प्रसंगमा खास नेतृत्व प्रदान गर्न सकिन्छ। विगतमा पञ्चायती तानाशाहीले समेत यहाँबाट एकजना प्रधानमन्त्री देशलाई दिएको नबिर्सने हो, नेपाली कांग्र्रेसबाट सुशील कोइराला प्रधानमन्त्री हुनुभएको तथा १० वर्ष लामो सशस्त्र संघर्षको नेतृत्वका हिसाबले पुष्पकमल दाहाल प्रचण्ड प्रधानमन्त्री बन्नुभएको सम्झिने हो भने र यस क्षेत्रको समेत पार्टी नेतृत्व सम्हाल्नुभएको हैसियतमा वर्तमान प्रधानमन्त्रीले राष्ट्रको नेतृत्व सम्हालिरहनुभएको तथ्य पनि सर्वविदितै छ। तर बहुदलदेखि गणतन्त्र स्थापनापछिको यस लामो कालखण्डमा यस भूभागमा जन्मेका नेताहरूबाट राष्ट्रको नेतृत्वदायी जिम्मेवारी र भूमिका प्रस्तुत हुन सकेको भने पाइँदैन। यो विचारणीय र उल्लेखनीय पक्ष हो। प्रदेश र प्रतिनिधिसभा सदस्य हुनु, मन्त्री, मुख्यमन्त्री र उपप्रधानमन्त्री निर्वाचित हुनु त सामान्यजस्तै भयो ! र, यस्तै जिम्मेवारीले विभिन्न व्यक्तिलाई नेतृत्वका लागि तयार र स्थापित गर्छन्। खासमा यस्तै महत्वपूर्ण निर्णय र ऐतिहासिक कामले दीर्घकालमा राष्ट्रिय नेतृत्व पैदा गर्ने सम्भावना र सामथ्र्य राख्छन्। तसर्थ यस विषयलाई निम्नबमोजिम तथ्य, तर्क र सम्भावनाका आधारमा निष्कर्षमा पुग्नु बुद्धिमत्तापूर्ण कदम हुनेछ। ००० प्रदेश ५ को नाम शान्तिका अग्रदूत गौतमबुद्धको जन्मस्थल रूपन्देहीको लुम्बिनी र राजधानी दाङको देउखुरीमा तोक्ने गरी प्रदेश सरकारको तर्फबाट अघि सारिएको प्रस्ताव सुझबुझपूर्ण, व्यावहारिक र वैज्ञानिक छ। दाङदेउखुरीका राप्ती र गढवासँगै अर्घाखाँचीको शीतगंगा नगरपालिकाका केही वडाका साथै यसमा निकट रूपमा जोडिएको प्यूठानको सरुमारानी गाउँ पालिकाका १ र २ वडा पनि समेटी प्रस्तुत प्रस्तावलाई अझ व्यापक र स्वीकार्य बनाइनुपर्छ। यसो गर्दा प्रस्तावित राजधानी लुम्बिनी प्रदेशका १२ जिल्लाको पायक र पहुँचमा अवस्थित साँच्चिकै नयाँपनको प्रतीक बनाउन सम्भव छ। नयाँ राजधानी पुग्न पाल्पा, गुल्मी र अर्घाखाँची हुँदै छोटो नयाँ सडक पूर्वाधार बनाउनुपर्ने हुन्छ, जो प्रस्तावित मात्रै नभएर ट्र्याकसमेत बनिसकेको छ। पूर्वीरुकुमबाट रोल्पा, प्यूठान हुँदै राजधानीसम्म हाल बुटवल पुग्न लाग्ने समयभन्दा आधा छिटो पुग्न सम्भव हुन्छ। गुल्मीको पश्चिम भेग र प्यूठानको उत्तरपूर्वी भेगका वासिन्दा प्रस्तावित मदन भण्डारी मार्गको खण्ड तथा कृष्णसेन आश्रित प्रादेशिक मार्ग हुँदै तथा हाल बाग्दुलाभालुवाङमा सञ्चालनमा रहेको पक्की बाटोबाटै राजधानी पुग्ने पूर्वाधार विद्यमान छ। साथै, नयाँ राजधानीबाट पूर्वतर्फ दाउन्ने, बर्दघाट, सुनवल र परासी तथा पश्चिमतर्फ बाँके र बर्दिया (कर्णाली पुलको वल्लो छेउसम्म) का वासिन्दा अहिले हालको अस्थायी राजधानी बुटवल आइपुग्न जसरी दिनभरजस्तो समय लाग्ने अपायक अवस्था छ, यसको सट्टा तीन घन्टामै नयाँ स्थायी राजधानी पुग्न पूर्वपश्चिम राजमार्गबाटै सम्भव हुने स्थिति छ। प्रस्तावित स्थायी राजधानीको निर्णयमा नेकपाका आदरणीय अध्यक्षद्वय, महासचिव विय्णुप्रसाद पौडेल र मुख्यमन्त्री शंकर पोखरेलले उन्नत आन्तरिक समझदारी गरेर सबैको मनोदशा र भावना जोड्नुभएको छ। प्रस्तावित राजधानीले जहानिया राणाशासनको अन्त्यपछि बनेको पहिलो संयुक्त सरकारका एक सदस्य भरतमणि शर्मा र १० वर्ष लामो सशस्त्र युद्धका अग्रणि कलमयोद्धा कृष्णसेन इच्छुकको कर्मभूमिसमेतका रूपमा महत्व राख्छ। कलाकारहरू सेलिब्रेटी बन्न खोज्नु स्वाभाविक मानिन्छ। उनीहरू अभिनयमा पोख्त भए पुग्छ। त राजनीतिकर्मी र राजनीतिज्ञहरूले अडान लिने, दृष्टिकोण दिने, निर्णय गर्ने र कार्यान्वयन गर्ने नै गर्नुपर्छ। राजधानीको यस प्रस्तावलाई अघि बढाउँदा प्रदेशसभाको गत निर्वाचनमा बुटवल र दाङलाई राजधानी बनाइछाड्ने चुनवी एजेन्डाबाट मुक्त गरी नयाँ सम्भावनायुक्त र पायक पर्ने स्थान रोजिएको छ। अहिले बुटवलबाट सय किमि पश्चिम तथा तुल्सीपुरबाट ७५ किमि र घोराहीबाट ५० किमि पूर्वको नयाँ ठाउँमा राजधानीको स्थान छानेर सबैका माग र भावना समेटी एकताबद्ध गरिएको छ। अर्थात्, नेताहरूका अलगअलग अडान, इगो र चुनावी प्रतिबद्धतालाई समेत आग्रहपूर्वाग्रहबाट माथि उठेर विवेकसम्मत ढंगले समेट्दै नयाँ प्रस्ताव गरिएको छ। यस नयाँ राजधानीलाई अब नयाँ परिचय र साझा नाम पनि दिन उपयुक्त देखिन्छ। नौमुरे बहुउद्देश्यीय जलविद्युत् परियोजनाको निर्माणसँगै प्रस्तावित राजधानी नदीकिनारमा अवस्थित, योजनाबद्ध र दीर्घकालीन सम्भावनाको नयाँ, आधुनिक र स्वप्निल सहरका रूपमा विकास गर्न सकिने छ। सुरुङमार्गबाट दाङघोराहीलाई यससँग जोडेर प्रस्तावित नारायणपुर अन्तर्राष्ट्रिय विमानस्थलसम्मको आवतजावत छिटोछरितो बनाउने तथा सुराइनाका कपिलवस्तुतर्फ पनि तदनुरूप सुरुङमार्ग निर्माण गरी गौतमबुद्ध अन्तर्राष्ट्रिय विमानस्थल पुग्नसमेत छरितो र सहजता बनाउन सकिने छ। यसरी भैरहवा (रूपन्देही), नारायणपुर (दाङ) र राँझा (बाँके) गरी तीनवटा विमानस्थल एवं राप्ती जलमार्ग, रेलमार्ग र राजमार्गहरूले पनि राजधानीलाई राष्ट्रियअन्तर्राष्ट्रिय दुनियाँको कनेक्टिभिटीसँग व्यवस्थित ढंगले आबद्ध गर्न सकिने छ। हरेक प्रदेशका राजधानीसम्म नागरिकता लिन, जन्मदर्ता गर्न, विवाह दर्ता गर्न वा राहदानी बनाउन अर्थात् जनताका आधारभूत सेवा सुविधाका निम्ति पुगिरहनु त पर्दैन। यस्ता सेवा त वडा, पालिका र जिल्ला तहबाटै उपलब्ध हुने संवैधानिक र कानुनी प्रबन्ध रहेको छ। यस्तो अवस्थामा संघीयताको मर्मविपरीत आफ्नै करेसामा बलजफ्ती राजधानी बनाउने प्रयास गर्नु भनेको जोकसैको नितान्त गलत कसरत हुन जान्छ। अस्थायी राजधानी तोक्नु भनेको केवल अस्थायी प्रबन्ध गर्नु मात्रै थियो, त्यसैलाई स्थायी व्यवस्था र निर्णयजस्तो गरेर तदर्थ अवस्थाको सट्टा स्थायी प्रबन्ध मिलाउन ढिलो भइसकेको थियो। प्रदेश सरकारले अहिले सर्वसम्मतिबाट यस नयाँ प्रस्ताव अघि बढाएको छ, यसलाई स्वागतयोग्य र सामयिक कदम मान्नुपर्छ। बाँकेबर्दियाका नेपालगन्ज र रूपैडिया सीमानाका, रूपन्देही, कपिलवस्तु र परासीको सुनौली सीमा नाकाजस्तै नयाँ राजधानीको विकाससँगै कृष्णनगर र कोइलाबासका चालु र ऐतिहासिक सीमानाकाहरूको विकास र प्रयोगले भिन्न सम्भावना र नयाँ परिवेश निर्माण हुने निश्चित छ। अनि, रामग्राम, लुम्बिनी, स्वर्गद्वारी, बागेश्वरी र ठाकुरद्वाराको एकीकृत पर्यटकीय विकासले प्रक्रियाले पनि नयाँ फट्को मार्न सक्ने ढोका खुल्छ। २०७५ साल फागुनमा नेपाल पत्रकार महासंघको ५ नम्बर प्रदेशस्तरीय भेला भालुबाङको जलुकेस्थित सहिद कृष्णसेन इच्छुकको भग्नावशेषयुक्त परिसरमा आयोजना गरी मुख्यमन्त्री शंकर पोखरेलसमक्ष यस क्षेत्रलाई प्रदेश राजधानी बनाउनु उचित हुने अनुरोधसमेत गरिएको थियो। प्रदेशसभाले गठन गरेको सिफारिस समितिले प्रस्तुत गरेका विकल्पमा पनि यो एक विकल्पका रूपमा प्रस्तावित थियो। पूर्वाधार विकासको दीर्घकालीन सम्भावनाका हिसाबले पनि यो भर्जिनल्यान्ड नयाँ राजधानी सहर निर्माणका लागि उत्तम र नवीन विकल्पका रूपमा रहेको तथ्य निर्विवाद छ। देशका सातवटै प्रदेशका राजधानीमध्ये यसलाई योजनाबद्ध, दीर्घकालीन र नमुना विकासको उदाहरणीय दृष्टान्त बनाएर प्रदेश सरकारले आफ्नो पौरख र दूरदर्शिता प्रस्तुत गर्न सक्छ। यसनिम्ति यो अवसर र चुनौती दुवै हो। जनतालाई अनुचित ढंगले भड्काउन चाहनेहरू त सदैव सक्रिय भइ नै रहन्छन्। कथंकदाचित् बुटवललाई अहिले स्थायी राजधानी बनाउन प्रस्ताव गरिएको भए त्यस्ता तत्वहरू मुख्यमन्त्री पदसँग प्रदेशको राजधानी साटेको तथा भनी मुख्यमन्त्री शंकर पोखरेलको तेजोबध गर्न वा पञ्चायतकालमा निसीभूजी र ढोरपाटनका वासिन्दालाई अन्याय र उपेक्षा गरी कुश्मा र बेनीसँगै जस्तो गरी पूर्वीछेउ र कुनामा बागलुङको सदरमुकाम बनाएजसरी बुटवललाई बलपूर्वक राजधानी बनाइएको भन्न नै लागिपरेका हुन्थे। अहिले त्यस्तै तत्व मुख्यमन्त्री सवारगाडीमाथि लक्षित गरेर ढुंगा प्रहार गर्ने र हतोत्साहित गर्ने दुर्नियतका साथ सक्रिय भएका छन्। यस्ता अराजनीतिक, आपराधिक र अराजकतापूर्ण क्रियाकलापको सबै सचेत, जागरुक र विवेकी नागरिकले निन्दा, भर्त्सना र प्रतिवाद गर्नुपर्छ। प्रदेशको राजधानी नहुँदैमा बुटवल किमार्थ पनि पछि पर्दैन। यसको विकास धेरै अगाडि पुगिसकेको छ। अझ विष्णुप्रसाद पौडेल, घनश्याम भुसाल, बालकृष्ण खाँड र दीपक बोहराजस्ता नेताहरू यहाँको विकासमा नेतृत्वदायी तहमा सक्रिय हुनुहुन्छ। फेरि लुम्बिनीको विकास नै बुटवल, भैरहवा, तिलौराकोट र रामग्रामको विकासको मेरुदण्ड हो, राजधानी भालुवाङ भए पनि लुम्बिनी त यहीं नै छँदै छ। सिद्धबाबापाल्पाको निर्माणाधीन सुरुङमार्गले पाल्पालाई समथरको परासीजस्तै गरी बुटवल र नयाँ राजधानीसँगको समान निकट सम्बन्ध कायम गर्ने आधार बन्न सकिहाल्छ। तसर्थ गणतन्त्र नेपालमा चार हजार वर्ष पुरानो संस्कृति, सभ्यता र संस्कार बोकेको यस गौरशाली प्रदेश र अझ व्यापारिक विकासको केन्द्र भइसकेको बुटवलमा कसैले पनि संकीर्ण स्वार्थवश भड्कावयुक्त गतिविधि गर्नु मनासिब, उचित र शोभनीय कार्य हुन सक्दैन। जनजाति महासंघ वा कुनै संघसंगठनका असम्बन्धित वक्तव्यबाजीले पनि यस विषयको निर्णयमा खास तात्विक अर्थ र महत्व राख्दैनन्। हामीले स्वीकारेको जातीय संघीयता पनि होइन। कुनै जिल्लाविशेषका राजनीतिक शक्ति वा संघसंस्थाले पनि एक पाखे खालका धारणा र आग्रहअनुरूप यस निर्णयलाई प्रभावित पार्न खोज्नु उचित, सन्तुलित र बुद्धिमत्तापूर्ण कार्य हुन सक्दैन। किनभने हामीले समष्टिगत र समग्र रूपमा निर्णय लिएर राष्ट्रिय दृष्टिकोण र अवधारणा प्रस्तुत गर्न सक्नुपर्छ। पार्टीका आदरणीय अध्यक्षद्वयको सुझबुझपूर्ण निर्देशन, त्यसमा आधारित भई प्रदेश सरकारले गरेको निर्णय, प्रदेशसभा संसदीय दलमा भएको घनीभूत छलफल र निष्कर्षबमोजिम निर्णय कार्यान्वयनका पक्षमा एक ढिक्का अडान, प्रदेश सांसदहरूले राखेका आआफ्ना जिल्ला क्षेत्रकेन्द्रित सुझाव र पुराना अडान हुँदाहुँदै सत्तारूढ दलले संस्थागत निर्णयका पक्षमा प्रदर्शन गरेको सुझबुझ एवं समझदारीले नै प्रदेशको नाम र राजधानी निश्चित गर्ने यो निर्णयमा प्रदेशसभामा उपस्थित पक्षपतिपक्ष र सबै राजनीतिक शक्तिहरूको साझा तथा अन्ततः सर्वसम्मति कायम हुनेछ भन्ने अपेक्षा र विश्वास गर्न सकिन्छ। स्पष्टता जरुरत प्रदेश ५ को नाम लुम्बिनी र राजधानी देउखुरीभालुवाङराप्ती र गढवा गापा तथा शीतगंगा नपाका ७, ८ र ९ नम्बर वडा (अर्घाखाँची, सरुमारानी गापा प्यूठानका १ र २ वडासमेत समेटिनुपर्ने माग रहेको) भन्ने निर्णय अघि नेताहरूका आआफ्नै अडान थिए। महासचिव विष्णुप्रसाद पौडेल र मुख्यमन्त्री शंकर पोखरेलका आआफ्नै अडान थिए र छन्। यस स्थितिमा पार्टी अध्यक्षद्वयले नाम र राजधानीका सम्बन्धमा मुख्यमन्त्रीको प्रस्तावअनुरूप समझदारी र निर्देशन गर्नुभएको र तदनुरूप कार्यान्वयन प्रक्रिया अघि बढेको स्पष्ट छ। यो निर्णयमा कमरेड विष्णुप्रसाद पौडेलको असहमति रहेको कुरा पनि सार्वजनिक भएकै छ। यसलाई कसैले अन्यथा रूपमा बुझ्न, दुष्प्रचार गर्न र जयपराजयका रूपमा उछाल्न आवश्यक छैन। प्रदेशसभाले गर्ने निर्णय आफ्नो कार्यसूचीअनुसार गरेरै अघि बढ्छ। बुझाइ र आजको समस्या लोकप्रियतावाद : लोकप्रिय बन्न खोज्ने त हरेकको कोसिस र मानवीय प्रवृत्ति नै हुन्छ। तथ्यभन्दा लोकप्रियताको पछि मात्रै दौडिने गल्ती कसैबाट हुनु हुँदैन। खासमा लोकप्रियता कहिल्यै तृप्त नहुने तृष्णा हो, मृगतृष्णाजस्तै। तसर्थ लोकप्रियतावादबाट हरकोही सावधान भएर जोगिन ध्यान दिनुपर्छ। यसकै पछाडि कुदेर सेलिब्रेटीजस्तो बन्न खोज्नु भनेको राजनीतिज्ञका निम्ति विशेष घातक हुनसक्छ। प्रदेशको स्थायी नाम र राजधानी तोक्ने निर्णय प्रदेशसभाको अधिकार हो। यससम्बन्धी प्रस्ताव सभासमक्ष प्रदेश सरकारले लैजाने संवैधानिक र कानुनी दायित्व रहेको विदितै छ। प्रदेश सरकारले निर्णय गर्नुअघि पार्टीको माथिल्लो नेतृत्वसँग समन्वय, निर्णय र निर्देशन लिनु स्वाभाविक हुन्छ। मुख्यमन्त्रीले प्रदेश सरकारको प्रमुखका नाताले यसनिम्ति आग्रह, समन्वय र दौडधूप गरी आवश्यक वातावरण बनाउनु पर्दथ्यो र उहाँले त्यसो नै गर्नुभयो। काठमाडौं आउने पार्टी नेतृत्वलाई ब्रिफिङ गरी निर्देशन लिनु र कार्यान्वयन गराउनु झन् स्वाभाविक कर्तव्य हो। टुटेको चंगाको डोरीजस्तो गरी स्वतस्फूर्ततामा त यस्ता कुनै विषयको निर्णयमा पुग्न र टुंगो लगाउन सम्भव हुँदैन। संसदीय दलमा छलफल गराई ह्विप जारी गर्नु र प्रदेशसभामा छलफल गराएर निर्णयमा पुग्नु र पुर्याउनु त्यसपछिको झन् स्वाभाविक प्रक्रिया हो भन्ने स्पष्ट नै छ। छलफलका क्रममा हाउसलाई आफ्नो मतका पक्षमा दमदार तर्कले सहमत गराई निर्णय उल्टाउनसमेत बाध्य गर्नु हरेक व्यक्तिको व्यक्तिगत सामथ्र्य र बुँता मानिन्छ। तर्क, बहस र विमर्शको यस तरिकालाई लोकतन्त्रको सुन्दरतम् पक्षका रूपमा लिएर सदैव प्रोत्साहन र अवलम्बन गर्ने गरिन्छ। यतिसम्म ठीक हो। तर, निर्णय कार्यान्वयनका क्रममा यसरी निर्णयमा पुग्ने क्रममा मुख्यमन्त्रीलाई लक्षित गरी भौतिक हमला र ढुंगामुढा गर्ने, बुद्धिभूमिको अपमान गर्दै हिंसात्मक हुलहुज्जत गर्न खोज्ने, प्रदेशसभा बैठकलाई रणभूमिमा परिणत गर्ने, कुर्सी तोडफोड गर्ने, सभामुखमाथि हमलाको कोसिस गर्ने कोसिस हुनु अनुचित र गलत हो। यो संसदीय मूल्य, मान्यताविपरीत मात्र होइन, आपराधिक क्रियाकलाप नै हो। यस्तो कार्यको जति निन्दा गरे पनि कम हुन्छ। पार्टी नेतृत्वकै तहबाट यस्ता क्रियाकलापको विरोध गरिनुपर्छ। मुख्यमन्त्री र प्रदेश सरकार यसरी निर्णय कार्यान्वयनमा जुटिरहँदा र सांसदहरूले ह्विपको पालना गरी निर्णय कार्यान्वयनमा अघि बढ्दा पार्टी पंक्ति, निर्वाचित जनप्रतिनिधि र सबैको भूमिका सके समर्थन र सहयोग गर्ने, नभए विरोधमा नउत्रिने नै पार्टी प्रणाली होला ! पार्टी प्रदेशमा एउटा र स्थानीय तहमा अर्काे त होइन। पार्टीभित्र पार्टी पद्धति र प्रक्रियाको परिपालना गरेर मात्रै पार्टीलाई बलियो बनाउन सम्भव हुन्छ। आफूसहमत वा असहमत जे भए पनि निर्णयको कार्यान्वयन र पालना गर्नु यसको अनिवार्य सर्त हुन जान्छ। आखिर निर्णय र निष्कर्षमा त पुग्नैपर्ने हुन्छ। बहस छलफललाई तथ्यपूर्ण, मर्यादित र पारस्परिक सम्मानमा आधारित गराएर मात्र विषयवस्तुको गहिराइ र तथ्यका आधारमा सत्यमा पुग्न र पुर्याउन सकिन्छ, अन्यथा छलफल र विवादले शत्रुतापूर्ण रूप लिने खतरा हुन्छ। त्यसैले, यो अन्तरविरोध सञ्चालन र व्यवस्थापनको सिलसिलामा सामान्य तरिका हो। महासचिव र मुख्यमन्त्रीबीच आन्तरिक रूपमा प्रदेशसभाले यस प्रक्रियालाई अघि बढाउने उन्नत समझदारी भएको भनिएको पनि यसै सन्दर्भमा हो। निष्कर्ष कलाकारहरू सेलिब्रेटी बन्न खोज्नु स्वाभाविक मानिन्छ। उनीहरू अभिनयमा पोख्त भए पुग्छ। तर राजनीतिकर्मी र राजनीतिज्ञहरूले अडान लिने, दृष्टिकोण दिने, निर्णय गर्ने र कार्यान्वयन गर्ने नै गर्नुपर्छ। तसर्थ सधैं लोकप्रिय बन्न, हुन र भइरहन सम्भव हुँदैन। यस तथ्यको हेक्का राखेर चल्नसक्दा लोकप्रियतावादको बिमारी लाग्दैन। र, समस्यामा परिँदैन।"
काभानी युनाइटेडमा,"लन्डन : उरुग्वेका प्रभावशाली स्ट्राइकर इडिन्सन काभानीलाई प्रिमियर लिग क्लब म्यानचेस्टर युनाइटेडले अनुबन्ध गरेको छ। फ्रेन्च क्लब पेरिस सेन्ट जर्मन (पीएसजी) का ३३ वर्षीय काभानीलाई युनाइटेडले फ्री टान्सफर विन्डोमा अनुबन्ध गरेको हो। एक वर्षका लागि युनाइटेडमा आबद्ध भएका काभानीले १० मिलियन पाउन्ड प्राप्त गर्ने बताइएको छ। उनले युनाइटेडसँगको अनुबन्ध अर्को एक वर्ष लम्ब्याउन सक्ने पनि सम्झौतामा उल्लेख छ। म्यानचेस्टर युनाइटेडसँगको अनुबन्ध सफल भएकोमा काभानीले खुसी व्यक्त गरेका छन्। विश्वकै चर्चित क्लबमा अनुबन्ध हुन पाउँदा खुसी छु। आफ्नो भूमिका राम्रोसँग निर्वाह गरेर म्यानचेस्टर युनाइटेडलाई उच्च सफलता दिलाउने छु। युनाइटेडका जोशिला समर्थकले साथ दिनेमा म विश्वस्त छु, काभानीले भनेका छन्। पीएसजीमा आठ वर्ष बिताएका काभानी पीएसजीका सर्वाधिक गोलकर्ता पनि हुन्। कीर्तिमानी गोलकर्ता काभानीले पीएसजीमा तीन सय एक खेल खेल्दै दुई सय गोल गरेका छन्। काभानी सन् २०१३ मा इटालियन क्लब नापोलीबाट पीएसजीमा आबद्ध भएका थिए। पीएसजीले सन् २०१७ मा ब्राजिलियन स्टार नेमार र युवा स्टार केइलिन एमबाप्पेलाई अनुबन्ध गरेपछि काभानी छायाँमा पर्दै आएका थिए। गत सिजन माउरो इकार्डी लोनमा पीएसजी भित्रिएपछि काभानीमाथि संकट थपिएको थियो। टोलीको पहिलो रोजाइमै पर्न छाडेका काभानी जसरी पनि यस सिजन पीएसजी छाड्ने सोचमा थिए। काभानीलाई यसअघि म्यानचेस्टर युनाइटेडसँगै स्पेनिस क्लब एट्लेटिको म्याड्रिड, न्युक्यासल युनाइटेड लगायतका क्लबले पनि अनुबन्धको इच्छा देखाएका थिए। अन्तिममा अनुभवी काभानीलाई अनुबन्ध गर्न म्यानचेस्टर युनाइटेडले बाजी मार्यो। सन् २००८ देखि उरुग्वे राष्ट्रिय टोलीका प्रमुख खेलाडी काभानीले देशका लागि एक सय १६ खेल खेल्दै ५० गोलको आँकडा पूरा गरेका छन्।"
साविक विजेता मुम्बई राजस्थानविरुद्ध ५७ रनले विजयी,अबुधाबी : जारी इन्डियन प्रिमियर लिग (आईपीएल) मा साविक विजेता मुम्बई इन्डियन्सले चौँथो जित निकालेको छ। मंगलबार राति अबुधाबीस्थित शेख जायद रंगशालामा भएको खेलमा मुम्बईले राजस्थान रोयल्सलाई ५७ रनले पराजित गरेको हो। टस जितेर मुम्बईले पहिलो ब्याटिङ गर्दै ४ विकेट गुमाएर राजस्थानलाई १९४ रनको चुनौति दिएको थियो। जवाफमा राजस्थान १८१ ओभरमै सबै विकेट गुमाउँदै १३६ रनमा रोकियो। राजस्थानका लागि जोस बटलरले ७० रन बनाउन बाहेक अन्य ब्याटसम्यान चल्न सकेनन्। इङल्यान्डका तीव्र गतिका बलर जोफ्रा आर्चरले २४ रन बनाए। त्यस्तै टोम कुरानले १५ रन जोडे। राजस्थानका लागि मुम्बईका बलर जसप्रित बुम्राह घातक सावित भए। उनले ४ ओभर बलिङ गर्दा २० रन खर्चिएर ४ विकेट झट्काए। त्यस्तै ट्रेन्ट बोल्ट र जेम्स प्याटिन्सनले समान २२ विकेट हात पारे। यसअघि ब्याटिङ गरेको मुम्बईका सूर्यकुमार यादवले विष्फोटक ब्याटिङ गरेका थिए। उनले ४७ बलमा ७९ रन बनाएका थिए। उनले २ छक्का र ११ चौका हिर्काएका थिए। त्यस्तै कप्तान रोहित शर्माले ३५ तथा हार्दिक पान्ड्याले ३० रनको योगदान गरेका थिए। राजस्थानका लागि श्रेयस गोपालले २ विकेट लिए। त्यस्तै जोफ्रा आर्चर र कार्तिक त्यागीको नाममा ११ विकेट रह्यो। जितसँगै ६ खेल खेलेको मुम्बई ८ अंकका साथ शीर्षस्थानमा पुगेको छ। रनरेटका आधारमा मुम्बई दिल्ली क्यापिटल्सभन्दा माथि रहेको हो। दिल्लीको ५ खेलबाट ८ अंक रहेको छ। त्यस्तै राजस्थान भने अन्तिमबाट दोस्रो स्थानमा रहेको छ।
