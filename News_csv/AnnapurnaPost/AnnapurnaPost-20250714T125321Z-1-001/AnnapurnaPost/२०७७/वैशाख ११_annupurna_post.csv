शीर्षक,विवरण
यसपालि यस्तै भो आमा !,"बुढ्यौलीको छातीभरि सन्तानको माया समेटेर, खोबिल्टाभित्र धसिएका आँखाहरूमा उनीहरूको आगमनको आशा भरेर एकाबिहानै किम्बुको बोटमा कौवा कराउँदा उत्साही भएर बाटो कुरिरहेकी आमा, यसपालि यस्तै भो ! तिम्रा चरण स्पर्श गर्दै तिमीलाई सुस्वास्थ्य र दीर्घायुको कामना गरी तिमीबाट आशीर्वाद लिन सकेनौं ! हाम्राबीच आज संकटको यस्तो पहाड उभिएको छ आमा, जसलाई पार गर्न न तिम्रो मातृत्वले सक्छ न त हाम्रो कर्तव्यले नै। त्यसैले किंकर्तव्यविमुढ भएर अलपत्र परिरहेका हामी केवल हृदयले सम्मान गर्दछौं, कल्पनामै तिमीलाई पुज्दैछौं आमा ! तिम्रो टालेको चोलो अनि फाटेको फरिया फेरिदिने सपना बोकेर भएको एकटुक्रा खेत समेत बन्धकी राखेर विदेश पसेका हामी आज कराहीबाट उछिट्टिएर अँगेनामा परेझैं भएका छौं। पराया भूमिमा अहोरात्र पसिना बगाएर परिवारको सुनौलो भविष्यको सपना देखिरहेका हामी आज संसारलाई एकैसाथ त्रसित बनाइरहेको कोरोना का कारण काम र मामबाट समेत बिमुख हुनुपर्ने अवस्थामा छौं। यो बिरानो भूमिको एकान्तबासमा निसासिँदै आज हामी आफ्नै गाउँघर सम्झिरहेका छौं। हामीजस्ता लक्काजवान छोराहरू बिदेसिएपछि बाँझा रहेका बारीगराहरूमा उम्रेको सिस्नो अनि तितेपातीजस्तो तितो र बिझाउने मनले अहिले पश्चाताप गरिरहेछौं आमा ! त्यहीं बसेर तिनै गरा र टारी जोतेको भए, नौमुले र सिरसिरेको पानी कुल्याएर सिन्चिएको भए आज त्यहीं सुन फल्ने थियो होला। तिमीजस्ता तमाम आमा अनि लालाबालाहरूको मुखमा माड लगाउन एकमुठी अन्नका लागि अरूको भर पर्नु पर्दैन्थ्यो होला ! नाकमुख छोप्दै किनेर ल्याएको वस्तु साबुनले धोएर खानुभन्दा त आफ्नै बारीबाट टिपेर अनि भकारीबाट झिकेर खान पाइन्थ्यो होला। आमा ! सम्झना मात्रले पनि मुटु भक्कानिएर आउँछ। चारैतिरको महामारीबीच हामी यहाँ छट्पटाइरहेका छौं, तिमी त्यहाँ आकुलव्याकुल छौ ! मान्छे भएर मान्छेसितै डराउनुपर्ने, समाजमा रहेर पनि एक्लिएर बस्नुपर्ने यो कस्तो विडम्बना हो आमा ? पैसाले सबैथोक पाइन्छ भन्थ्यौं तर त्यो त मिथ्या रहेछ आमा ! किनकि, पैसाले पनि जीवन किन्न सकिँदोरहेनछ। तिमीलाई मखमलको चोली अनि पूलबुट्टे फरिया लिएर अनि हिँड्ने बेलामा तिमीले बाटो खर्च भनेर आफ्ना कानबाट फुकालेर दिएको जस्तै ढुङ्ग्री पनि बनाएर ल्याउँला भनेको तर यसपालि यस्तै भयो आमा ! मन बुझाएर बसे है ! डलर टिप्ने सपना बोकेर मातृभूमिबाट टाढिएका हामी आज त्यही डलरको बोटमुनि अलपत्र परिरहेका छौं ! जननी र जन्मभूमिको महत्तवबोध यतिबेला भइरहेको छ। परिवार र आफन्तको माया अनि आफ्नोपनको अभाव अहिले खटकिरहेको छ आमा ! औद्योगिक सहरका कारखानाहरूमा मेसिनसँगै घुम्दाघुम्दै मेसिनजस्तै भएका हामी बल्ल मान्छे हुन थालेका छौं किनकि, यहाँका कलकारखाना बन्द हुन थालिसकेका छन्। त्यसैले त अहिले हामी काम नगरी खान पाइँदोरहेनछ भन्ने यथार्थबोध पनि गरिरहेका छौं ! यस्तो विषम परिस्थितिमा हामी यो महामारीको शीघ्र अन्त्य होस् भन्नुबाहेक केही गर्न सकिरहेका छैनौं किनकि, आज मानिसका लागि संसार नै बन्दीगृह बनेको छ। अरूको उन्नति र प्रविधिमा मख्ख परेर आफ्नो धरातल बिर्सेका हामी अघिल्ला वर्षहरूमा त तिमीलाई वर्षको एकचोटि यही दिनमा सम्झन्थ्यौं। भिडियो कल गरेर अनि फेसबुकका भित्तााभरि आमालाई सम्झने र शुभकामना दिने प्रतिस्पर्धा नै गर्दथ्यौं। त्यसपछि आफ्नो दायित्व पूरा भएको ठानेर पुनः आफ्नै संसारमा व्यस्त हुन्थ्यौं तर यसपालि यस्तै भो आमा ! तिमीलाई मोबाइल र ट्याबमा होइन, प्रत्यक्ष भेट्ने अनि तिम्रो छातीमा वि श्राम गरेर पश्चातापको आँसु बगाउने मन थियो तर थाहा छैन हामीमाझ ठडिएको यो सन्त्रासको पर्खाल कहिले ढल्ने हो ! आमा ! हामी तिम्रा सन्तान थरिथरिका हौं, त्यसैले हाम्रो बेथा पनि थरिथरिको बनिरहेछ अचेल। गाउँघरमा वर्षदिन घोटिँदा पनि तीन महिना खान नपुग्ने पिरलोले बाध्य भएर मुग्लान झर्यौं। सधैंजसो त चाडबाडमा अलिकति मीठोमसिनो अनि नानाचाचाको जोहो गरेर घर फर्कन्थ्यौं तर यसपालि हामी दुखियालाई समयले पनि दुःख थपिदिएको छ। परदेशमा एकातिर महामारी फैलँदो छ, अर्कातिर हामी बेरोजगार भएका छौं। त्यसैले आफ्नै गाउँघर फर्केर दुःखजिलो गर्ने चाहनाले सीमासम्म त आयौं आमा, तर आफ्नै भूमिमा छिर्न पाएनौं। यो कस्तो विडम्बना हो आमा ! तिम्रा सन्तानलाई तिम्रै दैलोमा छिर्न निषेध गरिएको छ। हाम्रो सरकार कति कमजोर रहेछ आमा, स्वदेश फर्कन चाहने आफ्नै जनतालाई स्वास्थ्यपरीक्षण तथा आवश्यक सुरक्षाका साथ आफ्नो भूमिमा भिœयाउन नसक्ने ! आज हामीलाई सीमानामा यसरी रोक्नेहरूले बिगतमा हामीलाई आफ्नै गाउँ, आफ्नै देशमा बस्न सक्ने वातावरण किन नबनाएका ? हामीमध्ये कतिपय रहरले त कति करले बिदेसिन खोज्दा खुसी हुँदै पूलमाला पहिराएर बिदाई गर्नेहरूले देशलाई केटाकेटी र बूढापाकाभन्दा जवान पाखुरीको खाँचो बढी हुन्छ भन्ने किन सोचेनन् ? आपूलाई देशको अगुवा ठान्नेहरूले, सत्ताा सम्हालेर देश विकास गर्छु भन्नेहरूले तिमीजस्ती अपार प्राकृतिक सम्पदाकी खानी आमाको महत्तव कहिल्यै बुझेनन् या बुझ पचाए खै ? तिमीलाई हराभरा पार्नुको सट्टा तिम्रा जवान छोराछोरीलाई मरुभूमिको रापतिर धकेलेर आएको पैसाले तिम्रै छातीमा कंक्रिटको जंगल बनाउन थाले। हामीजस्ता युवालाई सीप र अवसर दिएर आफ्नै भूमिमा आत्मनिर्भर बनाउने नीति नलिएर निरन्तर परनिर्भर बनाउँदै लगे। त्यसैले त यो आज यो बिरानो भूमिमा छट्पटाउँदै सोचिरहेछौं आमा, कतै हाम्रो देश महामारीले भन्दा भोकमरीले तहसनहस हुने त होइन ? सत्ताा र शक्तिका लागि सदैव हानथाप गर्ने कथित शासकहरूको अदूरदर्शी नीतिका कारण भविष्यको अनिष्ट सपना देख्दै हामी हरेक रात त्रसित भइरहेका छौं आमा ! आमा ! तिमीलाई मोबाइल र ट्याबमा होइन, प्रत्यक्ष भेट्ने अनि तिम्रो छातीमा वि श्राम गरेर पश्चातापको आँसु बगाउने मन थियो तर थाहा छैन हामीमाझ ठडिएको यो कोरोनारुपी सन्त्रासको पर्खाल कहिले ढल्ने हो ! यतिमात्र होइन आमा, तिम्रा सन्तानको पीडा। ज्यालामजदुरी गर्न, सानेतिनो व्यापार गर्न र अवसरको खोजी गर्दै आफ्नै देशको सहर पसेका हामी पनि महिनादिनदेखिको बन्दका कारण अलपत्र छौं। घर फर्कने साधन छैन, यतै बस्न रासन छैन। कामधन्दा ठप्प भएपछि खानेबस्ने उपाय भएन। त्यसैले त हामी ज्यानको बाजी लगाएर ढुंगे युगको कल्पना गर्दै पैदल यात्रामा लम्कियौं। दुःखीमाथि नै दुःखको बज्रपात हुँदोरहेछ नि आमा ! एकातिर प्रशासनले लखेटिरहेछ, अर्कातिर मौसमले, कहिले हावाहुरी र कहिले असिनापानी गरेर तर्साइरहेछ। आज हामी आफैंले खसालेको भोटलाई धिककारिरहेछौं आमा किनभने ती हाम्रा जनप्रतिनिधिहरूले यस्तो विपत्को घडीमा आफ्नो क्षेत्रका घर फर्कन खोज्ने मतदातालाई समेत सुरक्षित घर फर्काउने पहल गर्न सक्दैनन् भने तिनीहरू र तिनले बनाएको सरकारबाट हामीले अरू के नै आशा गर्न सक्छौं र ? रोगले पनि मर्नु नै छ, भोकले पनि मर्नु नै छ ! यी दुवैलाई जितेर बाँचिएछ भने नयाँ जीवन र नयाँ सोचका साथ केही गरौंला भन्दै हिम्मत नहारी हामी लम्किरहेका छौं। आफ्नो गाउँमा पुगियो भने एक छाक ढिँडो र खोलेसाग नै खाएर पेटमा पटुका कसेर यो वर्षामा खेतीबाली लगाऔंला अनि आउँदो हिउँदमा आफ्नै आँगनको पारिलो घाममा बसेर पेटभरि खाऔंला ! दुईचारवटा पाठाबाच्छा र चल्ला हुर्काउन सके पनि भुन्टे र सानीको पढाइ अघि बढाउन सकौंला। जतिसुकै हण्डर खाए पनि हामी आफ्नै घर फर्कन चाहन्छौं। मन त थियो मेवामिष्टान्न र कोसेलीको पोको लिएर तिम्रो मुख हेर्न आउँ तर यसपालि यस्तै भो आमा ! बाँचिएछ भने अर्को साल ! आमा, हरेस नखाऊ अनि मक्किएको धुरीखाँबोलाई त्यो बुढ्यौली काँधले केही समय थामिरहु। रात जति नै कालो र लामो भए पनि बिहानी त आउनु नै छ। बाटो बिराएका तिम्रा सन्तानको आँखा अब खुल्दैछ आमा। आफ्नो घर बलियो भए मात्र हामी सुरक्षित हुन्छौं अनि आफ्नो खेत मलिलो भए मात्र अघाउन्जेल खान पाइन्छ भन्ने बल्ल बुभ्दैछौं। त्यसैले आमा, अब हामी आफ्नै भूमिमा फर्केर, त्यहींको माटोसँग साइनो गाँस्न लालायित छौं। भनिदेऊ आमा ती विकासे अगुवाहरूलाई कि अब हामीलाई कंक्रिटको सहरीकरण होइन, हरितक्रान्तिको आवश्यकता छ। आफ्ना आवश्यकता आफैं पूरा गर्न औद्योगिक क्रान्ति पनि हामीले नै गर्नुछ। अर्काको मुख ताक्नुभन्दा आफैं अघि बढ्ने आशीर्वाद देऊ आमा ! सन्तानको पर्खाइमा थाकेका आँखाबाट सन्ध्याकालमा बर्र आँसु नझारे आमा, बरु त्यसलाई परेलीमै दबाएर यो महामारीको अन्त्यका लागि तुलसीको मठमा दियो बालिदिनू। मनमनै शुभकामना र आशीर्वाद आदानप्रदान गरौं है आमा, यसपालि यस्तै भो !"
कोभिड१९ ले सिकाएको पाठ,"आउने दिनमा सामाजिक एकता कायम राखी आपसमा मिलेर रोग, भोक र शोकविरुद्ध नलड्ने हो भने महामारीको दुष्प्रभावबाट फेरि उठ्न सकिने छैन कोरोना भाइरसले विश्वभर नै एकाएक हमला गरेको छ। यसबाट सबै प्रभावित छन्। जो स्वस्थ्य र सबल छन्, तिनले पनि संक्रमणको डरले लकडाउनमा बस्नुपरेको छ। अबका दिनमा पनि संसारभरका मुलुकले एकैपटक कोरोनासँग युद्ध गर्नु परेको छ। विकास निर्माणलगायत सबै विषय छाडी कोरोना नियन्त्रणका लागि भन्दै भारी बजेट निर्धारण गर्नु परेको छ। कुन मुलुकमा कति मानिस कोरोनासँगको संघर्षमा हारेर हताहत भए त्यही समाचारले प्रमुखता पाएको छ। किनकि कुनै मानिस कोरोना भएको व्यक्तिको सम्पर्कमा आयो कि प्रभावित भइहाल्छ। फेरि स्वस्थ मानिसमा पनि कोरोनाको भाइरस रहन सक्ने र स्वयं उसका निम्ति नकारात्मक नभए पनि उसबाट प्रभावित मानिसमा संक्रमण हुनसक्दो रहेछ। त्यसैले परिचित मानिस देख्दा पनि डराएर भाग्नुपर्ने समय आएको छ। मानिस सामजिक प्राणी हो। एक अर्काको सहयोगविना बाँच्न कठिन छ। त्यसैले एउटा टोल, गाउँ र सहरमा आपसमा मानिसहरू मेलमिलापका साथ सँगसँगै बस्ने गरेका हुन्। तर, संसारमा एउटा मानिस अर्को मानिससँग बोल्न, लेनदेन गर्न, आपसमा भेला हुन र सँगसँगै घुम्न प्रतिबन्ध लागेको छ। संविधानले प्रदत्ता गरेको मौलिक हकमाथि अरू कसैका कारण नभई कोरोना भाइरसको नकारात्मक प्रभावको कारण प्रतिबन्धित छन् सबै। यहाँसम्म कि अहिले संसारभर मानिसले आफ्नै बाबु, आमा र सन्तानको शव लिएर चिहानमा जान सक्दैन। आफन्तको अन्तिम यात्रामा दुःख मान्ने, तिनलाई सजल नेत्रका साथ भावविभोर हुँदै बिदा गर्ने मानिसको त्यो भावनात्मक सम्बन्ध पनि गुमेको छ। अब त अन्तिम संस्कारको पद्धतिमा नै परिवर्नन आयो। माटो दिने, गाड्नेहरूले पनि जलाउनुपरेको छ। एकाएक भएको अस्वाभाविक मृत्युको भारी संख्याको कारण मृतकले चिहानको एक गज जमिनसम्म पाउन कठिन छ। हिन्दुहरूको संस्कारमा मृत्यु हुँदा सन्तानले मुखाग्नी दिने कर्मलाई कोरोनाले अब वन्चित गरायो। संसारमा कोरोनाको संक्रमणले जेजति मरे वा मर्ने छन् त्योभन्दा बढी संसारमा अबका दिनमा भोकले मर्ने सम्भावना छ। अहिले एकातिर किसानले उत्पादन गरेको खाद्य वस्तुले लकडाउनको कारण बजार नपाउँदा ठाउँठाउँमा सडेर गएका छन् भने अर्कोतिर आम नागरिक लकडाउनबीच खाद्य अभावमा छन्। कोरोनाको त्रासबाट किसान दोधारमा छन्, आगामी दिनमा खेती गर्न पहिले जस्तो सक्रिय हुनसक्ने अवस्था छैन। कुखुरा व्यवसायीले चारोको अभावमा जिउँदो कुखुरा माटोमुनी पुरेका छन्। अन्डा र चल्ला यत्रतत्र फाल्ल विवस छन्। हामी किसानलाई अत्यावश्यक पर्ने मलबीउ जस्तालगायत धेरै वस्तुमा परनिर्भर छौं। जुन हाम्रो परम्परागत तरिकाबाट गाउँघरमा बीउ राख्ने प्रचलन थियो तर त्यो मासियो। मुलुक बाहिरबाट बीउ र मल किन्न सरल भएको हुँदा त्यो पुरानो परम्परा हामीले छाडिसकेका छौं। तर, अबको दिनमा बीउविजन बाहिरी मुलुकबाट आउन र पाउन कठिन देखिन्छ। हामी दैनिक उपभोग्य वस्तुमध्येको प्रमुख अन्न बालीमा पनि आत्मनिर्भर नहुँदा बाहिरबाट झिकाउने गरिएको चामल दाल र अन्य खाद्य वस्तु अबका दिन विगतमा जसरी खरिद गर्न कठिन हुनेछ। संसारका देशका सरकारको पूरै ध्यान कोरोना प्रभाव नियन्त्रणमा केन्द्रित हुनु परेको छ। त्यसैले यसको प्रभाव विस्तार हुन नदिन आम नागरिकबीच समझदारी आवश्यक भएको हो। विगतमा हामी जताततै विचरण गर्न स्वतन्त्र थियौं। अबका दिनमा स्वयं पंक्तिकारले पनि तीनवटा कोठा र एउटा वरण्डामा विचरण गर्नुपरेको छ। जसले एक वा दुइटा कोठा भाडामा लिएर बसेको छ ऊ त्यही परिधिभित्र खुम्चिनुपरेको छ। बाहिर निस्किएमा वा जो पाए त्यसैको सम्पर्कमा आए मर्नेसम्मको डर हुन्छ। किनकि आजभोलि दैनिकजसो हामी सञ्चारमाध्यमबाट मरेको खबर मात्र सुन्न विवस छौं। यसले मानिसमा त्रास बढाएको छ। हुन त लकडाउनको अनुभव हाम्रा जीवनमा नभएको त होइन। क्षेत्री ब्राम्हणको परिवारमा छोरीहरूले पहिलो पटक मासिक धर्म हुँदा बाह्र दिनसम्म योभन्दा कडा लकडाउनमा बस्नुपरेको थियो। सूर्यको प्रकाश र पुरुष मान्यवरको अनुहार हेर्नसम्म नदिने चलन थियो। त्यो हामीले भोगेरै आएको हो। सायद अब त्यो चलन न्यून प्रचलनमा होला। यदाकदा जेलमा पर्दा पनि मानिस लकडाउनमा परेकै हुन्। तर, त्योभन्दा पनि यो कडा हो। कारण त्यो समयमा केही मानिस र आफन्तसँग मौकामौकामा भेट्न सकिन्थ्यो। जब संसारभर मानिस रोजगारीविहीन हुनेछन्, र आर्थिक कारोबारमा मन्दी आउनेछ तब सहयोग गर्ने ठूला राष्ट्रले पनि विगतमा जसरी साना मुलुकलाई सहायता राशी दिन सक्ने छैनन्। तसर्थ प्रत्येक मुलुकले आफ्नै स्रोत र साधनमा निर्भर हुनु पर्नेछ। कोरोनाको दुष्प्रभावबाट बच्न लकडाउन हुने क्रममा अहिले घरभित्रका परिवारिक सदस्यबाहेक कोही हुँदैन। सुरुका दिनमा पंक्तिकारलाई पनि अत्यास लागेको थियो। किनकि बजारनै ठप्प छ। सारा पसल बन्द छन्, सडक बाटो सबै सुनसान छन्। लुकेर सामान किन्नुपर्ने वाध्यता छ। भनेको समयमा खोजेको खाद्य सामग्री पाइने अवस्था छैन। सामान किन्न टाढासम्म जान कठिन। पहिले हामी बजारको मामलामा निश्चिन्त थियौं। चाहिएको कुरा किन्न पाइन्थ्यो। काठमाडांै जस्तो सहरमा अझ बढी सरल छ। किनकि यहाँ मान्छेको परिवार संख्याभन्दा बढी सम्भवतः पसलको संख्या होला। अहिले फेरि सामान पाइहाले पनि त्यसलाई तत्काल खरिद गरी चलाउन डर हुन्छ। बाहिरबाट किनेर ल्याएको सामानको उपभोग मिति हेरेर प्रयोग गर्नुपर्ने हुन्छ। सामानको अभाव त नाकाबन्दीमा पनि भोगेकै हौं। ०७२ को भूकम्पमा पनि केही समय सकस भयो। तर, त्यो समयमा अहिले जस्तो सामान पाउँदा छुन नमिल्ने, खानै डराउनुपर्ने अवस्था भने थिएन। अहिले सामान पाए पनि किन्न डरमर्दो छ। आम नेपालीलाई वर्ष दिनसम्म पुग्ने सामान खरिद गर्न नै कठिनाइ छ। अमेरिकामा जुन भयावह स्थिति देखिएको छ, त्यो मौकामै लकडाउन नहुँदाको परिणति हो। कोरोना भाइरस संक्रमण हुनुअघिको अवस्थामा प्रायः हामी घरबाहिर नै हुने गर्दथ्यौं। साधारण कामका निम्ति पनि घरबाहिर किनमेल गर्न बजार जान स्वतन्त्र थियौं। नोकरी सेवामा हुनेहरूको हकमा त हप्तामा छ दिन बाहिरै बितेको हुन्थ्यो। बाहिर जाने मानिसले बाहिरै खाने गर्दथे। सधैं घरमा बसेपछि तीन छाक घरमै खानुपर्ने हुँदा खाद्य सामग्री पनि धेरै चाहिने भयो। सामान अभाव हुने डरले बढी किनिने गरिन्छ। धेरै किन्दा प्रयोग नभई कुहिने हो कि भन्ने डर हुन सक्छ। तरकारी प्रायः धेरै दिनसम्म टिक्दैन, सडेर जान्छ। तर, प्रयोग गर्ने बेलामा भोलि पाइँदैन होला भनेर थोरै प्रयोग गर्नुपर्ने बाध्यता छ। आजभोलि कोभीको डाँठ र तरकारीको टुप्पा पनि फाल्ने इच्छा हुँदैन। नेपालीमा गुन्द्रुक खाने चलन छ। यसको प्रचलन किन आयो रे भने युद्ध वा लडाईं हुँदा आम साधारण मानिस मरिने डरले आफ्नो ठाउँ छाडी भाग्दथे। भाग्दा उत्पादित हरियो तरकारी र धान सबै खाल्टोमा पुरेर जाने गर्दथे रे। अनि युद्ध सकिएपछि आएर त्यसरी स्वतः तयार भएको गुन्दु्रक र हकुवा चामल निकालेर खान्थे अरे। त्योबाहेक हिउँ पर्ने ठाउँमा चार महिनामा उब्जाएको खाद्य सामग्री आठ महिना खानुपथ्र्यो। किनकि बढी चिसो ठाउँमा नफल्ने हुँदा त्यसरी राखिएका गुन्दु्रक, सिन्की, सुकाएको तरकारी र फलफूल खाने गरिएको हुनसक्छ। लकडाउनका बेलामा मैले किनेको र छतमा रोपेको साग जम्मा गरी गुन्दु्रक बनाएँ। बढी भएको मूलाको सिम्टा पनि सुकाएँ। मुला र मासको मस्यौरा, अनि बन्दाकोभी र मासको मस्यौरा पनि बनाएर सिसिमा राम्रोसँग सुकाएर राखेको छु। खरिद गरेका सामान सडेर नजाउन भनेर यसो गर्नु परेको हो। भोलि अभाव भयो भने त्यसको प्रयोग गर्न सजिलो हुने भएकैले त्यसो गर्नु परेको हो। अहिले यसो गर्ने बानी हटिसकेको छ। पहिले मेरै परिवारका बुज्रुकहरूले आलो घिउ हालेर टमाटर राखेको गुन्द्रुक र भात पस्किँदा राष्ट्रिय तरकारी हो, मिठो मानेर खानुपर्छ भन्ने गर्दथे। हाम्रो घरमा गुन्द्रुकले राष्ट्रिय तरकारीको उपमा पाएको थियो। पछि सुकेको पाकेकोमा तागत हुँदैन भनी सबैले आलो तरकारी खान थाले। एकताका तराईपहाड कहीं पनि एउटा निश्चित समयमा मात्र हरियो तरकारी किन्न पाइन्थ्यो। तसर्थ आम नेपालीको चलन मस्यौरा, मुङ वा आलुको तितौरा, गुन्दु्रक, सिन्की, मूलाको सिम्टा, साग सुकाएर, नपाउने समयको लागि जोगार गर्दथे। अहिले कोरोनाले संसारभर मन्दी ल्याएको छ। यो आर्थिक मन्दी अझै बढेर जाने संकेत देखिएको छ। कोरोनाको प्रभाव कहीले सकिने हो निश्चित छैन। साथै कति मानिसले संसार त्यागेर जानुपर्ने हो, त्यो पनि एकिन छैन। जब संसारभर मानिस रोजगारीविहीन हुनेछन्, र आर्थिक कारोबारमा मन्दी आउनेछ तब सहयोग गर्ने ठूला राष्ट्रले पनि सहयोग गरी आएको साना मुलुकलाई सहायता राशी दिन सक्ने छैनन्। तसर्थ अबका दिनमा प्रत्येक मुलुकले आफ्नै स्रोत र साधनमा निर्भर हुनु पर्नेछ। काठमाडौं जस्तो घना वस्तीमा चार आना जग्गा छ भने पनि छानामा, बार्दलीमा वा घरको चारैतिर तरकारी सागपात फालेका झोला र पन्नीमा रोपेर उमारेर भए पनि गुजारा गर्न जरुरी छ। कृषिमा पनि पुरानो पद्धति भए पनि अपनाउन आवश्यक छ। गाउँ छिमेकमा बीउविजन छ भने आपसमा बाँड्ने वा सट्टापट्टा गर्न आवश्यक छ। त्यसको अतिरित्ता मल नभए गाईबस्तुको मल घरभित्रको फोहोर, भान्सामा काटेको तरकारीको मल सबै जोगाड गर्नु पर्यो। त्यसबाट पनि केही न केही सहयोग हुनेछ। त्यसमाथि भरसक सरकारको तर्फबाट पनि प्रयास गर्ने मल र बीउवजन आयातका लागि। त्यसैगरी उत्पादित वस्तुको बजार व्यवस्थापन कोरोना भाइरस नसर्ने गरी गर्नु आवश्यक छ। भ्रष्टाचार, सुधखोरी, कमिसनतन्त्र, नाफाखोरी राष्ट्रविरोधी मात्र नभई घातक भएकाले तिनलाई निर्मूल गर्न जरुरी छ। अब आउने दिनमा सामाजिक एकता पैदा गरी आपसमा मिलेर रोग, भोक र शोकको अन्त्य नगर्ने हो भने महामारीको दुष्प्रभाववाट फेरि उठ्न सकिने छैन।"
बालोटेलीको नापोली जाने चाहना,"मिलान : इटालीका चर्चित स्ट्राइकर मारियो बालोटेलीले सिरी 'ए' क्लब नापोलीबाट खेल्न इच्छुक रहेको बताएका छन्। बालोटेली अहिले पनि सिरि 'ए' क्लब ब्रेस्सियाबाट खेलिरहेका छन्। तर उनले आफूलाई मनपर्ने क्लब नापोली भएको बताएका छन्। यसअघि पनि बालोटेलीले लामो समय इन्टर मिलानमा बिताएका थिए। पछिल्लो समय नापोलीसँगको उनको सम्बन्ध छोरीका कारण जोडिएको हो। बालोटेली ब्रेस्सिया जानुअघि पनि नापोली जान मन पराउँथे तर त्यतिबेला उनलाई मौका जुरेन। गत अगस्टमा पनि बालोटेली नापोलीसँगको अनुबन्ध नजिक पुगेर त्यतिकै रोकिएका थिए। उनलाई ब्रेस्सियामा रहनुपर्ने बाध्यता थियो। अबको समर ट्रान्सफरमा भने उनी नापोली जानेमा विश्वस्त छन्। उनी नापोलीले आफूलाई अनुबन्ध गर्ने कुरामा पनि उक्तिकै लालायित छन्। 'मेरी छोरी नापोलीको समर्थक हुन्। त्यसैले म नापोली जाँदा उनलाई सबैभन्दा खुसी लाग्छ। म आफैंलाई पनि नापोली धेरै मन पर्छ। म छोरीको अगाडि ब्रेस्सिया ब्रेस्सिया भनेर कराउँछु। तर पनि ऊ नापोली नापोली भनेर एकोहोरो हुटिङ गरिरहन्छिन्,' २९ वर्षीय बालोटेलीले भने। उनले छोरीलाई नापोलीको मैदान सान पाउलो लैजाँदा खुसीले मन्त्रमुग्ध बनेको पनि बताएका छन्। मेहनती स्वभावका बालोटेलीले सुरुआतमा इन्टर मिलानमा लामो समय फुटबल खेले। उनले सन् २००७ देखि २०१० सम्म इन्टरमा बिताए। सन् २०१० देखि २०१३ सम्म प्रिमियर लिग क्लब म्यानचेस्टर सिटीबाट खेलेका उनी एक सिजन एसी मिलानमा आबद्ध भएका थिए। त्यसपछि सन् २०१४ देखि २०१६ सम्म लिभरपुलमा रहेका उनले एक वर्ष लिभरपुलबाट लोनमा एसी मिलानमा खेले। त्यसपछि तीन वर्ष निसबाट खेलेका उनी सन् २०१९ मा मार्सेली पुगेका थिए। एक सिजन मार्सेलीमा बिताएर उनी ब्रेस्सिया पुगेका हुन्। कोरोनाका कारण सिरी 'ए' स्थगित हुनुअघि यस सिजन बालोटेलीले १९ खेल खेल्दै पाँच गोल गरेका छन्। तर ब्रेस्सिया अहिले रेलिगेसनको चपेटामा छ। लिगमा २६ खेल सँगै १६ अंक बनाएको ब्रेस्सिया तालिकाको अन्तिममा छ। इटालीका भरपर्दा स्ट्राइकर बालोटेली सन् २०१० देखि लगातार राष्ट्रिय टोलीमा छन्। उनले देशका लागि ३६ खेल खेल्दै १४ गोल पनि गरेका छन्।"
खेलाडीको फिटनेसमा नयाँ तरिका,"नयाँदिल्ली : भारत र पाकिस्तानबीचको राजनीतिक कलहले सधैं चर्चा पाउने गर्दछ। क्रिकेट खेलमा पनि यी दुई देशको चर्चा माथिल्लो स्तरमै हुन्छ। अहिले महामारीको रूपमा फैलिएको कोरोना भाइरसको संक्रमणका कारण भारत र पाकिस्तानमा क्रिकेटका गतिविधि ठप्प भएका छन्। कोरोनाको संक्रमणबाट बच्न भारत र पाकिस्तानमा पनि लकडाउन गरिएको छ। लकडाउनको समयमा खेलाडीको प्रशिक्षण र तयारीको लागि भारत र पाकिस्तानले अपनाएको फिटनेस कलाले अहिले अन्तर्राष्ट्रिय रूपमा फरक चर्चा बटुलेको छ। भारतीय क्रिकेट कन्ट्रोल बोर्ड (बीसीसीआई) ले टोलीका खेलाडीलाई फिट राख्न नयाँ तरिका अपनाएको छ। प्रशिक्षकले लकडाउनको समयमा घरमै बसेर छुट्टै एपमार्फत खेलाडीको निगरानी राख्ने गरेका छन्। अहिले भारतीय प्रशिक्षक र फिजियोले एथलिट मोनिटरिङ सिस्टम (एएमएस) नामक एपमार्फत प्रत्येक खेलाडी फिट रहे नरहेको निगरानी गरिरहेका छन्। एपको डाटाले नै खेलाडीले आफ्नो तयारीमा सुधार गर्नुपर्ने विषय पत्ता लगाइदिन्छ। प्रशिक्षकले सोहीअनुसार सल्लाह र सुझाव पनि दिने गर्छन्। एपले नै खेलाडीको खाना र पौष्टिक आहारको विषयसमेत निर्धारण गर्दछ। कप्तान विराट कोहलीसहितका खेलाडीले यस प्रशिक्षणको भरपुर उपयोग गरिरहेका छन्। फिटनेस र शारीरिक अवस्थालाई फाइदा हुनेगरी खेलाडीलाई दिनको एक पटक आफ्नो मन पर्ने खाना खान सुविधा पनि दिइएको छ। तर, फिटनेसलाई मतलव नगरी खाना खाएमा एपले गल्तीसमेत पत्ता लगाउँछ। एपको माध्यमबाट खेलाडीलाई चाहिने क्यालोरीको विषयमा समेत जानकारी हुन्छ। प्रशिक्षकले सोहीअनुसार सल्लाह र सुझाव पनि दिन्छन्। यसैगरी पाकिस्तान क्रिकेट बोर्ड (पीसीबी) ले पनि लकडाउनको समयमा खेलाडीको फिटनेसका लागि भिडियो लिंक प्रविधि अपनाएको छ। क्रिकेटसम्बन्धी समाचार संस्था क्रिकइन्फोका अनुसार पीसीबीले दुई सयभन्दा बढी खेलाडीको घरमा शारीरिक व्यायामसहितको अनलाइन भिडियो लिंक राखेको छ। प्रशिक्षक मिसवाह उलहक र टोलीका व्यवस्थापक यासिर मलिकले सबै खेलाडीलाई प्रशिक्षण र फिटनेसका विषयमा जानकारी गराएका छन्। लिंकमा खेलाडीले गर्नुपर्ने पुसअप, सेटअप, चिन अफलगायत विभिन्न अभ्यासको तरिका पनि समावेश गरिएको छ। खेलाडीले आफूलाई फिट राखे नराखेको विषयमा फिटनेस परीक्षणसमेत गरिनेछ। पीसीबीले लकडाउनमा गरिएको सीमाबन्द र सीमित स्रोतसाधनबीच खेलाडीका लागि अपनाएको फिटनेसको नयाँ तरिकालाई अवलम्बन गर्न सबै खेलाडीलाई आग्रह पनि गरेको छ। 'खेलाडीलाई हामीले सूचित गरिसकेका छौं। फिट रहन खेलाडी आफूले आफैंलाई शारीरिक र मानसिक रूपमा तयार गर्नुपर्छ। खेलाडीको फिटनेस स्तर अनुशासन र कडा परि श्रमले निर्धारण हुने हो,' पीसीबीले भनेको छ। प्रशिक्षकले खेलाडीको फिटनेस परीक्षण पनि भिडियो लिंकबाटै लिने गर्दछन्।"
भिडालको बार्सिलोना बसाइ अनिश्चित,"बार्सिलोना : चिली एवं स्पेनिस पावर हाउस बार्सिलोनाका मिडफिल्डर अर्टुरो भिडालको बार्सिलोना बसाइ अनिश्चित बनेको छ। बार्सिलोनाले यही समर ट्रान्सफर विन्डोमा भिडाललाई बेच्ने तयारी गरेकाले उनको बार्सिलोना बसाइ अनिश्चित देखिएको हो।बार्सिलोनाले यसपटक टोलीमा आमूल परिवर्तन गर्न लागेकाले पनि भिडाललाई बेच्ने सम्भावना बढेको स्पेनिस सञ्चारमाध्यमले जनाएका छन्। बार्सिलोना छाड्नु परेको अवस्थामा भिडालले इटालियन सिरि 'ए' क्लब इन्टर मिलान जान चाहेको बताइएको छ। भिडाललाई लिन मिलानले इच्छा देखाएको छ। प्रिमियर लिग क्लब म्यानचेस्टर युनाइटेड र न्युक्यासल युनाइटेडले पनि भिडालमाथि चासो देखाएका छन्। बार्सिलोना यसपटक कप्तान लियोन मेसी, फ्राङ्क डि जोङ, गोलरक्षक मार्क आन्द्रे टेर स्टेगनलगायत केही खेलाडीबाहेक टोलीमा अधिकांश खेलाडी फेरबदल गर्ने तयारीमा छ। कोरोना भाइरसले निम्त्याएको आर्थिक संकटका कारण बार्सिलोनाले नयाँ खेलाडी किन्नभन्दा खेलाडी फेरबदल गर्ने उपाय लगाउँदै छ। बार्सिलोनाले पेरिस सेन्ट जर्मन (पीएसजी) का नेमार र लोउटारो मार्टिनेजलाई अनुबन्ध गर्न लागेकाले पनि भिडालको स्थानान्तरण हुने बताइएको छ। बार्सिलोनामा भिडालको सम्झौता अझै एक वर्ष बाँकी छ। नेमार र मार्टिनेज आएपछि पहिलो रोजाइमा मौका पाउन भिडाललाई असम्भव जस्तै छ। त्यसैले भिडाल आफैं बार्सिलोना छाड्ने पक्षमा छन्। मिडफिल्डमा बेजोड प्रदर्शन गरिरहेका भिडाल दुई वर्षअघि बार्सिलोना आएका थिए। उनी जर्मन क्लब बायर्न म्युनिखबाट बार्सिलोना आएका थिए। ३२ वर्षीय भिडालको प्रदर्शन बार्सिलोनामा पनि उच्चस्तरको छ। बार्सिलोनाका लागि भिडालले ५५ खेल खेल्दै नौ गोल गरेका छन्। उनले बार्सिलोना अघि बायर्नमा तीन वर्ष बिताएका थिए। त्यसअघि उनी सन् २०११ देखि २०१५ सम्म इटालियन सिरि 'ए' क्लब युभेन्ट्समा थिए। चिलीका स्टार भिडालले राष्ट्रिय टोलीका लागि एक सय १५ खेल खेल्दै २८ गोल गरेका छन्। उनी सन् २००७ देखि लगातार राष्ट्रिय टोलीमा आबद्ध छन्।"
