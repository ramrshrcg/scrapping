शीर्षक,विवरण
पोस्ट कोभिडमा खोप,"पछिल्लो समय कोरोनाको हटस्पट शैक्षिक संस्थाहरू बन्दै गएपछि तथा छिमेकी देश भारतमा ह्वात्तै र नेपालमा पनि पछिल्लो सातादेखि संक्रमितको संख्या बढ्दै गएपछि सरकारले भौतिक उपस्थितिसहित पठनपाठनरत शिक्षण संस्थालाई स्वास्थ्य मापदण्ड पालना गर्न र सावधानी अपनाउन निर्देशन दिएको छ। शिक्षा मन्त्रालयले सबै प्रकारका शिक्षण संस्थाले स्वास्थ्य तथा जनसंख्या मन्त्रालयद्वारा तय जनस्वास्थ्य सुरक्षा मापदण्ड र विद्यालय सञ्चालन कार्य ढाँचा २०७७ पूर्ण अनुसरण गर्न अपिल गरेको छ। त्यस्तै दोस्रो लहरको जोखिमबाट बच्न सार्वजनिक यातायातमा स्वास्थ्य मापदण्डमा कडाइ गर्ने निर्णय गरेको छ। उपत्यका भित्रने नाकामा उपत्यकाका सबै नगरपालिकालाई शंकास्पदमा एन्टिजेन परीक्षण गर्न र हेल्थ डेस्क स्थापना गर्न तथा जनचेतना र अनुगमन प्रभावकारी बनाउन लागिपरेको छ। सटिक तथ्य नआउँदासम्म लक्षणका आधारमा उपचार वा परामर्श दिनुबाहेक अर्को विकल्प वा औषधि चिकित्सकसँग पनि छैन। पोस्ट् कोभिड पछिल्लो समय पोस्ट् कोभिडको लक्षण लिएर आउनेहरू बढ्दैछन्। त्यस्तै निमोनिया, क्षयरोग, ब्याक्टेरियल संक्रमण, ब्रोन्काइटिस, मनोवैज्ञानिक प्रभाव देखिँदैछ। कोभिड संक्रमणबाट निमोनिया भई पुन: लक्षण देखिई अस्पताल भर्ना हुने अनगिन्ती छन्। वीर अस्पतालका ५० वर्षीय मुटुरोगी एक स्वास्थ्यकर्मीको कोभिड निमोनिया, फाइब्रोसिस निको भएको केही समयपछि पुन: स्वास्थ्य समस्या देखिई कात्तिकमा मृत्यु भएको थियो। कोरोना निको भए पनि उनीहरूमा खोकी लाग्ने, छाती दुख्ने, श्वासप्रश्वासमा समस्या, थकाइदेखि मुटु फेल, फोक्सो सुक्नेजस्ता विभिन्न स्वास्थ्य समस्या देखिन सक्छ। शरीरमा देखिएको सानोभन्दा सानो परिवर्तन वा नया लक्षणलाई बेवास्ता नगर्दै अनावश्यक रूपमा छाती दुखे, भारी भए, खुट्टा सुन्निए, टाउको दुखे, राति सुत्न गाह्रो, श्वासप्रश्वासमा समस्या, अक्सिजन चाहिने भए तत्काल परामर्श लिन जरुरी छ। निमोनिया भइसकेकालाई विशेषत: चिसो, धुलो र धुवाबाट बच्नुपर्छ। उपचारमा डेक्सामेथासोनको प्रयोगले बिरामीको इम्युनिटी पावर घटाएको छ। अवसरवादी तथा सेकेन्डरी ब्याक्टेरियल संक्रमण, क्षयरोग भएको छ। उच्च रक्तचाप, मधुमेह, फाइब्रोसिसजस्ता समस्या देखिएका छन्। तसर्थ ठीक भइसकेका बिरामीले नियमित फलोअपमा रहनुपर्छ। विश्व स्वास्थ्य संगठनले पनि कोभिड संक्रमण निको भएको लामो समयसम्म यसको असर र विभिन्न स्वास्थ्य समस्या देखिन सक्ने चेतावनी दिँदै दीर्घरोग भएका संक्रमितमा यो जोखिम अझै बढी छ। तसर्थ सामान्य समस्या भनेर बेवास्ता नगरी फलोअपमा बस्न जरुरी छ। खोजमा कोरोना संक्रमणका लक्षण सामान्य भए दुई हप्ता र कडा भए पाँच हप्तामा पूर्णरूपमा स्वास्थ्यलाभ भएको देखाउँछ। तर अचम्म के छ भने १८ देखि ३० वर्ष उमेरकामा श्वासप्रश्वासदेखि मानसिक समस्यासम्म लामो समयसम्म देखिँदा सबै चिन्तित छन्। कोभिडमुक्त भइसकेकामा श्वासप्रशवाससम्बन्धी समस्या, जोर्नीको दुखाइ, मांसपेसीको दुखाइ, रिँगटा लाग्ने, भ्रम, आँखाको दृष्टिमा परिवर्तन, तनाव र डिप्रेसनजस्ता समस्या पनि देखिने गरेका छन्। संक्रमित वृद्धि हुँदै जाँदा दीर्घ कोभिड बेहोर्नेको संख्या पनि बढ्ने देखिन्छ। खोप कोरोनाविरुद्धको खोप निर्माण गरेर भ्याक्सिनेसन अभियान सुरु भएको मंसिर अर्थात् अमेरिकामा डिसेम्बर ११ र भारतमा जनवरी १६ पछिको चार महिना हँुदासमेत नियन्त्रणमुखी छ भन्ने विश्वासका बीच कोरोनाले फेरि विश्वभर चुनौती दिइरहेको छ। अहिले पनि संक्रमणदरमा उकालो लाग्दै अमेरिका सबैभन्दा माथिल्लो स्थानमा छ भने दोस्रोमा ब्राजिल र तेस्रोमा भारत छ। अफ्रिकी मुलुकमा पनि उकालो लागिरहेकै छ। मानव समुदाय र विज्ञानका लागि अहिले पनि मुख्य चुनौतीका रूपमा रही अर्थतन्त्रलाई धराशयी बनाउँदै लाखौंलाख मानिसलाई रोजगार, आबास र गाँसबासबाट समेत विमुख बनाइदिएको छ। नेपालमा झन्डै १० लाख बढी रोजगार गुमेका र आश्रित ५० लाखलाई प्रत्यक्ष प्रभाव पारेको छ। गत वर्ष चैत ११ को लकडाउन खुलेयता आमरूपमा विनामास्क, विनास्यानिटाइजर र निर्धक्क सहरबजारमा ठेलमठेल घुमिरहेका छन्। नेपालमा दोस्रो चरणमा ६५ वर्षमाथि उमेरकालाई लगाइएको कोभिसिल्ड खोप म्याग्दी, कालिकोट, रौतहट, धनुषा, काठमाडौंलगायतका जिल्लामा भएको १० मृत्युमा सरकार अनुसन्धान गर्दैछ। स्थानीयले प्राकृतिक भनेर रिपोर्ट नगरे पनि खोप नै हो होइन भन्नेमा खोज जारी छ। मृत्यु हुनेमा दीर्घरोगी, दम, मुटु तथा रोगसँग लड्ने क्षमता कम भएका व्यक्ति छन्। खोपको पहिलो मात्राले तीन महिनासम्म ७५ प्रतिशत बढी र १२ हप्तापछि दोस्रो मात्रा खोप लगाउँदा ८० प्रतिशत बढी प्रभावकारी विभिन्न खोजले देखाएका छन्। खोपले दिने सुरक्षा कुनै कृत्रिम नभएर शरीर आफैंले प्रदान गर्ने सुरक्षा भएकाले भाइरसको कुनै अंश खोपमा राख्ने गरिन्छ, जसले शरीरको प्रतिरोधात्मक क्षमता विकास हुन्छ र साँच्चै भाइरस लाग्दा रोग लाग्दैन। सेजले दुई डोज बीचको समयअन्तरको सिफारिस चारदेखि १२ हप्ताबाट ८ देखि १२ हप्ता बनाएको हो। खोप लगाएकामा रोग प्रतिरोधात्मक क्षमता बढ्नुका साथै तीनचौथाइमा संक्रमण नहुने र भएमा पनि जटिल र मृत्यृ नहुने तथा अन्यमा संक्रमण सार्ने सम्भावना कम हुन्छ। नेपालमा मात्र नभएर विश्वभर नै स्वास्थ्य सेवामा खटिएकालाई सर्वप्रथम खोप लगाइएको छ। स्वास्थ्य सेवामा खटिएका नागरिकलाई पहिलो खोप दिँदा पहिलो ती नागरिकलाई सुरक्षा हुन्छ भने दोस्रो महामारीको अवस्थामा महत्त्वपूर्ण स्वास्थ्य सेवा सुचारु रहन्छ। तेस्रो बिरामीलाई रोग फैलिने सम्भावना कम हुन जान्छ। वृद्ध नागरिकलाई रोगका कारण ज्यानको खतरा हुने भएकाले सूचीको दोस्रो नम्बरमा परेका छन्। साइड इफेक्ट खोपपछि शरीरमा प्रतिरक्षा प्रणाली सक्रिय भई एन्टिबडी उत्पादन सुरु हुँदा ज्वरो, पखाला, खोप लगाएको ठाउँमा दुख्ने कारण थकान, कमजोरी महसुस भएको हुन सक्छ। यस्ता स्वास्थ्य समस्या खोपले काम गर्न थालेको प्रमाण हो र केही समयको अन्तरालमा आफैं ठीक हुन्छन्। तथापि सिटामोल खान सकिने सल्लाह छ। कडा प्रतिकूल घटना दुई प्रतिशत कममा देखिन सक्ने प्रक्षेपण छ। वाकवाकी, खोप लगाएको ठाउँमा दुख्ने, सुन्निने, ज्वरो र कमजोरी अनुभव भई चक्कर लाग्ने स्थितिबाहेक अन्य प्रतिकूल असर नेपालमा देखिएको छैन। सेन्टर फर डिजिज कन्ट्रोल एन्ड प्रिभेन्सन तथा इन्फेक्सियस डिजिज सोसाइटी अफ अमेरिकाले कोरोनाको प्रारम्भिक उपचारपश्चात् पनि स्वास्थ्य समस्याले निरन्तरता पाएमा त्यसलाई लङ कोभिड भनेको छ। लक्षण सामान्यदेखि कडा प्रकृतिका हुन्छन्। नेपालमा विभिन्न लक्षण लिएर विशेषज्ञकहाँ पुग्ने गरेको तथा समाधान नभएका धेरै छन् तर अक्सिजन नै चाहिएका र सघन उपचार कक्षमै उपचार लिन परेका भनै छैनन्। विश्वका खोजमा पुरुषभन्दा महिलामा बढी, १० देखि ३० प्रतिशतसम्ममा उपचारपश्चात् लङ कोभिडको समस्या देखिने गरेका छन्। खोपले रोग प्रतिरोधात्मक प्रणालीलाई सक्रिय गराई एन्टिबडी विकास गरी शरीरमा बाँकी रहेका भाइरसका अंशलाई नष्ट वा शरीरबाट निस्कासन गरिदिँदा लङ कोभिडको समस्या समाधान हुन सक्छ भन्ने तर्क पनि अगाडि आएको छ। सटिक तथ्य नआउँदासम्म लक्षणका आधारमा उपचार वा परामर्श दिनुबाहेक अर्काे विकल्प वा औषधि हाल छैन तर खोप लगाइसकेपछि समस्या क्रमिक सुधार हुँदै गएको तथा हराएको अनुभव सुनाउने र साट्ने क्रम पनि बढ्दैछ। तसर्थ खोप प्रतिरक्षामा मात्र होइन लङ कोभिडको उपचारको भूमिकामा आशाका किरणका रूपमा पनि देखिन सक्ने सम्भावना छ। अन्त्यमा, कोरोना निको हुने तथा खोप लगाउनुलाई रामवाण नठानेर स्वास्थ्य सुरक्षाका पूर्ववत् विधि हातको सरसफाइ, अनिवार्य मास्कको प्रयोग, दुई मिटरको भौतिक दूरी, भीडभाडमा नजाने, स्वास्थ्यमैत्री खानपिन र जीवनशैलीमा निरन्तरतामा हरपल सचेतना दिएर मात्र कोरोना संक्रमणबाट सुरक्षित हुन सकिने धु्रवसत्यलाई सबैले मनन गर्दै अपनाउन कसैले बिर्सनु हुँदैन।"
अर्थपूर्ण प्रतिनिधित्वको खाँचो,"संविधान र नियम, कानुनबमोजिम कोरम पुर्याउन राखिएका प्रतिनिधिले अधिकारको सुनिश्चितता गर्न सक्लान् त ? नाम महिलाको राख्ने अनि काम पुरुषले नै गर्दा वास्तविक विभेद अन्त्य होला त ? जन्मेपछि सबै बच्चाले नैसर्गिक अधिकार अनि आधारभूत आवश्यकताको सहज आपूर्तिको व्यवस्था हुन जरुरी छ। भू्रण अवस्थामै छोरी भन्ने पहिचान सुरु भएपछि त्यहींबाट सुरु हुन्छ विभेदका कथा। कि गर्भपतन गराइन्छ कि त पोषणविहीन खानेकुरा खाइन्छ। गर्भमा छोरा छ भने सबै परिवारको मन खुसी हुन्छ। ऋण खोजेर भए पनि पोषणयुक्त खाना खान दिइन्छ। सबैलाई खुसी लाग्छ। मैले छोरो जन्माउँदै छु। मैले नाति पाउँदै छु। मैले भाइ पाउँदै छु आदि। यहाँ सबै परिवारमा यस्तो हुन्छ भन्न खोजेको होइन कि हामी धेरैको मानसिकता आज पनि योभन्दा माथि उठ्न सकेको छैन। अब गर्नुपर्ने महत्त्वपूर्ण काम भनेको हरेक तह र तप्कामा भएका महिलाको संख्यात्मक उपस्थितिलाई विभिन्न माध्यमबाट गुणात्मक बनाउनुपर्छ। आज तथ्यांकमा हेर्दा महिला सहभागिता, महिला प्रतिनिधित्वले उत्साहलाग्दो स्थान ओगटेको छ। संविधान, नीतिनियम, निर्देशिका, कार्यविधिलगायत सबै महिलामैत्री छन्। यति मात्र कहाँ हो र ? ठूलावडा माननीयज्यू, उच्च पदस्थ कर्मचारीको भाषण त झन् महिला नै महिलामैत्री हुन्छन्। यत्रतत्र सर्वत्र महिलामैत्री कुरा सुन्दा दंग लाग्छ। जब वास्तविकतामा पुगिन्छ दैनिक बलात्कारका घटना, दैनिक महिला हिंसाका डरलाग्दा खबरले सबैको मस्तिष्कमा मथिंगल मच्चाउँछ। आफ्ना छोरी सम्झेर मन डरले ढुकढुक गर्छ। हो, बहुदलीय व्यवस्था आएपछि बढ्न थालेको महिला प्रतिनिधित्वले नेपालको अन्तरिम संविधान २०६३ जारी भएपछि झन् उच्च स्थान ओगट्न सफल रह्यो। महिलालाई राम्रै किसिमले राजनीतिक अधिकार, आर्थिक अधिकारलगायतका सबै अधिकारमा कानुनी रूपमा राम्रो स्थान दिइयो। महिलाहरू आत्मनिर्भर बन्ने क्रम बढ्न थाल्यो। समावेशी सिद्धान्तले माथि उठाएको महिला प्रतिनिधित्वले गुणात्मक फट्को भने मार्न सकेन। आजको खाँचो भनेको संख्यात्मक र गुणात्मक प्रगतिको हो। महिला माननीयले हेरेर साउँअक्षर पढ्न नसकेको भिडियो हामीले देखिरहेका छौं। त्यसैलाई महिलापुरुष सबैले मजाक मानेर उडाइरहेका छौं। यस्तो किन भयो भनेर हामी अहिले पनि गम्भीर बन्न सकेका छैनौं। के महिला कमजोर नै हुन् त ? उनीहरूले कुनै पनि कामकुरा पुरुषले सरह गर्न सक्दैनन् त ? अहँ यो सबै हाम्रो कमजोर मानसिकताका उपज हुन्। समान अवसर र वातावरण दिने हो भने महिलाहरू पुरुष बराबरी मात्र नभई अझ बढी सक्षम बन्न सक्छन्। उनीहरू अझै राम्रो तरिकाले काम गर्न सक्छन्। अझ बढी चुनौती र समस्यासँग सहज रूपमा जुध्न सक्छन्। आज युनिभर्सिटीमा गोल्ड मेडालिस्टमा तुलनात्मक रूपमा अध्ययन गर्दा पुरुषभन्दा महिला बढी छन्। महिलाले मात्रै चलाएका केही संस्थाको प्रगतिको समीक्षा राम्रो पाइन्छ। तुलनात्मक रूपमा भ्रष्टाचारजन्य क्रियाकलापमा पुरुषभन्दा महिला निकै कम छन्। सेवाप्रवाहमा जनमत सर्वेक्षण हेर्ने हो भने महिला नै बढी कामप्रति समर्पित छन्। सडक दुर्घटना गर्नेगराउने चालकको संख्या हेर्ने हो भने महिला अतिकम छन्। यी र यस्तै कामकुराबाट हामीले भन्न सक्छाँं कि समान अवसर दिने हो भने महिला कुनै पनि काममा पछि पर्दैनन्। आज पुरुषप्रधान समाजका मेट्न नसकिने बाछिटा सामान्य पुरुषमा भन्दा पढेलेखेका पुरुषमा नै बढी छ। केही दिनअगाडिको कुरा हो, म बस्ने टोलको बैठक थियो। एघारजनाको समिति भएको ठाउँमा एकजना महिला काकी हुनुहुन्थ्यो। त्यो बैठकमा उहाँले अब म बूढी भएँ म बस्दिन भन्नु भो। उहाँ नबस्ने भनेपछि एकजना महिला त राख्नुपर्छ भन्ने कुरा केही साथीले गर्नुभयो। को राख्ने भन्ने छलफल हुँदै थियो, यसैबीचमा टोलका अध्यक्षले भन्नु भो कि नाम महिलाको राखे पनि काम गर्ने त हामीले नै हो। त्यसैले मेरो भाइकी छोरीलाई राखे हुन्न र ? उहाँको भाइकी छोरी सायद नौदस वर्षकी बालिका हुन्। मलाई अचम्म लाग्यो उहाँको मानसिकता देखेर। अध्यक्षज्यू पढेलेखेका अनि अधिवक्ता पनि हुन्। अनि हाम्रो टोलमा पढेलेखेका तमाम महिला पनि हुनुहुन्छ। यहाँ एउटा प्रतिनिधि घटना मात्र उल्लेख गरेको हो। यस्ता मानसिकताले हाम्रो समाजलाई नराम्रोसँग गाँजेको छ। महिला विभेद अन्त्यका लागि महिलाको सशक्तीकरणका लागि कानुनी बाटा निकै उदार बनेका छन्। यो पनि एउटा राम्रो पाटो हो। अब हामीले बुझ्नुपर्ने कुरा भनेको लेखेका कुराले व्यवहारमा समानता ल्याउन सक्दैन। बोलेका राम्रा भाषणले पनि महिला सशक्तीकरण गर्न सक्दैन। यसका लागि आम नागरिकले महिलालाई हेर्ने, बुझ्ने दृष्टिकोण अनि महिलाले महिलालाई नै हेर्ने अनि बुझ्ने मानसिकतामा फरक हुनुपर्छ। बच्चा जन्माउन योग्य दम्पतीले गर्भ बस्नभन्दा पहिलादेखि नै छोरा भए पनि छोरी भए पनि ठीक छ भन्ने मानसिकता निर्माण गरेर मात्र गर्भ राख्नुपर्छ। अनि बच्चा जन्मेपछि छोराछोरी दुवैले जीवनभरि सबै किसिमका समान अवसर पाउनुपर्छ। यसो भएमा मात्र अबका नयाँ पुस्तामा समानताको संसार निर्माण हुनेछ। अहिलेको पुस्तामा हरेक कामकुरामा पुरुषभन्दा महिला कमजोर छन्। कमजोर छन् भन्दैमा महिला आफैं कमजोर भएका होइनन्। हाम्रा पुरुषप्रधान समाजले महिलालाई विभेद गरेर, अन्याय र अत्याचार गरेर कमजोर बनाएका हुन्। त्यही कमजोर बनाएको भएर क्षतिपूर्तिका लागि समावेशी सिद्धान्त सुरु भएको छ। केही निश्चित समयका लागि यो आवश्यक पनि छ। अब गर्नुपर्ने महत्त्वपूर्ण काम भनेको हरेक तह र तप्कामा भएका महिलाको संख्यात्मक उपस्थितिलाई विभिन्न माध्यमबाट गुणात्मक बनाउनुपर्छ। यसका लागि सरकारलगायत सरोकारवाला सबैले उचित ध्यान दिन आवश्यक छ। हरेक ठाउँमा महिलाको अर्थपूर्ण सहभागिताका लागि महिलालाई लक्षित गरेर विभिन्न कार्यक्रम सञ्चालन गर्नुपर्छ। जुन कार्यक्रम सञ्चालनपछिका उपलब्धि भनेको विभिन्न ठाउँका महिलाको संख्यात्मक उपस्थितिले गुणात्मकता हासिल गर्न सकोस्। अहिलेको जस्तो माननीय भएर पनि साउँअक्षर पढ्न नसक्ने अवस्थाको अन्त्य गरोस्। महिला नामका लागि मात्रै हो काम त पुरुषले गर्ने हो भन्ने औसत मानसिकतामा परिवर्तन ल्याउन सकोस्। समग्र महिलाको आत्मबल बढाउने खालका क्रियाकलाप गर्न जरुरी छ। जसले गर्दा अहिलेसम्म हाम्रो मानसिकतामा बास बसेका समग्र महिलालाई हेर्ने दृष्टिकोणमा परिवर्तन ल्याउन सकोस्। मानसिकता बदल्न सकियो भने मात्र महिलाको मानवीय मूल्य बढाउन सकिन्छ। यसको लागि कानुनका कुराभन्दा पनि समान व्यवहार र समान अवसर महत्त्वपूर्ण हुन्छ।"
गौरवमय धरहराको इतिहास,"भूकम्पले हामीलाई खुला ठाउँको महत्त्व कति छ भनेर बुझाइदिएको थियो नयाँ वर्ष २०७८ को शुभकामनासँगै धरहरा पनि उपहार दिने कुरा सार्वजनिक भएको छ। नेपालको काठमाडौं सुन्धारामा वास्तुकला शैली मुगल र नियोक्लासिकल शैलीमा बनेको थियो धरहरा। धरहरा नेपालको राजधानी काठमाडौंको सुन्धारामा अवस्थित नौतले आकारको स्तम्भ थियो। १९९० सालभन्दा पहिला यसमा ११ तला थियो। यसको बार्दली नवौं तलामा रहेको थियो। १९९० साल माघ २ मा आएको महाभूकम्पले बार्दलीभन्दा माथिको १० र ११ तला भत्किएको थियो र नवौं तला रहेको थियो। २०७२ वैशाख १२ गते आएको ७८ रेक्टरको विनाशकारी भूकम्पले यो पूर्णरूपले नष्ट भई इतिहास बन्न गएको सर्वविदितै छ। धरहराको निर्माण १८८२ सालमा तत्कालीन प्रधानमन्त्री भीमसेन थापाले निर्माण गर्न लगाएका थिए। थापाले रानी ललितत्रिपुरा सुन्दरीको आदेशअन्तर्गत धरहरा बनाउन लगाएका थिए। भीमसेन थापा प्रधानमन्त्री भएका बेलामा निर्माण गरिएकाले धरहरालाई भीमसेन स्तम्भ पनि भनिन्छ। सामाजिक तथा प्रशासनिक सूचना र जानकारी दिन तथा भेला गराउन पहिले धरहराको टुप्पोबाट बिगुल बजाउने गरिन्थ्यो। बिगुल बजेको सुनेपछि जंगी, निजामती कर्मचारी कोत वा टुँडिखेलमा जम्मा हुनु अनिवार्य थियो। टावरमा २१ वटा तला भएको एक घुमाउरो सिँढी थियो। आठौं तलाले पर्यवेक्षकका लागि गोलाकार बालकनी राख्यो, जसले काठमाडौं उपत्यकाको मनोरम दृश्य प्रदान गर्यो। यसको छतमा २२ मिटरको काँसाको मस्तु पनि थियो। अहिले बन्दै गएको नयाँ धरहराको कूल लागत तीन अर्ब ४५ करोड रूपैयाँ रहेको छ। साइजमा ठूलो, उचाइमा अग्लो भएपछि यो त भ्युटावर हो। पहिलो टावर १८२४ सालमा निर्माण गरिएको थियो र एघार तला माथि थिए, धरहराभन्दा दुई तला ठूलो थियो। १८३४ सालको भूकम्पको समयमा दुवै स्तम्भ केही भएनन् बाँचे तर भीमसेनको दुई टावरमध्ये पहिलो ठूलो क्षति भयो। एक शताब्दीपछि, १९३४ मा अर्को भूकम्पले पहिलो स्तम्भलाई पूर्णरूपमा ध्वस्त गर्यो र दोस्रो स्तम्भका नौ तल्लामध्ये केवल दुई बाँकी रह्यो। नेपालका तत्कालीन प्रधानमन्त्री जुद्धशमशेरले पछि धरहरा स्तम्भको मर्मतसम्भारको काम पूर्णरूपमा गरे। मूल भीमसेन स्तम्भ नष्ट भएपछि, रानी ललित त्रिपुरसुन्दरीको धरहरा भीमसेन स्तम्भ भनेर चिनिन थाल्यो। धरहराको सबैभन्दा माथिल्लो तलामा शिवलिंग थियो। टुप्पोमा गजुर रहेको ऐतिहासिक स्मारक धरहरा धार्मिक तथा पर्यटकीय दृष्टिले समेत महत्त्वपूर्ण रहेको थियो। धरहराको निर्माण मुगलशैलीमा गरिएको थियो भने वरिपरिको पर्खाल पनि सोही शैलीमा निर्माण गरिएको छ। धरहराको निर्माण इँटा र बज्र (सुर्की, चुन, मास र चाकुको मिश्रण) बाट भएको थियो। अप्रिल २०१५ मा ७८ रेक्टर स्केलको अनुमानित तीव्रताका साथ अर्को भूकम्पले काठमाडौं र यसवरपरको क्षेत्रलाई प्रभावित गर्यो र स्तम्भ ढल्न पुग्यो। फेब्रुअरी २०१६ मा सरकारले धरहराको पुनर्निर्माण गर्ने निर्णय गर्यो र प्रधानमन्त्री केपी शर्मा ओली र मन्त्रीहरूले पुनर्निर्माणमा एक महिनाको तलब दिए। पुनर्निर्माणका लागि पैसा संकलन गर्न मेरो धरहरा म निर्माण गर्नेछु भन्ने कोष पनि स्थापना भएको थियो। राष्ट्रिय पुनर्निर्माण प्राधिकरणका अनुसार नयाँ टावर भूकम्प प्रतिरोधी हुने बताइएको छ। नयाँ टावरको आधारशिला २७ डिसेम्बर २०१८ मा राखिएको थियो। धरहराको पुनर्निर्माण, जुन अब एक उच्च प्राविधिक संरचनासहितको हुनेछ, को निर्माण १० अक्टोबर २०१८ मा सुरु भएको हो। नयाँ धरहरा पुरानोजस्तो देखिन्छ, यद्यपि यो आधुनिक सुविधाबाट समेत सुसज्जित हुनेछ। पुनर्निर्माण योजनाअनुसार नयाँ धरहरा ११ तले २४५ फिट अग्लो हुने भए पनि यो भित्री भागबाट २१ तलाको हुनेछ। नयाँ संरचनामा १८ औं फ्लोरमा एक मिनी प्रदर्शनी थियटर, एक टक्साल संग्रहालय, एक ग्रीन पार्क, एक म्युजिकल फाउन्टेन, गाडी पार्किङ क्षेत्र, एक स्मारिका पसल र खाना कोर्टलगायत अन्य आकर्षण रहेको हुनेछन्। नयाँ धरहरा धरहरा होइन, तर टावर हो भन्ने मत राख्नेहरू पनि छन्। फेब्रुअरी २०१६ मा प्रधानमन्त्री केपी शर्मा ओलीले म मेरो धरहरा निर्माण गर्नेछु भन्ने अभिव्यक्ति सार्वजनिक गरेपछि धन संकलन अभियान फेब्रुअरी २०१६ मा घोषणा गरेको थियो, जुन सम्पदा पुनर्निर्माणका अधिकांश कार्यक्रम थिए। प्रधानमन्त्री ओलीको घोषणाले जनतामा आशा जगायो। धेरैले सोचे ध्वस्त भएका धरहरा पुननिर्माण हुनेछन्। पुरानो धरहराको पुनर्निर्माण पुनर्निर्माण गरिएको सबैभन्दा सामान्य प्रतीक बनेको छ फेरि राम्रो बिल्डिङ र हामी फेरि उठ्नेछौं जस्तो तपाईंले केही वर्षअगाडि मात्रै ग्राफिटिस र टीसर्ट मा देख्नुभएकै होला। तर सम्बन्धित अधिकारीले योजना बनाउन थालेपछि उनीहरूले पुरानो घरको पुनर्निर्माणको सट्टा नयाँ धरहरा निर्माण गर्न थाले। यसले सबै आशालाई चकनाचूर पारिदियो। यसबाहेक सम्पदा संरक्षणसँग तालुक राख्नेहरूले भने नयाँ भवनले कुनै ऐतिहासिक र सांस्कृतिक महत्त्व राख्न सक्दैन। पुरानोलाई चम्काउने र नयाँ प्रविधिले टल्काउने प्रधानमन्त्रीको अभिलाशा रहेको सार्वजनिक समारोहमा अभिव्यक्त भएका छन्। इतिहासको सर्सर्ति समीक्षा गर्दा देखिन्छ पहिलो बहस नयाँ टावरलाई के भन्नेबारेमा थियो। अधिकारीहरूले आधिकारिक रूपमा परियोजनाको नाम ऐतिहासिक धरहरा पुनर्निर्माण शीर्षक दिएका छन्।तर टिप्पणीकार र आलोचना गर्ने कार्यकर्ता भन्छन् यो धरहराको पुनर्निर्माण होइन; जुन मानिसलाई थाहा थियो, बरु पूर्णरूपमा नयाँ भवन निर्माण जुन आज भूकम्पले ग्रस्त धरहराको अवशेषको छेउमा खडा छ। धरहरालाई पहिले नै भीमसेन मूर्खता भनिएको थियो यो निर्माणपछि। किनकि यो काठमाडौं र यहाँसम्म कि नेपालको वास्तुकला प्रकृतिविरुद्ध थियो र अब हामी पनि त्यही गल्ती दोहोर्याइरहेका छौं भन्ने भनाइप्रति कतिको सत्यता छ, त्यो समयले बताउला। भीमसेन थापा मेमोरियल फाउन्डेसनका केही पदाधिकारी पनि भन्छन्, यो धरहरा होइन। यो ओली टावर हो। यसैबीच धेरैले यसलाई झिल्के (चम्किलो) टावर पनि भनिरहेका छन् भन्ने अभिमत राख्नेहरू अहिले पनि छन्। ऐतिहासिक स्मारकहरूको नक्कल गर्ने सम्बन्धमा शर्त र दिशानिर्देशहरू छन्। धरहरा र नयाँ टावरका सम्बन्धमा अधिकारीहरूले पहिलेको धरहराको आकार बढाएर उक्त क्षेत्रको व्यावसायीकरण गरेका छन्। नयाँले पैसा कमाउने अभिप्रायलाई पनि जोड दिएको देखिन्छ, जुन उपभोगवादी संस्कृतिको उपज हो। धरहराका स्मारक पार्कका रूपमा मात्र पर्याप्त हुन सक्थ्यो। यो गुमाएका जीवन र हाम्रा निर्माणहरूको सफलताको सम्झना हुने थियो। वा हुलाक कार्यालय भवन, नेपालको पहिलो आधुनिक वास्तु भवन संरक्षण गर्न प्रयास गर्न सकिन्थ्यो। उक्त ठाउँ खाली गर्न सक्थे र यसलाई पहिलेको जस्तै ग्रेटर टुन्डिखेलका रूपमा घोषणा गर्न सक्थे। यो काठमाडौं उपत्यकामा जनताको अभाव भएको खुला ठाउँ दिने तरिका हुन सक्थ्यो। यसका आलोचकले दिएको कारण यो हो अघिल्ला सबै धरहरा ठूलाठूला भूकम्पमा गिरे र तिनीहरू नयाँ टावरलाई कंक्रिटसहित मजबुत बनाउन चाहन्थे सिमेन्टको टिकाउ के हो ? इन्जिनियर र कामदारलाई थाहा छैन। ठूलो प्रश्न यो हो : दर्शकले दृश्य टावरबाट हेर्न सक्ने दृश्य कहाँ छ ? यो परियोजना सकिएपछि हामी के हेर्दैछौं ? दृश्यका लागि टावर चढ्न ती भिन्न मत राख्नेहरू भन्छन्, तर हामी के भन्छौं भन्ने दृश्य। काठमाडौंको कंक्रिट जंगल प्रदूषित भएको छ। त्यहाँ कुनै दृश्य छैन। त्यहाँ अवलोकनको आवश्यक छैन वा भनौं अवलोकन गर्न लायक केही छैन। धरहरामा काम २२ वटा फ्लोरमा पुग्दा २२मञ्जिला ऐतिहासिक स्मारकको पुनर्निर्माण पूरा हुन लागेको छ। टावरमा कामका साथसाथै अन्य संरचना जस्तै ट्रिपल बेसमेन्ट, चारतले संग्रहालय एकैसाथ निर्माण हुँदैछ। राष्ट्रिय पुनर्निर्माण प्राधिकरण (एनआरए) अन्तर्गत कार्यरत युरोपियन युनियन टेक्निकल सपोर्ट टिमले तदारुकताका साथ कार्य गरेको छ। यसभित्र दुई लिफ्ट र सिँढी हुनेछ। यद्यपि एनआरएले पुरानो धरहरा संरक्षणसम्बन्धी काम सुरु गर्न सकेको छैन र बाँकी रहेकाले गिलास केसमा राख्ने योजना बनाए। धरहरा टावर प्राइम क्षेत्रमा अवस्थित छ। धरहरानजिकको सम्पदास्थलका साथ सय मिटर टाढा यो २० आबासीय सहवाणिज्य स्थान हो। आबासीय एकाइ, बेडरुम कन्फिगरेसनको साथ आन्तरिक सहर जीवनशैलीअनुरूप डिजाइन गरिएको छ। एकाइहरू बैठक कोठा, भान्छाभोजन, बाथरुम र धुलाइका साथ आउँछन्। जे होस्, यी एकाइ तपाईंको आवश्यकताअनुरूप वाणिज्य ठाउँका रूपमा पनि डिजाइन गर्न सकिन्छ। मुख्य विशेषता स्थान सहरका बीचमा अवस्थित सिभिल मलबाट तीन सय मिटरको दूरी, धरहराको विरासत साइटबाट सय मिटर टाढा अवस्थित छ। परियोजना सुविधा नेपाल विद्युत् प्रधिकरणबाट विद्युत्, केन्द्रीय लिफ्ट, लिफ्ट र सामान्य क्षेत्रका लागि जेनरेटर ब्याकअप, चौंडा सडक अन्तक्र्रिया ब्लकका साथ ढल निकास लाइन, आगो एस्केप स्टेयरकेस आदि सुविधा प्राप्त हुनेछन्। समुदाय सुविधाअन्तर्गत पार्किङ ठाउँ, घडी सुरक्षा, सीसीटीभी निगरानी, फूलको ओछ्यान र सिट आउटबाट खुला ठाउँ आदि प्रमुख छन्। उत्पादन सुविधा बीस आवासीय सहवाणिज्य स्थान समावेश गर्छ। परम्परागत सुर्खी मोर्टारका साथ आधुनिक समकालीन लुकको फ्युजन, आवासीय एकाइ भित्रीसहर जीवनशैलीअनुरूप डिजाइन गरिएको भनिएको छ। यस्तै धरहरापरिसरभित्र एक हजारभन्दा बढी सवारी साधन पार्किङ गर्न मिल्ने तीन तलाको पार्किङ स्थल निर्माण भएको छ। त्यसबाहेक टक्सार संग्राहलय, भूकम्प संग्राहलयलगायतको संग्राहलय रहने भवन निर्माण भएको छ। धरहराको कूल लागत भ्याटसहित तीन अर्ब ४५ करोड रूपैयाँ छ। धरहराको कूल क्षेत्रफल ४२२ रोपनी रहेको छ। धरहरा पुनर्निर्माण कि नवनिर्माण ? धेरैले नयाँ ठाउँमा नयाँ प्रविधिले ढलान गरेर बनाएको धरहरालाई पुनर्निर्माण भन्न नमिल्ने धारणा व्यक्त गरेका छन्। भीमसेन थापाले बनाएको धरहराभन्दा धेरै कुरामा फरक (ठूलो, अग्लो, फराकिलो) भएकाले यसलाई भ्युटावर को संज्ञा दिएका छन्। त्यस्तै केहीले भूकम्पजस्ता प्राकृतिक प्रकोपमा यस संरचनाले मानिसको ज्यान लिने हो कि भन्ने चिन्तासमेत व्यक्त गरेका छन्। प्रधानमन्त्री ओलीले २०७२ फागुन ४ गते मेरो धरहरा : म बनाउँछु अभियान सुरुवात गर्दै जनताको साइड वकर्सको जिम्मा जनतामा थोपरिदिए। धरहरा बनाउन विदेशी पैसा खर्च गर्दैनौं। धरहरा सरकारी खर्चबाट पनि निर्माण गर्दैनौं। यो जनताको खर्चमा बन्ने हो, भूकम्पले ढालेको धरहराको ठूटोछेउमा उभिएर प्रधानमन्त्रीले भनेका थिए, यसका लागि सबै नेपालीले संकल्प गर्न आवश्यक छ। सबै नेपाली दाजुभाइ तथा दिदीबहिनीमा धरहरा कसले बनायो भन्दा मैले बनाए भन्ने हुन्छ। अभियानमा प्रधानमन्त्री र मन्त्रीहरूको एक महिनाको तलब राखेर छुट्टै खातासमेत खोलिएपछि जनताको सेन्टिमेन्ट प्रधानमन्त्री ओलीले क्याच गरे। धरहरा ढलेर मृत्यु भएकाहरूको सम्झनामा स्मारक राख्ने र संग्रहालय बनाउने भनेपछि एक किसिमले थुप्रै मानिस भावनात्मक रूपमा प्रधानमन्त्रीका पक्षमा उभिए। प्रधानमन्त्री ओलीले अभियानका लागि मुलुकभित्र र बाहिर रहेका सम्पूर्ण नेपालीलाई सहयोग गर्न आह्वान गरेका थिए। सम्पदा अभियान्ताका अनुसार अहिले बन्दै गरेको धरहरामा काठमाडौंमा दिनहुँ भारी बोक्ने मजदुरको पनि पसिना परेको छ। उनी भन्छन्, सरकारले अभियान घोषणा गरेपछि धरहराका लागि रकम संकलन कार्य भएको थियो। यसमा काठमाडौंमा दिनहुँ भारी बोकेर गुजारा गर्ने मजदुरले पनि पैसा दिएका थिए। तर अब नयाँ संरचना बनेपछि उनीहरूले नै पैसा तिरेर चढ्नुपर्ने दिन आउन बेर छैन। २०७२ फागुन ४ गते मेरो धरहरा : म बनाउँछु अभियान सुरुवात गर्दै प्रधानमन्त्री ओलीले धरहरा बलियो बनाउने प्रण गरेका थिए। उनले भनेका थिए, अब बन्ने धरहरा हेर्दा पहिलेको जस्तै देखिने तर भूकम्पले नढल्ने बलियो हुनेछ। उनको अभिव्यक्ति धेरैलाई सकारात्मक लाग्यो। तर जब धरहराको स्केच सार्वजनिक भयो, तब भने धेरैले अनुमानभन्दा भिन्न स्केच देखे। भूकम्पले भत्काएको धरहरालाई जस्ताको तस्तै राखेर त्यही स्वरूपको नयाँ बनाउने गरी स्केच वा नक्सा तयार भएपछि विवाद सुरु भयो। किनकि बनाउन लागिएको नयाँ संरचनालाई धरहराको नाम दिइए पनि त्यो आधुनिक भ्युटावर भन्दा फरक थिएन। मेरो धरहरा : म बनाउँछु अभियान थालेको एक वर्षपछि नक्सा बनेको थियो। कन्सल्टेन्ट कम्पनी एमआरबी एसोसिएट जेबीले तयार गरेको स्केच पुरातत्व विभागलाई २०७३ चैतमा हस्तान्तरण गरेको थियो। ४२ रोपनी क्षेत्रफलमा बनेको नयाँ धरहराको उचाइ २ सय ४५ फिट अग्लो तथा लिफ्टबाट जाने गरी ११ तले थियो। त्यस्तै दुई हजार ७० वटा गाडी पार्किङ गर्न सकिने तीनतले अत्याधुनिक पार्किङ र अत्याधुनिक र सुविधासम्पन्न संग्रहालयसमेत बनाउने योजना थियो। जबकि पुरानो धरहरा धरहराको उचाइ ६१८८ मिटर (२०३ फिट) थियो। धरहराभित्र २१३ सिँढी र बाहिर २५ सिँढी थियो। धरहराको १८८ सिँढी उक्लेपछि बार्दली आउँथ्यो। नवनिर्मित धरहराले गोश्वारा हुलाक कार्यालय र टक्सार कार्यालय रहेको क्षेत्रलाई समेत समेट्यो। नक्सा तयार भएको दुई वर्षपछि मात्रै निर्माण सुरु गर्न शिलान्यास भयो। २०७५पुस १२ गते प्रधानमन्त्री केपी ओलीले धरहराको शिलान्यास गरेका थिए। त्यससमय पनि विवाद उब्जिएपछि ओलीले शिलान्यास कार्यक्रममा भनेका थिए, हामीले विज्ञसँग छलफल गरी बनाउन लागेका हौं। देशमा अब विकासको लहर लागेको छ। हाम्रा निर्माणका काममा आधुनिकता टल्कनुपर्छ। यसमा कि सघाउनु, सघाउन नसके चुप लाग्नु। पुरानो धरहरालाई बेवास्ता; नयाँ भ्युटावरको गुणगान अहिले बन्दै गएको नयाँ धरहराको कूल लागत तीन अर्ब ४५ करोड रूपैयाँ रहेको छ। साइजमा ठूलो, उचाइमा अग्लो भएपछि यो त भ्युटावर हो। काठमाडौंमा यो क्रंकिटको भ्युटावर अनुपयुक्त रहेको ठहर गर्नेहरू पनि छन्। केही व्यक्तिको मतअनुसार ग्रेटर टुँडिखेलको एउटा अंशका रूपमा यसलाई विकसित गर्न सकिन्थ्यो। किनकि भूकम्पले हामीलाई खुला ठाउँको महत्त्व कति छ भनेर बुझाइदिएको थियो। त्यसलाई केवल पार्कका रूपमा विकास गरेको भए हुने थियो भन्ने मत राख्ने पनि छन्। अप्रिल २०१५ मा ७८ रेक्टरको भूकम्पले राजधानी काठमाडौंमा धेरै संरचना ध्वस्त पार्यो। उक्त भूकम्पमा टावर अधिकांश रूपमा ध्वस्त भयो र धरहराको आधार मात्र बाँकी रह्यो। भूकम्पको तीन वर्षपछि मात्र धरहराको पुनर्निर्माण सुरु भएको थियो। टावरको पुनर्निर्माण अक्टोबर २०१८ मा सुरु भयो। जे होस्, यो बाहिरबाट ११ मञ्जिलाजस्तो देखिनेछ। यसमा २२ तला हुनेछन्। नयाँ धरहरा पहिलेभन्दा फराकिलो हुनेछ, जसले ४२ रोपनी जग्गा ओगटेको छ।"
चुनावतिर मोडिएको मुलुकको मुड,"विस्तारै मुलुकको मुड चुनावतिर मोडिएको छ। दलहरु चुनावमा जान मनोवैज्ञानिक रुपमा तयार भइसकेका छन्। विस्तारै मुलुकको राजनीतिक माहोल निर्वाचनतिर उन्मुख भएको छ। सरकारमा रहेको एमाले, बाहिरएको माओवादी केन्द्र र विपक्षी कांग्रेस र जनता समाजवादी पार्टी (जसपा) को मुड पनि निर्वाचनतिर मोडिएको देखिन्छ। दलहरु पनि चुनाव जान मनोवैज्ञानिक रुपमा तयार भइसकेका छन् । ताजा जनादेश नआउँदासम्म मुलुकको राजनीतिले सहज रुपमा निकास पाउने संभावना क्षीण हुँदै गएको छ। नयाँ सरकार गठनको संवैधानिक जटिलता, नेकपा टुक्रिएपछि त्रिशंकु बनेको संसदको तरलता, दलहरुबीचको तीव्र ध्रुवीकरणले पनि राजनीतिलाई चुनावतिर धकेलेको छ। संसद् पुनर्स्थापना भएको डेढ महिनासम्म पनि न वैकल्पिक सरकार बन्ने वातावरण तयार भइसकेको छ न त ओली नेतृत्वको सरकारको निरन्तरता पनि सुनिश्चत भएको छ। अविश्वास प्रस्ताव ल्याएर ओलीलाई हटाउने कुरा परको भयो, सरकारलाई दिएको समर्थन पनि फिर्ता लिनसक्ने अवस्था छैन। किनभने संसदको अस्थिर अंकगणित र संवैधानिक प्रबन्धको जटिलताले ओलीलाई नै यति शक्तिशाली बनाइदिएको छ कि अरुले 'मुभ' गर्दा ओलीले नै गोल गर्ने मौका पाउने अवस्था छ। लिक बाहिर राजनीति पुस ५ देखि मुलुकको राजनीति लिक हिंडेको छैन। राजनीतिलाई लिक बाहिर ल्याउन तत्कालीन नेकपा र त्यहाँ रहेका मुख्य पात्रहरू सबैभन्दा जिम्मेबार छन्। जनताले दिएको झन्डै दुई तिहाई बहुमत पचेन उनीहरूलाई । सरकार बनेकै दिनदेखि हरेक दिन झगडा र लफडाबाहेक केही भएन। आन्तरिक कलह उत्कर्षमा पुगेपछि ओलीले संसद विघटन गरेर सहज बाटोमा जान खोजेका थिए तर अदालतले त्यसलाई रोक्यो। अदालतको फैसलापछि राजनीति लिकमा आउँछ भन्ने जुन आशा थियो, त्यो पनि निराशामा परिणत भयो। अहिलेको लडाइँ भनेको कसको नेतृत्वमा चुनाव जाने भन्नेमा हो। ओली र बाहिर रहेका तीनवटै पक्षको दाउ वैकल्पिक सरकारका विकल्पहरूलाई रणनीतिक रुपमा पन्छाउँदै संसद विघटन गर्ने र चुनावमा जानेतिर देखिन्छ। पुस ११ को ओलीको कदमपछि नै मुलुकमा राजनीतिक भ्याकुमसुरु भएको थियो। झन्डै दुई महिना अदालतको पर्खाइमा बित्यो। यो अवधिमा नेकपाको घरभित्रैबाट जुन खालको तिक्तता र असहिष्णुता प्रदर्शन भयो, संभवत : नेपालको राजनीतिमा त्यस्तो कहिल्यै भएको थिएन। राजनीतिमा हुनुपर्ने न्यूनतम संस्कार र संयमलाई धुलिसात पारियो। संसद पुनर्स्थापना गर्ने फागुन ११ को फैसालापछि तरल बनेको राजनीतिक संक्रमण फागुन २३ को सर्वोच्चको फैसलापछि झन् गिजोलियो। नेकपाको एकता भंग गर्ने र एमाले तथा माओवादीलाईसाविककै हैसियतमा ब्यूँताउने सर्वोच्चको फैसलापछि संसद त्रिशंकु बन्यो। संसदीय अंकगणितको नयाँ खेल सुरु भयो। अहिले राजनीति त्यही अंकगणितमा अड्किएको छ। संसदीय अंकगणित र संवैधानिक जटिलता २ सय ७५ सदस्यीय प्रतिनिधिसभामा प्रधानमन्त्री बन्न १ सय ३८ सांसदको समर्थन चाहिन्छ। यसमा केही निलम्वित र केही निधनले गर्दा रिक्त छन्। अहिले संसदमा एमालेका १२०, कांग्रेसका ६(२ निलम्वित), माओवादी केन्द्रका ४९ (चारजना एमालेतिर फर्केको) र जसपाका ३४ सांसद छन्। तीनजना स्वतन्त्र हैसियतमा छन्। ओलीलाई सुरक्षित हुन सिंगो जसपा पनि आवश्यक पर्दैन। १७ मत मात्रै भए ओली सुरक्षित हुन्छन्। त्यसैले सकेसम्म सिंगै जसपासँग सहकार्य गर्ने र त्यो संभव नभए फुटाएर भए पनि आवश्यक संख्या जुटाउने रणनीतिमा बालुवाटार छ। संविधानको धारा ७६ (१) अनुसारको प्रतिनिधिसभामा बहुमत प्राप्त दलको प्रधानमन्त्रीको त्यो हैसियत अब समाप्त भएको छ। सर्वोच्चको पछिल्लो फैसलाअनुसार ओली संविधानको धारा ७६ (२) को प्रधानमन्त्रीका रुपमा छन्। माओवादीले समर्थन फिर्ता लिएमा ओलीले ३० दिनभित्र विश्वासको मत लिनुपर्छ। विश्वासको मत पाउन नसके आफ्नै नेतृत्वमा अल्पमतको सरकार बन्ने र त्यसपछिको राजनीतिक भ्याकुमलाई उपयोग गर्दै प्रतिनिधिसभा विघटन गर्ने रणनीतिमा ओली देखिन्छन्। जुन संकेत ओलीले पटकपटक सार्वजनिक रुपमा दिइसकेका छन्। ओलीले ताजा जनादेशमा जानुबाहेक अर्को विकल्प नरहेको बताउँदै विश्वासको मत फिर्ता लिए राजीनामा दिने बताएका छन्। तर राजीनामा दिन्छु भन्नुको रणनीतिक सन्देश र अर्थ भने बेग्लै छ। राजीनामाको लोभ देखाएर समर्थन फिर्ता गर्न माओवादीलाई वाध्य पार्ने र त्यसपछि आफू अनुकुलको कदमको अघि बढाउने योजनामा ओली देखिन्छ। ओलीको यो चाल बुझेर माओवादी अहिले समर्थन फिर्ता लिने तयारीबाट ब्याक भएको देखिन्छ। कांग्रेसजसपाको अलमल र अर्थ संसदको नयाँ अंकगणितमा निर्णायक खेलाडीका रुपमा रहेको जसपाले अहिलेसम्म कुनै संस्थागत निर्णय गरेको छैन। दुवै पक्षले जसपालाई आफूतिर तान्ने कोसिस गरिरहेका छन्। कांग्रेससँगको सम्वाद झारा टार्ने खालको छ तर बालुवाटारसँग छलफल भने अलि हार्दिक र गहिरो हुँदै गएको छ। कांग्रेसको झारा टार्ने निर्णय र एमालेभित्रको चरम अन्तरकहललाई विश्लेषण गर्दै जसपा पनि पर्ख र हेरको रणनीतिमा देखिन्छ। तर उसको सहयोग बिना न ओली सुरक्षित हुनेछन् न त वैकल्पिक सरकार बन्नेछ। उ कतै नलागेर तटस्थ बसिदियो भने स्वभाविक रुपमा फेरि चुनावमै मुलुक फर्किनुपर्ने अवस्था आउने देखिन्छ। संसद पुनर्स्थापना भएपछि डेढ महिना जति रमिता हेरेर रमाइरहेको कांग्रेसले चैत २० गते प्रधानमन्त्री केपी ओलीको राजीनामा माग्ने र आफ्नो नेतृत्वमा नयाँ सरकार बनाउने निर्णय गरेपछि शून्यमा अड्किएको राजनीति थोरै तरंगित त भयो तर त्यसले अहिलेसम्म कुनै आकार र गति लिन सकेको छैन। आन्तरिक दबाबमा कांग्रेस सभापति शेरबहादुर देउवा ओलीको राजीनामा माग्ने औपचारिक निर्णय गर्न तयार भएपनि नयाँ समिकरण बनाउन उनी अझै तत्पर र उत्सुक देखिएका छैनन्। चैत २७ गते देउवाले माओवादी केन्द्र र जसपाका नेताहरूलाई बुढानीलकण्ठ बोलाएर करिब पौने घन्टा गरेको छलफल त्यति उत्साहजनक भने भएन। देउवाले आफ्नै नेतृत्वम चुनावी सरकारको प्रस्ताव राखे र जसपाले आन्तरिक परामर्श र छलफलका लागि समय माग्यो। त्यहाँ पनि चुनावकै चर्चा बढी भयो । ओलीलाई हटाएर चुनावमा जानुपर्नेमा तीनै पक्षको जोड थियो। सबैको दाउ चुनावी सरकारको नेतृत्वतिर संविधानको धारा ७६ मा चार विकल्प संभव नभएपछि मात्र संसद् विघटनमा जानुपर्ने वाध्यतात्मक अवस्था छ। उपधारा १ मा एकै दलको बहुमतको सरकार, उपधारा २ मा दुई वा दुईभन्दा बढी दलको सरकार, उपधारा ३ मा अल्पमतको सरकार, उपधारा ५ मा संसदको कुनै पनि सदस्य प्रधानमन्त्री नियुक्त हुनसक्ने व्यवस्था र उपधारा तीन र पाँचअनुसार नियुक्त प्रधानमन्त्रीले एक महिनाभित्र विश्वासको मत लिनुपर्ने र त्यो संभव नभए उपधारा ७ बमोजिम विघटनमा जानुपर्ने व्यवस्था संविधानले गरेको छ। अहिलेको लडाइँ भनेको कसको नेतृत्वमा चुनावमा जाने भन्नेमा हो। ओली र बाहिर रहेका तीनवटै पक्षको दाउ वैकल्पिक सरकारका विकल्पहरूलाई रणनीतिक रुपमा पन्छाउँदै संसद विघटन गर्ने र चुनावमा जानेतिर देखिन्छ। विघटनपछिको चुनावी सरकारको नेतृत्व र स्वरुपबारे दलहरूबीच विभिन्न हिसाबले रणनीतिक सहकार्य हुनसक्छ। ओली सकेसम्म आफै नेतृत्व चुनाव गराएर अनुकुल परिणाम ल्याउन चाहान्छन्। यसमा रणनीतिक सहकार्यका लागि पहिलो प्राथमिकतामा उनले जसपालाई राखेका छन्। कांग्रेससँग पनि ओलीको चुनाव लक्षित रणनीतिक सहकार्य भयो भने अचम्म नमाने हुन्छ। जसपा र कांग्रेससँग मिलेर चुनावमा प्रचण्ड र माधव नेपालहरूलाई साइजमा राख्ने रणनीति अनुसार उनी अघि बढेका छन्। वैकल्पिक सरकारको नेतृत्व गर्नुपर्ने कांग्रेसको मन चुनावतिरै छ। अहिले नेकपा विभाजित र एमालेभित्र पनि कहल चर्किरहेको अवस्थामा चुनाव जाँदा चमात्कार गर्नसकिने आन्तरिक विश्लेषणबाट कांग्रेस रमाइरहेको छ। त्यसैले आफूले पनि नयाँ सरकार बनाउन खासै पहल नगर्ने र ओलीलाई पनि विश्वासको मत लिन नसक्ने अवस्था सिर्जना गरेर मुलुकलाई चुनावतिरै मोड्ने रणनीतिबाट कांग्रेस निर्देशित देखिन्छ। सरकारमै जान पर्ने अवस्था आए चुनाव गराउने एक सूत्रीय एजेन्डा बोकेर सत्ताको नेतृत्व गर्ने मुडमा देउवा देखिन्छन्। प्रचण्ड र माधव नेपालहरू पनि ओलीभन्दा देउवाको नेतृत्वमा चुनावमा जाँदा अलि सहज हुने विश्लेषण गरेर त्यही अनुरुपको वातावरण बनाउन पहल गरिरहेका छन्। जसपाले सकेसम्म आफ्नै नेतृत्वमा सरकार बनाएर चुनावमा जाने र त्यो संभव नभए जता लाग्दा रणनीतिक रुपमा बढी लाभ हुन्छ, त्यही पक्षसँग सत्ता साझेदारी गरेर चुनावमा जाने प्राथमिकता छ। यस्तो कचिगंलबीच सत्तामा गएर अपजस मात्रै भोग्नुपर्ने र मधेसको अपेक्षा पनि सम्बोधन गर्न नसकिने बरु आफ्ना मुद्दा लिएर निर्वाचनमै जाँदा लाभ हुनेमत जसपाभित्र बलियो बन्दै गएको छ। माओवादीको वाध्यता ओली हटाउन कम्मर कसेर लागेको माओवादी केन्द्रले अहिलेसम्म ओली सरकारलाई प्राप्त समर्थन फिर्ता लिने निर्णय गर्न सकेको छैन। यस्तो निर्णय गर्दा ओलीलाई खेल्न थप सजिलो हुने र फेरि विघटनतर्फ जाने खतराबाट माओवादी अलि भयभित देखिन्छ। यो खतरा रोक्नका लागि ओलीलाई समर्थन गरिराख्नु पर्ने अनौठो वाध्यतामा माओवादी फसेको छ। संसदको अंकगणित सुरक्षित गरेर समर्थन फिर्ता र अविश्वासको प्रस्ताव एकैपटक लैजाने रणनीति प्रचण्डको हो । पर्याप्त गृहकार्य नगरीकन हतारमा अविश्वास प्रस्तावमा ल्याउन कांग्रेस अहिले नै तयार छैन। किनभने अविश्वासको प्रस्ताव लैजादा फेल भयो भने एक वर्ष ओली सुरक्षित हुने जोखिम कांग्रेसले देखेको छ। एक वर्षसमा एउटा भन्दा अविश्वास प्रस्ताव ल्याउन नपाइने संवैधानिक प्रावधान छ। एमालेका माधव नेपाल झलनाथ खनाल पक्षको समानान्तर सक्रियता देखेर अघि बढ्दा धोखा हुनसक्ने र बद्नामी मात्रै हुने विश्लेषण कांग्रेसले गरेको छ। सकेसम्म जसपाको सहयोग लिने र सिंगो जसपाले साथ दिने अवस्था नभए पनि माधव खनाल पक्षको सहयोग लिएर ओलीलाई हटाउनु पर्ने प्रचण्डको योजनामा देउवा विश्वस्त हुन सकेका छैनन्। एमालेका १२० मध्ये कम्तीमा तीन दर्जन सांसदहरू आफ्नो साथमा रहेको दाबी नेपाल खनाल पक्षले गरेका छन्। कांग्रेस र माओवादीले ल्याउने अविश्वास प्रस्तावमा नेपाल खनाल पक्षका सांसदहरूले फ्लर क्रस गरेर मतदान गर्ने भनिए पनि त्यो त्यति सजिलो बाटो होइन। त्यो जोखिम उठाउन नेपाल खनाल तयार हुनेमा देउवालाई अझै पनि विश्वास लागेको छैन। त्यसले संसदभित्र निम्त्याउने भाँडभैलो र जटिलता व्यवस्थापन गर्न सहज हुने छैन। बिजनेबिहिन निरीह संसद पुनस्र्थापित संसद दलीय कलहको सिकार बनेको छ। अहिलेसम्म कुनै गम्भीर एजेन्डामा छलफल भएको छैन। कहिले शोक प्रस्ताव त कहिले झिनामसिना कार्यसूचीमा संसद् अल्झिएको छ। सरकारको उपेक्षा र दलहरूबीचको झगडाका कारण संसद चलाउन सभामुखलाई सकस परेको छ। सभामुखको भूमिकाप्रति सरकार असन्तुष्ट मात्र होइन, सशंकित देखिन्छ। तलब भत्ता बुझेर दंग हुँदै संसद छिरेका सांसदले बिजनेस पाएका छैनन्। संसद अधिवेशन चालु छ, सांसदको तलबभत्ता पाकेको छ, राज्यको खर्च बढेको छ तर संसदले काम गर्न सकेको छैन। संसदलाई बिजनेसबिहिन बनाएर निरीह बनाउने अनि संसद् पुनस्र्थापना निरर्थक रहेको मनोवैज्ञानिक सन्देश दिने रणनीतिबाट सरकारको व्यवहार निर्देशित देखिन्छ। अन्त्यमा, २०५१ को चुनावपछिको त्रिशंकु संसदमा सांसद किनबेचदेखि सुरासुन्दरीसम्म सत्ताको जुन विकृत खेल भयो, त्यो चित्र फेरि यसपालि पनि दोहोरिने हो कि भन्ने चिन्ता व्यक्त हुन थालेको छ। संसदीय अंकगणितको त्यो विकृत खेल र त्यसले निम्त्याउने अस्थिरता रोक्न बरु दलहरुबीचको सहमतिमा चुनावी सरकार गठन गरेर अर्लि चुनावमा जानु उत्तम हुने तर्क दलहरुभित्रै उठ्न थालेको छ। त्यसै पनि अबको डेढ वर्षमा मुलुक नियमित चुनावमा जानुपर्छ। यो बीचको अवधि संसदको अंकगणितमा अल्झिएर खेर फाल्नु र अस्थिरता निम्त्याउनुभन्दा चुनावमै जानु उत्तम विकल्प हुने देखिन्छ। चुनावले मात्रै मुलुकको राजनीतिलाई नियमित लिकमा फर्काउनसक्छ अनि राजनीतिक स्थिरतासँगै आर्थिक समृद्धिको स्वभाविक यात्रा निरन्तर हुनसक्छ।"
विराट गोल्डकप : विराटनगर सेमिफाइनलमा,विराटनगर : विराटनगर महानगरपालिका११ प्रदेश १ को राजधानी विराटनगरमा जारी विराट गोल्डकप फुटबल प्रतियोगिताको सेमिफाइनलमा प्रवेश गरेको छ। शनिबार राति सम्पन्न खेलमा विदेशी पाहुना टोली भारतको सिलिगुडी युनाइटेड फुटबल क्बल पश्चिम बंगालको चुनौती ३० गोल अन्तरले पन्छाउँदै घरेलु टिम विराटनगरले गोल्डकप यात्रालाई जारी राखेको हो। सेमिफाइनल यात्रा सुरक्षित गरेको विराटनगरले अब सोमबार हुने विभागीय टोली सशस्त्र प्रहरी बलको एपीएफ र नेपाल पुलिस क्लबबीचको विजेतासँग प्रतिस्पर्धा गर्नुपर्ने छ। एक पक्षीय खेलमा विराटनगरका सुनिल खड्काले दुई र प्रकाश बुढाथोकीले एक गोल गरे। खेलको २५ औँ मिनेटमा विराटनगरले गोलको खाता खोल्दा पश्चिम बंगाल दबाबमा पर्यो। प्रकाश बुढाथोकीको क्रस पासमा सुनिल खड्काले डीबक्सभित्रबाट गरेको प्रहारले पोस्टको दिशा पाउँदा विपक्षी गोलरक्षक निजम सिंहले कुनै मौकै पाएनन्। यद्यपी घरेलु मैदानमा दर्शकको भरपुर समर्थन बटुल्न सकेको विराटनगरले गोल गर्ने अन्य अवसरलाई भने सदुपयोग गर्न सकेन। पहिलो हाफ १० गोल अन्तरमा सकियो। ८६ औँ मिनेटमा विराटनगरका प्रकाश बुढाथोकीको प्रहार गोलमा परिणत हुँदा खेल २० को अवस्थामा पुग्यो। सन्तोष खड्काले मिलाइदिएको बललाई उनले सोझै प्रहार गरेर पोस्टको बाटो देखाउँदा विराटनगरले अग्रता दोब्बर बनायो। त्यसको दुई मिनेटमै विराटनगरले अर्को गोल थप्यो। ८८ औँ मिनेटमा सुनिलले आफ्नो नाममा दोस्रो गोल दर्ता गर्दै खेललाई ३० को अवस्थामा पुर्याएर टिमको जित निश्चित गरे। फराकिलो अन्तरको जित निकाल्दै विराटनगरले सेमिफाइनल यात्रा सुरक्षित गर्दा पश्चिम बंगाल भने नतिजाविहीन बनेर फर्कनु पर्यो। मध्यान्तरपछि केही सुधारिएको प्रदर्शन गरे पनि पश्चिम बंगालले निराशा बोकेर फर्कियो। खेलको ६८ औँ मिनेटमा पश्चिम बंगालका सौरभ तामाङ्गको गतिलो प्रहार गर्न सकेनन्। ७० औँ मिनेटमा भारतका सुरज राउतको प्रहारले पनि विपक्षी बार भत्काउन सकेन। वान भर्सेस वानको स्थितिलाई सदुपयोग गर्न नसकेका सुरजको प्रहारमा विराटनगरका गोलरक्षक किशोर गिरी बाधक बनिदिए। ७५ औँ मिनेटमा फ्रिकिकको अवसर पाए पनि खेर जाँदा पश्चिम बंगाल गोलविहीन बन्दै गोल्डकपबाट बाहिरियो। आफ्नो नाममा दुई गोल दर्ता गराएका विराटनगरका सुनिल खेलको म्यान अफ दी म्याच बने। उनले नगद १० हजार रुपैयाँ प्राप्त गरे। विराटनगरका प्रशिक्षक सञ्जीव बुढाथोकीले पहिलो हाफमा खेलाडीले गतिलो प्रदर्शन गर्न नसकेको बताए। तर मध्यान्तरपछि उत्कृष्ट प्रदर्शन गर्दा फराकिलो अन्तरको जित सम्भव भएको उनको भनाइ छ। अवस्था हेर्दा सेमिफाइनल खेलमा रणनीति परिवर्तन गर्नुपर्ने अवस्था देखिएको बुढाथोकीको भनाइ छ। पश्चिम बंगालका प्रशिक्षक अनिमेश तामाङ्गले पाएका अवसरको सदुपयोग नहुनु र खेलाडीले सोचेजस्तो प्रदर्शन गर्न नसक्नु हालको मुख्य कारण बनेको प्रतिक्रिया दिए। आइतबारको खेलमा मछिन्द्र क्लब काठमाडौं र भारतको पञ्जाव पुलिसबीच प्रतिस्पर्धा हुनेछ। पञ्जाव शुक्रबार टाइब्रेकरमा गोरखा ब्वाइज क्लब रुपन्देहीलाई ४२ गोलले हराउँदै अन्तिम आठमा प्रवेश गरेको टिम हो।
