शीर्षक,विवरण
कांग्रेससामु राजनीतिक प्रश्न,"लोकतन्त्र कसैले खोस्न नसक्ने विश्वास गरिए पनि आज किन लोकतन्त्रको भाग्य र भविष्यमा प्रश्न उठिरहेको छ ? कांग्रेसको निर्धारित समयमा महाधिवेशन हुनेमा आशंका छ। तैपनि कांग्रेसलाई महाधिवेशनको ज्वरो चढेको छ। महाधिवेशन कुनै पनि पार्टीको प्राणवायु हो, यसर्थ सम्बद्ध पार्टीका नेता र कार्यकर्ता यसमा केन्द्रित हुनु स्वाभाविकै हो। अझ त्यसमाथि कांग्रेसका गुटहरूबीच महाधिवेशनमर्फत पार्टीको नेतृत्व र शक्ति हत्याउने प्रतिस्पर्धा चरम अवस्थामा पुगेकाले सबैको ध्यानाकर्षण गरेको छ। कांग्रेसकै नेतृत्वमा संविधानसभाबाट नयाँ संविधान निर्माण भई कार्यान्वयनमा आयो तर स्वयंका लागि परिस्थिति सुखद बन्न सकेन। नयाँ संविधानअनुरूप भएको आमनिर्वाचन कांग्रेसका लागि साँच्चिकै प्रत्युत्पादक मात्र भएन, निर्वाचन परिणामले लोकतन्त्रको भाग्य र सुदूर भविष्यमाथि गम्भीर प्रश्नचिन्ह सँगै लिएर आयो। नयाँ संविधान२०७२ ले व्यवस्थित गरेको राजनीतिक प्रणालीको मौलिक स्वरूपमाथि कम्युनिस्ट सत्ताबाट चुनौती सिर्जना भएकाले कांग्रेसले गूटगत शक्ति र नेतृत्व हत्याउनेतर्फ मात्र केन्द्रित भएर पुग्ने अवस्था र परिस्थिति छैन। परिस्थितिले कांग्रेससमक्ष केही यक्ष प्रश्न तेस्र्याएको छ जसको उत्तर उसले महाधिवेशनबाट दिने कि महाधिवेशनअगावै प्रश्न खडा भएको छ। कांग्रेससामु उपस्थित प्रश्न हो कम्युनिस्टको वर्तमान डिजाइन लाई लोकतन्त्रको सुदृढीकरण ठान्दै सत्ताको लालची र सानोतिनो अंशियारका रूपमा केही भागभुरो लिएर यसैमा बगिरहने, यही प्रणालीको गर्भबाट अधिनायकवाद प्रादुर्भाव गराएको दृष्य लाचारीपूर्वक टुलुटुलु हेरिरहने कि संसदीय लोकतन्त्रको अस्मिता एवं मौलिक स्वरूपको रक्षार्थ प्रतिरोधी रणनीति र कार्यनीतिसहित अघि आउने ? महाधिवेशनको प्रश्न र यो यक्ष प्रश्नको हल कांग्रेसले सँगसँगै खोज्नुपर्छ, पृथक रूपमा खोज्ने अवस्था छैन। कांग्रेस सत्ताको अंशियार जस्तो भएर यही प्रणालीको गर्भबाट अधिनायकवाद प्रादुर्भाव गराएको दृष्य लाचारीपूर्वक टुलुटुलु हेरिरहने कि संसदीय लोकतन्त्रको अस्मिता एवं मौलिक स्वरूपको रक्षार्थ प्रतिरोधी रणनीति र कार्यनीतिसहित अघि आउने ? यस आधारबाट हेर्दा कांग्रेसका वर्तमान मुख्य कार्यभारमा (१) संविधान जोगाउने र सबै नेपालीलाई समभावबाट संविधानको अपनत्व र स्वामित्वको अनुभूति गराउने, (२) लोकतन्त्रको विश्वव्यापी मानकअनुरूपको मौलिक स्वरूप र चरित्रको संरक्षण गर्न देशमा क्रियाशील साना ठूला सबै साम्यवादइतरका दलबीच न्यूनतम कार्यक्रमिक एकताका आधारमा बृहत लोकतान्त्रिक मोर्चा गठन गरी त्यसको नेतृत्व गर्दै सहकार्य गर्ने (३ ) भ्रष्टाचारको अन्त्य र सुशासन कायम गर्न विशेष नीति र कार्यक्रम तय गरी कठोर निर्णयका साथ कार्यान्वयनमा उत्रिने र (४) सन्तुलन गुमाइएको विदेश नीतिमा समभाव र समदूरीको आधारमा सन्तुलन कायम गर्ने मुख्य देखिन्छन्। उल्लिखित कार्यभार कार्यान्वयनका क्रममा कतिपय मुद्दामा कांग्रेस स्वयंले पनि आत्मालोचना गरेर अघि बढ्नुपर्ने अबस्था आउन सक्छ। एउटा चुनौतीपूर्ण युगिन कार्यका लागि कांग्रेसको नेतृत्व त्यसका लागि पनि मानसिक रूपमा तयार रहनुपर्छ। संबिधानको निर्माण सम्प्रभु नेपाली जनताको जनादेशबाट स्थापित संविधानसभाले निर्माण गरेको हो तापनि जनताको ठूलो हिस्साबीच मान्यता, स्वामित्व र अपनत्वको प्रश्न आधादशक बितिसक्तासम्म ज्युँकात्युँ छ। संबिधानका कतिपय प्रावधानप्रति मधेसकेन्द्रित दल र राजावादी कित्ता असन्तुष्ट रहिआएको तथ्य लुकाउन सकिने अवस्थामा छैन। हिंसात्मक विद्रोहरत नेकपा (माओवादी) संविधान खारेज गरेर अर्को नयाँ संविधान लेखिनुपर्ने दलिलका साथ विद्रोहरत छ। यतिमात्र होइन नेपालमा भएका २००७ साल, २०४६ साल र २०६३ सालका परिवर्तनको उत्प्रेरक र मुख्य सहयोगी मित्रराष्ट्र भारतसमेत सन्तुष्ट छैन संविधानसँग। विचारणीय पक्ष के छ भने वर्तमान संविधान कांग्रेसको नेतृत्वमा लेखिएको हो। यो संविधान कांग्रेसका लागि अन्तिम पडाव हो र यसको जसअपजसको मुख्य भागिदार पनि कांग्रेस नै हो। कम्युनिस्टका लागि यो संविधान आफ्नो गन्तव्यमा पुग्ने यात्राको क्रममा शक्ति सञ्चय गर्ने र थकाइ मार्ने देउराली वा चौतारी मात्रै हो। कम्युनिस्टको अन्तिम पडाव साम्यवादी संविधान हो लोकतन्त्रलाई निषेध नगरी जुन सम्भवै छैन। त्यसैकारण शक्ति सञ्चयको क्रममा कम्युनिस्ट पार्टी र उसको सरकारले जानीबुझिकनै संविधानमाथि थिचोमिचो गर्दै आएको छ। उसको रणनीतिक कोण र आँखाबाट हेर्दा यो गलत होइन। यसर्थ सत्तारुढ नेकपा आफूलाई फाइदा पुग्ने प्रावधानवाहेक संविधानका अन्य प्रावधानको अपनत्व र स्वामित्व नलिने पक्षमा रहेको प्रतित हुन्छ। तत्कालीन नेकपा एमालेले २०४७ सालको संविधानको पनि पूर्ण समर्थन गरेको थिएन, आलोचनात्मक समर्थन मात्रै गरेको थियो। संविधानको अपनत्व र स्वामित्वको एक्लो भार वहन यसर्थ कांग्रेसले मात्रै गर्नु परिरहेको छ। तर, पार्टीभित्रको अस्वस्थ्य एवं अराजक कलह तथा निषेध मानसिकताउन्मुख प्रतिस्पर्धा, कम्युनिस्टको राजनीतिक एवं रणनीतिक चक्रव्युहभित्र निरिह अभिमन्युसरह छट्पटाएको अवस्था, संसद्वादी कित्ताका अन्य प्रतिपक्षी दल दिशाविहीन र कार्यक्रमविहीन अवस्थामा किंकर्तब्यविमुढ बनेर भौंतारिएका र कांग्रेसकै कतिपय नीति र भूमिकाको कारण कम्युनिस्ट शक्तिको बढोत्तरी भएको पृष्ठभूमिमा लोकतान्त्रिक लिक र परिधिबाट बाहिरिँदै गएको परिस्थितिमाथि नियन्त्रण कायम गरी ठीक बाटोमा अघि बढाउन त्यति सहज छैन। दोस्रो जनआन्दोलनको सफलतासँगै भविष्यमा राजनीतिक आन्दोलनको आवश्यकता र औचित्य सधैंका लागि समाप्त भएको , अधिनायकवाद पुनः प्रादुर्भाव हुन नसक्ने तथा बहाल लोकतन्त्रलाई कसैले कहिल्यै खोस्न नसक्ने विश्वास गरिएकोमा बहाली भएको आधादशक बित्दा नबित्दै लोकतन्त्रको भाग्य र भविष्यमा प्रश्न उठिसकेको छ जसको उत्तर कांग्रेसबाहेक अरूसँग छँदैछैन। कम्युनिस्टहरू बर्तमान प्रणालीमै चित्त बुझाएर बस्दैनन्। सच्चा कम्युनिस्ट संसदीय प्रणालीमा अल्झेर बस्न सक्तैन, यसरी बस्नु उसको धर्म र दायित्व पनि हुँदैन। कम्युनिस्ट आवरणमा संसदीय प्रणालीमै रम्दछ भने उ कम्युनिस्ट होइन। यस मानेमा सत्तारुढ नेकपा पनि यही संसदीय व्यवस्थालाई आफ्नो अन्तिम पडाव मानेर बस्न सक्तैन। यसर्थ वर्तमान प्रणालीको उपयोग गर्दै साम्यवादका लागि मार्ग प्रशस्त गर्नु नेकपाको कर्तव्य र दायित्व नै हो जसको निम्ति ऊ अघि बढेको छ। यस क्रममा मार्गका अवरोधक संविधानका कतिपय प्रावधान कुल्चिनुपर्ने हुन्छ , लोकतन्त्रका कतिपय मूल्य र मान्यतामाथि आक्रमण हुन्छ। पार्टीको निर्देशन र रणनीतिअनुरूप कम्युनिस्ट सरकार अहिले यस्तै क्रियाकलाप गर्दै अघि बढेको छ जुन कुरा अरूका लागि अस्वाभाविक भए पनि नेकपाका लागि जायज तथा उपयुक्त छन्। लोकतन्त्र र संविधानमाथि अवाञ्छित चाप र दबाबमात्र बढ्दो क्रममा छैनन् अपितु अर्थतन्त्र र विदेशनीतिलाई समेत लिकबाट बाहिर्याउने क्रम नजानिँदो ढंगबाट अघि बढ्दै छ। आर्थिक नीतिको कार्यगत र नीतिगत विचलनको कारण अपेक्षाकृत बाह्य लगानी आउन सकिरहेको छैन भने विदेश नीतिमा सिर्जित विचलनका परिणाम सतहमै देखा परेका छन्। अर्कातिर बाह्य शक्तिले राजनीतिक परिवर्तन र संक्रमणकालीन अवस्थाको बहानाबाजीमा नेपालको आन्तरिक व्यवस्थापनमा समेत खटनपटन गर्दै आएको छ। यहाँसम्म कि पार्टीहरूको जुटफुटमा समेत बाह्य शक्तिको हात प्रष्ट रूपमा देख्न सकिन्छ। अब त पार्टीभित्रका गूट र उपगुटमा समेत बाह्य शक्ति हावीको प्रवृत्ति बढ्दो क्रममा छ। यस्तो परिस्थिति अन्ततः सार्वभौमिकता र राष्ट्रिय अखण्डताका निम्ति घातक हुन्छ। दलीय सिद्धान्त र स्वार्थलाई मापदण्ड बनाएर विदेश नीति अख्तियार गर्दा, आन्तरिक सूक्ष्म व्यवस्थापनमा समेत बाह्य शक्ति (हरू) लाई आमन्त्रण गर्दा र कतिपय संवेदनशील विषयका नीतिनिर्माण बाह्य प्रभावबाट गर्दा राष्ट्रियता र सार्वभौमिकताका तन्तुहरू अनुमान गरेभन्दा कमजोर भएका छन्। नेपालको संवेदनशील भूगोलले कुनै एक ध्रुवकेन्द्रित विदेश नीतिलाई थेग्न सक्दैन। स्वतन्त्र न्यायपालिकामाथि अति सामान्य नागरिकबाट समेत प्रश्न उठ्दै छ। सर्वोच्च अदालतमा नेकपाको बहुमत छ भनेर नेकपाकै कतिपय नेताले भन्ने गरेका छन्। राजनीतिक भागबण्डामा अदालतका न्यायाधीश नियुक्ति, नियुक्तिअघि संसद्मा सुनुवाइ र अनुमोदन तथा न्यायाधीशविरुद्ध संसद्मा महाभियोगको संवैधानिक व्यवस्थाले न्यायपालिका, कार्यपालिका र व्यवस्थापिकामातहतको निकायजस्तो लाग्छ। स्वतन्त्र न्यायपालिका लोकतन्त्रको आत्मा हो जो नागरिकको अन्तिम सत्य र आस्थाको धरोहर हुन्छ। न्यायपालिकालाई राजनीतिक दलको नियन्त्रणमा राख्नु भनेको बहुलवादी लोकतन्त्रको मर्ममा गम्भीर प्रहार हो। वर्तमान संविधानका प्रावधानमा टेकेरै स्वतन्त्र न्यायपालिकाको चिरहरण भइरहेको छ। यस्तै, संवैधानिक अंग र निकायको स्वायत्तता खोसेर सत्तारुढ दलका निगाहबाट चल्ने पार्टीका शाखासरह बनाइएको छ। हुन सक्छ , यी तमाम कार्य तथा घटना र परिघटना साम्यवाद तर्फको यात्राको मार्ग प्रशस्त गर्नेक्रममा भइरहेका हुन्। चाहेरै पनि नेकपा कांग्रेसको प्रजातान्त्रिक विकल्प बन्न सक्दैन। कांग्रेसको प्रजातान्त्रिक विकल्प बन्ने हो भने उसले कम्युनिस्ट सिद्धान्त र परिचय छाड्नुपर्छ। यो मानेमा नेपाल कम्युनिस्ट पार्टी वैकल्पिक लोकतान्त्रिक शक्ति होइन अपितु लोकतन्त्रको वैकल्पिक शक्तिचाहिं हो। गैरसाम्यवादी कित्ताका सबै दल यस विषयमा स्पष्ट हुनुपर्छ, कुनै भ्रम पाल्न आवश्यक छैन। मुलुकको वस्तुगत अवस्था, चुनौती र दायित्वप्रति कांग्रेस जानिफकार नै छ। राजासँगको सहकार्यमा २००७ सालको परिवर्तन ल्यायो, कम्युनिस्टसँगको सहकार्यमा पहिलो र दोस्रो जनआन्दोलन गर्यो। प्रजातन्त्र बहाली र पुनर्बहालीका निम्ति विद्यमान वस्तुगत परिस्थितिअनुरूप विगतमा कहिले राजासँग त कहिले कम्युनिस्टसँग हातेमालो गर्दै आन्दोलनको नेतृत्व गरेको कांग्रेसका सामु लोकतन्त्रलाई सबै नेपालीको स्वामित्व र अपनत्वप्राप्त प्रणालीको रूपमा परिस्कृत, सुदृढ एवं संस्थागत गर्दै राष्ट्रको परिचय र जनताको जीवनशैली तुल्याउनुपर्ने कठिन एवं चुनौतीपूर्ण दायित्व उपस्थित भएको छ। कांग्रेस एक्लैको बुँताबाट वा कम्युनिस्टसँगको सहकार्यमा यो कार्य सम्भव नहुने हुँदा राष्ट्रिय राजनीतिमा क्रियाशील सबै ठूलासाना गैरसाम्यवादी कित्ताका दललाई समेटेर एउटा बृहत लोकतान्त्रिक शक्ति (मोर्चा) बनाएर त्यसको नेतृत्व गर्नु आजको समय र परिस्थितिको माग हो। यो कार्य सहज छैन, चुनौतीपूर्ण छ बाजको मुखबाट परेवालाई जिउँदै खोस्नुजस्तै। यसका निम्ति कांग्रेसको घर मिल्न अति जरुरी छ। घर झगडामा डुबेको कांग्रेसले संसद्वादी कित्ताका अन्य दलबीच कार्यगत एकता र सहकार्य गर्न सक्दैन। उसले यस्तो प्रयास गरे नै पनि अरूले नमान्न र नपत्याउन सक्छन्। अतः विद्यमान अवस्थालाई दृष्टिगत गरेर महाधिवेशनअगावै कांग्रेसमा एकताको वातावरण निर्माण गरी लोकतन्त्रलाई पुनः लिकमा ल्याएर अघि बढाउन महाधिवेशनले स्पष्ट मार्ग निर्देशन गर्नुपर्छ। महाधिवेशन नेतृत्वको प्रश्नमा मात्र होइन नीति र रणनीति निर्माणमा बढी केन्द्रित हुन जरुरी छ।"
हाम्रा लगानीका सम्भावना,"सापेक्षिक लाभ भएका र अन्तर्राष्ट्रिय बजार भएका चिया, कफी, अदुवा, कृषि र खाद्य उद्योगतर्फ लगानी प्रवाहित गर्नुपर्छ बजारका विभिन्न किसिमका सीमाले गर्दा नेपालमा लगानी गर्ने क्षेत्रको पहिचान गर्नु पनि चुनौतीपूर्ण हुँदै गएको छ। सम्भावना देखिएका क्षेत्रहरूमा लगानी हुँदै पनि आएको छ। उदाहरणका निमित्त जलविद्युत्, सिमेन्ट, रिसोर्ट, रेस्टुराँ र होटल, विद्यालय र कलेज, अस्पताल र मेडिकल कजेज, विमान सेवा, रियल इस्टेट आदि पछिल्लो कालमा ठूलो लगानी भएका क्षेत्रहरूलाई लिन सकिन्छ। यीमध्ये केही क्षेत्रमा अझ पनि लगानी हुन सक्ने ठाउँ छ भने केही क्षेत्र अन्तिम बिन्दुमा (स्याचुरेसन) पुगिसकेको देखिन्छ। त्यस्ता क्षेत्रमा लगानी थप्न निर्यातको ढोका खोल्नुपर्ने आवश्यकता देखिएको छ। निर्माणको अन्तिम चरणमा पुगेका अपर तामाकोसी, अरुण तेस्रो र अन्य ससाना विद्युत् आयोजनाहरू सम्पन्न भएपछि विद्युत् उत्पादन देशको आन्तरिक आवश्यकताभन्दा बढी हुने भनिएको छ। त्यसैले सहज रूपमा विद्युत् निर्यात हुन सक्ने व्यवस्था नगरी अब जल विद्युत् क्षेत्रमा तत्काल थप लगानी हुने सम्भावना देखिँदैन। विद्युत् प्राधिकरणका अनुसार नेपालको हालको (२०७७ असार मसान्तको) उच्चतम विद्युत् माग १३६९५२ मेगावाट थियो भने जडित क्षमता १३३२९ मेगावाट थियो। चुहावट कटाउँदा अपुग हुन गएको २६३२० मेगावाट विद्युत् भारतबाट आयात गरी माग पूर्ति गरिएको थियो। ४५६ मेगावाटको अपर तामाकोसीसमेत गरी २२७० मेगावाटका आयोजना निर्माणाधीन छन्। केही वर्षभित्र यी आयोजनाले विद्युत् उत्पादन सुरु गरेपछि नेपालसँग ठूलै परिमाणमा विद्युत् बचत हुनेछ। वर्षायाममा अहिले नै पनि बिजुली खेर गयो भनिँदै छ। त्यसैले भारतले नेपालबाट बिजुली आयात गर्न अप्ठ्यारो सर्त राखेकाले बंगलादेशतर्फ सहज रूपमा निर्यात हुन सक्ने व्यवस्था तत्काल नगर्ने हो भने नेपालमा जलविद्युत् क्षेत्रमा थप लगानी हुने सम्भावना देखिँदैन। औद्योगिकीकरणले गति लिन सकेको खण्डमा आन्तरिक खपत बढ्ने हो। विद्युतीय सवारी साधनको व्यापक प्रयोगले विद्युत् खपत केही बढाउँथ्यो। नेपालमा विद्युत्बाट चल्ने घरायसी सामानको प्रयोग पनि न्यूनतम छ। यी सबै क्रमशः बढ्दै जाने कुरा हुन्। त्यसैले अब निकट भविष्यमा उत्पादन हुने बिजुलीको उपयोग निर्यात गर्न सके मात्र हुन सक्ने देखिन्छ। अतः त्यसको भरपर्दो व्यवस्था नभइन्जेल नेपालको जलविद्युत्मा थप लगानीमा कमी आउने निश्चित छ। भारतले नेपालबाट बिजुली आयात गर्न अप्ठ्यारो सर्त राखेकाले बंगलादेशतर्फ सहज रूपमा निर्यात हुन सक्ने व्यवस्था तत्काल नगर्ने हो भने नेपालमा जलविद्युत् क्षेत्रमा थप लगानी हुने सम्भावना देखिँदैन। लगभग त्यही स्थिति सिमेन्टको पनि छ। नेपालमा सिमेन्ट उत्पादनको प्रचुर सम्भावना छ भनेर धैरैपहिले पहिचान गरिए पनि विद्युत् संकट र राजनीतिक उथलपुथल आदिका कारणले पछिल्लो दशकमा मात्र यस क्षेत्रमा स्वदेशी तथा विदेशी लगानी आउन थाल्यो। तर सुरुका वर्षहरूमा आन्तरिक मागको तुलनामा आन्तरिक उत्पादन नगन्य भएकाले सिमेन्टमा आयातमै निर्भर हुनु परेको थियो। फलस्वरूप आर्थिक वर्ष २०७४७५ मा नेपालमा ३१ अर्ब १८ करोड रुपैयाँ बराबरको सिमेन्ट आयात भएको थियो। तर पछिल्ला वर्षहरूमा नेपालमा दर्जनौं सिमेन्ट कारखानाले उत्पादन सुरु गरेकाले आर्थिक वर्ष २०७५७६ मा १२ अर्ब ९७ करोड बराबरको मात्र सिमेन्ट आयात भयो। आउँदा वर्षहरूमा सिमेन्टको आयात अरू घट्ने निश्चित छ। नेपालमा सिमेन्ट उत्पादन उल्लेख्य मात्रामा वृद्धि भएपछि केही समयअगाडि सिमेन्ट निर्यातको पनि चर्चा चलेको थियो। नेपाल सिमेन्ट उत्पादक संघका अनुसार नेपालमा हाल ५३ वटा सिमेन्ट कारखाना सञ्चालनमा छन्। दुईवटा सिमेन्ट कारखाना निर्माणाधीन छन्। साथै कतिपय कारखानाले क्षमता पनि विस्तार गर्दै छन्। अहिले नेपालको आन्तरिक उत्पादनले यहाँको मागको ७० प्रतिशत पूर्ति गरिरहेकाले अब निकट भविष्यमा नेपाल सिमेन्ट उत्पादनमा आत्मनिर्भर हुने विश्वास संघले गरेको छ। त्यसपछि सहज निर्यातको व्यवस्था मिलाइएन भने सिमेन्टमा पनि लगानी अवरुद्ध हुन जानेछ। नेपालमा ठूला पूर्वाधार निर्माणका आयोजनाहरूको कार्यान्वयन झन्डै गतिहीन अवस्थामा रहेको र भूकम्पबाट भत्केका संरचनाको पुनर्निर्माण पनि अन्तिम चरणमा पुगेकोले आगामी केही बर्ष सिमेन्टको आन्तरिक माग खासै बढ्ने देखिँदैन। त्यसैले उत्साहका साथ बढ्दै गएको सिमेन्ट उद्योगको लगानीलाई कायम राख्न पनि सिमेन्ट निर्यातको बाटो खोल्न तत्काल पहल गर्नुपर्ने भएको छ। त्यसैगरी नेपालको पर्यटन क्षेत्रमा रहेको व्यापक विस्तार र विकासको सम्भावनालाई अन्तर्राष्ट्रिय विमानस्थलको अभावले कुण्ठित पार्ने देखिएको छ। अन्यथा नेपालमा संविधान सभाले संविधान बनाएपछि छाएको शान्ति र स्थिरताको प्रत्याभूतिको कारणले यो क्षेत्रमा स्वदेशी तथा विदेशी लगानी उत्साहका साथ आकर्षित भयो। त्यही क्रममा मुलुकका विदेशी पर्यटकका लागि आकर्षक हुने देखिएका प्रायः सबै ठाउँमा पर्यटकस्तरीय होटल सञ्चालनमा आएका छन्, कतिपय ठाउँमा आउने भएका छन्। अझ कतिपय त्यस्ता आकर्षक स्थलहरू अझै पनि लगानीको पर्खाइमा छन्। नेपाल होटल संघका अनुसार सन् २०१९ मा मात्र नेपालमा होटल क्षेत्रमा करिब रु एक खर्ब थप लगानी भएको छ। फलस्वरूप तारे होटलको संख्या १३८ र पर्यटकस्तरीय होटलको संख्या ११५८ पुगेको छ। काठमाडौंमा मात्र पाँचवटा पाँचतारे होटल थपिएका छन्। त्यसैगरी आन्तरिक यातायात सेवामा पनि विस्तार भइरहेको छ। यसरी आन्तरिक बजारमा पर्यटन पूर्वाधारको विस्तार तीव्र गतिमा भइरहेको छ र पर्याप्त क्षमता तयार पनि भइसकेको छ। तर नेपालमा एउटा मात्र रन वे भएको र आन्तरिक उडानसमेत त्यहीँबाट सञ्चालन हुने त्रिभुवन विमानस्थल भएकाले त्यसैका कारण यो पूर्वाधारलाई आवश्यक हुने पर्यटक आउन नसक्ने अवस्था छ। प्रस्तावित दोस्रो निजगढ विमानस्थलको कार्यान्वयनले अझै गति लिन सकेको छैन। निर्माण सुरु भएपछि पनि सम्पन्न हुन दशकौं लाग्नेछ। यी सबै कुराको पृष्ठभूमिमा विशेषगरी ठूलो लगानी लाग्ने पर्यटक होटल निर्माणमा अब केही वर्ष थप ठूलो लगानी हुनसक्ने अवस्था छैन। शिक्षा क्षेत्रमा अन्तर्राष्ट्रिय नै नभए पनि क्षेत्रीय बजारलाई लक्षित गरी विशिष्ट किसिमका विश्वस्तरका शैक्षिक संस्थाहरू ठूलो लगानीमा स्थापना गर्न सकिने सम्भावना छ। नेपालको प्राकृतिक सौन्दर्य, भौगोलिक तथा प्राकृतिक विविधता, यहाँको संस्कृति, सामाजिक व्यवस्था, अनुकूल हावापानी आदि कारणले विदेशी विद्यार्थी नेपालमा अध्ययन गर्न आकर्षित हुन सक्ने ठूलो सम्भावना छ। उपयुक्त पूर्वाधार निर्माण गर्ने हो भने विभिन्न क्षेत्रमा गम्भीर प्रकृतिका अध्ययन, अनुसन्धान गर्न पनि विदेशी अनुसन्धाताहरू ल्याउन सक्ने क्षमता नेपालले राख्छ। यसले नेपालको पर्यटन क्षेत्रलाई पनि सहयोग पुयाउँछ। यसबाहेकको शिक्षा क्षेत्रमा थप लगानीको गुन्जाइस त्यति देखिँदैन। स्वास्थ्य क्षेत्रमा थप ठूलो लगानीको सम्भावना कम देखिन्छ। जनसंख्या, जनताको आर्थिक अवस्था र उपलब्ध दक्ष जनशक्तिको दृष्टिले मेडिकल कलेजको संख्या निकै भइसकेको छ। अझ केही थपिने तयारीमा छन्। साथै चिकित्सा शिक्षा ठूलो आर्थिक कारोबार हुने शिक्षा भएकाले यसले देशमा धेरै आर्थिक विकृति ल्याएको छ। यसले हाम्रो राजनीतिलाई समेत भ्रष्टीकरण गरिरहेको छ। र, यी कलेजहरूको सामुन्ने सरकार समेत निरीह देखिन थालेको छ। साथै यसलाई कुशलतापूर्वक व्यवस्थापन गर्न सक्ने क्षमताको विकास पनि हाम्रा सरकारहरूले हासिल गरिसकेका छैनन्। त्यसैले चिकित्सा शिक्षा क्षेत्र अनरुली भएको छ। अतः भएका संस्थाहरूलाई नै पहिले व्यवस्थित पार्नुपर्ने आवश्यकता छ। अस्पतालहरूमा ठूलो लगानी गर्ने कुरा चुनौतीपूर्ण छ। अनुभवले के देखाएको छ भने ठूलो लगानी गरेर प्रतिष्ठित अस्पताल स्थापना गर्नका लागि त्यस्तै प्रतिष्ठित चिकित्सकहरू धेरै पारिश्रमिक दिएर राख्नुपर्ने हुन्छ। सामान्य चिकित्सक राखेर त्यस्ता अस्पताल चल्दैनन्। त्यस्ता चिकित्सक राख्न धेरै पैसा तिर्न सक्ने धेरै बिरामी आवश्यक पर्छ। त्यसो गर्न सक्ने परिवार नेपालमा धेरै छैनन्। भएका पनि उपचारका लागि विदेशी अस्पतालमा जान्छन्। यस पृष्ठभूमिमा परम्परागत उद्योग क्षेत्रमा लगानीको सम्भावना हामीले अख्तियार गरेको व्यापार नीतिले झन्डै समाप्तप्रायः पारिदिएको छ। त्यसैले नेपालको सापेक्षिक लाभ भएका र अन्तर्राष्ट्रिय बजार भएका चिया, कफी, अदुवा, फर्मास्युटिकल्स, कृषि र खाद्य उद्योगतर्फ लगानी प्रवाहित गर्नु उपयुक्त हुने देखिन्छ।"
कहिले होला छोरीको समाज ?,"अचेल पत्रपत्रिका हेर्न निकै डर लाग्न थालेको छ। दिनदिनै महिला हिंसा अनि बलात्कारका खबर सुन्नै नसकिने। टुकुनटुकुन हिँड्न थालेका अबोध बच्चीहरूलाई समेत बलात्कार गरेर मार्ने नरपशुहरू भएको कस्तो समाज निर्माण गरिरहेका छौं हामी ? घरभित्रै बलात्कार, आफन्तबाटै बलात्कार, जन्म दिने आफ्नै बाबुबाट बलात्कार हुन्छ भने कसरी बचाउने हामीले छोरीहरूलाई ? आफू जन्मेको घरमा र आफूलाई जन्म दिने जन्मदाताबाटै असुरक्षित भएपछि अब कहाँ जाने हाम्रा छोरीहरू सुरक्षा खोज्न ? हामी गर्व गर्छौं; एक्काइसौं शताब्दीको मान्छे, निकै आधुनिक मान्छे, नयाँ प्रविधिलाई आत्मसात् गर्न सकेको निकै निपुण मान्छे। कता हिँडेको छ हाम्रो आधुनिकता, कहाँ हराउँदै छ हाम्रो संस्कार र सभ्यता ? मान्छे भएर मान्छेको परिभाषा कसरी दिने हाम्रा निच काम कुरा र व्यवहारहरूले ? कुनै पनि पशुले पशुका बच्चाबच्चीलाई बलात्कार गर्दैन। अशक्त र वृद्ध उमेरका स्त्री पशुहरूलाई बलात्कार गर्दैन। स्त्री पशुको इच्छाबिना कुनै पनि समयमा यौनक्रीडा हुँदैन। हामीलाई मान्छे भएर पशुको भन्दा नीच काम गर्न कसले सिकायो ? बलात्कारका घटना भइसकेपछि उपचार खोज्नुभन्दा घटना हुनै नदिनु उपयुक्त हुन्छ। घटनालाई कुनै पनि हालतमा मिलापत्र हुन दिनु हुँदैन। हामीमा संवेदनशीलता हराएको छ। बझाङमा १२ वर्षीया बालिकाको बलात्कारपछि हत्या भएको घटनापश्चात् संसद्को राज्यव्यवस्था तथा सुशासन समितिमा गृहमन्त्री थापाले झन्डै सवा दुई सय देशको अवस्था विश्लेषण गर्दा हामी धेरै चिन्तित हुने स्थिति पनि होइन भन्न सक्नु कहाँसम्मको गैरजिम्मेवारीपन हो ? मन्त्रीज्यू तपाईंकी १२ वर्षीया छोरीलाई बलात्कार गरेर मारेको भए तपाईं त्यही भन्नुहुन्थ्यो ? राम्रा कामकुरा त केही गर्न सक्नुभएन, अब नराम्रा कामकुरामा प्रतिस्पर्धा गर्न खोज्दै हुनुहुन्छ हो ? बलात्कार गरेर मार्नेजस्तो अति क्रूर जघन्य अपराधजस्तो गम्भीर विषय तुलना गर्ने कुरा हो र ? हुन त आफ्नै श्रीमती मारेर जलाउने नरपशुलाई न्यायालयले नै उन्मुक्ति दिने ठाउँमा कसलाई के सुनाउनु ? हरेक दिन औसतमा सातजना बलात्कृत र दुईजनालाई बलात्कार गर्न प्रयास गरेको उजुरी प्रहरीकहाँ आउने गरेको छ। हामो समाजमा आज पनि बाबुले छोरीलाई बलात्कार गरेको थाहा पाएर पनि चुप्प बस्न सक्ने आमा छन्। यसबाट हामी अनुमान लगाउन सक्छौं कि हामीकहाँ बलात्कारका धेरै घटना गुपचुपमै मिलाउने गरिन्छ। गाउँका पञ्चहरूले, जनप्रतिनिधिहरूले, टाठाबाठा नागरिकहरूले नै घटनालाई बाहिर ल्याउन दिँदैनन्। बलात्कृत बालिकाको नाम सुनाउँदा इज्जत जान्छ भन्ने सोचले पीडितलाई थप पीडा र पीडकलाई उन्मुक्ति दिने काम हाम्रै घर र समाजले गरिरहेको छ। इज्जत र संस्कारको धम्की दिँदै पीडितको घाँटी निमोठ्ने र पीडकलाई मानसम्मानका साथ उन्मुक्त साँढे बनाउने अरू कोही नभएर हाम्रै घर हो, समाज हो, सरकार हो र अनि सिंगो राज्यव्यवस्था हो। बलात्कारप्रति हामी कोही पनि संवेदनशील हुन सकेका छैनौं। बलात्कार सबैको साझा समस्या हो भन्ने कुरा हामीले अझै पनि बुझेनौं। मृत्युदण्ड र फाँसीको कानुन बनाउने कुरा चर्को स्वरमा गर्दैमा समाधान हुने विषय पनि होइन यो। बलात्कार र बलात्कारका प्रयाससम्बन्धी ८२ प्रतिशतभन्दा बढी अपराध आफन्त, छिमेकी, नातेदार तथा अन्य चिनेजानेकैबाट हुने गरेको छ। आफन्तबाट भएको भन्दै यस्ता आपराधिक क्रियाकलापलाई गुपचुप मिलाउँदै जाने हो भने पीडित झन् पीडित र पीडक झन् हिंस्रक बन्दै जान्छन्। पीडितको सबै अवस्था जतिसुकै कमजोर भए पनि बिनाभनसुन प्रहरीले उजुरी लिएर अनुसन्धान अगाडि बढाउन सक्ने वातावरण निर्माण गर्नु हामी सबैको साझा कर्तव्य हो। पीडक आफ्नै सन्तान भए पनि सजायको भागीदार बनाउन सक्ने अभिभावक बन्नुपर्छ अब। बालबालिकालाई यौन शिक्षाका बारेमा स्कुलको पाठ्यक्रममै समावेश गर्नु जरुरी छ। यौनलाई घिनलाग्दो सम्झने, कुरा गर्न लाज मान्ने र लुकाउने जस्ता हाल रहेका कमजोर पाटाहरूलाई सुधार्नुपर्छ । हरेक घरपरिवारमा आफ्ना किशोरकिशोरी छोराछोरीमध्ये छोरीलाई आमाले र छोरोलाई बाबाले यौवनावस्थामा हुने परिवर्तन र सामान्य यौनशिक्षाबारे सिकाउनु उपयुक्त हुन्छ। छोरीलाई बालिका हुँदादेखि नै अरूले लोभलालच देखाएका, खानेकुराको प्रलोभन देखाए भने हिंसा गर्न सक्छन् भन्ने कुरा सिकाउनु जरुरी छ। त्यसैगरी छोराहरूलाई बाबाले किशोरावस्थाको उमेरमा यस्तो हुन्छ, संयमित हुनुपर्छ। सबै किशोरी आफ्नै दिदीबहिनीसरह हुन् भन्नेजस्ता कुरा सिकाउँदै घरपरिवारबाटै राम्रो स्कुलिङ हुनुपर्छ। बलात्कारका घटना भइसकेपछि उपचार खोज्नुभन्दा घटना हुनै नदिनु उपयुक्त हुन्छ। घटनालाई कुनै पनि हालतमा मिलापत्र हुन दिनु हुँदैन। घटना घटिसकेपछि पीडितले सहजै न्याय र पीडकले सजाय पाउनलाई सरोकारवाला सबैले ध्यान दिनुपर्छ। हाल भएका मौजुदा कानुनको उचित कार्यान्वयन गर्दै दीर्घकालीन सोच, उद्देश्य, रणनीति र कार्ययोजनासहित बलात्कारजन्य आपराधिक क्रियाकलापमा शून्य सहनशीलताका लागि मानसिक रूपमै तयार हुनुपर्छ हामी। तीनवटै तहका सरकार यस किसिमका जघन्य अपराधविरुद्ध संवेदनशील भएर लाग्नुपर्छ। असल समाज र सभ्य समाज निर्माण गर्नु हामी सबैको साझा दायित्व हो। समाजमा बलात्कारजन्य आपराधिक क्रियाकलाप रहेसम्म हामी सभ्य हुँदैनौं। समाज अगाडि बढ्न सक्दैन। पीडितलाई गाँस, बासलगायत शिक्षा, स्वास्थ्यजस्ता आधारभूत आवश्यकता परिपूर्ति गर्न राज्यले सहयोग गर्नुपर्छ। अनुसन्धान र न्याय सम्पादनमा पारदर्शिता हुनुपर्छ। अदालतमा देखावटी मात्रै नभई साच्चिकै क्लोज हियरिङको अवस्था हुनुपर्छ। साक्षीहरूलाई राज्यले संरक्षण गर्नुपर्छ। सुधार भनेको क्रमशः गर्दै जाने कुरा हो। जहाँजहाँ कमजोरी हुन्छ, त्यहीँ सुधार गर्दै जानुपर्छ। बलात्कारविरुद्धको शून्य सहनशीलतामा हामीहरू सबै आजबाटै लागिपरौं। गर्नसके सबै सम्भव छ। यही भावनाबाट सकारात्मक सोचविचारका साथ काम गर्न थालौं। निकट भविष्यमा बलात्कारजन्य आपराधिक क्रियाकलाप हुनेछैन। हुन दिनु हुँदैन भन्ने उच्च मनोबलका साथ हामी सबै लागिपर्यौं भने पक्कै पनि समाज सभ्य हुनेछ। आपराधिक क्रियाकलापबाट हाम्रो नयाँ पिँढी मुक्त हुनेछ। त्यति बेला समाज छोराहरूको मात्र होइन, छोराछोरी सबैको बराबरी हुनेछ।"
स्थानीय तहको विकासमा कठिनाइ,"संविधानमा नेपालको सार्वभौम सत्ता र राजकीय सत्ता नेपाली जनतामा निहित रहेको उल्लेख छ। यसको प्रयोग यस संविधानमा व्यवस्था भएबमोजिम हुने (धारा २) र धर्म, संस्कृति, संस्कार, प्रथा, परम्परा, प्रचलन वा अन्य कुनै पनि आधारमा हुने सबै प्रकारका विभेद, शोषण र अन्याय अन्त्य गरी सभ्य र समतामूलक समाज निर्माण गर्ने भनिएको छ। राष्ट्रिय गौरव, लोकतन्त्र, जनपक्षीयता, श्रमको सम्मान, उद्यमशीलता, अनुशासन, मर्यादा र सहिष्णुतामा आधारित सामाजिक सांस्कृतिक मूल्यहरू विकास गर्ने तथा सांस्कृतिक विविधताको सम्मान गरिने संविधानमा छ। तीन तहले नेपालको राज्यशक्तिको प्रयोग आवश्यक कानुन बनाएर कानुनबमोजिम गर्नेछन्। राज्यशक्तिको प्रयोग गर्दा संघ, प्रदेश र स्थानीय तहले नेपालको स्वतन्त्रता, सार्वभौमसत्ता, भौगोलिक अखण्डता, स्वाधीनता, राष्ट्रिय हित, सर्वांगीण विकास, बहुदलीय प्रतिस्पर्धात्मक लोकतान्त्रिक गणतन्त्रात्मक संघीय शासन प्रणाली, मानव अधिकार तथा मौलिक हक, कानुनी राज्य, शक्ति पृथकीकरण र नियन्त्रण तथा सन्तुलन, बहुलता र समानतामा आधारित समतामूलक समाज, समावेशी प्रतिनिधित्व र पहिचानको संरक्षण हुने गरी गर्नुपर्ने व्यवस्था गरेको छ (धारा ५६ को ६ बमोजिम)। सामाजिक सेवा र समाज कल्याणका लागि कार्यप्रबन्धकको जिम्मेवारीसहित कार्यान्वयनको सन्दर्भमा जिल्ला समन्वय समितिलाई क्रियाशील बनाउँदा दिगो विकासका लक्ष्य हासिल गर्न सहज हुनेछ। तहगत राज्यशक्तिको बाँडफाँट गर्दा संविधानको अनुसूची ८ मा उल्लिखित स्थानीय तहको अधिकारको प्रयोग गाउँ सभा वा नगर सभाले बनाएको कानुनबमोजिम हुने (धारा ५७ को ४) भनिएको छ तर जिल्ला सभाले यो अधिकार प्रयोग गर्न पाउने नपाउनेबारे उल्लेख छैन। तर धारा ५९ आर्थिक अधिकारको प्रयोगमा संघ, प्रदेश र स्थानीय तहले आफ्नो अधिकारभित्रको आर्थिक अधिकारसम्बन्धी विषयमा कानुन बनाउने, वार्षिक बजेट बनाउने, निर्णय गर्ने, नीति तथा योजना तयार गर्ने र त्यसको कार्यान्वयन गर्ने (धारा ५९ को १) प्रावधान राखेको छ। जिल्ला समन्वय समितिलाई संबिधानको भाग १७ स्थानीय कार्यपालिकासम्बन्धी व्यवस्थाअन्तर्गत धारा २२० मा जिल्ला सभा र जिल्ला समन्वय समितिको प्रावधान गरी जिल्ला सभाको व्यवस्था र जिल्ला समन्वय समिति गठन तथा काम, कर्तव्यअन्तर्गत क) जिल्लाभित्रका गाउँपालिका र नगरपालिकाबीच समन्वय गर्ने, ख) विकास तथा निर्माणसम्बन्धी कार्यमा सन्तुलन कायम गर्न सोको अनुगमन गर्ने, ग) जिल्लामा रहने संघीय र प्रदेश सरकारी कार्यालय र गाउँपालिका र नगरपालिकाबीच समन्वय गर्ने तथा घ) प्रदेश कानुनबमोजिमका अन्य कार्यहरू गर्ने भनी तोकिएकाले ती काम र प्रदेश कानुनले तोकेका अन्य काम जिल्ला समन्वय समितिहरूले गर्दै आएको सन्दर्भ छ। विगतको विकेन्द्रीकृत शासनपद्धतिमा स्थानीय स्वायत्त शासन ऐन २०५५ अनुसार जिल्ला सभाले जिल्लाभित्रका नगरपालिका तथा गाउँपालिकाले कार्यान्वयन गर्ने उल्लेख गरिएको छ। जिल्ला विकास समितिले कार्यान्वयन गर्ने विषयगत क्षेत्रका विकास निर्माणका कार्यहरूसहितको जिल्ला विकास योजना तयार गर्ने र नेपाल सरकारबाट प्राप्त विकास अनुदानलगायतका स्रोतको परिचालन गर्ने भनिएको छ। जिल्लामा कार्यरत अन्य विकास आयोजना तथा दातृनिकायको सहयोगका परियोजनाहरूको व्यवस्थापन, नियमनजस्ता कार्य गर्ने, जिल्लास्थित सामाजिक तथा अन्य संघसंस्था दर्ता, नवीकरणका लागि सिफारिस गर्ने, उनीहरूका वार्षिक कार्यक्रम समग्र जिल्ला विकास कार्यक्रममा समावेश गर्ने तथा सामाजिक कल्याण तथा विकासका कार्यहरूलाई जिल्लाको आवश्यकता तथा उपलब्ध स्रोतसाधनका आधारमा प्राथमिकता तोकी विभिन्न क्षेत्रमा भौतिक पूर्वाधार निर्माण तथा सञ्चालन, लक्षित वर्गका लागि आर्थिक सामाजिक विकासका कार्यक्रम सञ्चालन गर्न सहजीकरण, अनुगमन तथा मूल्यांकन गर्ने गरेको थियो। अहिलेको सन्दर्भमा जिल्ला समन्वय समितिले आफू कार्यान्वयनको काममा भन्दा पनि जिल्लाभित्रका पालिकाहरूको विकासनिर्माणका कार्यमा समन्वय, सन्तुलनका साथै अन्तरपालिका, पालिका र प्रदेश तथा संघसँगको समन्वयका लागि कार्य गर्ने महत्वपूर्ण भूमिका पाएको छ। यसका साथै संघीयता कार्यान्वयनका क्रममा रहेकाले जिल्लाभित्रका गाउँपालिका तथा नगरपालिकाहरूले आफूलाई प्राप्त अधिकारको प्रयोगको समग्र अवस्था आकलन तथा उनीहरूको कार्यसम्पादनलाई प्रभावकारी बनाउनुपर्छ। नागरिकलाई परिवर्तनको अनुभूति दिने तथा स्रोतसाधनको पहिचान, त्यसको आवश्यकता तथा परिचालनको रणनीतिलगायत कार्यान्वयनका लागि आवश्यक संयन्त्र, जनशक्ति तथा कार्यान्वयनका चरणमा आइपर्ने समस्या समाधानका लागि सरोकारवाला तथा सम्बद्ध निकायबीचको सहकार्यका लागि समन्वयकर्ता आवश्यक हुन्छ। त्यसका लागि जिल्ला समन्वय समिति क्रियाशील हुनुका साथै जिल्ला सभालाई प्रभावकारी बनाई समग्र जिल्लाको सन्तुलित विकासका लागि सहजीकरण गर्न योग्य, दक्ष र क्षमतावान् बनाउन संघ तथा प्रदेश सरकारहरूले आवश्यक जनशक्ति खटाउने, बजेट विनियोजन गर्ने तथा अन्य विशिष्टीकृत क्रियाकलाप सञ्चालनका लागि जिल्ला समन्वय समितिहरूसँग समन्वय गर्ने तथा जिल्ला सभामार्फत जिल्लाभित्रका पालिकाले विशिष्टीकृत कार्य सञ्चालनका लागि वातावरण तयार गर्नेजस्ता समन्वयतात्मक कार्य प्रणालीको माध्यमबाट सञ्चालन गर्नुपर्छ। जिल्लामा क्रियाशील तथा संगठित सामाजिक संघसंस्थालाई व्यवस्थित गर्ने संयन्त्रको खाँचो छ। कुनै पालिकाको सरोकारमा नपर्ने, जिल्लामा अन्यत्रबाट आई अस्थायी बसोबास गर्ने र सामान्य कामकाज गरी जीवन गुजारा गर्ने नेपाली नागरिकका बारेमा सहयोग, सहानुभूति राख्ने सरकारी निकायको अभाव विगतको विनाशकारी भूकम्पपछिका दिनदेखि नै अनुभूत भएको थियो। जुन अहिलेको कोभिड१९ को महामारीका बखत झन् विकराल भयो। नागरिकको बाँच्न पाउने, खान पाउने अधिकारको संरक्षण भएन। सामाजिक संघसंस्थाको अत्यधिक राजनीतीकरणले गर्दा स्वस्फूर्त रूपमा समुदायमा गएर काम गर्न सक्ने अवस्था छैन। विगतको संस्था दर्ता ऐनअनुसार काम गरिरहेका संस्थाहरूलाई सम्बन्धित पालिकाको अनुमति आवश्यक हुने र स्थानीय सरकारको निर्णयका आधारमा मात्र कार्यक्रम गर्न पाइने भएकाले स्थानीय सरकारसम्म पहुँच राख्न नसक्ने, राजनीतिक विचारका आधारमा वञ्चित हुनुपर्ने, सहयोग दिन आउनेको उद्देश्य र स्थानीय सरकारले प्रस्ताव गर्ने विषय नमिल्ने कारणले धेरै लक्षित वर्गको सेवा कटौती भएकाले सामाजिक द्वन्द्व बढेको छ। त्यसैले स्थानीय जनप्रतिनिधिमूलक जिल्लास्तरको संस्था कल्याणकारी कार्य गर्ने संयन्त्र अझै पनि जिल्ला समन्वय समिति हो र हुनुपर्छ। विभिन्न प्रकृतिका असहाय, बेवारिस, अपांग, वृद्धवृद्धा तथा घरेलु तथा अन्य हिंसामा परेका बालबालिका, महिला आदि व्यक्तिका लागि समाज कल्याण ग्रामको प्रबन्ध गर्ने पालिकास्तरमा सम्भव छैन। यस्ता कार्यका लागि जिल्ला सभा कोषको प्रबन्ध गरी सबै पालिकाले अनुदान दिने तथा जिल्ला समन्वय समितिले प्रबन्धकको भूमिकामा रहँदा प्रभावकारी हुन्छ। यसका लागि नेपाल सरकारले बनाउँदै गरेको एकीकृत सामाजिक विकास ऐनमा नै प्रावधान राख्न आवश्यक छ। संविधानमा उल्लेख नागरिकका मौलिक हक कार्यान्वयनका लागि जिल्ला संयन्त्रको प्रबन्धले स्थानीय पालिकाहरूको कार्यबोझ कम भई प्रभावकारी विशिष्टीकृत सेवा प्रवाह गर्न सकिन्छ। सामाजिक सेवा र समाज कल्याणका लागि कार्यप्रबन्धकको जिम्मेवारीसहित कार्यान्वयनको सन्दर्भमा जिल्ला समन्वय समितिलाई क्रियाशील बनाउँदा दिगो विकासका लक्ष्य हासिल गर्न सहज हुनेछ। जिल्ला समन्वय समितिको कार्यलाई प्रभावकारी बनाउन यसको सांगठनिक संरचना तथा आवश्यक योग्य, दक्ष कर्मचारी तथा आवश्यकताअनुसारका विज्ञ सेवा उपलब्ध हुने गरी प्रबन्ध गरिनुपर्छ। यसका लागि आवश्यक बजेट विनियोजन हुनु आवश्यक छ। जिससहरूले अनुभव गरेका आधारमा यस महासंघको तर्फबाट गत वर्ष नै संविधानमा उल्लेख भएका भूमिका प्रभावकारी रूपमा वहन गर्न तथा प्रभावकारी अनुगमन तथा प्रतिवेदनका लागि योग्य प्राविधिक कर्मचारी व्यवस्था हुनु आवश्यक छ। यो विषय चालू आव २०७७७८ को बजेट वक्तव्यको वित्तीय संघीयताअन्तर्गत दफा ३०७ मा जिल्ला समन्वय समितिको क्षमता विकास गरी स्थानीय तहबाट सञ्चालन हुने विकास आयोजना र गैरसरकारी संस्थाबाट सञ्चालन हुने कार्यक्रमको अनुगमन गर्न सक्षम बनाइने उल्लेख हुनाले यसको आवश्यकता महसुस भएको प्रस्ट हुन्छ। त्यसैले पनि जिससहरूको क्षमता विकास तथा प्रभावकारी परिचालनबाट समाज कल्याण कार्यमा सरकार प्रभावकारी, जवाफदेही तथा नागरिकको मौलिक हकको रक्षाका लागि थप जिम्मेवार भएको देखिनेछ। न्यौपाने स्थानीय शासन विज्ञ हुन्।"
शरीरजस्तै मन पनि बिमार,"मानिस केवल हाडमासुको पुतला होइन, शरीर र मनको एक संयुक्त रूप हो। अर्को शब्दमा भन्ने हो भने मानिसको शरीर भनेको कम्प्युटररूपी हार्डवेयर हो भने मन सफ्टवेयर। त्यसैले स्वस्थ र सक्रिय सामाजिक जीवन जिउन मानिसको शरीर मात्र होइन, मन पनि स्वस्थ र निरोगी रहन आवश्यक हुन्छ। तर मानिसको शरीरजस्तै मानिसको मन पनि बिमार हुन्छ। मनको बिमारलाई मनोरोग अर्थात् मानसिक रोगको संज्ञा दिइन्छ। मानसिक रोगहरू बीसौं प्रकारका छन्। तीमध्ये डिप्रेसन, चिन्तारोग, मेनिया तथा सिजोफ्रेनिया आदि मनोरोगका प्रमुख उदाहरण हुन्। कसरी हुन्छ मन बिमार ? मानिसको जीवनमा अनेकौं उतारचढाव आउँछन्, बाधाअडचन तथा कठिनाइ आउछन्। सामान्यतया मानिसले यस्ता बाधाअडचन तथा कठिनाइमा सफलतापूर्वक समायोजन स्थापित गर्छन्। तर कतिपय स्थिति र परिस्थितिमा यस्ता बाधाअडचन तथा कठिनाइद्वारा उत्पन्न तनाव, कुण्ठा एवं निराशा अति प्रबल भई त्यसलाई समायोजन गर्न नसक्ने स्थिति आउँछ, तब मानिसको मानसिक स्वास्थ्यमा प्रतिकूल प्रभाव पर्छ र मानिसको व्यवहार असामान्य हुन पुग्छ। यस्तो अवस्था देखा परेमा मानिसको मन बिमार भएको मान्नुपर्छ। अतः मनको रोग भनेको कुनै पनि व्यक्तिले राम्ररी सोच्न नसक्ने, भावनालाई नियन्त्रण गर्न नसक्ने र व्यवहारमा असामान्य परिवर्तन हुँदै जाने अवस्था हो। यस्तो अवस्था भएका मानिसहरू प्रायः अरूसित व्यवहार गर्न र जीवनमा आउने समस्याहरूको उचित रूपमा सामना गर्न नसक्ने हुन्छन्। कस्ता हुन्छन् मानसिक रोगका लक्षण ? मानसिक रोगका लक्षणहरू मानसिक रूपमा मात्र होइन शारीरिक रूपमा पनि देखा पर्छन्। जस्तो कि खिन्नता, उदासीपना, इच्छाहरू मरेर जानु, नकारात्मक र निराशावादी विचार आउनु, मर्न मन लाग्नु, ध्यान केन्द्रित गर्न गाह्रो हुनु, बिर्सने बानी भएको महसुस हुनु, जीउ भारी हुनु, गल्नु वा दुख्नु, टाउको भारी हुनु, गल्नु वा दुख्नु, चिडचिडाहट हुनु, निद्रा गडबडी हुनु, खानामा रुचि कम हुँदै जानु, पाचनक्रिया गडबडी हुनु, यौन इच्छामा कमी आउनु, डर, त्रास, भय, अत्यधिक डर लाग्नु, सामान्य अप्ठ्यारालाई भयंकर ठान्नु, मुटु काँप्ने, श्वास फेर्न गाह्रो भएको अनुभव हुने, जीउ या हातखुट्टा काँप्नु, चिटचिट पसिना आउनु, शरीरमा तनाव भएको महसुस हुनु, एक्कासि पहिले भोगेको पीडा या यातनाको याद आउनु र एकदम छट्पटी हुनु, कुनै खास वस्तु या स्थानको कारणले मन आत्तिनु, उन्माद बढ्नु तथा होश छोड्नु आदि। धेरै छन् मानसिक रोगी हिजोआज संसारभरि अर्बौंको संख्यामा मानिसहरू मानसिक समस्याबाट पिरोलिएका छन्। यस्तो समस्याको समयमा पहिचान तथा उचित उपचार हुन नसक्दा घरपरिवारलाई समेत असर पुर्याएको छ। मिचिगन विश्वविद्यालयले हालसालै गरेको अध्ययनले हरेक चार अमेरिकीमध्ये एक मानसिक रोगी भएको तथ्य सार्वजनिक गरेको छ। अमेरिकामा मात्र होइन संसारभरि नै मानसिक रोगीको संख्या निकै बढेको छ। पेट तथा हातखुट्टा आदिको दुःखाइबाट फिजिसियनकहा पुग्ने आधाभन्दा बढी रोगी कुनै न कुनै मनको रोगबाट पीडित भएको देखिन्छ। नेपालमा भने मानसिक रोगको स्थितिका बारेमा एकिन तथ्यांक छैन। एक अध्ययनकाअनुसार कम्तीमा पनि पाँच नेपालीमध्ये एक नेपाली कुनै न कुनै मानसिक समस्याको चपेटामा परेको देखिन्छ। यसका आधारमा बालबालिकाबाहेक कम्तीमा पनि ७० लाख नेपाली मनका रोगी भएको मान्न सकिन्छ। मुख्य रूपमा नेपालीहरू डिप्रेसन, दुश्चिन्ता, फोबिया, बाइपोलर डिसअर्डर, स्टेस, मानसिक थकान, यौन समस्या, लागूऔषध दुव्र्यसन तथा सिजोफ्रेनिया जस्ता मानसिक समस्याबाट पीडित छन्। माओवादी सशस्त्र द्वन्द्व, विभिन्न किसिमका आन्दोलन, बाढीपहिरो तथा भूकम्पका कारण पोस्टट्रमाटिक स्ट्रेस डिसअर्डर (पीटीएसडी)का रोगीको संख्या पनि नेपालमा निकै धेरै छ। अनेक मनका रोग शरीरका रोगजस्तै मनका रोग पनि अनेकौं हुन्छन्। धेरै मानिसलाई लाग्ने मनको रोग हो एन्जाइटी तथा डिप्रेसन। बिनाकारण मन आत्तिइरहने रोग, एन्जाइटी डिसअर्डर हो भने खिन्नता र उदासीपनाको रोग डिप्रेसन हो। अनि वास्तविकता ठम्याउन नसक्ने स्थितिलाई सिजोफ्रेनिया (आम भाषामा पागलपन) भनिन्छ। भावना नियन्त्रण गर्न नसकिने स्थितिलाई बाइपोलार डिसअर्डर भनिन्छ। पछिल्ला दुई रोग गम्भीर प्रकारका मानसिक रोगमा पर्छन्। यौन समस्या पनि एक अर्को प्रमुख मानसिक स्वास्थ्य समस्या हो। यौन समस्या शारीरिकजस्तो देखिए पनि ९० प्रतिशत यौन समस्या मनोवैज्ञानिक कारणद्वारा पैदा हुन्छन् भने केवल १० प्रतिशत शारीरिक हुन्छन्। मनको रोगको उपचार आधुनिक युगमा मनका रोगहरू ज्यादै तीव्र गतिमा बढिरहेका छन्। तर यो वैज्ञानिक युगमा पनि मनको रोगलाई हेर्ने दृष्टिकोणमा कुनै न कुनै रूपमा अन्धविश्वासहरू कायम छन्। त्यसैले नेपालजस्तो सबै कुरामा पिछडिएको राष्ट्रमा मनको रोगको सम्बन्धमा पनि गलत धारणा रहनु कुनै अनौठो कुरो होइन। अहिले पनि अधिकांश नेपालीले मनको रोग भूतप्रेत, पूर्वजन्मको पाप, टुनामुना तथा ग्रहहरूको कारणले पैदा भएको मान्छन्। मनको रोगलाई देवीदेवताको अभिशाप ठान्छन्। त्यसैले नेपाली समाजमा मनको रोग लुकाउनेछुपाउने प्रवृत्ति विद्यमान छ। अशिक्षित मानिसको कुरा परै छोडौं, शिक्षित मानिसले पनि यस्ता रोग भरसक छुपाउनेलुकाउने र रोगले निकै च्याप्यो भने उपचारका लागि धामीझाँक्रीको शरणमा पुग्ने प्रचलन छ। यसबाट नै प्रस्ट हुन्छ नेपालमा मानसिक स्वास्थ्यको स्थिति कति दयनीय छ भनेर। पुछारमा अतः मानिस शरीर र मनको संयुक्त रूप भएकाले स्वस्थ र खुसियाली जीवन जिउन शारीरिक स्वास्थ्यका साथै मानसिक स्वास्थ्यको पनि ख्याल राख्नुपर्छ। मनको रोग जुनसुकै वर्ग, लिंग, उमेर तथा संस्कृतिका मानिसलाई हुने हुदा यसप्रति सचेत हुनुपर्छ। आफूमा वा आफ्नो परिवारका सदस्यमा बिनाकारण मन आत्तिने, बढी चिन्ता लाग्ने, मन डराउने, मन उदास रहने, कुनै पनि कार्यमा रुचि नलाग्ने, मनमा नकारात्मक विचार आउने, मानसिक तनाव बढ्ने, एकदम थकाइ लाग्ने, थकाइ आरामपछि पनि कम नहुने, अन्य मानिससँग कुरा गर्न धक तथा डर लाग्ने, निद्रा नलाग्ने, शरीरका विभिन्न भाग दुख्ने, भर्खरै राखेका वस्तु तथा परिचित मानिसको नाम बिर्सिने, औषधि गर्दा पनि रोग निको नहुने आदिमध्ये कुनै लक्षण देखिएका छन् भने लुकाउने छुपाउने होइन, झारफुकतिर होइन, तुरुन्त चिकित्सक तथा मनोचिकित्सकसँग सम्पर्क गर्नुपर्छ। मनको रोग लाग्दैमा आत्तिनु हुँदैन, जसरी समयमै उचित उपचार गरेको खण्डमा शरीरका रोगहरू निको हुन्छन्, ठीक त्यसरी नै उचित उपचार गरेको खण्डमा मनका रोग पनि ठीक हुन्छन्।"
आईपीएल : राजस्थानलाई हैदरावादको १५९ रनको चुनौती,"काठमाडौं : इन्डियन प्रिमियर लिग (आईपीएल) अन्तर्गत अहिले सनराइजर्स हैदरावाद र राजस्थान रोयल्सबीचको खेल जारी छ। टस जितेर ब्याटिङ रोजेको हैदरावादले ४ विकेटको क्षतिमा राजस्थानलाई १५९ रनको चुनौती दिएको छ । हैदरावादका लागि मनिष पाण्डेले सर्वाधिक ५४ रन बनाए । डेविड वार्नर ४८, केन विलियम्सन २२, जोन बोरिस्ट १६ र प्रियम गर्गनले १५ रन बनाए । हैदरावादका लागि मनिष पाण्डेले ४४ बलमा सर्वाधिक ५४ रन बनाएका हुन् । उनले ३ छक्का र २ चौका प्रहार गरे । आईपीएल अंक तालिकाको पाँचौं स्थानमा छ । राजस्थान भने चार खेलमा पराजित हुँदै अंक तालिकाको सातौ स्थानमा रहेको छ। राजस्थान अहिले दुबई अन्तर्राष्ट्रिय क्रिकेट स्टेडियममा हैदरावादले दिएको १५९ रनको लक्ष्य पछ्याइरहेको छ ।"
