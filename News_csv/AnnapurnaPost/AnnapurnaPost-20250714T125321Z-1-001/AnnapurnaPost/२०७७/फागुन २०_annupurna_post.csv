शीर्षक,विवरण
घुमिफिरी रुम्जाटार,"नेपालमा सहिदहरूको घुइँचो लाग्यो। बिचरा प्रजातन्त्रका लागि लडेका सहिद हेरेको हेर्यै भए। नेपाली उखान छ घुमिफिरी रुम्जाटार। यसको माने हो रुम्जाटारको मानिस जहाँ गए पनि र जति घुमे पनि आखिर आउने रुम्जाटारमै हो। उसको भाग्य र सुख त्यही रुम्जाटारमै गाँसिएको छ। उसले भाग्य चम्काउने हो र सुखी हुने हो भने ऊ रुम्जाटारबाट छुट्टिन सक्दैन। यो गाँठो रुम्जाटारीले बुझेका छन्। यही तथ्य नेपालीको पनि हो। नेपालीले पनि अनेक किसिमका राजनीतिक प्रयोग गरे पनि आखिर आउनुपर्ने ठाउँ उही राजसंस्थामै हो। आखिर नेपालमा नभएको के छ र ? सबै अवस्था व्यवस्था आए गए। अझ पनि आउँदै छ जाँदै पनि छ। राजतन्त्र, प्रजातन्त्र, लोकतन्त्र, गणतन्त्र, जनतन्त्र, आदिआदि संसारमा भएका सबै तन्त्रहरू आइसके। अब नेपाल र नेपालीलाई नभइनहुने के रहेछ भनेर बल्ल बुझे। दुई अढाई सय वर्ष पहिले नेपालको राजदरबारमा अनेक चलखेल भएकाले नेपालको सत्ता राणा परिवारमा गयो। १०४ वर्षसम्म उहीं रह्यो। त्यसपछि विश्व परिस्थितिमा आएको परिवर्तनले नेपालमा पनि प्रभाव पार्यो र त्यो एकतन्त्रीय शासन ढल्यो। नेपालीहरूले प्रजातन्त्रको अभ्यास सुरु गरे। प्रजातन्त्रका नाउँमा अनेक तन्त्र चलाए। प्रजातन्त्र भन्न कसै पनि छाडेनन्। तर प्रजातन्त्रको अनुसरण भने गर्न बिर्सिदिए। नेपालको इतिहासले के देखेन ? बेलायती संविधानका ज्ञाता आफैं आएर नेपालमा कसरी बेलायती संसदीय प्रणाली चलाउने भनेर एउटा संविधान नै बनाइदिए। त्यो लागू पनि भयो। तर त्यो काम लागेन। राजा महेन्द्र र निर्वाचित नेता बीपी कोइरालाबीच अनमन भयो। त्यसैको परिणामस्वरूप सो संविधान सेलाइयो। त्यसपछि राजा महेन्द्रले ३० वर्षसम्म चल्ने पञ्चायती प्रथा लागू गरे। त्यसमा कुनै दललाई काम गर्न दिइएन। तर देश बनाउने काम भने उनले धमाधम गरे। माओवादी नेता पुष्पकमल दाहालको ढ्याम ढ्याम विकास गर्ने विकासको अवधारणा उनले अपनाए। ५०६० वटा कारखाना खडा गरे। चाहिँदो पूर्वपश्चिम राजमार्ग र उत्तरदक्षिण राजमार्ग खुरुखुरु बनाउन लगाए। विदेशी उपस्थितिका संकेत सबैै हटाउन लगाए। कर्णाली र महाकाली नदीबाट भारतसित मिलेर लाभ लिने कुराकानी पनि खुबै भयो। तर कुरा नमिलेकाले त्यत्तिकै छाडियो। जब २०४६ साल लाग्यो प्रजातन्त्रको अर्को लहर आयो। त्यो लहरमा को स्वदेशी को विदेशी दुवै नेपालको जमिनमा जोडिए। त्यो यस्तो बेला थियो जब ठूला र बलिया देशले प्रजातन्त्रका नाउँमा अरू मुलुकको आन्तरिक मामिलामा हस्तक्षेप गर्नु पनि जायज सम्झन्थे। प्रजातन्त्र भन्ने कुरा सबै चीजको कडी थियो। आफूलाई मनमा लागेका कुरा बोल्नलेख्न पाउनु नै जीवनको सबभन्दा महत्वपूर्ण कुरा मानिन्थ्यो। नेपालीले पाए पनि। खुलारूपले बोल्न र लेख्न पाएपछि सबै दंग परे। लेखी खाने हुनाले म पनि दंग परें। प्रजातन्त्रमा टेकेर नयाँ संविधान बन्यो। निर्वाचन भयो। नयाँ मन्त्रिमण्डल बन्यो। नयाँनयाँ अनुहार देखिए। नेपाल र नेपालीले के के नि पायो भनेर खुबै प्रचारबाजी पनि भयो। तर दलहरूमा झगडा सुरु भयो। एकअर्काको खुट्टा ताने। बहुमत पाएको सरकार चल्न सकेन। मध्यावधि चुनाव गराएर दुईतिहाइ बहुमत ल्याउँछु भनेर फूर्ति सुनियो। तर चुनावमा बहुमत पनि आएन। ढुकुटीको अव्यवस्था र भ्रष्टाचार यति बढ्यो कि सरकारमा बसेका मानिसहरू आफैं दिक्क माने। निर्वाचन भयो। नयाँ सरकार आयो। नयाँ राष्ट्रपति भयो। अब त केके नि हुन्छ होला भनेको त उही पुरानै कुरा। पैसा नभई कतै केही नचल्ने। भ्रष्टाचार भयो भन्दा प्रधानमन्त्री रिसाउने। गरिबी हुँदासम्म नेपालमा कम्युनिस्टहरूको बोलवाला रहिरहन्छ भन्ने धेरैले बुझेकै छन्। बहुमत ल्याउन नसके पनि सबभन्दा ठूलो दलका रूपमा चुनावमा आए। सरकार पनि बन्यो। प्रजातान्त्रिक पद्धतिबाट सत्तामा आएकाले नेपाली कम्युनिस्टहरूले संसारमा घमन्ड र गौरव गर्ने ठाउँ पनि पाए। तर प्रजातन्त्रकै सिद्धान्तअनुसार राज्यको अधिकार अलगीकरण गरिएकाले एउटा बलियो अंग न्यायपालिकाले उसलाई टिक्न दिएन। त्यसपछि नेपालमा के मात्र भएन। खुलेआम सांसदहरू किनिए। बेचिए। अपहरण गरिए। विदेश पठाइए। राज्यको अंशियार बनेका सबै पैसा कमाउन लागे। गर्दागर्दा सांसद पुरुषहरूले सुत्केरीले खाने औषधि पनि खान लागे। खान त खाएनन् होला तर त्यसबापतको पैसा भने लिएर छाडे। पैसै त हो जहाँबाट आउन सक्छ त्यहाँबाट निकालियो। पैसाको खेलले सबैतिर ढाक्यो। एकजना गृहमन्त्रीले खुलेआम भ्रष्टाचार भनेको पहिले पनि थियो अहिले पनि छ भनेर बोले। कसैले केही गर्न सकेनन्। जमाना प्रजातन्त्रकै थियो। दुनियाँमा कतै नभएको प्रजातन्त्र छँदाछँदै केही मानिसले हतियार उठाए। मानिसहरू धमाधम मर्न थाले। मारिन थाले। गाउँघरमा बस्न नसक्ने भएर सहरतिर पस्न थाले। त्यहाँ पनि रगत बग्न थाल्यो। सरकारले आफ्ना मान्छेलाई सहिद भन्न थाल्यो। हतियारधारी माओवादीले आफ्नो लडाकुलाई सहिद भन्न थाल्यो। नेपालमा सहिदहरूको घुइँचो लाग्यो। बिचरा प्रजातन्त्रका लागि लडेका सहिद हेरेको हेर्यै भए। गर्दागर्दा सडक दुर्घटनामा मरेका मानिसलाई पनि सहिद भनियो। किनभने सहिदको नाउँमा पैसा न पाइन्थ्यो। पैसै हावी भयो जताततै। चुनाव त फेरि भयो। फेरि नेपाली कांग्रेसले बहुमत ल्यायो। फेरि झगडा भयो। दल फुट्यो। संकटकाल लाग्यो। नयाँ राजा आए। नयाँ आशा जाग्यो। राष्ट्रियअन्तर्राष्ट्रिय समर्थन पनि जुट्यो। सबैले अब त केही असल कुरा हुन्छ भनेर हेरिरहे। तर त्यस बेला पनि जनताका लागि केही भएन। जनताको आशाको बाँध टुट्यो। सात दल मिले। त्यो विदेशमा गएर भयो। धेरैको विश्वास छ विदेशीले नै मिलाइदिए। विदेशीले नै भनेको माने। त्यसैको असर अहिलेसम्म पनि देखिँदो छ। स्वदेशीभन्दा विदेशी नै हावी हुँदै आयो। जे भए पनि जनताले केही पाएनन्। कराउन थाले। छट्पटाउन थाले। राजाको विरोध भयो। प्रजातन्त्रवादी, अप्रजातन्त्रवादी, हिंसावादी, अहिंसावादी सबै एकै ठाउँमा आए। मिलेर आन्दोलन गरे। पुरानो चिज सबै फालिदिने भनेर राजसंस्था पनि फालिदिए। नमस्ते गर्नुको साटो मुड्की देखाउन लागे। अरू मुलुकमा संविधानसभा एकपटक बने पुग्छ। तर नेपालमा दुईपटक बन्यो। कतै न धनी मुलुक जस्तो गरी जति पैसा लागे पनि खर्च गर्ने भनेर गरियो। नयाँ संविधान आयो। नाकाबन्दी भयो। जनताले सहे। निर्वाचन भयो। नयाँ सरकार आयो। नयाँ राष्ट्रपति भयो। अब त केके नि हुन्छ होला भनेको त उही पुरानै कुरा। पैसा नभई कतै केही नचल्ने। भ्रष्टाचार भयो भन्दा प्रधानमन्त्री रिसाउने। फेरि इतिहास दोहोरियो। सत्तासीन दलमै झगडा भयो। कम्युनिस्टहरू पनि उही नेपाली कांग्रेसजस्तै लड्न लागे। तँतँ र मम गर्न लागे। विदेशीको मद्दत लिन लागे। देशै रहने कि नरहने भन्ने प्रश्न उठ्न थाल्यो। यस्तो समस्या परेपछि पुनः राजसंस्थाको सम्झना हुन थाल्यो। रुम्जाटारको कथा दोहोरिन थाल्यो।"
नेकपा फुटका नायक,"फागुनको पहिलो साता पुष्पकमल दाहाल प्रचण्ड ले गृहजिल्ला चितवन पुगेर भनेका थिए, संसद् पुनर्स्थापना भए प्रधानमन्त्री बन्ने लोभ छैन। फागुन ११ मा संसद् पुनर्स्थापना भयो। त्यसलगत्तै उनले नयाँ प्रधानमन्त्रीको खोजीको सुरुवात गरे। प्रधानमन्त्री बनिदिनका लागि प्रचण्डनेपालले नेपाली कांग्रेसका नेता शेरबहादुर देउवासँग प्रस्ताव गरे। देउवाले प्रस्ताव अस्वीकृत गरेपछि तत्काल नयाँ सरकार बनिहाल्ने सम्भावना देखिँदैन। प्रचण्डले कानुनतः औपचारिक रूपमा नयाँ पार्टी गठन गरेका छैनन्। उनले मिलेर सरकारमा जान जसपासँग पनि प्रस्ताव गरेका थिए। त्यतिबेला जसपाले प्रचण्डलाई सोधेको थियो, तपाईंको पार्टीको नाम के हो ? विनापार्टीका नेता प्रचण्डसँग सरकार गठनका लागि सांसद संख्या पनि पुग्दैन। स्पष्ट रूपमा भन्दा त्यति ठूलो दलको नेता रहेका प्रचण्डलाई यतिबेला प्रधानमन्त्री बनिदिने व्यक्ति खोजिहिँड्नुपर्ने अवस्था आउनु दुःखदायी छ। सर्वोच्च अदालतको फैसलालाई सामान्य भन्ने प्रधानमन्त्री केपी शर्मा ओली प्रचण्डनेपालको अल्पमत देखेपछि उनको चुरीफुरी घटेको छैन। आइतबार झापाको दमकमा पुगेर उनले प्रचण्डनेपाललाई चेतावनी दिए, संसद् मुद्दा जितेर ल्याएको हो भने मलाई हटाएर देखाउनुस्। प्रधानमन्त्री ओली जुन शक्ति देखाइरहेका छन्, त्यो उनको घमन्ड मात्र हो। उनले पुस ५ अघिको नेकपाको शक्ति गुमाइसकेका छन्। ओली र प्रचण्ड यसअघि झन्डै दुईतिहाइ मत ल्याएको नेकपाका अध्यक्षद्वय थिए। नेकपासँग जुन शक्ति थियो, त्यसले मुलुक र जनताका पक्षमा जे काम गर्न पनि सक्थ्यो। उनीहरू दुईजनाको घमन्डले नेकपा क्षतिग्रस्त भइसकेको छ। यसले जनता र प्रतिपक्षलाई कत्ति पनि प्रभाव पार्दैन, बरु उनीहरू दुईजना शक्तिहीन हुन पुगेका छन्। नारायणहिटीको शक्तिशाली राजा हुन खोज्दा सदाका लागि नागर्जुन दरबारमा थन्किनुपरेको पूर्वराजा ज्ञानेन्द्रको नियति ओली र प्रचण्डले पनि अब भोग्दै जानेछन्। यी दुईजनाको घमन्डले नै नेकपा क्षतिग्रस्त भएको हो। त्यसले जनता र प्रतिपक्षलाई कुनै हानि पुर्याएन, बरु उनीहरूलाई नै शक्तिहीन बनायो। नेपाली कम्युनिस्टहरू जुटेर होइन, फुटेर रमाउन मन पराउँछन् भन्ने विगतका पटकपटकको फुट परम्पराले पनि स्पष्ट पार्छ। ओली र प्रचण्डले पनि त्यही परम्परालाई निरन्तरता दिए। छिमेकी शक्तिराष्ट्रहरूले मिलाए मिल्ने र फुटाए फुट्ने अद्भुत परम्परालाई यसपटक कम्युनिस्ट नेताहरूले पनि अक्षरशः पालना गरे। नेपालमा कम्युनिस्ट पार्टीले यति धेरै जनमत पाएको यो नै पहिलोपटक थियो। नेपाली कम्युनिस्ट आन्दोलनका लागि यो दुर्लभ ऐतिहासिक उपलब्धि पनि थियो। नेपालका राजनीतिक दलहरूलाई यस्तो उपलब्धि बिरलै प्राप्त हुन्छ। यसअघि नेपाली कांग्रेसलाई २०१५ सालमा दुईतिहाइ मत प्राप्त भएको थियो। त्यस्तो उपलब्धि त्यसयता कांग्रेसले पनि प्राप्त गर्न सकेको छैन। लाग्छ यस्ता उपलब्धि एक युगमा एकपटक आउँछ। पर्दा लागिसकेको छैन। समय बाँकी नै छ। दुर्घटनाग्रस्त नेकपालाई जीवन्त तुल्याउने तागत कसले निकाल्न सक्ला र ? प्रजातन्त्र स्थापनापश्चात् नेपालमा बहुमतको सरकार २०१५ साल, २०४७, २०५४ र २०७४ सालमा गठन भए। यसमध्ये तीनपटक कांगे्रस र एकपटक कम्युनिस्टहरूले सरकार गठन गरे। कांग्रेसले कुनै पनि कार्यकाल पूर्णरूपमा सञ्चालन गर्न सकेन। कम्युनिस्टहरूले पनि सकेनन् अर्थात् ओली नेतृत्वको सरकारले पनि पूर्ण कार्यकाल काम गर्न पाएन। ओली नेतृत्वको सरकारले पूर्ण कार्यकाल काम गर्न सकेको भए यसको सफलताको सन्देश विश्वभर जान्थ्यो र विश्वका कम्युनिस्टहरूलाई नैतिक बल प्राप्त हुन्थ्यो। यसको जस ओली र प्रचण्डले पनि पाउँथे। यति मात्र होइन, यो विजयले ओली र प्रचण्डप्रति नेपाली जनताको दृष्टिकोण आम रूपमा बदलिन्थ्यो। प्रचण्ड आफ्नो खेमाका नेता थिए नै, पूर्वएमालेहरूका पनि नेता हुन्थे। ओलीले उनलाई सहयात्रीका रूपमा लिन्थे। आगामी महाधिवेशनमा पाँच वर्षका लागि पार्टी अध्यक्षता गर्ने सुअवसर पाउँथे। जनादेशको अनादर र सत्ता र पदको लोभ गर्दा प्रचण्डले त्यो अवसर सदाका लागि गुमाए। प्रचण्डले राजनीतिक यात्राका क्रममा धेरै सहयात्री पनि गुमाए। ती सहयात्रीहरूलाई जिताएका भए प्रधानमन्त्री बनिदिनुस् भनेर देउवाकहाँ पुग्नुपर्ने थिएन। उनले आफूले मात्र जितिरहे। नेकपामा एकता भएपछि पनि जित्न खोजे। जित्नका लागि हरप्रयास गरे। अन्ततः ओलीसँग हार खाएर सडकमा निस्किए। जबकि पार्टीभित्र फरक विचार राख्ने ओलीलाई जिताइदिएका भए प्रचण्डको हार हुँदैनथ्यो। ओलीलाई अग्रगामी सहयात्रीका रूपमा पनि उनले लिन सकेनन्। ओली र प्रचण्डलाई स्पष्ट होस् जनताको जनादेश सत्ता र पदभन्दा ठूलो कहिल्यै हुँदैन। जनादेशले पटकपटक राजनीतिक व्यवस्था बदलिएका छन्। जनादेशको साथले नै सात साल, छयालीस साल र ६२६३ को जनआन्दोलन सम्भव भएका थिए। नेकपा शक्ति र नेकपा नेतृत्वको सरकार पनि जनताको जनादेशबाट निर्माण भएको हो, ओली र प्रचण्डको शक्तिले मात्र होइन। नेकपालाई त्यति ठूलो उपलब्धि जनताले दिलाएका थिए। उनीहरूलाई पनि पटकपटक जिताइदिएका थिए। यो जनादेशलाई पाँच वर्षसम्म रचनात्मक रूपमा सम्बोधन गर्न सकेका भए नेपाली कम्युनिस्ट आन्दोलनका लागि सम्झनालायक घटना बन्ने थियो। ओली र प्रचण्डले पनि कहिल्यै हार्दैनथे। नेपाली कम्युनिस्ट आन्दोलनलाई जिताउँदा जस्तो आनन्द ओली र प्रचण्डलाई कहिल्यै आउँछ होला र ? ओली र प्रचण्डलाई नेपाली जनतालाई जिताउने अधिकार मात्र छ तर अनादर गर्ने अधिकार छैन। उनीहरूलाई प्राप्त भएको पछिल्लो परिणाम जनादेशको अनादर गरेकाले नै हो। तर जसले एकपटक नेपाली जनताको मन जित्न सक्छन्, नेपाली जनताले उसैलाई सदैव जिताउनेछन्। हाम्रा नेताहरूले यस्तो मौका पटकपटक चुकाउँदै आइरहेका छन्। यसपटक ओली र प्रचण्ड पनि चुके। नेपाली कम्युनिस्ट आन्दोलनलाई दुर्घटनाग्रस्त अवस्थामा पुर्याएको दोषभागी यी दुई नेता नै हुनेछन्। राजनीतिका अधिकांश पार्टीहरू राष्ट्रको समुन्नतिका निम्ति कहिल्यै फुटेका छैनन्। जति फुटेका छन्, सत्ता स्वार्थ र अहंकार तथा घमण्डले फुटेका छन्। नेकपाको फुटमा पनि यिनै पक्ष निहित छन्। नेकपा पार्टी एकता राष्ट्रको समृद्धिका लागि थियो भने पक्कै पनि फुट्दैनथे। उनीहरू यति ठूलो उद्देश्य बोकेका दूरदर्शी नेता थिए भने यतिबेला नेकपाले दुर्घटनाग्रस्त अवस्था भोग्नु पर्दैनथ्यो। उनीहरूको घमण्ड र अहंकारले नेकपा अस्तित्व समाप्त भइसकेको छ। यति मात्र होइन, मुलुकको समृद्धि र जनताको समुन्नति गर्ने सुअवसर पनि गुमिसकेको छ। उनीहरूले अहंकार र लोभको भारी बोकिरहेका छन्। त्यो भारी नबिसाएसम्म ओली र प्रचण्डहरूका कारण भोलिका दिन पनि नेकपाहरूले जनादेश र मुलुक समृद्धि गर्ने सुअवसर पटकपटक गुमाइरहनुपर्नेछ। जनताले खोजेको शान्ति र विकास र रोजगार मात्र हो। यति तीन चिज दिँदा जनताका मनमनमा बस्न सकिन्छ भने त्योभन्दा ठूलो उपलब्धि के हुन्छ र ? त्यतिबेला अहिलेसम्म गरेका संघर्ष र नेतृत्वको सान्दर्भिकता पनि ठहरिन्थ्यो। नेपालका तीन ठूला नदी कोशी, गण्डकी र कर्णालीहरू ठूलासाना हजारौं नदी मिसिएर युगौंदेखि हिमालयमुन्तिरका डाँडाकाँडा, पाखापखेरा, टार, फाँट हुँदै निरन्तर बगिरहेका छन् र हरियाली पारिरहेछन् भन्ने पाठ नेकपाको नेतृत्वमा पुगेका ती दुई सहयात्रीले कहिल्यै सिकेनन्। विश्व चर्चित राइट दाजुभाइको लामो सहयात्रामा जहाज आविष्कार भई आकाशमा उड्यो। आज उनीहरूले विकास गरेको प्रविधि विस्तार गरेर मान्छे चन्द्रमा पुगिसक्यो। हाम्रै उदाहरण हेर्ने हो भने हास्य कलाकार हरिवंश आचार्य र मदनकुष्ण श्रेष्ठको लामो सहयात्राले नेपाली कला क्षेत्र निकै माथि उठ्यो। दुई भाइ मिलेर जाँदा असम्भव काम पनि पूरा गर्न सकिन्छ भन्ने ताजा उदाहरण हो यो। ओली र प्रचण्डको होस्टे र हैंसेमा पनि नेपाली कम्युनिस्ट आन्दोलनको उचाइ तथा नेपाल र नेपालीको उन्नति अग्लिनेमा दुईमत थिएन।"
म बाट राष्ट्र,"उत्तरदायित्वविहीन शक्तिको प्रयोग जति खतरनाक केही हुँदैन, चाहे त्यो राम्रै नियतका लागि किन नहोस्। म बाहुन परिवारमा जन्मेको लोग्ने मान्छे हुँ र नेपालमा मैले अहिले बोलेका कुराको गलत अर्थ लाग्ने सम्भावना धेरै छ। सामाजिक न्यायबारे कुरा गर्ने एउटा ठूलो तप्काको संकथनअनुसार म एउटा निश्चित व्यवस्थाको माथिल्लो तहमा छु र म जे छु त्यो त्यही विभेदको परिणामस्वरूप बनेको छु। समग्रमा त्यो व्यवस्था न्यायपूर्ण छैन। अर्थात् हरेक सेवासुविधा जे मैले भोगेको छु, त्यो कुनै न कुनै अर्थमा कसैको भाग खोसेर लिएको हुँ। मलाई यो अवस्थाले निकै असहज बनाउँछ। एउटा संस्थागत अन्यायको संयन्त्रमा आफूले नचाहँदानचाहँदै पनि भागेदार भएको अनुभूति सहज हुँदैन। त्यो महसुस हुँदाहुँदै पनि ग्लानिरहित तरिकामा सामाजिक विकासमा संलग्न हुने कुनै सन्तुलित बाटो हुन सक्छ कि आवेश र सहानुभूतिमा आधारित चर्को ढोंगको बाटो मात्र मैले लिनुपर्छ ? त्यो अन्यायको सजाय मैले भोग्नुपर्छ कि पर्दैन ? त्यसमा जानेर वा नजानेर मेरो पनि भूमिका छ कि छैन ? त्यो विभेद अन्त्य गर्न मैले भूमिका नखेल्नु नै मेरो पनि अपराध हो कि होइन ? यस्ता प्रश्नको चित्तबुझ्दो जवाफ खोज्ने मेरो निरन्तरको प्रयास रहन्छ। यस विषयमा प्रत्यक्ष अन्तरक्रिया गर्दा तीन प्रकारका मनस्थिति देखिन्छ ः एउटा विभेदको अवस्था स्वीकारै नगर्ने उल्टै जसलाई अन्याय भएको छ; उनैलाई दोष दिने, दोस्रो स्वीकार त गर्ने तर आफ्नो तर्फबाट खासै केही गर्न नचाहने र तेस्रो त्यो अवस्थाको विरोधमा चर्को स्वरमा आवाज उठाउने। यसरी वर्गीकरण गर्दा म आफूलाई दोस्रो वर्गमा पाउँछु। मैले आफ्नो तर्फबाट विभेद नगर्दा पनि यो यथास्थितिबाट आफूलाई फाइदा भएको छ भन्ने मलाई थाहा छ। तर जुन अवस्थामा हाम्रो समाज छ, यसमा क्रान्तिकारी परिवर्तन ल्याउन सक्ने अवस्थामा म आफू छैन। कम्तीमा आफ्नै परिवारमा आफ्नै बुबाआमाको दलित समुदायप्रतिको व्यवहार पनि बदल्ने आँट म गर्न सक्दिनँ। म स्वयंले अन्तर्जातीय विवाह गर्दा पनि कताकता आफ्नै परिवेशमा अझै रूपान्तरणका लागि लड्ने आँट मभित्र छैन। आफू र आफ्नो परिवेश बाहिर उठेर म समाधानका लागि अझै शक्तिशाली र अझै ठूला संयन्त्रतिर आँखा डुलाउँछु। त्यसबखत नेपालका नाम चलेका संघसंस्था र राजनीतिक दलको कुरा आउँछ। तर जतिजति बुझ्दै जान्छु, त्यतित्यति विभेदविरुद्धको पैरवी त सामाजिक न्यायका लागि अनुष्ठान नभएर विशुद्ध पेसा बनेको पाउँछु। सामाजिक रूपान्तरणको लडाइँ राष्ट्र निर्माणको ध्येयले प्रेरित नभएर मात्र केही व्यक्तिगत, सामूहिक वा राजनीतिक स्वार्थमा प्रयोग हुने एउटा अवयव बनेर प्रयोग भएको पाउँछु। अनि यसरी दलित वा सीमान्तकृत समुदायको अधिकारबारे कुरा गर्ने सबै मञ्च धोखाधडीको नाटक मञ्चन गर्ने थिएटरजस्ता लाग्न थाल्छन्। अधिकार कसैलाई किताब वा कानुनमा दिएर हँुदैन। जबसम्म व्यवहारमा त्यो देखिँदैन, लेख्नको र बोल्नको कुनै अर्थ छैन। यस अर्थमा नेपालको राष्ट्र निर्माणको अबको यात्रा यी सबै प्रश्नका साथमा कसरी अगाडि बढाउने त ? यो गम्भीर प्रश्नलाई यहाँ प्रवेश गराउने प्रयास गरेको छु। राष्ट्र र नागरिक आधुनिक नेपालको यात्रा पृथ्वीनारायण शाहबाट सैन्यशक्तिको बलमा सुरु भएको हो तर विशुद्ध सैन्य शक्तिकै बलमा मात्र राष्ट्र हरूलाई बलपूर्वक बाँधिएको थियो भन्ने सही होइन। खस र हिन्दु संस्कृतिको प्रभावले गण्डकी र महाकाली क्षेत्रमा एकखाले एकरूपता पहिल्यै कायम थियो। मल्ल साम्राज्यका बेलामा यो क्षेत्रमा सुसंस्कृत राज्यको अभ्यास भएको थियो। हिमालय क्षेत्रका जनतामा अपनत्वको अवधारणा विकसित भएको अनुमान गर्न सकिन्छ तर राजारजौटा आपसमा लडिरहने र बलियो राजाले दुर्बल राजाको राज्य खोसिहाल्ने त्यो समयमा नागरिक निष्ठा कल्पनाभन्दा बाहिरको कुरा थियो। राज्यका सीमा नै निश्चित नभएका बेला राष्ट्रिय पहिचानको कुरा पनि असम्भव थियो। एकीकरणपछि राजाकेन्द्रित राज्यलाई राजसंस्थाकेन्द्रित बनाएर टुक््रयाउन नमिल्ने ढुंगो प्रतिको निष्ठामा परिणत गरियो। अहिलेको अमूर्त राष्ट्र को पुरानो स्वरूप त्यो ढुंगो नै थियो। ढुंगो प्रति बफादारी र भारदारी जिम्मेवारीमा राज्यलाई नियमबद्ध गरेपछि राजाको सार्वभौमिकता पनि आंशिक रूपमा नियन्त्रित हुन पुग्यो। राजाले चाहे पनि ढुंगो फुटाउन नपाउने भए। यसरी पृथ्वीनारायणले जग हालेको राष्ट्रोन्मुख राज्य उत्तरमा चीन र दक्षिणमा अंग्रेजहरूसँगको युद्धपछि निश्चित सिमानामा बाँधिएर अहिलेको भौगोलिक आकारमा आइपुग्यो। त्यो बेलाको नेपाली राज्यव्यवस्था बाँच्नका लागि रणनीतिक संघर्ष मा थियो। एकातिर राणाहरूले जहानिया शासन बचाउन विभिन्न रणनीति अपनाउँदै थिए भने दुई ढुंगाबीचको तरुल देशका अप्ठेरा समायोजन गर्नुपर्ने बाध्यता पनि थियो। समग्रमा औपनिवेशिक भूराजनीति र सामन्ती संरचनाको समय थियो त्यो। राणाकालको अन्त्यतिर राष्ट्रको अवधारणा र नीतिसँग केही सीमित वर्गका नागरिकको चासो प्रकट हुन थाल्यो र अंग्रेजविरोधी आन्दोलनमा सहभागी भएका नेपाली नेताहरूले नयाँ नेपाली राष्ट्र को परिकल्पना गरे। राणाशासकको विरोध राष्ट्रवादको मुख्य आधार बन्न पुग्यो। राणातन्त्र भारतको सहयोगमा फालियो तर प्रजातन्त्र पनि टिकेन। पञ्चायतकालसम्म आइपुग्दा नेपाल साधनस्रोत र संस्था विकासका हिसाबले परिष्कृत आधुनिक राज्य भइसकेको थियो। सँगै राजनीतिमा जनमत प्रभावी बन्ने समय पनि आइसकेको थियो। प्रजातन्त्रवादी नेताहरूले जन्माएको राणाविरोधी जनभावनामै टेकेर महेन्द्रले शाहवंशलाई राष्ट्रियताको केन्द्रमा राख्ने नयाँ भाष्यको रचना गरे। प्रजातन्त्रवादी नेताहरूको भारतसँगको सम्बन्धलाई पनि अराष्ट्रिय रङ दिन थालियो। भारत र चीनको युद्धपछि भने दक्षिण एसियाको सामरिक सन्तुलनले नयाँ रूप लियो। नेपालको राष्ट्रियतामा भूराजनीतिको नयाँ आयाम थपियो। राज्य निर्माणका लागि भौतिक पूर्वाधार, सेना, पुलिस र कर्मचारीतन्त्र जस्ता संस्थाहरूको विकास चाहिन्छ भने राष्ट्रनिर्माण का लागि नयाँ पहिचान बनाइनुपर्छ। महेन्द्रको राष्ट्रनिर्माणले पृथ्वीनारायणको समयदेखि त्यो बेलासम्म उपलब्ध साधनहरू प्रयोग गरेर राष्ट्रको परिकल्पना गयो। त्यसैलाई आधार बनाएर नयाँ साझा संस्कृति र पहिचान बनाउने प्रयास गरियो। पृथ्वीनारायणको अभियान सुरु हुनुअघि नै अहिलेको नेपालको लगभग आधा भागमा खस कुरा बोलीचालीको भाषाका रूपमा स्थापित भइसकेको थियो। काठमाडौं उपत्यकाभित्र पनि खस कुरा बोल्ने जनसंख्या उल्लेख्य भइसकेको र त्यसले पृथ्वीनारायणको अभियानमा मद्दत पुगेको इतिहासकारहरूले औंल्याएका छन्। विभिन्न कारणले त्यो समयसम्म नेपाली वास्तविक सम्पर्क भाषा वा लिंगुआ फ्रान्का का रूपमा स्थापित भइसकेको थियो। भाषा नीतिद्वारा नेपालीलाई औपचारिक रूपमै प्रवद्र्धन गरियो। पञ्चायतकालको राष्ट्रको अवधारणा समावेशी थिएन। तर राष्ट्रनिर्माणका अन्यत्र भएका प्रयासभन्दा महेन्द्रवादी राष्ट्रवाद मूलरूपमा फरक पनि थिएन। युरोपमा राष्ट्रियताको भावनामा टेकेरै बलिया राष्ट्रराज्यहरू बनेका थिए। दक्षिण एसियामा नै धर्मकेन्द्रित राष्ट्रवादले गर्दा भारतबाट टुक्रिएर पाकिस्तान बनिसकेको थियो। इन्डोनेसियामा इस्लाम, राष्ट्रवाद र साम्यवादको तीन खम्बामा अडिएको राष्ट्र रूपी रथमा सुकार्नो सवार थिए। चीनमा साम्यवाद र राष्ट्रवादको साँघुरो परिभाषाभित्र लामो इतिहास भएको ठूलो भूभाग पुनः कल्पित भएको थियो। भारतमा पनि अंग्रेजहरू छाडेर गएपछिको राष्ट्रनिर्माणको प्रक्रिया अघि बढेको थियो। दोषी चस्मा र ढोंगी मान्छे अहिलेको नेपाली राष्ट्रियतासम्बन्धी बहसमा राजनीतिक स्वार्थअनुसार इतिहासको मनलाग्दो व्याख्या गरिएको छ। जस्तो कि चार वर्ण छत्तीस जातको साझ फूलबारी भनेर पृथ्वीनारायणले कल्पेको राष्ट्र कस्तो हो भन्नेमै अहिले फरकफरक व्याख्या गरिएको पाइन्छ। नेस्नालिज्म् एन्ड एथ्निसिटी इन नेपाल पुस्तकको परिचयमा मानवशास्त्री डेभिड एन गेल्नरले लेखेका छन्, पृथ्वीनारायणको दिव्योपदेशमा भनिएको चार वर्ण छत्तीस जातको साझा फूलबारी भनाइलाई त्यो बेलाको सन्दर्भमा बुझ्दा यसको मुख्य उद्देश्य भारतीयहरूलाई बाहिरै राख्नु थियो भन्ने अर्थ लगाउन सकिन्छ। गेल्नरको अनुवादमा वर्णलाई हिन्दु वर्णव्यवस्थाअनुसारको चार वर्ण ब्राह्मण, क्षत्री, वैश्य र शूद्रको अर्थमा लिइएको छ। अहिलेको बोलीचालीको भाषामा त्यसैलाई जाति पनि भनिन्छ। उनले जात लाई पनि कास्ट अर्थात् जाति नै भनेर अथ्र्याएका छन्। तर, गेल्नरको बुझाइ र अनुवादमै त्रुटि देखिन्छ। जाति को अर्थ लाग्ने वर्णको कुरा गरिसकेपछि फेरि जाति कै अर्थ लाग्ने जात शब्द त्यो वाक्यमा प्रयोग गरिएको हुन सक्दैन। त्यसकारण पनि त्यो छत्तीस जात अर्थात् जनजातिको अर्थमा प्रयोग भएको हुनुपर्छ। गेल्नर झैं विदेशी हेराइमा नेपाली समाज संरचनाको गलत व्याख्या गरिएका थुप्रै उदाहरण छन्। त्यो हेराइले बाहिरबाट समरूप देखिने राष्ट्रको पहिचानभित्र भिन्नभिन्न जातिसमुदायबीच थिचोमिचोको सम्बन्ध देख्छ। गेल्नरको दि आइडिया अफ नेपाल पुस्तकमा उनले त्यसरी नै नेपालमा विभिन्न सम्प्रदाय, समुदाय र जातजातिको सम्बन्धलाई प्रस्तुत गरेका छन्। यसको केन्द्रमा खसआर्य छन् भने सबैभन्दा बाहिर मधेसी र भोटिया। त्यो हेराइले नेपाली समाज सौहार्दपूर्ण वातावरणमा अटाएका विभिन्न जातजातिको समूह नभएर थिचोमिचोद्वारा जबर्जस्ती बाँधिएको र जुनसुकै बेला विस्फोट हुनसक्ने टाइम बम जस्तो देख्छ। यो चित्रणले सामाजिक विभेदका बहुआयामिक स्वरूपलाई पूर्णतः सरलीकृत गर्दै कालो र सेतो रूपमा बुझाउँछ, खसक्षत्री शोषक देखिन्छन् भने बाँकी शोषित। बहुजातीय, बहुभाषिक र बहुधार्मिक विशेषतायुक्त भौगोलिक विविधतामा रहेका समान आकांक्षा र नेपालको राष्ट्रिय स्वतन्त्रता, भौगोलिक अखण्डता, राष्ट्रिय हित तथा समृद्धिप्रति आस्थावान् रही एकताको सूत्रमा आबद्ध सबै नेपाली जनता समष्टिमा राष्ट्र हो, नेपालको संविधान २०७२ मा राष्ट्रको परिभाषा यसरी गरिएको छ। राष्ट्र भन्ने सहजै बुझाउन जटिल छ। किनभने राष्ट्र भावनात्मक कुरा हो। राष्ट्र भनेको जनता हुन् भन्ने बीपीको सरल तर गहन भनाइबाट यसलाई बुझ्न सजिलो हुन्छ। संविधानले त्यसैलाई राष्ट्रियताको आधार बनाएको छ। जातीय आन्दोलनका क्रममा प्रचार गरिएको नेपाल बहुराष्ट्रिय समाज हो भन्ने धारणालाई भने संविधानले प्रस्ट नकारेको छ। राष्ट्र के हो ? शीर्षकको निबन्धमा सन् १८८२ मै फ्रान्सेली दार्शनिक तथा विचारक अर्नेस्ट रेननले लेखेका थिए, राष्ट्र बन्नुमा इतिहास बिर्सनुको ठूलो महŒव छ। यसैकारणले पनि इतिहास खोतल्दा राष्ट्रियतालाई ठूलो खतरा हुन्छ। इतिहास जति उघायो त्यति विगतका हिंसा र अत्याचारका तस्बिर उदांगिन्छन्। पछिको परिणाम राम्रै देखिए पनि एकता सधैं बलले जमाइएको हुन्छ। हरेक राज्यको जगमा क्रूरता छ। रेननजस्तै बेनेडिक्ट एन्डर्सनले पनि राष्ट्रलाई आधुनिक विश्वमा औद्योगीकरणपछि विकसित कल्पित समुदाय भनेका छन्। एउटा निश्चित भूगोलभित्र बस्ने समूह आफ्ना स्वार्थका कारण बाँधिन आउँछ। सञ्चारका नयाँ साधनले सम्बन्ध विस्तार हुन्छ र त्यो नै पछि गएर राष्ट्रियताको आधार बन्छ। त्यो परिभाषाअनुसार राज्य निर्माणका लागि भौतिक पूर्वाधार, सेना, पुलिस र कर्मचारीतन्त्र जस्ता संस्थाहरूको विकास चाहिन्छ भने राष्ट्रनिर्माण का लागि नयाँ पहिचान बनाइनुपर्छ। तसर्थ जब जाति, समुदाय वा धर्मपन्थभन्दा बढी निष्ठाका साथ सम्बन्ध गाँसिने पहिचान बन्न पुग्छ, त्यसैलाई राष्ट्र भनिन्छ। राष्ट्रनिर्माण यो अर्थमा नयाँ भाष्य, नयाँ संकेत र भाषाहरू, साझा ऐतिहासिक स्मृतिहरू र सांस्कृतिक आधारहरू बनाउने निरन्तर प्रक्रिया हो। हरेक नागरिकसँग जनमत प्रभाव पार्न सक्ने साधन भएको आजको युगमा राष्ट्रनिर्माणको अबको यात्रा आम नागरिकको इन्गेज्मेन्टले नै तय गर्छ। यो राजनीतिक यथार्थ बुझेर नयाँ पहिचानसहितको सबै अटाउने राष्ट्रको परिभाषा बनाउनु नै नेतृत्वको काम हो। यसकारण पनि फाटो ल्याउने मात्र कुरा गर्नेलाई नागरिक समाजको नेता मान्न मेरो मन मान्दैन। उत्तरदायित्वविहीन शक्तिको प्रयोग जति खतरनाक केही हुँदैन, चाहे त्यो राम्रै नियतका लागि किन नहोस्। अमेरिकी राजनीतिशास्त्री फ्रान्सिस फुकुयामा लेख्छन्, राज्यले भाषा, धर्म तथा शिक्षासम्बन्धी नीतिहरूद्वारा माथिबाट राष्ट्रिय पहिचान निर्देशित गर्ने प्रयास त गर्छ तर त्यसको जरो गाड्ने काम सधैं लेखक, कवि, कथाकार, धार्मिकसामाजिक नेताहरू, संगीतज्ञ आदि सत्तामा सीधा पहुँच नभएका व्यक्तिहरूबाट हुने गर्छ।"
