शीर्षक,विवरण
मियोविनाको देश,"राजनीतिक नेतृत्वले चालेको प्रतिनिधिसभा विघटनको असंवैधानिक कदमलाई न्यायालयले बदर गरी देशलाई फेरि विधि र लयमा ल्याइदिए पनि राजनीतिक अस्थिरता भने कायमै रहने संकेत देखिन्छ। राजनीतिमा दलीय स्वार्थसहित अप्रत्याशित रूपमा आएको कदमले जनादेशप्राप्त प्रतिनिधिसभामा विश्वासको मत विभाजनको स्पष्ट संकेतले प्रधानमन्त्री कार्यपालिका प्रमुख नै कामचलाउ हैसियतमा छन्। अथवा पुनः विश्वासको मत लिने वा अर्को कदमको सामना गर्ने भन्ने चुनौतीपूर्ण घडीमा छन्। संविधान र कानुनविद्हरूको दृष्टिकोणमा प्रतिनिधिसभाले चयन गरेको प्रधानमन्त्री नै स्पष्टरूपमा विश्वासको मत विभाजनको अवस्थामा अहिले मियोविनाको देश भनी अथ्र्याएका छन्। संविधानको अन्तिम व्याख्या अदालतले गरेको निर्णयले विधिको शासनको रक्षार्थ र संविधानवादको सुनिश्चितता गरे पनि अबको राजनीतिक परिणाम पनि सुखद् देखिँदैन। संक्रमणकालीन राजनीतिक उतारचढावबाट ग्रसित नेपालको राजनीतिक स्थायित्व र बदलिँदो परिवेशले फेरि पनि राजनीतिक संक्रमणको स्पष्ट संकेत देखाएको छ। अदालतको निर्णय र नागरिकका चाहना विधिको शासन, विकास र राजनीतिक स्थिरता हो। दलीय स्वार्थले विधि र व्यवस्थाको दुर्घटना नहोस् भन्ने हो। भावी दिनमा व्यक्तिगत स्वार्थ र आन्तरिक मतभेदले व्यवस्थाप्रति प्रहार नहोस् भन्ने हो। लोकत्रान्त्रिक शासन व्यवस्थामा राजनीतिक स्थायित्वविनाको शासन सञ्चालनले मुलुकको दिगो विकास, सुशासन र समृद्ध राष्ट्र निर्माणको संविधानको परिकल्पनालाई पूरा गर्ने दायित्व पनि कठिन देखिन्छ। समकालीन समयमा नेपालमा राजनीतिक अस्थिरताको मुख्य जड नै दलीय स्वार्थ र व्यक्तिकेन्द्रित राजनीतिक कसरत नै हो। गुटगत दलीय जोडघटाउ र ध्रुवीकरणको चरम अवस्थाले पछिल्लो समयमा प्राप्त उपलब्धिमूलक व्यवस्थाहरू कार्यान्वयन गराउन पनि कठिन देखिन्छ। पटकपटकको यस्तो अपरिपक्व अभ्यासले नागरिक विगतदेखि नै मुलुकको आमूल परिवर्तन, हकअधिकार र सामाजिक आर्थिक रूपान्तरणका लागि जनआन्दोलन र सशस्त्र संघर्षमा समेत होमिए पनि पूर्णरूपमा उपलब्धिको अनुभूति गर्न अझै सकेका छैनन्। पछिल्लो घटनाक्रमले देखाएको राजनीतिक अनिश्चितताले नागरिकको व्यवस्थाप्रतिको वितृष्णा झन् बढ्दो क्रममा छ। पूर्ण कार्यकालसहितको स्थायी सरकार त्यसले अगाडि सारेका कार्यक्रम, योजनाको निरन्तरता र नागरिक चाहनाको समयसान्दर्भिक रूपमा सम्बोधन नहुँदा प्रतिफलमुखी नतिजा देखिँदैन। जसको परिणाम नै अझै पनि गरिब र अल्पविकसित देशका रूपमा परिचित हुनु हो। विगतदेखिको राजनीतिक अस्थिरता र संस्कार चिरेर आधुनिक मौलिक समाज निर्माणका लागि वर्तमान समयमा घटित परिदृश्यमा देशको नेतृत्व गर्ने एक कुशल मियो खोजी आमजनताको अपेक्षा छ। नागरिकको भविष्य देख्न सक्ने मियो चाहिएको छ। मियोको संकेत नै स्थिरता र दिगो हो तर विडम्बना जनचाहनाबमोजिमको कुशल मियो यो देशले विगतदेखि नै पाउन सकेन। विगतको विमर्श नेपालको विगतदेखि नै राजनीतिक अस्थिरताले गहिरो जरा गाडिरहेको रूपमा इतिहासविद्हरूको धारणा रहेको छ। १०४ बर्से राणाशासन अन्त्यका लागि लडेका हाम्रा पुर्खा र अहिलेको हाम्रो पुस्ताले गरेको आन्दोलन पनि करिबकरिब उस्तैउस्तै छ। राजनीतिक परिवेश र समय परिवर्तन भए पनि त्यसको तात्विक परिवर्तनको स्वाद र अनुभूति गर्न नपाएको आम जनगुनासो छ। विसं २००७ सालपछाडिको राजनीतिक परिवर्तन, संविधान निर्माण र कानुनी संहिताकरणले राजनीतिक कुशल अभ्यासको सुरुवात गरे पनि त्यो नागरिकको अधिकार सुनिश्चित गर्न भने सफल देखिएन। देशले प्रभावशाली राजनीतिज्ञ बीपी कोइरालाको कुशल नेतृत्व पाए पनि शक्तिशाली राजसंस्था र परम्परागत राजनीतिले अस्थिरता थप लम्बिँदै गएको इतिहासमा देखिन्छ। नागरिकका प्रतिनिधिसहितको प्रयासमा निर्मित नेपालको अधिराज्यको संविधान २०१५ लाई उल्टाएर नेपालको संविधान, २०१९ लागु गरेर राजा महेन्द्रले प्रत्यक्ष शासन व्यवस्था पञ्चायतको सुरुवात गरे। बलियो राजकीय शासन र भर्खरै उदीयमान राजनीतिक अभ्यासमा बीपी र महेन्द्रबीचको टकरावले फेरि नागरिकको राजनीतिक स्वतन्त्रता खोसियो। नागरिकमा आएको जनचेतना, दलीय ऐक्यबद्धता र विश्वमा आएको राजनीतिक परिवर्तनको लहरले फेरि २०४६ सालको आन्दोलनले नागरिकको राजनीतिक अधिकार स्थापित गरे पनि फेरि दलीय गुटगत स्वार्थले नागरिकका चाहना हासिल हुन सकेन। नेतृत्वको अदूरदर्शिता र नागरिकमा आएको चरम विभेदले सशस्त्र जनयुद्धको जन्म भयो। राजनीतिक, आर्थिक, सामाजिक र मानवीय क्षतिले नागरिकमा परिवर्तनको हुटहुटी ल्यायो; जसको जग नै जनआन्दोलन २०६२६३ ले नागरिकको अधिकार र जीवनस्तर रूपान्तरणका लागि नागरिकका प्रतिनिधिसहितको नयाँ व्यवस्था संविधानको परिकल्पना गर्यो। नेपालको अन्तरिम संविधान २०६३ को धरातलीय आधारमा एक दशक लामो प्रयासले संविधान निर्माण त भयो; तर मुलुक लोकतान्त्रिक गणतन्त्रात्मक व्यवस्थामा आए पनि अस्थिरता र नेतृत्वको खडेरी टर्न सकेन। त्यसको प्रमुख जड नै नागरिक र राष्ट्रिय स्वार्थभन्दा पनि दलीय, व्यक्तिगत र सीमित नातावादको चरम परिणाम थियो। अनिश्चित अस्थिरता प्रजातन्त्रदेखि गणतन्त्रसम्म आइपुग्दा सातवटा संवैधानिक व्यवस्था फेरिए तर राजनीतिक आचरण र विधिको शासन फेरिएन। विगतदेखि नै चल्दै आएको अस्थिर राजनीतिको शृंखलाबद्ध घटनाक्रमले फेरि पनि उस्तै लक्षण देखा परेका छन्। संविधानको परिकल्पना नै राजनीतिक स्थिरता, समृद्धि र सुशासन हो। आज हुँदै गरेका खबरदारी अस्थिर राजनीतिले कस्तो नजिर प्रत्युत्पादन गर्छ भन्ने हो। अदालतको निर्णय र नागरिकका चाहना विधिको शासन, विकास र राजनीतिक स्थिरता हो। दलीय स्वार्थले विधि र व्यवस्थाको दुर्घटना नहोस् भन्ने हो। भावी दिनमा व्यक्तिगत स्वार्थ र आन्तिरिक मतभेदले व्यवस्थाप्रति प्रहार नहोस् भन्ने हो। राष्ट्रिय राजनीतिमा देखिएको यस्तो अनिश्चितताले स्वभावतः प्रदेश र स्थानीय तहसम्म नै चरम अस्थिरता देखाएको छ। कतिपय प्रदेश र स्थानीय तहमा प्रशासनिक मतभेद र हलचल ल्याएको छ। तत्कालीन रूपमा यो सामान्य देखिए पनि दीर्घकालीन रूपमा यसको प्रभाव अकल्पनीय नै देखिन्छ। प्रदेश र स्थानीय तहमा देखिएका अनियमितता र भ्रष्टाचारले नागरिकमा सो व्यवस्थाप्रति नै आक्रोश बढ्दो छ। संविधानको परिकल्पनाअनुसार आएको संघीयता प्रदेशहरूले निमार्ण गरेका कानुनी अभ्यास नै विवादित हुन पुगेका छन्। देशका प्रमुख अंगहरू नै व्यवस्थापिका, न्यायपालिका र कार्यपालिका शक्ति सन्तुलन र नियन्त्रणको सिद्धान्तमा छैनन्। यी अंगहरूबीचको क्षेत्राधिकार अन्योलताले एकअर्काबीचको सन्तुलन कम र हस्तक्षेप बढ्दो छ; जसले झन् अस्थिरताको मार्गप्रशस्त गरेको आशंका देखिन्छ। संक्रमणकालीन न्याय, शान्ति प्रक्रियामा पूर्णता, सुरक्षाको प्रत्यानुभूति, भ्रष्टाचार र अनियमितता बढ्दो, कानुन र विधिको शासन अभ्यासमा देखिएका कमीकमजोरी, मानव अधिकार र नागरिकका मौलिक अधिकारको सुनिश्चितताका लागि बारम्बार अन्तर्राष्ट्रिय निकायले घच्घच्याइरहेका छन्। अस्थिरता अझै कहिलेसम्म भन्ने प्रश्न उठाएका छन्। तथापि केही अन्तर्राष्ट्रिय मुलुकको आफूअनुकूलित राजनीतिक स्वार्थ र हस्तक्षेपले पनि आन्तरिक राजनीतिमा संशय देखा परेको छ। संविधानको कार्यान्वयन, कानुन निर्माण र पूर्वाधार विकास चरम ढिलाइ छ। राजनीतिक दलका घोषणा र प्रतिबद्धता कहिलेसम्म पूरा हुने हुन्। लोकतान्त्रिक निर्वाचनबाट नागरिकको मत प्राप्त निर्वाचित प्रतिनिधि गरेको नेतृत्वको पूर्ण कार्यकाल र नागरिकका माग, आवश्यकता र चाहनाको सही समयमा सम्बोधन गर्न सक्ने नेतृत्व कहिले र कसरी प्राप्त गर्ने हो भन्ने प्रश्न अहिले पनि अनिश्चितप्रायः छन्। आगामी निर्वाचनहरूमा कुनै पनि दल बलिया भएनन् र निर्वाचनबाट फेरि पनि स्पष्ट मत पाएनन् भने बहुदलीय गठबन्धनले यस्तै खिचातानी सिर्जना गरी विगतका कदम जस्तै सत्ताको खेल दोहोरिने स्पष्ट संकेत छ, त्यो नै अस्थिरताको अनिश्चितता हो। बदलिँदो परिवेश नेपाललगायत अतिकम विकसित मुलुकमा देखिएको राजनीतिक अस्थिरता र स्थायित्वको प्रभाव प्रत्यक्ष रूपमा विकासका विभिन्नि आयामसँग जोडिएका हुन्छन्। विश्वकै बदलिँदो राजनीतिक परिवेश र परिवर्तित भाौगोलिक, सामरिक रणनीतिक दृष्टिकोण अध्ययन गर्दा कुशल नेतृत्व र रणनीतिक योजनाले मुलुकको आमूल रूपान्तरण गरेका नमुना मोडेल पनि छन्। हाम्रो मुलुकको जस्तै धरातलीय अवस्था रहेका धेरै गरिब मुलुकले पनि लोभलाग्दो विकास गरेका छन्। केवल त्यो नागरिकका चाहना र नेतृत्वको दूरदर्शी कौशलले हो। कुशल राजनीतिक नेतृत्व र दीर्घकालीन सफल रणनीतिक कार्ययोजनाले देशको आमूल परिवर्तन गरेका अन्तर्राष्ट्रिय उच्च छवि भएका नेताले नै समग्र मुलुकको रूपान्तरण र परिवर्तन गर्न सक्छन् भन्ने केही उल्लेखनीय उदाहरण पनि छन्। हाम्रै छिमेकी मुलुक चीन र भारतले पनि विश्वमा आर्थिक उदीयमान शक्तिका रूपमा देखिएका छन्। राजनीतिक संस्कार र विकासको मोडल सिंगापुरका प्रधानमन्त्री ली क्वान युले आफ्नो तीबर्से राजनीतिक नेतृत्वमा अभूतपूर्व विकासका लागि एउटा कुशल नेतृत्व र जागरिलो एक पुस्ता नै सम्भव छ भन्ने प्रमाणित गर्यो। मलेसियाको प्रधानमन्त्रीका रूपमा डाक्टर महाथिर मोहम्मदले २२ वर्षको शासनकालमा एउटा कृषि प्रधान पिछडिएको मुलुकबाट औद्योगिक पावरहाउस बनाए। चीनका राजनीतिज्ञ देङ स्याओ पिङले गरिबी र बेरोजगार चरम अवस्थालाई पार गर्न चालेको रणनीतिक कदम पनि अतुलनीय नै छ। यस्तै विकसित देशको पहिचानसम्म पुर्याउने अन्य प्रभावशाली नेतृत्व प्नि छन्। नेतृत्वको इच्छाशक्ति भए परिवर्तन सम्भव छ भन्ने अन्य उदाहरण पनि छन्। हामीभन्दा पछाडिका देशहरू चरम राजनीतिक अवस्थाका बीच पनि अगाडि बढिसकेका उदाहरण प्रशस्त छन्। विश्वको बदलिँदो परिवेश केलाउँदा केही राजनीतिक नेतृत्व र तिनको योगदानलाई भुल्न सकिन्न। एउटै पुस्तामा र केही दशकको राजनीतिक नेतृत्व र दूरदर्शिताले छुट्टै पहिचान स्थापित गरेका छन्। तर नेपालको समयसान्दर्भिक राजनीतिक इतिहासमा केही कुशल नेतृत्व देखिए पनि प्रतिफलयोग्य नतिजा भने देखिएका छैनन्। विश्वको परिवेश बदलिए पनि देशले एउटा कुशल मियोको संकट विगतदेखि नै अहिलेसम्म भोग्दै आएको छ। नागरिकका चाहना संविधानको परिकल्पना र नागरिकका चाहना नै राजनीतिक स्थिरता, समृद्धि र सुशासन हो। उनीहरू चुनावमा गरेका वाचा, घोषणापत्रअनुसारका व्यवहारको चाहना गर्छ। नागरिकले एउटा नेतृत्वबाट नैतिकता, अनुशासन, विधि र कानुनी शासनको अवलम्बन गराउने दृढ इच्छाशक्ति चाएका हुन्छन्। नेतृत्वले निर्वाचनको हारजितले मात्र होइन; समग्र पक्षको मन जित्न सक्नुपर्छ भन्ने आशा राखेका छन्। राजनीतिक नेतृत्वले सबैभन्दा ठूलो कुरा नागरिकको मन जित्ने सर्वमान्य कर्म गर्नुपर्छ। नागरिकका चाहना, माग र आवश्यकताको मर्म बुझ्नुपर्छ। नागरिकको अपेक्षाभन्दा विपरीत नागरिककै काँधमा बसेर नेताले काँचुली फेरे। सत्ता, सम्पत्ति र शक्तिमा पुगे। जनता अझै दशकैपिच्छे विधिको शासन, सुशासन र हक अधिकारका लागि आन्दोलनका नारा लगाउँदै सडकमा मुठभेडमा होमिनुपर्ने बाध्यता छ। राजनीतीकरण हरेक क्षेत्रमा व्याप्त छ। तर नागरिकमैत्री नीतिनियमको निर्माण र कार्यान्वयन फितलो अवस्था छ। शिक्षा, स्वास्थ्य, पूर्वाधार निर्माण र सार्वजनिक सेवाजस्ता संवेदनशील क्षेत्रमा समेत सरकारको जिम्मेवारीपना र प्रतिफल ज्यादै न्यून छ। सरकारी क्षेत्र आफैंले विधि र लयमा ल्याउनुपर्नेमा आफ्नै लय गुमाएको जस्तो देखिन्छ। यसर्थ विगतदेखि वर्तमानसम्म व्यवस्था र अधिकारका निम्ति लड्यौं अब विकास र समृद्धि, सामाजिक न्याय र सामाजिक सुरक्षासहितको लोककल्याणकारी राज्य निर्माणका लागि नेतृत्व गर्ने मियो खोजौं। अस्थिर र दलीय स्वार्थको राजनीतिक संस्कार कहिलेसम्म भन्ने प्रश्न अन्त्य गरी नागरिकलाई वितृष्णा होइन; जागर थपिदिने एउटा गतिलो मियो रोजौं। नयाँ पुस्तालाई एउटा प्रभावकारी प्रणाली, सभ्य राजनीतिक संस्कार, लयबद्ध शासन व्यवस्था र रूपान्तरणका लागि नेतृत्वको निरन्तर खोज गर्न नागरिकहरूको विवेकपूर्ण खबरदारी गर्नुले भविष्यका पुस्तालाई निकास दिन सक्छ।"
नेकपा सांसदको भूमिका,"नेकपाको गृहकलहमा सभामुखलाई तटस्थ वा निरपेक्ष रहन कठिन छ पुनःस्थापित प्रतिनिधिसभाको चालु अधिवेशन राजनीतिक र संवैधानिक दृष्टिकोणले जटिल हुने देखिन्छ। सत्तारुढ नेकपाका दुई समूह आआफ्नो आधिकारिक भएको दाबी गरेर संसद् बैठकमा प्रवेश गरेको अवस्था छ। निर्वाचन आयोगले तत्काल आधिकारिकतासम्बन्धी विवाद निरूपण गरिदिएको अवस्थामा बाहेक संसद्मा हरेक मुद्दामा प्रधानमन्त्री ओली र दाहाल समूह आमनेसामने भइरहने सम्भावना आजसम्मका नीतिगत र व्यवहारगत घटनाबाट अनुमान लगाउन सकिन्छ। ओली समूहको तुलनामा दाहाल समूह बढी आक्रामक छ। ओली समूहले केही व्यक्तिलाई पदीय जिम्मेवारीबाट बेदखल गर्नेबाहेक कसैलाई पनि पार्टीको सदस्यता र जिम्मेवारीबाट हटाएको छैन जब कि दाहाल समूहले पार्टी अध्यक्ष एवम् प्रधानमन्त्री ओलीलाई नै पार्टीको साधारण सदस्यतासमेत खोसेर नेकपाबाट निष्कासन गरेको छ र संसद् सचिवालयमा त्यसको जानकारी दर्ता गराएर प्रधानमन्त्री ओलीका कुनै पनि कुरालाई नमान्न वा नस्वीकार्न संसद् सचिवालयलाई लेखिपठाएको छ। नेकपाका अध्यक्ष पुष्पकमल दाहालले संसद् सचिवालयलाई लेखेको पत्रमा मेरो अध्यक्षतामा ०७७ माघ १९ गते सम्पन्न बैठकले अर्का अध्यक्ष केपी शर्मा ओलीले आकस्मिक र असंवैधानिक रूपमा प्रतिनिधिसभा विघटन गर्नुका साथै गम्भीर रूपमा पार्टी अनुशासन उल्लंघन गर्नुभएकाले उहाँलाई पार्टी सदस्यबाट समेत हटाउने निर्णय गरेको थियो। यसरी उहाँ पार्टी सदस्य नै नरहनुभएकाले संसदीय दलको नेताका रूपमा रहन नसक्ने कुरातर्फ पार्टी संसदीय दल र सम्बन्धित सबैको ध्यानाकर्षण गराउन चाहन्छु। संघीय संसदीय दलका नाममा प्रधानमन्त्री ओली वा अरू कसैले गरेका वा गर्ने पत्राचार वा कुनै कामकारबाही अनधिकृत भई मान्य नहुने जानकारी गराउँछु भन्ने व्येहोरा उल्लेख भएको छ भने ओली पक्षका नेता सुवासचन्द्र नेम्वाङले प्रधानमन्त्री ओली नै संसदीय दलको नेता रहनुभएको तथा ओलीको सहमतिमा महासचिव विष्णु पौडेलले डाकेको बैठकबाहेक अरू ढंगले बैठक बसेर गरेको निर्णय वैध नहुने भन्दै दाहालको पत्रलाई ठाडै इन्कार गर्नुभएको छ। सभामुख अग्निप्रसाद सापकोटाले संवैधानिक परिषद्को बैठकमा जस्तै प्रतिनिधिसभाको चालु हिउँदे अधिवेशनमा आफूलाई निरपेक्ष राख्न सक्नुभएन र प्रतिनिधिसभा विघटनबारे अदालतलाई दिनुभएको प्रतिउत्तरमा आफू पूर्णरूपेण विघटन कार्यको विपक्षमा रहेको उल्लेख गर्नुभएजस्तै प्रतिनिधिसभाको बैठकमा सभामुखको भूमिकामा दाहालनेपालका पक्षमा खडा भएर तदनुरूप नीति र व्यवहार अख्तियार गर्नुभयो भने संसद्मा अर्को बबन्डर नमच्चिएला भन्न सकिन्न। लाग्छ संसद्मा सत्तापक्ष र प्रमुख प्रतिपक्षको भूमिकामा सत्तारुढ नेकपाकै ओली र दाहाल खेमा रहनेछन्। प्रमुख प्रतिपक्ष कांग्रेस र जनता समाजवादी पार्टी संसद्मा बिजनेसविहीन पो हुने हुन् कि जस्तो पूर्वानुमान हुन्छ। संसद्मा यस्तो परिस्थिति र वातावरण बन्यो भने त्यो लोकतन्त्रको चरम उपहासजन्य अवस्था हुनेछ नेपालको सन्दर्भमा। संसद्वादका विरोधीले संसदीय व्यवस्था बोकाको टाउको सजाएर सिनो बेच्ने प्रणाली हो भनेर लगाउँदै आएको आरोपलाई पुँजीकृत गर्नेहरूलाई राम्रै मसला पनि मिल्न सक्ला। ऐनकानुनका आधारमा निर्णय गर्न पाउने अवस्था हुँदो हो त, आयोगले नेकपाको आधिकारिकताको ठेगान उहिल्यै गरिसकेको हुने थियो। नेताहरूको मानसिकता र व्यवहारका आधारमा परिस्थितिको विश्लेषण गर्दा कतिपय नेताले आफूलाई संविधान र देशमा प्रचलित ऐन र कानुनभन्दा पनि माथि राखेको भान हुन्छ। पार्टीको आन्तरिक मामला वा कचिंगलको फोहोर भारी राज्य र प्रणालीका थाप्लामा बोकाइँदै गरेको अवस्था छ। मानौं राज्यसंयन्त्र र यो संघीय लोकतान्त्रिक प्रणाली एकाध नेताका निहित स्वार्थ, इच्छा र आकांक्षा परिपूर्ति गर्ने माध्यम वा साधन हुन्। सम्भवतः म नै राज्य हुँ भन्ने लुई चौधौंको मानसिकताका कारणले होला, केही नेताले संविधानभन्दा माथि गएर राज्यलाई यो गर, ऊ गर भन्दै आदेश गरिरहेका छन्। निरंकुश भनिने राणाशासक र सक्रिय राजतन्त्रका राजाहरू पनि यसरी ठाडो आदेश गर्दैनथे। प्रतिनिधिसभा विघटनको मुद्दा अदालतमा चल्दै गर्दा आआफ्नो पक्षमा फैसला दिन पक्ष र विपक्षका नेताले सडकबाट अदालतमाथि हुँकार गरे। त्यो बेला आम नागरिकले यस्तो महसुस गरे कि न्यायालयका न्यायमूर्तिहरू मानौं एकाध बडे नेताका मुन्सी र खजाञ्ची हुन् ताकि नेताको आदेश मान्न उनीहरू बाध्य छन्। अदालतमाथि नेताहरूको हैकम यतिसम्म देखियो कि मुद्दाको सुनुवाइ र फैसलाका लागि कस्तो इजलास गठन गर्ने, सो इजलासमा कुनकुन न्यायमूर्तिलाई राख्ने, कसकसलाई किन राख्न नहुनेजस्ता प्रधानन्यायाधीशका विवेकाधिकार क्षेत्रभित्रसमेत प्रवेश गरी हस्तक्षेप गरेका अति निकृष्ट एवम् विद्रूप घटना देखिए। संवैधानिक अंग र निकायहरू ठाडै दलीयकरण भएका कारण सत्तारुढ दलको आन्तरिक कचिंगलबारे मौनता साँधेर बस्न विवश र बाध्य छन्। यो कारण त्यही हो कि निर्वाचन आयोगले नेकपाको आधिकारिकताबारे निर्णय गर्ने हिम्मत गर्न सकिरहेको छैन जब कि आयोगका आयुक्तमाथि सेटिङ को आरोपसमेत लागिसकेको छ। आयोगका आयुक्तहरूले नेताको खप्की खानु परिरहेको छ तर पनि कुनै प्रतिवाद गर्न असमर्थ छन्। आयोग ऐनकानुनअनुरूप निर्णय गर्ने आँट र हिम्मत देखाउन यसकारण असमर्थ छ कि उसले नेकपाका दुवै समूहको चित्तबुझ्दो निर्णय दिन सक्तैन। परिणामतः एक पक्ष रिसाउँछ र फलतः जागिर जान सक्छ। नेपालका प्रायः सबैजसो संवैधानिक अंग र निकायमा नियुक्त कैयन् व्यक्ति पार्टीका सदस्यसमेत रहेका छन्। तिनले आफूलाई नियुक्ति गराउने नेताको इच्छाविपरीत तर ऐनकानुनसम्मत कुनै काम गरेमा अनुशासनको कारबाहीसमेत हुने डर छ। ऐनकानुनका आधारमा निर्णय गर्न पाउने अवस्था हुँदो हो त, आयोगले नेकपाको आधिकारिकताको ठेगान उहिल्यै गरिसकेको हुने थियो। नेकपाको आधिकारिकताको विवाद कायमै रहेर प्रतिनिधिसभाको बैठक चालु रहने हो भने संसद् भवनभित्र जे पनि हुन सक्ने खतरा छ। अधिवेशन सुरु हुनुअगावै राजनीतिक रूपमा समस्या समाधान हुन नसकेको खण्डमा सत्तारुढ नेकपाबाट दुईजना संसदीय दलका नेता र दुईजना प्रमुख सचेतक प्रस्तुत हुनेछन् प्रतिनिधिसभामा। नेपालको वर्तमान संविधान, संसद् सञ्चालनसम्बन्धी नियममा ओली वा संसद् अधिवेशनसम्बन्धी ऐनकानुनले चिन्ने र देख्ने त परै जाओस्, परिकल्पना नै नगरेको विचित्रको परिस्थिति प्रतिनिधिसभामा देखापर्ने अवस्था छ। प्रतिनिधिसभामा देख्न सकिने नेकपाको अवस्था त्यस्ता दम्पतीको जस्तो परिकल्पना गर्न सकिन्छ; जो कानुनी रूपमा एउटै छानामुनि छन्, चुलो र ओछ्यान एउटै छ तर माया, मन र व्यवहार नजोडिने गरी फाटेको छ। सत्तारुढ पार्टीको नितान्त निजी स्वार्थका कारण उत्पन्न घरझगडामा संसद्मा प्रतिनिधित्व गरेका नेपाली कांग्रेस र जनता समाजवादी दललगायतका प्रतिपक्षी दलले धुरा पसेर यो वा त्यो पक्षको समर्थन वा विरोधमा ताली पिट्ने कुरा नैतिक र राजनीतिक रूपमा शोभनीय र ग्राह्य हुन सक्तैन। सम्भवतः प्रमुख प्रतिपक्षसहितका संसद्का प्रतिपक्षी दलहरू यति हदसम्म तल नझर्लान् पनि। अर्थात् प्रतिपक्षी दलहरू प्रतिनिधिसभामा असरल्ल छरिएको सत्तारुढ नेकपाको बिस्कुन स्याहार्न तम्सिएर अघि नसर्लान्, अघि सर्न मिल्दा पनि मिल्दैन। संविधान, ऐन र कानुनले नचिन्ने र नदेख्ने नेकपाको यो घरझगडाको व्यवस्थापन गर्ने एक मात्र प्राधिकारी पात्र हुनुहुन्छ सभामुख। सभामुखले आफ्नो विवेक र बुद्धिको प्रयोग कसरी र कुन रूपमा प्रयोग गर्ने हुन्छ ? प्रतिनिधिसभा बैठकमा धेरै कुरा त्यसैमा भर पर्ने अनुमान लगाउन सकिन्छ। जगजाहेर तथ्य के छ भने नेकपाको यस गृहकलहमा सभामुखलाई तटस्थ वा निरपेक्ष रहन कठिन छ। अध्यक्ष प्रचण्डले संसद् सचिवालयमा दर्ता गराउनुभएको निर्देशनात्मक पत्रलाई अनदेखा गरेर निरपेक्ष रूपमा सभामुखको भूमिका निर्वाह हुनेमा आशंका यसकारण छ कि संविधानतः संवैधानिक परिषद्को सदस्य रहेका सभामुख अग्निप्रसाद सापकोटाबाट प्रधानमन्त्रीले डाकेको संवैधानिक परिषद्को बैठक र परिषद्को सिफारिसमा नियुक्त विभिन्न आयोग र समितिका पदाधिकारी र सदस्यहरूको राष्ट्रपति कार्यालयमा आयोजित शपथग्रहण कार्यक्रमसमेत बहिष्कृत भएका छन्। त्यसयताका दिनमा औपचारिक सरकारी र सार्वजनिक कार्यक्रममा प्रधानमन्त्री र सभामुख सँगसँगै देखिएका छैनन्। उल्लिखित व्यवहारलाई आधार मान्दा प्रतिनिधिसभा बैठकमा उठेका र उठ्न सक्ने विषयमा सभामुख सापकोटा संसद् सञ्चालनसम्बन्धी नियमकानुनप्रति भन्दा बढी अध्यक्ष प्रचण्डप्रति बफादार एवम् उत्तरदायी रहेमा कुनै आश्चर्य हुने छैन। प्रधानमन्त्री ओली र नेता पुष्पकमल दाहालबीचको टक्करको दरम्यानमा उहाँहरूका व्यवहार र रबैयाले हुकुमी शासनको झल्को मिल्ने गरेको छ। नेकपाका कार्यकारी अध्यक्षसमेत रहेका दाहालले सर्वोच्च अदालत र निर्वाचन आयोगलाई ठाडै लल्कार्दै आउनुभएको मात्र नभई प्रतिनिधिसभालार्ई ओली पक्षको कुनै सुनुवाइ नै नगर्नु भन्ने ठाडो आदेश दिनुभएको छ। यो मामलामा प्रधानमन्त्री ओलीसमेत अपवाद हुनुहुन्न। अदालतमा प्रतिनिधिसभा विघटनविरुद्ध मुद्दा चल्दै गर्दा उहाँद्वारा घोषित मितिमै मध्यावधि निर्वाचन हुने अड्डी कस्तै हुनुहुन्थ्यो। नेताहरूका यस किसिमका मानसिकता, आचारण र व्यवहारले अराजकतावादी सोच र दण्डहीनतालाई प्रश्रय दिएको छ। राज्य सञ्चालन र पार्टी सञ्चालनमा जसको शक्ति उसैको भक्ति भन्ने उक्ति चरितार्थ भइरहेको परिस्थितिले विधिको शासन र राज्यका अंगहरूबीचको सन्तुलन एवम् नियन्त्रणको अवस्था नाजुक तथा दयनीय बनेको छ। संविधान, ऐन र कानुनले काम गर्न छाडेका छन्। मानौं मुलुक कुनै ठूलो द्वन्द्वको चपेटामा परेर संक्रमणकालीन अवस्थाबाट गुज्रिइरहेको छ। पुनःस्थापित प्रतिनिधिसभाको हिउँदे अधिवेशनले थप नाजुक र संकटग्रस्त तुल्याउने हो कि भन्ने भय र आशंकाको आयतन बढ्दै जाँदो छ। नेकपाका अध्यक्षद्वयबीचको अवाञ्छित टक्करले मुलुकमा अराजकता र दण्डहीनताले फणा फुलाइरहेको अवस्थासँग पूर्ण परिचित प्रतनिधिसभाका सबै सांसद र विशेषतः सत्तारुढ नेकपाका सांसदहरूले राष्ट्र, जनता र अवलम्बित राजनीतिक प्रणालीको संवेदनशीलतालाई ध्यानमा राखेर स्वविवेकीय कदम चाल्ने आशा र अपेक्षा आम जनताको छ। नेकपाको नेतृत्व पंक्तिबीचको घरझगडासँग नेपाली जनताको कुनै लेनदेन छैन। सुखी नेपाली र समृद्ध नेपाल को एजेन्डासँग यो झगडाको गोरु बेचेको साइनोसम्म छैन र पनि अकारणमा केवल कसैको शक्ति र सत्ताको निहित लालसा परिपूर्तिको मूल्यमा मुलुकको विकास र गति बन्धक बनेको र जनता पक्षाघातका बिरामीसरह भएको गम्भीर एवम् संवेदनशील अवस्थामा छ अहिले। नेकपाका सबै सांसदहरूले देश र जनतालाई सर्वोपरि मानेर आग्रह, पूर्वाग्रह एवम् दुराग्रहबाट उन्मुक्त भएर सकारात्मक सोचका साथ संसद्मा भूमिका निभाउन सक्दा नेकपाका अध्यक्षद्वयको तुफानी बेगमा ब्रेक लगाएर सम्भावित अनिष्टबाट जोगिन र जोगाउन अझै समय भेट्किई नसकेको प्रतीत हुन्छ। निश्चय पनि सांसदहरू आफ्नो विवेक र बुद्धि बन्धकमा राखेर गोपी कृष्ण कहो ! भन्ने पिँजडाका सुँगा होइनन्, चेतना भया।"
संसद् विघटनदेखि पुनःस्थापनासम्म,"विधि र पद्धतिकै आधारमा चल्ने हो भने देउवाले कुनै गुट वा स्वार्थ समूहको कुरा सुन्नुपर्ने अवस्था कांग्रेसभित्र छैन प्रधानमन्त्री केपी शर्मा ओलीले पुस ५ गते प्रतिनिधिसभा विघटन गरेपछि उत्पन्न राजनीतिक अन्योलको किनारा ६५ दिनपछि सर्वोच्च अदालतको फैसलापछि लाग्यो। संवैधानिक इजलासको संसद् पुनःस्थापना गरे पनि त्यसपछि राजनीति सीधा रेखामा हिँड्न सकेको छैन। पुनःस्थापनाको आदेशसँगै निकै कमजोर हुने अनुमान गरिएका प्रधानमन्त्री ओली झन् जब्बर भएर बसेका छन्। संसद् विघटनपछिका ६५ दिन सर्वोच्चलाई आफ्नो अनुकूल आदेश नभए अर्को आन्दोलन गर्छौँ भनेर धम्क्याउनेमा प्रधानन्त्री ओलीदेखि नेकपाको प्रचण्डनेपाल समूहलगायत अधिकांश नेताहरू थिए। तर अदातललाई आफूअनुकूलको फैसला गराउन धम्क्याउने लामो नेताहरूको सूचीमा एउटा नाम भने थिएन शेरबहादुर देउवा। समकालीन राजनीतिज्ञहरूमा गिरिजाप्रसाद कोइरालको निधनपछि राज्यसत्ताको लामो अनुभव भएका नेता हुन् देउवा। संसद् विघटनपछि पुनःस्थापनासम्म आउँदा सायद देउवा एक्ला नेता हुन्, जसले सर्वोच्चलाई स्वतन्त्र रूपमा फैसला गर्न सहयोग पुग्नुपर्छ भनेर बोलेका थिए। उनको त्यही अडानका कारण अदालतले कसैको धम्की र त्रासबाट विचलित नभई स्वतन्त्र रूपमा संसद् पुनःस्थापना गर्ने फैसला गर्यो। कतिपयले यसको उल्टो व्याख्या पनि गरे सडक आन्दोलनका कारण अदालतले संसद् पुनःस्थापना गरेको भनेर। तर स्वतन्त्र रूपमा आदेश गराउन काँध थाप्ने एक्ला नेता देउवाको अडानले अदालत दायाँबायाँ नहेरी फैसला गर्न सक्षम भएको हो। देउवाले जे गरे पनि त्यसको आलोचना गर्नैपर्ने र पार्टी कमजोर बनोस् तर मचाहिँ नेता बनिरहुँ भन्ने भस्मासुर प्रवृत्ति कांग्रेसभित्र केही नेताहरूमा हुर्कंदै गएको देखिन्छ। देउवाले संसद् विघटन र त्यसपछिका दिनमा नेपाली राजनीतिमा यस्तो अडान कामय राखे; जसले ओलीको असंवैधानिक कदम अदालतले सच्चाउन सक्ने वातावरण बन्यो। देउवाले संसद् विघटन असंवैधानिक कदम र अलोकतान्त्रिक बाटो हो भनेर किटान गरे। तर अदालतलाई सीधै यस्तो फैसला गर भनेनन्। कतिपय कांग्रेसकै युवा नेताहरू आवेगमा आएर अदालतलाई धम्क्याउने गरी भाषण गरिरहँदा देउवा संविधान बचाउने गरी अदालतलाई प्रभाव पार्न हुँदैन स्वतन्त्र भएर फैसला गर्न दिनुपर्छ भन्दै आए। उनको यो भनाइले कतिपय मिडियाले गलत व्याख्या पनि गरे। तर त्यसको अन्तर्य अहिले बल्ल बुझ्दै गएका छन्। सायद देउवाले अदालतलाई स्वतन्त्र राख्ने अडान पटकपटक नदोहोर्यएका भए अदालतले स्वतन्त्र रूपमा फैसला गर्न नसक्ने र जनविश्वास भत्कनुका साथै शक्ति पृथकीकरणको सिद्धान्तमा खलल पुग्न सक्थ्यो। तसर्थ संसद् विघटनको विषयमा देउवा अलोचना सहेर लोकतन्त्रको रक्षा गर्न सफल भएका छन्। लोकतन्त्र र नेपाली कांग्रेसका पक्षमा देउवाले खेलेको भूमिकाको विरोध पार्टीबाहिरका विभिन्न स्वार्थ समूहहरूले गर्नुलाई आश्चर्यका रूपमा लिइरहनु जरुरी छैन। कांग्रेस बलियो हुनु र यसका सभापतिका रूपमा देउवा बलियो हुनु उनीहरूका लागि सबैभन्दा बढी चिन्ताको विषय बन्न पुग्यो। अनि कहिले नेतृत्वले ढुलमुले नीति लियो भन्ने नाममा त कहिले ओलीसँग साँठगाँठ र सेटिङ गर्यो भन्ने नाममा देउवालाई खुइल्याउने अभियानमा उनीहरू लाग्न थाले। यतिबेला नेपाली कांग्रेस राजनीतिको केन्द्रभागमा र सभापति देउवा निर्णायक नेताका रूपमा पुनः स्थापित भएका छन्। यो आम नेपाली कांग्रेसका कार्यकर्ता र अझ समस्त लोकतान्त्रिक शक्तिहरूका लागि सकरात्मक विषय हो। तर यस्तो बेलामा कांग्रेसकै केही नेताहरूको भोक हराएको र निद्रा बिथोलिएको उनीहरूकै भनाइबाट देखिन्छ। कांग्रेस बलियो हुँदा यसका सभापति राजनीतिको केन्द्रभागमा उभिँदा निद्रा र भोक हराउनेहरू कुन स्वार्थ समूहका लागि कसको पक्षमा लागेका होलान् ? आमजनता र कांग्रेसका कार्यकर्ताले राम्रैसग बुझ्न आवश्यक छ। यतिबेला कांग्रेस चौधौं महाधिवेशनको सँघारमा छ। भदौभित्र महाधिवेशन गर्नैपर्ने संवैधानिक बाध्यता कांग्रेससँग छ। त्यसको तयारीमा सभापति देउवा तीव्ररूपमा लागिपर्नुभएको छ। यता राष्ट्रिय राजनीतिमा पनि कांग्रेसले महत्त्वपूर्ण भूमिका खेल्नुपर्ने र संसदीय अभ्यासअनुसार सरकारको नेतृत्व गर्नुपर्ने बाध्यात्मक परिस्थिति सृजना भएको देखिन्छ। तर यस्तो परिस्थितिलाई पनि देउवाअनुकूल देख्ने र कांग्रेस बलियो बन्यो भने यसको जस देउवाले लिने भय पाल्ने नेताहरू राजनीतिको कुन भागमा छन् भन्ने प्रस्ट देखिएको छ। देउवाले जे गरे पनि त्यसको आलोचना गर्नैपर्ने र पार्टी कमजोर बनोस् तर मचाहिँ नेता बनिरहुँ भन्ने भस्मासुर प्रवृत्ति कांग्रेसभित्र केही नेताहरूमा हुर्कंदै गएको देखिन्छ। कांग्रेस संसदीय दल र केन्द्रीय समितिमा बहुमत रहेका सभापति देउवाले कहिल्यै पनि अल्पमत बहुमतका आधारमा निर्णय गरेनन्। पार्टीभित्रको भागबन्डा तोड्ने एजेन्डासहित देउवासँग अघिल्लो महाधिवेशनमा प्रतिस्पर्धा गरेका रामचन्द्र पौडेल चुनाव हारेको भोलिपल्ट त्यो एजेन्डा छाडेर भागबन्डाको राजनीतिमा प्रवेश गरे। तर पनि देउवाले पार्टी मिलाउने नाममा उनलाई पार्टीको हरेक हिस्सामा हिस्सेदार बनाए। महामन्त्रीमा तन्नम भएर पराजित भएका गगन थापालाई कुनै आग्रहपूर्वाग्रह नै नराखी केन्द्रीय सदस्यमा मनोनीत गरे। तर अहिले तिनै मनोनीत देउवाको विरोध नगरे नेता नै भइँदैन कि भन्ने मनोविज्ञानमा देखिएका छन्। तर ती विरोधलाई लोकतन्त्रको सामान्य चरित्र ठानेर देउवाले सर्वसम्मत रूपमा पार्टीभित्र निर्णय गर्ने र सबैको भावना समेट्ने समन्वयकारी नेताका रूपमा आफूलाई उभ्याउँदै आएका छन्। विधि र पद्धतिकै आधारमा चल्ने हो भने देउवाले कुनै गुट वा स्वार्थ समूहको कुरा सुन्नुपर्ने अवस्था कांग्रेसभित्र छैन। तर कसैको पनि चित्त नदुखाउने र सहमति सहकार्य र एकताका आधारमा अघि बढ्ने नीति सभापति देउवाले अँगाल्दै आउनुभएको छ। यसलाई कमजोरी देख्ने र उल्टै देउवाले नचाहेका निर्णय कांग्रेसले गर्यो भनेर भ्रमको खेती गर्ने, प्रचारबाजीमा तल्लीन हुने कतिपय नेताहरूमा त्यस्तै रोग लागेको देखिन्छ। सबैलाई न्याय र सम्मान दिलाउने र कांग्रेस पार्टीभित्र अपमानित भएर कोही पनि बाहिरिनुनपर्ने अवस्था बनाउने देउवाको नीति र त्यसैअनुरूपको व्यवहारका कारण कांग्रेसका हरेक निर्णय सर्वसम्मत हुँदै आएका छन्। अन्य पार्टी छाडेर कांग्रेस प्रवेश गर्नेहरूको लर्को देखिन थालेको छ। कांग्रेस बलियो बनाउन र आम कार्यकर्ताको मनोबल उच्च राख्न सभापति देउवाले लिएको नीतिबाट देशैभर कांग्रेसजन र लोकतन्त्रवादीहरूमा उत्साहको माहोल सृजना भएको छ। तर कांग्रेस बलियो भयो र त्यसको जस देउवालाई गयो भने त खत्तमै हुने भयो भन्ने भस्मासुर प्रवृत्तिप्रति भने सबै सचेत हुन जरुरी छ। न्यौपाने कांग्रेस केन्द्रीय सदस्य हुन्।"
औषधि बजारमा बढ्दो अराजकता,"म्याद गुज्रिएका औषधिमा नयाँ लेबल लगाएर बजारमा पठाउँदै गरेको केही व्यक्तिलाई विराटनगरमा समातिएको खबर आएको थियो। त्यस्तै कतै कुनै महŒवपूर्ण एन्टिबायोटिक्स सुईको ५०० मिलिग्रामको लेबललाई हटाएर एक ग्राम बनायो रे। जीवन रक्षाका लागि आईसीयूमा रोगसँग लड्न प्रयोग गरिने महँगा अनि महŒवपूर्ण औषधि म्याद सकिएको तथा कम मात्राको प्रयोग हुँदा कसरी बिरामी बचाउन सकिएला ? यस्तो गम्भीर विषयमा सामान्य मानवीय चिन्तन पनि गुमाएको रहेछ नेपालको औषधि बजार भन्ने यस घटनाले पुष्टि गरेको छ। हुन त फ्रिका स्याम्पल अर्थात् चिकित्सकलाई निःशुल्क वितरण गर्ने भनेर आएको स्याम्पल औषधिमा लेखिएको फिजिसियन स्याम्पल नट टु बी सोल्ड लेखिएकोलाई पहिले पनि अलिअलि कतैकतै मेटेर बेचिन्थ्यो। त्यस्तै सरकारले निःशुल्क वितरण गर्ने भनिएको औषधिहरूको नेपाल सरकारद्वारा निःशुल्क वितरीत मेटेर कतैकतै सोझा जनतालाई बेचिने गरेको पाइन्थ्यो। यी अपराधले पैसाको ठगी भए पनि मानव स्वास्थ्यमा नराम्रो गर्ने हुँदैनथ्यो। तर पछिल्लो चरणमा औषधिको लेबल परिवर्तनले कम असल, कम परिणाम (एमजी) तथा म्याद गुज्रिएका औषधिसमेत बजारमा आउनु घातक रहेकोमा दुईमत पक्कै नहोला। यसले इमानदारीका साथ औषधि व्यवसाय गरिरहेका व्यवसायी, करोडौंको शोध र अनुसन्धानपछि उत्पादन गरेको औषधि उत्पादक, गहिरो अध्ययन गरेर उपचारमा खटिएका चिकित्सकीय समूह र जीवनको कठिन अवस्थामा रोगसँग लड्दै गरेका बिरामी मात्र पीडित हुँदैनन्; पूरै समाज र मानव स्वास्थ्यसँग जोडिएका हरेक पक्षले लज्जित हुँदै पराजय खेप्नुपरेको छ। डाक्टरले दर्ता नगरेका पोषकतत्व प्रिस्क्राइब लेख्न मिल्दैन भन्ने हुँदैन। बिरामीलाई आवश्यकताअनुसार पोषकतत्व लेख्नुपर्ने बाध्यता हुन्छ। पछिल्लो समयमा विराटनगरमा दर्ता नभएका औषधि तथा खाद्यवस्तु चिकित्सकले प्रिसाइब गरे, दर्ता नगरिएका पोषकतत्व तथा न्युट्रिसेट्युक्लसको गोदाम सिल अनि फार्मेसी अधिकृतलाई रंगेहात पक्राउजस्ता समाचार आएका छन्। यसले औषधि बजारमा कालाबजारी रहेको पुष्टि गर्छ। साथै यसले चिकित्सक, औषधि व्यवस्थापन विभाग र औषधि व्यवसायीबीच सम्बन्ध र सहकार्य नरहेको देखिन्छ। चिकित्सकले आफ्नो चिकित्सकीय ज्ञान, सीप र दक्षताका आधारमा बिरामीलाई उपचार गर्ने हो। सो उपचारका लागि आवश्यक औषधि प्रिस्क््राइब गर्नुपर्छ। चिकित्सककै प्रिस्क्रिप्सन वा सिफारिसका आधारमा औषधिको आयात, दर्ता र बजारमा उपलब्धता हुनुपर्ने हो। औषधि दर्ता गर्न अर्थात् बिक्रीवितरणको अनुमति दिने, बजार नियन्त्रण गर्ने निकाय औषधि व्यवस्थापन विभाग अर्थात् डिपार्टमेन्ट अफ ड्रग एडमिन्स्ट्रेसन (डीडीए) हो। औषधि विभागले दर्ता गरेपछि मात्र औषधिको आयात तथा बिक्रीवितरण औषधि व्यवसायीले गर्न पाउने हुन्छ। त्यसैले कुशल औषधि व्यवस्थापनमा यी तीनै पक्षबीच सहकार्य हुन आवश्यक हुन्छ। तर पछिल्लो चरणमा भनेजस्तो सहकार्य भएको देखिँदैन र औषधि बजारमा भित्रिएको कालोबजारीमा एकले अर्कालाई दोषी देखाउनमा लागेको देखिन्छ। डाक्टरले दर्ता नगरेका पोषकतत्व प्रिस्क्राइब लेख्न मिल्दैन भन्ने हुँदैन। बिरामीलाई आवश्यकताअनुसार पोषकतत्व लेख्नुपर्ने बाध्यता हुन्छ। कति बिरामीलाई पानी, झोलकुरा, कागती पानी, गेडागुडी, माछामासु, अन्डा, फलफूल पनि लेख्न अनि खान लगाउनुपर्छ। चिकित्सकले लेखेका सबै कुरा औषधि पसलमै उपलब्ध होस् भन्ने चाहना आम मानिसमा हुन्छन्, स्वाभाविक हो। तर औषधि पसलमै सबै उपलब्ध गराउन मिल्छ कि मिल्दैन त्यो फरक पक्ष हो। औषधि पसलमा यी पोषकतत्व बेचे भन्दैमा औषधि विभाग चिकित्सकलाई प्रिस्क्राइब नगर्न निर्देशन दिने निकाय होइन र दिन मिल्दैन। तर अहिले चर्चामा रहेको पोषकतत्व (न्युट्रिसेटिक्लस्) फलफूल वा दूध प्रेस्क्रेप्साइब (लेखे) जस्तो पक्कै होइन। प्रोटिन चाहिने बिरामीलाई दैनिक दूध, अन्डा, मासु आदि त्यस्तै भिटामिन चाहिने बिरामीलाई फलफूल नलेखेर प्रोटिन पाउडर तथा मल्टिभिटामिन किन प्रिस्क्राइब गर्नुपयो त ? प्रश्न आउने गरेको छ। प्रश्न सान्दर्भिक छ। आफ्नै घरमा रहेको दुध बेचेर प्रोटिन किनेर खानु आवश्यक छ त ? पक्कै छैन। आफ्नै बारीमा फलेको अम्बा वा कागती बेचेर भिटामिन सी को ट्याब्लेट पक्कै किनेर खानु पर्दैन। तर सधैं सबैका लागि एउटै अवस्था हुँदैन। गाई नभएको घरमा पनि प्रोटिनको सट्टा दूध किन्नु राम्रो हो। तर घरमा दूध, माछा, मासु, अन्डा, फलफूल ल्याउँदा एकजनालाई दिने र बाँकी घरकै सदस्य, वृद्ध, बालबालिकालाई नदिनु अस्वाभाविक हुन्छ। हुन त यस्ता पोषणयुक्त खाद्यवस्तु बिरामीले र बिरामी भएपछि मात्र भन्दा पनि सम्भव भए सबै मिलेर सधैं सेवन गर्नु राम्रो हो। तर धेरैको आर्थिक स्तरले नभ्याउने हुन सक्छ। यस्ता बिरामीलाई प्रोटिन, मल्टिभिटामिन लेख्नुपर्ने बाध्यता हुन्छ। डाक्टरले नै लेखेपछि किनेर खान्छन् र बिरामीका लागि मात्र किन्ने भएपछि सस्तो पर्न आउँछ। कुनैकुनै अवस्थामा कुनै पोषकतत्व बढी चाहिने हुन्छ। त्यस अवस्थामा पनि खानेकुरासँग थप पोषकतत्व दिनुपर्छ। जस्तै गर्भवतीलाई आइरन, क्याल्सियम। चिकित्सकले पुर्जामै लेखेका भएकाले यस्ता सामग्री फार्मेसी अर्थात् औषधि पसलमा खरिदबिक्री हुन पुगेको यथार्थ हो। यस्ता न्युट्रिसेटिक्लस् जस्तै कन्डम, जीवनजल, हर्लिक्स, ग्लुकोज, भिक्स, थर्मोमिटर मात्र होइन; फेयर एन्ड लभली, मोइस्चराइजर, सेम्पुजस्ता स्वास्थ्यसँग जोडिएका वस्तुको बिक्री वितरण पनि फार्मेसीबाट हुने गरेको पाइन्छ। तर नियमले फार्मेसीले औषधि विभागमा दर्ता गरिएका औषधिहरूको मात्र बिक्री गर्न पाउने हुन्छन्। राज्यको कानुनभन्दा माथि कोही हुनु हुँदैन। विशेषतः चिकित्सक र औषधि व्यवसायी दुवै मानव स्वास्थ्यमा खटिएका अंग हुन् भने नेपाल मेडिकल काउन्सिल, औषधि व्यवस्था विभाग मुख्य अनुगमकारी निकाय हुन्। यसबाहेक उपभोक्ता, गुण्स्तर विभाग, प्रशासन, नर्सिङ, पारामेडिक्सलगायत धेरै पक्ष स्वास्थ्यसँग सम्बन्धित हुन्छन्। स्वास्थ्य संवेदनशील विषय हो र यो एउटा व्यापार वा पेसा मात्र होइन भन्ने सबैले बुझ्न आवश्यक छ। पछिल्लो चरणमा यसमा ठगी तथा कालोबजारी बढेको तथा चुनौती थपिएको छ। एकातिर फोन गरेर घरमै औषधिलगायत स्वास्थ्य सेवाको माग बढेको छ, विश्व बजारमा उपलब्ध भइरहेको स्वास्थ्य सेवाको माग बढेको छ भने अर्कातिर वर्षौंदेखि उपलब्ध भइरहेका बहुराष्ट्रिय कम्पनीका औषधिको पनि पटकपटकको दर्ताको चक्करले उपलब्ध हुन छाडेको छ। पसलभन्दा पनि सुपरमार्केट, क्लिनिकभन्दा पनि अस्पताल रोज्ने प्रचलन बढ्दो छ। यस परिस्थितिमा औषधि पसलमै अस्पतालमा बिरामीलाई चाहिने सबै कुरा पाए हुन्थ्यो भन्नु स्वाभाविक पनि हो। तर बिरामीलाई ठगी गर्न छुट कसैलाई हुँदैन र कानुनी दायरामा सबै आउनैपर्छ। पछिल्लो समयमा चिकित्सकले पनि विश्व स्वास्थ्य संघले उल्लेख्य गरेको रास्नल युज अफ ड्रग का मुख्य लक्ष्य कम खर्च अनि सक्दो कम औषधिको प्रयोग जस्ता महŒवपूर्ण पक्षलाई उपेक्षा गरेको देखिन्छ। यस सम्बन्धमा सचेतना तथा अभिमुखीकरण गर्नेगराउने काम कुनै पक्षले गरेको देखिँदैन। त्यस्तै औषधि बजार नियन्त्रण गर्ने निकायका रूपमा रहेको औषधि व्यवस्थापन विभागले अति आवश्यक औषधिको पनि दर्ता सहज नगरेर जनतालाई दुःख दिएको पछिल्लो उदाहरण कोभिडका बेला रेम्डिसिभिरबाट स्पष्ट छ। विभागले पनि डाक्टरको सिफारिस, आवश्यकताअनुसार दर्ता प्रक्रिया तथा पटकपटकको नवीकरण सहज गर्नुपर्छ। यसका साथै अनियन्त्रित र मानव स्वास्थ्यसँग खेलबाड गर्ने गैरजिम्मेवार औषधि बजारलाई नियन्त्रण र व्यवस्थित गर्न पनि आवश्यक छ। यसका लागि औषधि व्यवस्थापन विभागलाई चुस्त बनाउनुका साथै औषधि व्यवसायी, चिकित्सक र उपभोक्ता सबैले विभागलाई सहयोग र सहकार्य गर्नुपर्नेमा दुईमत नहोला।"
