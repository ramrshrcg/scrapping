शीर्षक,विवरण
समकालीन राजनीति इतिहासपथबाट गुज्रिन्छ,"साउन ६ र ७ गते बीपी (सान्दाजु) र पुष्पलाल (माइल्दाजु) जयन्ती। बीसौं शताब्दीको नेपाली राजनीतिमा सर्वाधिक महत्व राख्ने बीपी कोइराला, पुष्पलाल र महेन्द्र शाह नै हुन्। अब भने कांग्रेस कांगे्रस रहेन। न कम्युनिस्ट कम्युनिस्ट नै रहे। ट्रेडमार्कीय राजनीतिमा अब कोइराला र पीएलको सान्दर्भिकताभन्दा पनि याद सराद्धे मात्र हुन पुगे पनि नयाँ फन्डा फ्याँकेर बहसको दिशा मोडिरहिएका बेला बीपी र पीएलको बहस आवश्यकता अहिले अझ बढेको हो। इतिहासको पुनर्पाठ भइरहन्छ। इतिहासकार रामचन्द्र गुहा भन्छन् वर्तमानको राजनीति बुझ्नु छ भने इतिहास पढ्न र बुझ्न आवश्यक हुन्छ। इतिहासका सन्देश र मर्म इतिहास चेतसहित अध्ययनको माग गर्छ। नत्र घटना, नाम, तिथिमिति, ठाउँबाहेक व्याख्याताको केकता ढल्को छ भन्नेले धेरै अर्थ र महत्व राख्छ। तत्कालीन राजनीतिक अवस्था, विश्व परिस्थिति, छिमेकीको आपसी सम्बन्ध, सामाजिक मनोदशा, आर्थिक अवस्था र सम्बन्ध, चेतना र राजनीतिक संस्कृतिको स्तर, शक्तिबीच आपसी टसल आदि नियालिनुपर्छ। इतिहास निर्मम हुने भएकाले नायक र खलनायकका चिहान खोतलिन्छन्। आजको चेतना र अवस्थाले तत्कालीन अवस्था बुझिँदैन। नायक देवता हैनन्। उनका पनि सीमा र समस्या हुन्छन्। महामानव त भक्तिशास्त्र मात्रै हो। सत्ता राजनीतिभित्र त्यसबेला असली द्वन्द्व बीपी र महेन्द्रबीच थियो। अस्तु ल्याइएका पुष्पलालको त लाससमेत ल्याउन प्रतिबन्ध लाग्यो। बीपी र महेन्द्र दुवैको द्वन्द्वमा समकालीन राजनीति मात्रै हैन, क्षेत्रीय शक्ति सन्तुलनका साथै शीतयुद्धको झझल्को, रडाको र असरसमेत देखा परे। बीपी, पीएल र महेन्द्र तीनैजनाका समान गुण भनेका आआफ्ना सिद्धान्त, संस्कृति, मान्यता र आदर्शअनुरूप राजनीतिक अभ्यास हो। उनीहरू तीन वर्गका प्रतिनिधि थिए। आआफ्नै विश्व दृष्टिकोण र बुझाइ थियो। अहिले सबभन्दा खट्किएको विषय भनेकै उनीहरूका अनुयायी मौलिक सिद्धान्तमा टिक्न नसक्दा पनि पार्टीको नाम र झन्डा छाड्न नसक्नु हो। चिन्तन, दर्शनभन्दा जब राजनीति व्यवसाय हुन्छ तब विवेकले नभई आवश्यकताले भूमिका निर्धारण गर्छ। गम्भीर मोडमै आफ्नै गौरवताको बोझ धान्न नसकेकाले पनि इतिहास र नायक याद गर्छन्। सिद्धान्तहीन राजनीतिले भने विषय, व्यक्तित्व, इतिहास र संवेदनशील घटनालाई सरल तरिकाले बुझ्ने माग गर्छ। इतिहास र राजनीतिका टेढामेडा विषय बुझ्न भने सरल तरिकाले कठिन हुन्छ। बीपीले सत्ता र संघर्ष दुवै मोर्चाको अभ्यास गरे। पुष्पलालले नेपाली समाजको वर्ग विश्लेषण, नेपाली इतिहासको भौतिकवादी अध्ययन, सिद्धान्त, संस्कृति, आचरण, प्रतिबद्धता, संगठन र संघर्षमै जीवन बिताए। महेन्द्र त राजा थिए नै, उनलाई शीतयुद्धकाल वरदान र चीनभारतको टसल राजनीतिक उपहार बन्यो। कमजोरले आँखा तरे उसको औकात देखाइदिनुपर्छ। शक्तिशालीले चुटे बुद्धिले काम लिनुपर्छ। तुरुन्त जवाफ दिँदा लिनुको दिनु पर्न सक्छ भन्ने उनको चतुर राजनीतिक अभ्यास रह्यो। बीपी पार्टीको प्रत्यक्ष वा परोक्ष वैचारिक र संगठनात्मक सदावहार केन्द्रमै रहे। प्रजातान्त्रिक कांग्रेसको अगुवामा सुवर्णशमशेर र सूर्यप्रसाद उपाध्याय भूमिकामै देखिए पनि कालान्तरमा ती ओझेल परे। सत्ताबाट बाहिरै रहँदा पनि देशको राजनीतिक केन्द्रमै रहे। उनको टकराहट एकातर्फ महेन्द्रवादी सत्तासँग थियो भने अर्कातर्फ शीतयुद्धको चरमकालमा कम्युनिस्टविरुद्वको उग्र चिन्तन। सत्ता संरचनालाई ध्यान नदिए वर्गीय समाजमा सोचजस्तै इतिहास पनि वर्गीय हुन्छ भन्ने बुझ्न सकिँदैन। महेन्द्र आधुनिककालको सामन्ती सक्रिय राजतन्त्रात्मक सिद्धान्त अभ्यास गर्थे। बीपीको सामाजिक प्रजातन्त्र अभ्यास थियो र पुष्पलालको कम्युनिस्ट। महेन्द्र प्रजातन्त्र र राष्ट्रियताका नाममा एकअर्काका अन्तरविरोधमा खुब खेल्थे। आदर्शले पार्टी चल्ने, आन्दोलन बन्ने र अन्तर्राष्ट्रिय द्वन्द्व पनि सिद्धान्तकै कारणले प्रयोग भएको यस भूसंवेदनशील क्षेत्रमा ती सामाजिक, राजनीतिक सांस्कृतिक द्वन्द्व बनेर देखा पर्थे। द्वन्द्व कतिपय सन्दर्भमा विपरीत सिद्धान्तबीच कार्यनीतिक एकतामा पनि देखिन्थ्यो भने मूलतः संघर्षमा। बीपीबारे चर्चा गर्दा समयको नाडी छामेर कार्यनीतिमा फेरबदल गरिरहन नेताका रूपमा हेर्नुपर्छ। त्यसै आधारमा एउटा कार्यनीति असफल हुने लक्षण देख्नेबित्तिकै अर्को तरिका अपनाउनु र शत्रु पक्षसँग कलामय तरिकाले संघर्षरत गर्नु, दुई शत्रुबीच छान्नुपर्दा देशभक्तिलाई प्रधानता दिनु, आन्दोलनको राष्ट्रियअन्तर्राष्ट्रिय सम्बन्धको भरपूर उपयोग गरेको देखिन्छ। त्यो बुझ्न राजा र भारतप्रतिको दृष्टिकोणलाई सुक्ष्म नियाल्नुपर्छ। सात सालको सशस्त्र संघर्ष, मातृका, महेन्द्र र उनीबीचको द्वन्द्व, पहिलो निर्वाचित सरकार, १७ सालको कू, जेल जीवन र संघर्ष, १८ साल र ओखलढुंगा सशस्त्र संघर्ष, राष्ट्रिय मेलमिलाप, जनमत संघर्षजस्ता विषयमा उनको रणनीतिमातहत कार्यनीतिलाई जोडेका देखिन्छन्। अझ सिक्किम र बंगलादेश घटनापछि भारत प्रवास त्यागेर राष्ट्रिय मेलमिलाप नीति दिँदै देश फर्कनु एउटा गम्भीर निर्णय थियो। बीपी पार्टीको प्रत्यक्ष वा परोक्ष वैचारिक र संगठनात्मक सदावहार केन्द्रमै रहे। प्रजातान्त्रिक कांग्रेसको अगुवामा सुवर्णशमशेर र सूर्यप्रसाद उपाध्याय भूमिकामै देखिए पनि कालान्तरमा ती ओझेल परे। सत्ताबाट बाहिरै रहँदा पनि देशको राजनीतिक केन्द्रमै रहे। उनको टकराहट एकातर्फ महेन्द्रवादी सत्तासँग थियो भने अर्कातर्फ शीतयुद्धको चरमकालमा कम्युनिस्टविरुद्वको उग्र चिन्तन। सोभियत रूससमर्थित भारतीय हेपाहा शक्तिको विपक्षमा रहँदा अर्को महाशक्ति अमेरिकाको सहयोगी बन्न पुर्यायो। त्यसैले उनी एसियामै इजरायललाई पहिलो समर्थन दिन पुगे भने इन्डोनेसियाको सैनिक कू र तानाशाह सुहार्तोलाई समर्थन दिन डीएन अडिट (दीपा नुसान्तारा अडिट नोभेम्बर २२, १९६५ मा सैन्य कुमा हत्या) अर्थात् कम्युनिस्टको हाउगुजीमा अडिटवाद खडा गर्दा सोसल डेमोक्रेट छविमा असर पुर्यायो। आफ्नो औचित्य सावित गर्न नयाँ सिद्धान्त बनाउनुपर्छ भने भयसिर्जित गर्दै समर्थन लिनु राजनीतिक खेलै हो। अडिट फर्मुला पनि त्यस्तै रह्यो। उनले इन्डोनेसियाका सोसलिस्ट सुकार्नो र चिलेका एलेन्डे सरकारको अमेरिकी प्रायोजित सैनिक कुको विरोध गरेनन्। त्यसले प्रजातान्त्रिक अन्तर्राष्ट्रिय पक्षधारितामा बात लाग्ने मौका दिए। अब पुष्पलालको चर्चा गरौं। प्रजातान्त्रिक कांग्रेसबाट राजनीति सुरु गरेका सहिद गंगालालका भाइ पुष्पलाल नेपाली कम्युनिस्ट पार्टीका संस्थापक महासचिव, नेपाली इतिहासको भौतिकवादी धारका पहिलो विश्लेषक हुन्। नेपाली समाजको वर्ग विश्लेषण, अन्तरविरोध र शत्रु एवं मित्र किटान गर्दै संघर्षको दिशा निर्धारक अग्रणी नेता। समय गुज्रँदै जाँदा पार्टीमा स्वत्वका टकराहट बढेर सत्ता संघर्षमा हुत्याइँदै गए पनि आन्दोलनबाट कटाउन भने नसकिएका र राजतन्त्रसँगको संघर्षप्रधान मान्ने पुष्पलाल राजतन्त्रप्रति नरम धारणा राख्ने साड्दाजु मनमोहन अधिकारीसँग जीवनपर्यन्त मेल खाएन। प्रजातान्त्रिक आन्दोलन कांग्रेस र कम्युनिस्ट सहकार्यमा मात्रै राजनीतिले कोल्टे फेर्छ भन्ने धारणा रहिरह्यो। १७ सालको महेन्द्रशाही कू पछाडि त अझ दृढ रहे। आफन्तबाट प्रताडित हुँदै जाँदा मोहनविक्रमबाट गद्धार पुष्पलाल भनिए। त्यसलाई सहयात्री जीवराज आ िश्रत, मोदनाथ प्र िश्रत, मदन भण्डारी र वामदेव गौतमले मुक्ति मोर्चा समूह बनाएर निरन्तरता दिए। बीपी राष्ट्रिय मेलमिलाप नीति लिएर फर्किएपछि पीएललाई पनि राजाको राष्ट्रवादी अभियानमा सहयोग पुर्याउन सन्देश लिएर बनारस पुगेका टंकप्रसाद आचार्यको प्रस्ताव स्विकारेनन्। पीएलले प्रजातान्त्रिक आन्दोलनमा कांग्रेसकम्युनिस्ट सहकार्य गर्नुपर्छ भन्ने आफ्नो विचारको सफलता जीवनकालमै देख्न भने पाएनन्। यी दुवै राजनीति सिद्धान्त निर्देशित आचरण, आदर्शलाई जनताले स्पष्ट अनुभूति गर्न पाए। त्यसैले निरन्तरता दिएरै सार्वजनिक अपिल गर्ने नैतिक हक बन्यो। गाली गरेर नथाक्नेले समेत कालान्तरमा उनीहरूलाई पछ्याउनु वा प्रशंसा गर्नुपर्यो। अन्त्यमा, १ बीपीले सत्ताअभ्यास गरे तर पुष्पलालले गर्न पाएनन्। २ शीतयुद्धको प्रभावबाट ग्रसित तीनैजनाको सम्बन्ध र राजनीति अभ्यासमा देखिन्छ। ३ भीड नायकको खोजीमा हुन्छ। इतिहास कहिलेकाहीं महाठट्टा पनि गर्छ। फेरिएको अवस्थामा गाली पण्डितहरू आफैंलाई हकवाला सावित गर्ने कोसिस पनि गर्छन्। ४ संगतले कता लागिन्छ भन्ने धेरै निधो गर्छ। वातावरण तयार गर्छ। पार्टीभित्रका सदावहार विरोधी चुनाव हारेका सूर्यप्रसाद उपाध्यायलाई बीपीले गृहमन्त्री त बनाए तर अत्यन्तै विश्वास पात्र डा तुलसी गिरी र विश्वबन्धु थापाका भूमिका र चालबाट सचेत हुन भने सकेनन्। ५ बीपीका राजनीतिक अगुवा जयप्रकाश नारायणसँग निरन्तरता रहे पनि घघडान सोसल डेमोक्रेट चिन्तक र नेता डा रामनारायण लोहियासँग भने बीपीको उत्तरार्धमा सम्बन्ध चिसियो। यसका कारण र परिणाम अध्ययनका विषय हुन्। ६ अमेरिकी लबीमा बीपीको राजनीतिक अभ्यास, इजरायलको मान्यताले जवाहरलाल नेहरू र माओत्से तुङलाई मन परेन। यस भूसंवेदनशील देशबाट अमेरिकी सक्रियतादेखि उनीहरू होसियार थिए। १७ सालको महेन्द्र कु मा महत्व राख्छ। किन चीन र भारतको महेन्द्रलाई मौन सर्मथन भयो ? सन् १९५४ मा चीनप्रति अमेरिकाको फेरिएको दृष्टिकोण, नेपाललाई आधार बनाएर तिब्बतमाथि अमेरिकी सक्रियताबारे अरफेन अफ कोल्ड वार (शीतयुद्धका टुहरा) केनेथ नसले अझ विस्तारमा व्याख्या गरेका छन्। ७ पुष्पलालको संयुक्त मोर्चाको प्रस्ताव बीपीकालमा कांग्रेसले स्विकारेन। बीपी र पुष्पलालको मृत्युपछि मात्र गणेशमान सिंहको अगुवाइमा ०४६ सालमा स्विकारियो। ०६२६३ बीपीभ्राता गिरिजाप्रसादले त्यसलाई निरन्तरता दिए। जीवनकालमा पुष्पलालको उछितो खन्ने माले, मनमोहन र चौथो महाधिवेशनका कम्युनिस्टहरू उनको मृत्युपछि भने अनुयायी बने।"
"बीपी, समाजवाद र नेपाली कांग्रेस","नेपाली कांग्रेसका कार्यकर्तामा दुइटा विषयमा केही दुविधा छ। २०१२ सालदेखि कांग्रेसले समाजवादलाई आर्थिक सिद्धान्त बनायो। २०३३ सालदेखि राष्ट्रिय एकता र मेलमिलापको नीति अँगाल्यो। यी दुवै सिद्धान्त र नीतिको व्याख्याता बीपी कोइराला हो। बीपी जीवित रहुन्जेल यिनको बारेमा केही प्रश्न उठ्यो वा संसय भयो भने उहाँसँग भेटेपछि समाजवाद र मेलमिलापबारे आफ्नो विचार र तर्क दिनुहुन्थ्यो, सबै सन्तुष्ट हुन्थ्यौं। उहाँको देहावसानपछि पनि कांग्रेस यही सिद्धान्तअनुसार चल्यो। तर ०४६ को जनआन्दोलन ०४८ को कांग्रेसको सरकार र पुनः ०६२६३ को जनआन्दोलनपछि कांग्रेसमा समाजवाद र मेलमिलापको बुझाइमा मतभेद छ। केही नेता कार्यकर्ता भन्छन्, कांग्रेसले बीपीको समाजवादी बाटो छोड्यो र राष्ट्रिय मेलमिलाप नीतिको पनि पालना गरेन, त्याग्यो। केही नेता भन्छन्, कांग्रेसले बीपीको विचार छोडेको छैन। समाजवादी नीति र मेलमिलाप नीतिअनुसार नै चलेका छौं। प्रायः कार्यक्रममा, लेखमा र भाषणमा भिन्न विचार आइरहेका हुन्छन्। बीपीको ३८ सौं पुण्यतिथिका अवसरमा बीपीको समाजवादी धारणाको सम्बन्धमा केही विचार प्रस्तुत गर्ने जमर्को गरिएको छ। बीपी राजनीतिक विचारक र चिन्तक हुनुहुन्थ्यो। उहाँले समाजवादको सूत्रवद्धरूपमा कुनै सिद्धान्त प्रतिपादन गर्नु भएन तर प्रजातान्त्रिक समाजवाद के हो भन्ने धेरै व्याख्या र छोटो प्रयोग गर्नुभयो। नेपालमा समाजवादको बारेमा उहाँका विचार लेखहरूमा, पुस्तिकामा, गोष्ठीहरूमा, प्रशिक्षण कार्यक्रममा र अन्तर्वार्तामार्फत व्यक्त भएका छन्। सरकार सञ्चालनको छोटो कार्यकालमा व्यवहारिक प्रयोग पनि गर्नुभयो। प्रवासमा रहँदा तरुण पत्रिकामार्फत् समाजवादसम्बन्धी विचार दिनुभयो। एसियन समाजवादीहरूको सम्मेलनमा र अन्तर्राष्ट्रिय समाजवादी मञ्चहरूमा आफ्ना समाजवादी धारणा राख्नुभयो। सिड्नी सम्मेलनमा उहाँको व्याख्यान अन्तर्राष्ट्रिय समाजवादीहरूमा चर्चित छ। समाजवादको सम्बन्धमा एउटा लामो व्याख्यान २०३७ सालमा पाल्पाको प्रशिक्षण कार्यक्रममा दिनु भएको थियो। उहाँले मानिसको उत्पत्तिको समयदेखिको विश्लेषण गरेर स्वभावैले मानिस समाजवादी भएको विचार प्रस्तुत गर्दै तत्कालीन समयमा साम्यवादमा प्रजातन्त्र थपिदिए समाजवाद हुन्छ र समाजवादबाट प्रजातन्त्र झिकिदिए साम्यवाद हुन्छ भन्नुभयो। यो नेपालमा धेरै चर्चित भयो र यसै बारेमा भोला चटर्जीले एउटा अन्तर्वार्तामा साम्यवाद र समाजवादको फरक यति नै हो त निजत्वको प्रश्नलगायतमा भिन्नता हुँदैन भनी प्रश्न गर्दा त्यो त प्रजातन्त्र स्वीकारपछि प्रजातन्त्रको चरित्र र त्यसबाट प्राप्त हुने अधिकारले स्वभावतः समाधान गर्छ भन्नुभयो। बीपीले समाजवादलाई केबल आर्थिक सिद्धान्तका रूपमा मात्र हेर्नु भएन। तेस्रो विश्वका जनताको आशा र आस्थाको मियो बनाउनुभयो। समाजवादको मूल भावना समानता हो, समानता आर्थिक र राजनीतिक दुवै हुनुपर्छ। उहाँको विचारमा प्रजातन्त्रबिनाको समाजवाद (रुसी मोडेल) राज्य पँुजीवाद हो। प्रजातन्त्र समाजवादको आत्मा हो भने समाजवादबेगर प्रजातन्त्रको स्वस्थ जीवन असम्भव छ। प्रजातान्त्रिक समाजवाद भन्ने नामाकरण उहाँले नै गर्नुभयो। समाजवादी विचार उन्नाइसौं शताब्दीको उत्पादन होइन। यसको भावना आदिकालदेखि नै छ। मानव इतिहासको पुरानो संस्कृति मानिएको सनातन धर्मको शुक्ल यजुर्वेदमा एउटा श्लोक छ, जसको भावार्थ यस्तो छयस सृष्टिमा भएका जड चेतन सबैमा ईश्वरको उपस्थिति छ। उसले दिएका कुराको उपभोग गरौं, अर्काको भागमा लोभ नगरौं। अर्थात् सृष्टिमा भएका वस्तुमा सबैको समान अधिकार छ। पाँच हजार वर्ष पुरानो वेदको यो भावना पूर्वीय संस्कृतिमा सर्वे भवन्तु सुखिन आदि भावनाबाट अगाडि बढ्यो तर राजनीतिक आर्थिक विचार र आन्दोलनका रूपमा यसलाई सेन्ट साइमोन,चाल्र्स फुरिए,रवर्ट ओवेनहरूले समाजवाद नामाकरण गरेर लागू गर्ने प्रयास गरे। उन्नाइसौं शताब्दीमा युरोपमा पुँजीवादको शोषण अत्यधिक भएको समयमा माक्र्सले ऐतिहासिक भौतिकवादी व्याख्याद्वारा आर्थिक राजनीतिक तथा सिद्धान्त प्रतिपादन गर्दै साम्यवादमा पुग्नुभन्दा पहिलेको संक्रमणकालको अवस्थाको रूपमा समाजवादी व्यवस्थाको कुरा गरे। त्यसपछिका चिन्तकहरूले सर्वहाराको नाममा तानाशाही हुने अधिनायकवादी शासनसँग असहमति जनाई प्रजातान्त्रिक समाजवादको विचारलाई अघि बढाए। त्यसयता आजपर्यन्त यो संसारको प्रभावशाली विचारको रूपमा रहेको छ। विगतमा कांग्रेसका केही मन्त्रीले गल्ती गरे होलान्, कमजोरी होलान्, शासनमा बस्दा व्यक्तिगत स्वार्थले पार्टीको छवि पनि धमिल्याएको होला,तर पार्टीको नीतिमा ठूलो खोट छैन। नीतिगत निर्णय पनि दोषपूर्ण छैनन्। दोस्रो विश्वयुद्धपछि स्वतन्त्रता प्राप्ति गर्दा भारत, बर्मा, श्रीलंकालगायतका देशहरूले प्रजातान्त्रिक शासन प्रणाली र समाजवादी आर्थिक विचार अँगाले। राणाशासन समाप्तिपछि नेपालले पनि प्रजातान्त्रिक शासन प्रणाली अवलम्बन गर्यो तर निर्वाचित सरकारको अभावमा दृढ आर्थिक नीति भएन। २०१५ सालको निर्वाचनपछि निर्वाचित सरकारले समाजवादी कार्यक्रम लागू गर्यो। यद्यपि राजा महेन्द्रको सत्ताभोकले १८ महिनामा नै सैनिक बलबाट सरकार र संसद् भंग गरियो। बीपीको सरकार पूरा समय चल्न पाएको भए उहाँको सोचअनुसारको आर्थिक विकास नेपालीले देख्ने थियौं। नेपालको आर्थिक अवस्था पनि अहिले भिन्न हुने थियो। तर, पुस १ को प्रतिगामी कदमले त्यो अवसर गुम्यो। अहिले बीपीको समाजवादी धारणा बुझ्न उहाँको १८ महिने छोटो कार्यकाल र उहाँका विचार मात्र हामीसँग छन्। बीपीको प्रधानमन्त्रित्वमा धेरै दूरगामी महत्वका काम सुरु गरिए। बिर्ता र राज्यरजौटा उन्मूलन,जंगलको राष्ट्रियकरण, त्रिभुवन विश्वविद्यालय स्थापना, गाउँहरूमा प्राथमिक, निम्न माध्यमिक,माध्यमिक विद्यालयको स्थापना गरिए। औद्योगिकरण गर्ने उद्देश्यले नेपाल उद्योग विकास निगमको स्थापना भयो। जनकपुर चुरोट कारखाना, वीरगन्ज चिनी मिल, कृषि औजार कारखानाहरूको स्थापनाका लागि रुससँग सम्झौता भयो। रुसकै सहयोगमा पूर्वपश्चिम राजमार्गको सर्वेक्षण गर्ने काम सुरु भयो। नेपाल वायुसेवा निगम स्थापना गरियो। कृषिमा प्रगति गर्न भूमिसुधार, बिर्ता उन्मूलन सहकारी आन्दोलन सुरु भयो। जमिनदारको शोषणमा रहेका किसानको हक सुरक्षित गर्ने काम सुरु भयो। देश र जनताको पक्षमा काम गर्दै जाँदा अकस्मात् सरकार अपदस्त गरियो। २०४८ सालमा कांग्रेसको सरकार गठन भएपछि ग्रामीणमुखी बजेट निर्माण भयो। शिक्षा स्वास्थ्यमा राष्ट्रको लगानी वृद्धि भयो। माध्यमिक तहसम्मको शिक्षा निःशुल्क गर्ने निर्णय भयो। पिउने पानी, सिँचाइ, सडक निर्माण,सञ्चारको विकासमा प्रभावकारी काम भए। राज्यको क्षमताअनुसार सामाजिक उत्तरदायित्व लिने नीति अवलम्बन भयो। औद्योगीकरणका लागि नीतिगत अनुकूलता सिर्जना भयो। निजी क्षेत्रले उद्योग व्यवसायमा लगानी गर्ने वातावरण बन्यो। श्रमिकहरूको हितका लागि श्रम कानुन निर्माण भयो। अर्कोतर्फ शिक्षा,स्वास्थ्यमा निजी क्षेत्रलाई पनि लगानी गर्न दिने नीति बन्यो। सरकारी लगानी र व्यवस्थापनमा चलेका बाँसबारी छालाजुत्ता, हरिसिद्धि इटा टायल उद्योग,भृकुटी कागज कारखाना निजीकरण गरियो। ०५१ सालमा पार्टीको आन्तरिक झगडाले मध्यावधि निर्वाचन भयो। त्यसपछि ०७४ सम्म स्थिर सरकार बन्न सकेन। यस बीचमा कम्युनिस्ट पार्टीका धेरैपटक सरकार बने पनि कांग्रेसको सरकारले लिएका नीति अहिलेसम्म यथावत नै छन्। कांग्रेसले ०४८५१ मा गरेको उद्योगको निजीकरण सबभन्दा बढी विवादित छ। विपक्षीको आलोचना त छँदैछ,स्वयं कांग्रेसका कार्यकर्तामा पनि यसमा विभाजित मत छ। अहिले आएर स्वास्थ्य र शिक्षामा निजी क्षेत्रको प्रवेश पनि बहसको विषय भएको छ। कांग्रेसको समाजवादी बाटोको बारेमा अरू केही सामान्य प्रश्न रहे पनि मुख्यतया उद्योगको निजीकरण र शिक्षा,स्वास्थ्यको निजी लगानीलाई लिएर नै प्रश्न उठाउने आलोचना गर्ने गरिन्छ। २०४८ सम्म एउटा त्रिभुवन विश्वविद्यालय थियो। चिकित्सा शिक्षाका लागि शिक्षण अस्पताल महाराजगन्ज र इन्जिनियरिङका लागि पुल्चोक क्याम्पस मात्र थिए। देशको माग धान्न सक्ने अवस्था थिएन। मित्र देशका छात्रवृत्तिले माग धान्न सक्दैनथे। इच्छुक विद्यार्थीलाई पढ्न निजीखर्चमा बाहिर जानुपर्ने बाध्यता थियो। सानो उपचारका लागि पनि बाहिर जानुपर्ने बाध्यता थियो। त्यस समयमा सरकारसँग अरू शिक्षण अस्पताल, इन्जिनियरिङ कलेज निर्माण र सञ्चालन गर्ने क्षमता थिएन। अध्ययन र उपचारका लागि विदेश जाँदा स्वदेशी धन त विदेश गयो नै विदेशी मुद्रा पनि धेरै खर्च हुने भयो। निजी क्षेत्रलाई शिक्षा,स्वास्थ्यमा प्रवेश गराएकाले नै गुणस्तरीय अध्ययन र उपचारका लागि विदेश नै जानुपर्ने बाध्यता हटेको छ। आर्थिक क्षमता भएका र बाहिर पढ्ने रुचि भएका तथा महँगो उपचारमा विश्वास गर्नेहरूलाई त जहिले पनि खुला छ। अहिले परिवेश बदलिएको छ। शिक्षा स्वास्थ्यमा निजी क्षेत्र प्रवेशपछिका गुणदोष पनि प्रकट भएका छन्। राज्यको क्षमता वृद्धि भएको छ। राज्यको सामथ्र्य वृद्धिको अनुपातमा नागरिकको सेवा सुरक्षामा वृद्धि गर्दै जानु नै सामाजिक न्याय हो। नागरिक जीवन सुरक्षित र स्वस्थ राख्नु तथा शिक्षित बनाउनु राज्यको दायित्व हो। भोक र रोगको चिन्ताबाट मुक्ति र सुलभ शिक्षा नागरिकको प्राथमिक अधिकार हो। बीपीको प्रजातान्त्रिक समाजवादको सार पनि यही हो। त्यसैले सुलभ गुणस्तरीय शिक्षा र स्वास्थ्यको प्रबन्ध गर्नैपर्ने कांग्रेसको अबको नीति हुनुपर्छ। सुरुमै सबैको पूर्ण निःशुल्क गर्न क्षमता पुग्दैन होला। तर, सामाजिक न्यायको दृष्टिले आर्थिक स्तरको आधारमा विपन्नलाई प्राथमिकता दिई क्रमानुसार निःशुल्क सेवासुविधा दिनुपर्छ। संविधानमा लेखिँदैमा र नारा दिँदैमा समाजवादको उद्देश्य प्राप्त हुँदैन। उपभोग गर्न पाउने सेवासुविधा र अधिकारले मात्र प्रजातान्त्रिक समाजवादलाई प्रतिनिधित्व गर्छ। भाषण र नारामा त सन् १९१७ देखि नै सबै समान हुने साम्यवाद सुनिरहेकै छौं। तसर्थ बीपीले भनेको र सोचेको सामाजिक न्यायसहितको समतामूलक समाज निर्माण गर्ने प्रजातान्त्रिक समाजवादमा पुग्न भोकै बस्नु नपर्ने र गुणस्तरीय शिक्षा र स्वास्थ्य उपचारको निश्चिन्तता राज्यले नागरिकलाई प्रदान गर्नैपर्छ। राज्यले नागरिकलाई सेवासुविधा दिन राज्यको क्षमता वृद्धि हुनैपर्छ। सम्पत्ति भए बाँड्ने खाने हो सम्पत्ति नै नभए के बाँडने ? राज्यको आय राजस्व हो। जति राज्यको राजस्व वृद्धि हुन्छ त्यहीअनुसार राज्यले खर्च गर्न सक्छ। राजस्व वृद्धिका लागि आर्थिक क्रियाकलाप बढ्नुपर्छ। राज्यले सबै आफैं गरेर आर्थिक वृद्धि सम्भव छैन। निजीक्षेत्र नै आर्थिक गतिविधिमा अगाडि बढ्नुपर्छ। उत्पादनमा नागरिकलाई संलग्नता नगराई आर्थिक विकास सम्भव छैन इतिहासले प्रमाणित गरिसकेको छ। आधुनिक विश्वमा स्वदेशी नागरिकको साथै विदेशी लगानी पनि महत्वपूर्ण भइसकेको छ। उत्पादन र व्यापार राज्यले आफैं गर्ने होइन त्यसका लागि अनुकूल अवस्था निर्माण गरी निजी क्षेत्रलाई उत्प्रेरणा दिने र नियमन गर्ने काम राज्यको हो। निजी क्षेत्रले उत्पादन र व्यापारबाट गरेको लाभमा कर लगाई नागरिकलाई सेवा सुरक्षा दिनु राज्यको काम हो। संसारका सफल प्रजातान्त्रिक समाजवादी मुलुक जहाँका जनता सुखी खुसी र सम्पन्न छन् उनीहरूले अपनाएको मोडेल यही हो। बीपीको चिन्तन पनि यही हो। बीपी भन्नुहुन्थ्यो, गरिबीको वितरण समाजवाद होइन। २०४८ सालमा कांग्रेसको सरकारले लिएको आर्थिक नीति समाजवादउन्मुख थिएन भन्न मिल्दैन। त्यस समयमा बाह्र अर्बको कुल राष्ट्रिय बजेट हुने र साधारण खर्च राजस्वले धान्न गाह्रो भएको अवस्थामा घाटामा गएका उद्योग चलाउने, राजनीतिक प्रभावमा अनावश्यक कर्मचारी नियुक्ति गर्ने र त्यसका लागि अनुदान दिइरहने हो भने अरू आर्थिक विकास कुन बजेटले गर्ने ? शिक्षा, स्वास्थ्य, खानेपानी, सिँचाइ, बाटो निर्माण आदिमा लगानी वृद्धि गर्न पनि यस्ता उद्योगबाट राज्यले हात झिक्नै पर्दथ्यो। पूर्ण सरकारी व्यवस्थापनमा रहेका उद्योग व्यवसाय सफल रहेका उदाहरण नेपालमा मात्र होइन संसारमा कमै भेटिन्छन्। भृकुटी, हरिसिद्धि निजीकरण गरिँदा जमिन पनि दिनु अदूरदर्शिता थियो। जमिनको मूल्यवृद्धि भइरहन्थ्यो। उद्योग मात्र बिक्री गर्नु पर्दथ्यो। सुरुमा ध्यान पुगेन। तर, पछि बाँसवारी निजीकरण गर्दा उद्योग मात्र बिक्री गरी जमिन सरकारले नै राख्यो। कमजोरीबाट शिक्षा लिएर सुधार गयो। अहिले नेपाल जुत्तामा आत्मनिर्भर भई निर्यात गर्न पनि सकेको छ। प्रजातान्त्रिक समाजवादमा राज्यले उद्योग व्यवसाय चलाउने होइन,जनतालाई सेवासुविधा दिनु हो। आर्थिक उत्पादन नभई जनतालाई पर्याप्त सेवा सुविधा दिन सकिँदैन। गरिबीको वितरण समाजवाद होइन। बीपीले दूधको उदाहरण दिनुहुन्थ्यो। एक लिटर दूध सयजनालाई बराबर बाँड्नु दूधको नोक्सानी हो। त्यसको उत्तम वितरण प्राथमिकता निर्धारण हो। दूधको पहिलो हक बच्चा,वृद्ध र बिमार हुन्। सबैलाई पुग्ने गरी बाँड्न पर्याप्त उत्पादन हुनुपर्छ। राज्यनियन्त्रित अर्थव्यवस्थाले उत्पादन बढाएन। कम्युनिस्ट अर्थतन्त्र असफल हुनुको कारण पनि यही हो। अहिले चीनको विकासको कुरा गरिन्छ। राजनीतिक शासन प्रणाली एकदलीय भए पनि, देङ सियाओ पेङले आर्थिक प्रणाली खुला गरी निजी क्षेत्र र विदेशी लगानी भित्र्याएपछि मात्र चीनको आर्थिक विकास सम्भव भयो। अहिले चीनमा संसारका बहुराष्ट्रिय कम्पनीहरूले उद्योग स्थापना गरेका छन्। फोर्बसको सूचीमा अटाएका ज्याक माँलगायत चार सय बढी अर्बपति उद्यमीहरू अहिले चीनमा छन्। अमेरिकापछिको धेरै अर्बपति भएको मुलुक चीन हो। राज्यनियन्त्रित अर्थ व्यवस्थाबाट कुनै मुलुकले प्रगति गरेको छैन। त्यसैले आर्थिक उन्नति गर्न, उत्पादन बढाउन निजी क्षेत्रलाई नै अगाडि बढाउनुपर्छ। उत्पादन वृद्धि गर्दै त्यसको न्यायोचित वितरण गर्नु र आर्थिक उन्नतिको लाभबाट जनतालाई शिक्षा, स्वास्थ्य, रोजगारको हक सुनिश्चित गर्दै जन्मदेखि मृत्युसम्म नागरिकलाई सुरक्षित गर्नु नै समाजवादको लक्ष्य हो। यो साम्यवादीको जस्तो कोरा कल्पना होइन। स्केन्डिनेबियन देशहरूले सफलता साथ व्यवहारमा देखाएका छन्। अधिकांश युरोपियन मुलुक पनि यस दिशामा धेरै अगाडि छन्। कांग्रेसका मानिसहरूले तथ्य र तर्कमा रहेर सोच्नुपर्छ। पहिले केही कमजोरी भएका छन् भने सुधार गर्न पनि तयार हुनुपर्छ। विगतमा त्यस्तो नीतिगत कमजोरी भएको छैन। तत्कालीन समयमा शिक्षा र स्वास्थ्यको विस्तारका लागि निजी क्षेत्रको लगानी आवश्यक थियो। त्यसले परिणाम पनि दियो। तर, केही कमजोरी पनि भएका छन्। बीपी आत्मनिर्भर अर्थतन्त्रको पक्षमा हुनुहुन्थ्यो। तर, हामी विश्वबैंकलगायतका बाह्य सहयोगमा अत्यधिक निर्भर बन्यौं। बाह्य सहयोग नभई केही गर्नै नसक्ने गरी आत्मविश्वास गुमायौं। शिक्षा स्वास्थ्यमा पनि अति व्यापारीकरण भयो। अब यसमा सुधार गर्नु जरुरी छ। सामुदायिक शिक्षालयहरूमा गुणस्तरीय शिक्षाको व्यवस्था गर्ने र गुणस्तरीय स्वास्थ्य उपचारमा नागरिकको सहज पहुँच पुग्ने प्रबन्ध गर्नुपर्छ। कांग्रेसको समाजवाद नारामा भुलाउने मात्र हुनु हुँदैन, परिणाम दिने समाजवाद हो। कम्युनिस्टको जस्तो समाजवाद भन्ने तर माफियाहरूसँग घनिष्टता बढाएर लुटतन्त्र मच्चाउने,आसेपासे मोटाउने समाजवाद बनाउनु होइन। जनतालाई सधैं गरिबीमा राखेर गरिबको पार्टी भन्दै शोषण गर्ने चटके पार्टी कांग्रेस हुन सक्दैन। बीपीको प्रजातान्त्रिक समाजवाद स्वर्गको महलको कोरा कल्पना होइन,गर्न सकिने उत्तम व्यवस्था हो। विगतमा कांग्रेसका केही मन्त्रीले गल्ती गरे होलान्, कमजोरी होलान्, शासनमा बस्दा व्यक्तिगत स्वार्थले पार्टीको छवि पनि धमिल्याएको होला,तर पार्टीको नीतिमा ठूलो खोट छैन। नीतिगत निर्णय पनि दोषपूर्ण छैनन्। सुरुमा राम्रो काम भए पनि बारम्बार बदलिने सरकारहरू नीति कार्यान्वयनमा इमानदार भएनन्। अबको आवश्यकता समयानुकूल सुधार र कार्यान्वयनमा इमानदारीको हो। तसर्थ हामी कांग्रेसहरू विपक्षीले फैलाएको भ्रमबाट मुक्त भई कुण्ठा त्यागी पार्टीको नीति सिद्धान्तलाई निष्ठा र इमानदारीताका साथ कार्यान्वयन गर्न नेतृत्वलाइ परामर्श दिने,सचेत बनाउने र आवश्यक परे खबर्दारी गर्नेतर्फ लागौं। ३८ औं पुण्यतिथिमा महामानवप्रति हार्दिक श्रद्धाञ्जली। भुसाल नेपाली कांग्रेसका पूर्व केन्द्रीय सदस्य हुन्।"
अर्थतन्त्र पुनरोत्थानको बाटो,"यतिधेरै मान्छेलाई बेरोजगार राख्ने र पैसा भएका मान्छेले पनि खर्च नगरी बैंकमा बचत गर्न थाल्ने हो भने अर्थतन्त्र पुनरोत्थान हुन सक्दैन हालैका दिन अर्थतन्त्र केही खुकुलो र चलायमान हुँदै गएको छ। तर पहिलेजस्तै होइन। आर्थिक गतिविधि ठप्प भएको अवस्थाबाट मात्रात्मक सुधार मात्र भएको हो। अझै पनि धेरै मानिसहरू आयको अवसरबाट वञ्चित नै छन्। सबैजसो उपभोक्ता पहिलेजस्तै खर्च गर्न प्रेरित देखिएका छैनन्। भविष्यको अनिश्चितता बाँकी नै छ। सम्भावित भावी संकटका लागि मानिसहरू बचततर्फ उन्मुख भएका छन्। बैंकहरूमा बढ्दो निक्षेप यसकै प्रमाण हो। जसका कारण अर्थतन्त्रको पुनरोद्वारमा अझै लामो समय प्रतीक्षामा बिताउनुपर्ने भएको छ। विश्वमा कोभिड १९ को तेस्रो लहर आइसकेको छ। त्यसैले नेपाल मात्र होइन, संसारका मानिस ढुक्क हुन सक्ने अवस्था बनिसकेको छैन। महामारीको त्रासबाट छुटकारा नपाउँदासम्म हामीले चाहेजस्तो आर्थिक गतिविधि बढ्न सक्दैन। अनिश्चितताले उपभोक्तालाई बजारमा जान रोकिरहेको छ। बजारमा वस्तु तथा सेवाको माग नबढेसम्म लगानीकर्तालाई ऋण लिने आँट आउँदैन। यसरी आर्थिक गतिविधि नियन्त्रित हुँदा अहिलेको अवस्थाबाट बाहिर निस्कन कठिन परेको छ। हाम्रो सरकारले गएको आर्थिक वर्षमा साढे आठ प्रतिशत आर्थिक वृद्धि गर्ने लक्ष्य राखेको थियो। पछि सरकारले नै केही कम हुने भनेको थियो। अन्तर्राष्ट्रिय संस्था र नेपाली थिंकट्यांकहरूले पनि कोरोना महामारी सुरु हुनु अघिसम्म ६ देखि साढे ६ प्रतिशतले अर्थतन्त्रको विस्तार हुन्छ भन्ने आशा गरेका थिए। अब परिस्थिति फेरिएको छ। यो अवस्थाबाट अर्थतन्त्रको पुनरोद्धार भएको मान्नका लागि विगतको नियमित आर्थिक वृद्धिभन्दा उच्च दरले अर्थतन्त्रको विस्तार हुनुपर्छ। अहिलेकै अवस्थामा तुरुन्तै त्यसो हुन सक्ने कुनै गुञ्जायस देखिँदैन। अन्तर्राष्ट्रिय संस्थाहरूमा पनि अर्थतन्त्रको पुनरोद्धारमा कति समय लाग्छ भन्नेमा एकमत छैनन्। अन्तर्राष्ट्रिय मुद्राकोषले सुरुआती दिनमा भी आकारमा अर्थात् अहिले स्वाट्टै घटेको अर्थतन्त्र त्यसरी नै उचालिन्छ भन्ने प्रक्षेपण गरेको थियो। तर पछिल्लो समय महामारी असर दोहोरिएर देखिन थालेपछि उनीहरू पनि पूर्ववत् अनुमानमा टिक्न सकेनन्। विश्व बैंकले त पहिल्यैदेखि नै त्यसरी नबढ्ने भन्दै आएको थियो। ठूला प्राकृतिक विपत्तिका बेला देखिने भी आकारको रिकभरी हुन यो महामारीमा सम्भव छैन भन्ने मत अन्तर्राष्ट्रिय जगत्मै बलियो हुन थालेको छ। नेपालको अवस्था पनि त्यसभन्दा फरक हुन सक्ने देखिँदैन। विद्यमान संकट समाधान गर्न हस्तक्षेप पुग्ने गरी राहत र पुनरोत्थानका कार्यक्रम बजेटमा आउन सकेन। पुनरोत्थानको जिम्मा केन्द्रीय बैंकको थाप्लोमा हालियो। यो एक हिसाबले आउट सोर्सिङ हो। यो सरकारले खर्च व्यवस्थापनका लागि यस्तो कदम चालेको हुन सक्छ। तर यस किसिमको अभ्यास संसारका अरू धेरै मुलुकमा देखिँदैन। देशभित्रैका स्रोत र साधनको प्रयोग गर्ने एवम् ठूलो संख्यामा रोजगार सृजना गर्ने क्षेत्रमा लगानी बढाउन सरकारी बजेट र मौद्रिक नीतिको तादात्म्य हुने गरी प्याकेज ल्याउन आवश्यक छ। अर्थव्यवस्थामा भरसक राज्यको भूमिका नआओस् भन्ने आईएमएफजस्तो संस्थाले पनि वित्त नीति (बजेट) मार्फत् प्रभावकारी कदम चाल्न नसक्ने हो भने हालको संकटबाट अर्थतन्त्रलाई बाहिर निकाल्न कठिन हुन्छ भनेको छ। बेरोजगारहरूलाई सामाजिक सुरक्षाको घेराभित्र ल्याउन सरकारले काम गर्नुपर्छ भन्ने विश्वव्यापी मान्यता बनेको छ। युरोपेली मुलुकहरूले यसमा बढी ध्यान दिएका छन्। अहिलेको संकटमा सरकारले गरिबलाई हातमुख जोड्ने सहज व्यवस्था गरिदिनुपर्छ। समग्र अर्थतन्त्रको पुनरोत्थान गर्ने यो नै सबैभन्दा प्रभावकारी उपाय हो। तर हामी त्यतापट्टि गएनौं। अर्थतन्त्रलाई खाडलबाट बाहिर निकाल्ने जिम्मा केन्द्रीय बैंकलाई दिइयो। केन्द्रीय बैंकका आफ्नै सीमा छन्। बैंकहरूले नाफा नखाई काम गर्दैनन्। निजी बैंकले केही सुविस्ताजनक वातावरण बनाउन योगदान गर्न सक्छन्। राष्ट्रबैंकले आफ्नो तर्फबाट गर्नसक्ने धेरै कुरा नयाँ मौद्रिक नीतिमा समेटेको पनि छ। तर केन्द्रीय बैंकले यही अवस्थामा अर्थतन्त्रलाई पुनरोद्धार गर्न सक्दैन। सरकारले पैसा खर्च गरेर पुनरोत्थानमा काम नगरेसम्म त्यो सम्भव छैन। अझै पनि सरकारले त्यसतर्फ पुनर्विचार गर्न सक्छ। कतिपय मुलुकले बजेट र मौद्रिक नीति आइसकेपछि पनि प्याकेजहरू तयार पारेर कार्यान्वयनमा गएका छन्। कस्तो प्याकेज ? अहिले सरकारले खाद्यान्न अभावमा जीविकोपार्जनमा समस्या भोगेका जनतालाई सहयोग गर्ने जिम्मा स्थानीय तहलाई दिएको छ। त्यसमा संघीय सरकारको पनि दायित्व हुनुपर्छ। धेरैतिरबाट अहिले दिइएको राहत पर्याप्त छैन भन्ने गुनासा आएका छन्। जीवन धान्न न्यूनतम आवश्यकता परिपूर्ति हुन सक्ने गरी राहत दिनुपथ्र्यो। त्यसो हुन सकेको छैन। अझै पनि सरकारले त्यसतर्फ पहल गर्न सक्छ। दोस्रो कुरा, सरकारले सञ्चालन गरेका रोजगार कार्यक्रम र तालिमहरू प्रभावकारी हुन सकेका छैनन्। तालिम कार्यक्रमलाई रोजगादरदाता वा बजारसँग जोड्न सक्नुपर्छ। या त, स्वरोजगारउन्मुख कार्यक्रम हो भने वित्तीय स्रोत उपलब्ध गराउने बैंक तथा वित्तीय संस्थासँग पनि जोड्नुपर्छ। त्यस्तो नवउद्यमीले तयार पार्ने उत्पादित सामग्रीको बजारीकरणको संयन्त्र अहिलेसम्म बन्न सकेको छैन। तालिम दिइएका मान्छेले व्यवसाय गर्ने वातावरण बन्न नसक्दा तालिमको प्रभावकारिता खुम्चिएको छ। यस्ता कमजोरी सच्याएर सीप विकास र उद्यमशीलता प्रवद्र्धनमार्फत अर्थतन्त्रलाई गति दिन सरकारले काम गर्नुपर्छ। अहिले बैंक तथा वित्तीय क्षेत्रको उपयोगबाट ठूलो अवसर सृजना हुन सक्छ भन्ने मान्यता अघि सारिएको छ। नयाँ मौद्रिक नीतिले त्यस्ता केही अपेक्षा पूरा गर्न सक्ने आशा पनि धेरैले गरेका छन्। यसबाट हामीले कृषि तथा घरेलु उत्पादनमूलक क्षेत्रमा आक्रामक लगानी विस्तार गर्न सक्छांै र रोजगार बढाउन सक्छौं भन्नेमा विगतको अनुभवले भने विश्वस्त हुन सकिँदैन। अबको चुनौती भनेको धेरै मान्छेलाई रोजगार सृजना गर्ने गरी कृषि तथा साना उद्यममा लगानी बढाउने हो। डुब्नै लागेका संस्थालाई अलिकति कार्यशील पुँजी दिएरै भए पनि उद्धार गर्नुपथ्र्यो, जुन काम राष्ट्रबैंकले गरेको छ। यी दुवै काममा राष्ट्रबैंकले केही हदसम्म तत्परता भने देखाएको छ। तर एकातिर केन्द्रीय बैंकले घोषणा गरेका कार्यक्रम पर्याप्त छन् भन्न सकिने अवस्था छैन। सँगसँगै मौद्रिक नीति कार्यान्वयनमा साँच्चै लक्ष्यित वर्गले लाभ पाउन सक्छ कि सक्दैन भनेर अनुगमन र मूल्यांकनलाई प्रभावकारी बनाउनुपर्ने चुनौती राष्ट्रबैंकसमक्ष पनि छ। अर्को कामचाहिँ अहिले सरकारले उद्योगी तथा व्यवसायीको विश्वास जित्ने हो। यातायात व्यवसायीका पछिल्ला विरोधका शैलीले उनीहरू कति गम्भीर पीडामा छन् भन्ने देखिएको छ। निर्माण व्यवसायीहरूले कात्तिकमंसिरभन्दा अघि काम गर्न सक्ने अवस्थामा छैनौं भनिरहेका छन्। उता बैंकमा निक्षेप बढिरहेको छ। लगानीको माग आउनै सकेको छैन। भएका उद्योगहरू संकटमा छन् भने नयाँ खुल्न सक्ने अवस्था छैन। यसले लगानीको माग बढ्न सकेको छैन। यस्तो अवस्थामा व्यवसायीलाई आश्वस्त पार्दै लगानीको वातावरण बनाउन सरकारले भूमिका खेल्नुपर्छ। यो जिम्मा केन्द्रीय बैंकको भागमा मात्रै छाडिदिनु हुन्न। नयाँ ढंगले माग सृजना गर्नुपर्ने आवश्यकता अर्कातिर छ। उद्योगकै कुरा गर्ने हो भने मानिसहरूले उद्योग व्यवसायमा लगानी गर्न पैसाको माग गर्ने परिस्थिति बनाउनुपर्छ। अझ विशेषरूपमा साना व्यवसायी र कृषि उद्यमीहरूलाई बैंकमा जम्मा भएको ठूलो निक्षेप लिएर लगानी गर्ने वातावरण सरकारले बनाउनुपर्छ। मागको सृजना कसरी गर्ने भन्ने अहिलेको सबैभन्दा ठूलो चुनौती हो। बहुसंख्यक नेपालीका आम्दानी खुम्चिएका बेला बजारको समष्टिगत माग उकालो लाग्न सक्दैन। उपभोक्ताको आम्दानी बढाउने र माग सृजना गर्ने काममा सरकारले सहयोग गर्नुपर्छ। राष्ट्रबैंकले त पुनर्कर्जा कार्यक्रममार्फत बजारमा ठूलो पैसा प्रवाह गर्ने भनेको छ। तर, त्यसको उपयोग गर्न पनि उपभोक्ताको आय बढ्नुपर्छ। यसका लागि देशभित्रैका स्रोत र साधनको प्रयोग गर्ने एवम् ठूलो संख्यामा रोजगार सृजना गर्ने क्षेत्रमा लगानी बढाउन सरकारी बजेट र मौद्रिक नीतिको तादात्म्य हुने गरी प्याकेज ल्याउन आवश्यक छ। अहिले राष्ट्रिय योजना आयोग र निजी स्तरमा पनि केही थिंकट्यांकहरूले कोरोनाको असरबारे अध्ययन गरिरहेका छन्। प्रारम्भिक आँकडाहरूले ८० प्रतिशतभन्दा धेरै साना उद्योगधन्दा कोरोनाका कारण पूर्णतः बन्द रहेको देखिएको छ। ५० देखि ६० लाख श्रमिकको जीवनयापनमा कठिनाइ उत्पन्न भएको छ। कतिपयले त्यो संख्या ३०३५ लाख मात्रै हुन सक्ने भनेका छन्। यसको विस्तृत विवरण आउन बाँकी भए पनि समस्या निकै गहिरो छ भन्नेमा दुईमत छैन। यतिधेरै मान्छेलाई बेरोजगार राख्ने र पैसा भएका मान्छेले पनि खर्च नगरी बैंकमा बचत गर्न थाल्ने हो भने अर्थतन्त्र पुनरोत्थान हुन सक्दैन। हामीले आपूर्तिको मात्रै कुरा गरेर पुग्दैन। ठूलो संख्यालाई माग सृजना गर्ने परिस्थिति बनाउनुपर्छ। सरकारले उद्यमशीलता अनुदान र राष्ट्रबैंकले अति प्रभावित इलाकामा लघु पुनर्कर्जाजस्ता बाटोबाट ठूलो पुँजी परिचालन गर्ने, रोजगार सृजना गर्ने र उत्पादन वृद्धि गर्ने तीनवटै काम हुन सक्छ। बजार सञ्जाल र भुक्तानी प्रणालीमा आधुनिक विद्युतीय माध्यमहरूको व्यापक प्रयोगले उत्पादकका हातमा बढी पैसा पुर्याउन सहयोग पुग्न सक्छ। यस्ता पहलमार्फत अर्थतन्त्रलाई छिटोभन्दा छिटो पुरानै गतिमा फर्काउने चेष्टा गर्न सकिन्छ। सरकारले आफ्नो ढुकुटीको पैसा गरिब जनताका हातमा नपुर्याउँदासम्म यो काम सम्भव छैन। अर्थशास्त्री डा खनाल राष्ट्रिय योजना आयोगका पूर्वसदस्य हुन्।"
