शीर्षक,विवरण
कोरोना हतियार नबनोस् !,"लामो समयदेखि विश्वभर सन्त्रास फैलाइरहेको कोरोना भाइरस महामारी हामीकहाँ भित्रिएपछिको बन्दाबन्दीले दुई महिनाभन्दा बढी नाघिसक्दा जनजीवन असहज र कष्टकर बन्दै गएको छ। संसारका उच्च आर्थिक हैसियत भएका शक्तिराष्ट्रहरूलाई समेत पराजित गर्दै फैलिइरहेको यस भाइरसका बारेमा विभिन्न अड्कलबाजी गरिए पनि कुनै ठोस निष्कर्ष निस्कन सकेको देखिँदैन। समयपरिवेश अनुसार आफ्नो स्वरूप तथा विशेषतामा परिवर्तन गर्दै आएको भनिने यस भाइरसको निदानबारे कुनै पनि अध्ययनअनुसन्धान सफल नभए पनि यो प्राकृतिक भाइरस हो या जैविक हतियारका निमित्त प्रयोग गर्न निर्मित कृत्रिम भाइरस हो भन्नेबारेमा विभिन्न मतमतान्तर चाहिँ देखिए। यसप्रकारका मतअभिमत तथा तर्कवितर्क एवं भाइरससम्बन्धी सामाजिक सञ्जालमा पोस्ट गरिएका अनेक विचारहरू बन्दका बेला आम मानिसलाई समय बिताउन निकै उपयोगी देखिए। कोरोनासन्त्रासको यति लामो समयपछि अहिले जनमानसमा एउटा प्रश्न उब्जन थालेको देखिन्छ कोरोना भाइरस समयको निश्चित अन्तरालमा संसारभर फैलने स्वाभाविक महामारी नै हो वा बलिया राष्ट्रले कमजोर राष्ट्रविरुद्ध प्रयोग गर्ने हतियार हो ? अहिले हाम्रो दक्षिणी सीमा नाकाहरूबाट भित्रिँदै गरेका असंख्य नेपालीको सम्बन्ध पनि यसै प्रश्नसँग जोडिएको आशंका गरिँदैछ। हामीकहाँ कोरोना संक्रमण अन्य मुलुकका तुलनामा निकै पछि देखिनु, विदेशबाट आएका केही व्यक्तिहरूमा यस्तो संक्रमण देखिएको लामो समयपछि मात्र उनीहरूको सम्पर्कमा रहेका अन्यमा पनि संक्रमण देखिएकोमा हाल यसको संख्या ह्वात्तै बढिरहेको छ। हाम्रो जस्तो मुलुकका लागि यो सामान्य समस्या नभएर गम्भीर चुनौती हो। कमजोर आर्थिक अवस्था, उपभोग्य परनिर्भरता, स्वास्थ्य क्षेत्रमा आवश्यक भौतिक पूर्वाधार तथा जनशक्तिको अभाव, सरुवा रोगीहरूको उचित व्यवस्थापन तथा उपचारका लागि स्वास्थ्यकर्मीलाई चाहिने सुरक्षा सामग्रीको अभाव आदि कारणले हाल बढिरहेको कोरोना संक्रमण नियन्त्रण आफैंमा गम्भीर चुनौती बनिरहेको अवस्थामा छिमेकी मुलुक भारतले त्यहाँ रहेका नेपालीलाई सीमानामा ल्याएर छोड्ने जुन नीति अपनाएको छ कतै त्यो नेपाललाई कमजोर बनाउने हतियार बन्ने पो हो कि भन्ने आशंकाले पनि यतिबेला ठाउँ पाएको छ। देशभित्रै फैलिएको संक्रमण, त्यसबाट सिर्जित लकडाउन का कारण कमजोर बन्दै गरेको अर्थतन्त्र, कठिन बन्दै गएको सर्वसाधारणको दैनिकी, संक्रमितको उपचार आदिजस्ता विषमताबाट गुज्रिरहेको हाम्रो देशलाई भारतबाट आएका आफ्ना लाखौं नागरिकको सुरक्षित व्यवस्थापन, स्वास्थ्य परीक्षण, क्वारेन्टाइन तथा संक्रमितको उपचार पक्कै पनि सहज छैन। हाम्रो सरकारले यो समस्यासँग जुध्नु कुनै युद्धभन्दा कम ठान्नु हुँदैन ! कोरोना केवल महामारी नभएर मुलुकको अर्थतन्त्रलाई तहसनहस पार्ने हतियार नबनोस् भन्ने सचेतता र कार्ययोजना नै अहिलेको प्रमुख आवश्यकता हो। मानवीय दृष्टिले यस्तो कठिन तथा असामान्य परिस्थितिमा हरेक राष्ट्रले आफ्नो देशमा रहेका स्वदेशी तथा विदेशी सबै नागरिकको जिम्मा लिनुपर्ने हुन्छ। संक्रमितलाई क्वारेन्टाइन र उपचारको व्यवस्था, रोजीरोटी गुमेकाहरूका लागि जीवनयापनको जिम्मा पनि सम्बन्धित सरकारकै दायित्वभित्र पर्छ। यसको विपरीत अहिले हाम्रो निकटतम छिमेकी राष्ट्रले निम्नतम मानवीय मूल्य तथा मित्रधर्मलाई बिर्सेर त्यहाँबाट नेपालीलाई स्वदेश फर्काउने नीति लिनु शोभनीय देखिँदैन। उसले दाबी गरेझैं त्यहाँ रहेका नेपाली स्वदेश फर्कन चाहेको तथा उनीहरूको कोरोना परीक्षण भएको भन्नेमा पनि आंशिक सत्यता मात्र देखिन्छ किनभने त्यहाँ उनीहरूले सकारात्मक व्यवहार पाएको भए यस्तो प्रतिकुल अवस्थामा खतरा मोलेर ती नेपाली सीमा नाकामा भिड लाग्दैन्थे होला ! शक्तिराष्ट्रले कमजोर राष्ट्रमाथि देखाउने हेपाहा प्रवृत्तिका कारण बेलाबेलामा सीमाविवाद देखिँदै आएकोमा हाल देखिएको सीमा विवादकै परिणति त होइन भारतको यस्तो नीति भनेर शंका गर्ने ठाउँ पनि यसले दिएको छ। दुई देशबीचको सीमा विवाद राजनीतिक मुद्दा हो। यो अहिलेको मात्र नभएर वर्षौं अघिदेखिको समस्या पनि हो। यो समस्यालाई दुवै देशले कूटनीतिक रूपमा समाधानको पहल गर्ने प्रशस्त सम्भावना छ। अहिलेको यो महामारी कुनै एकदुई देशबिचको मात्र समस्या नभएर विश्वव्यापी समस्या हो। यसबाट कुनै एक मुलुक संक्रमित भएपछि त्यसको आसपासका अन्य मुलुक सुरक्षित रहने सम्भावना देखिँदैन। त्यसैले यसको नियन्त्रणका लागि सम्पूर्ण विश्व नै एक भएर आपसमा भाइचाराको धर्म निर्वाह गर्नुपर्ने बेलामा दुई देशबीचको यस्तो कटुतालाई शुभसंकेत मान्न सकिँदैन। विश्वपरिवेशमा भारतको आर्थिक, भौगोलिक, राजनीतिक आदि जुन उपस्थिति र शक्ति छ त्यस अर्थमा पनि उसले सानो राष्ट्रप्रति गरेको यसप्रकारको व्यवहारले शोभा दिँदैन। उसको हालको व्यवहारबाट महाभूकम्पको घाउमा खाटा नबस्दै गरिएको नाकाबन्दीको पीडा अहिले आम नेपालीले पुनः अनुभूत गर्न बाध्य देखिएका छन्। विश्वव्यापीकरणको वर्तमान अवस्थामा यसरी अन्य देशका नागरिकलाई उनीहरूकै देशमा फर्काउने बाध्यकारी नीति न्यायसंगत पनि देखिँदैन। महामारीको मानवीय संकटमा राजनीतिक हतियार सर्वथा अनुचित मानिन्छ। अहिलेको लकडाउन खुल्ने हो र हवाई उडान सञ्चालन हुने हो भने विभिन्न मुलुकमा रहेर विषम परिस्थिति झेलिरहेका लाखौंलाख नेपाली पनि स्वदेश फर्कने अवस्था देखिन्छ। तीमध्ये अधिकांश रोजगारी गुमाएका र केही संक्रमित समेत हुनेछन्। त्यो अवस्था झनै संवेदनशील हुनेछ। हामीकहाँ कोरोनाको पहिलो संक्रमित देखिएको झण्डै चार महिनापछि मात्र हाल यसको संख्यामा यसरी तीव्र वृद्धि देखिएको हो। यसले के देखाउँछ भने सरकारले बेलैमा यसलाई गम्भीरतापूर्वक लिएर कार्य गरेको भए हामी अन्य देशको तुलनामा सुरक्षित हुने थियौं। अहिले पनि सरकारले आफ्नो नीति तथा कार्यक्रममा महामारी रोकथामलाई प्राथमिकता दिने भनिए पनि ठोस र प्रभावकारी कार्यक्रम ल्याउन सकेको देखिँदैन। देशमा अहिले केन्द्र, प्रान्त र स्थानीय गरी तीन तहको सरकार छ तापनि महामारी सम्बन्धमा केन्द्रले मात्र दायित्व लिन खोजेजस्तो देखिएको छ। प्रान्त र स्थानीय तहलाई आवश्यक स्रोतसाधन उपलब्ध गराउनाका साथै निश्चित अधिकार प्रत्यायोजन गरेर यससम्बन्धी कार्यक्रम तत्काल ल्याउनुको विकल्प देखिँदैन किनभने लकडाउनलाई निरन्तरता दिएरै पनि कृषि तथा उद्योगधन्दाका अत्यावश्यक कार्य कसरी सञ्चालन गर्ने, ती उत्पादनलाई उपभोक्तासमक्ष सुरक्षित रूपमा कसरी पुर्याउने भन्ने अहिलेको गहन चुनौती हो। हालको महामारीमा आम नागरिकको जीवनरक्षा नै सरकारको पहिलो प्राथमिकता पनि हो। देशमा हाल भएका तथा बाहिरबाट भित्रिँदै गरेका र भित्रिने तयारीमा रहेका जनसंख्याका लागि खाद्यान्न तथा अन्य उपभोग्य वस्तुको सञ्चिति कति छ, आयातको अवस्था वा अन्य विकल्प के छ भन्नेमा सम्बन्धित निकाय पारदर्शी हुनैपर्छ। भविष्यमा आइपर्ने समस्याको सामना गर्न आफ्नो स्रोतसाधनले नभ्याउने अवस्थामा विगतदेखि हामीलाई सहयोग गर्दै आइरहेका मित्रराष्ट्रहरूसँग सहयोग समेत लिनुपर्ने हुन्छ किनकि, अबको केही समय हामीले सोचेजस्तो सहज पक्कै हुनेछैन ! राजनीतिक मुद्दालाई थाती राखेर अहिले महामारीविरुद्ध नलड्ने हो भने केही समयपछि स्थिति नियन्त्रणभन्दा बाहिर हुनेछ। त्यतिबेला यो कोरोना महामारी नै अहिलेसम्मको हाम्रो उन्नतीप्रगतिलाई छिन्नभिन्न पार्ने हतियार बन्नेछ ! विदेशबाट फर्केको जनशक्तिको परिचालन कहाँ र कसरी गर्ने, उनीहरूलाई पुनः विदेशको सपना देख्न नपर्ने वातावरण कसरी सिर्जना गर्न सकिन्छ, आफ्नै स्रोतसाधनको उपयोग गरेर आत्मनिर्भरतातर्प कसरी उन्मुख हुन सकिन्छ भन्नेबारे सबैको ध्यान केन्द्रित हुने हो भने केही समयका लागि समस्याका रूपमा भित्रिएका आफ्ना नागरिक नै भविष्यमा देशको खम्बा बन्नेछन्। त्यसैले कोरोना केवल महामारी नभएर मुलुकको अर्थतन्त्रलाई तहसनहस पार्ने हतियार नबनोस् भन्ने सचेतता र कार्ययोजना नै अहिलेको प्रमुख आवश्यकता हो।"
राष्ट्रवादको आयाम,"कुनै पनि राष्ट्रको जीवनमा यस्तो पनि घडी आउँदो रहेछ कि त्यहाँका जनताले बलियो एकताको प्रदर्शन गर्नुपर्ने आवश्यकता पर्दो रहेछ। अप्रत्यासित रूपमा आइपरेझैं देखिने तर कतिपय आफ्नै कमीकमजोरीको वैशाखी टेकेर उपस्थित संकटपूर्ण घडीमा सुविचारित र परिपक्व व्यवहारको मद्दतले आफूलाई सकुशल अघि बढाउनुपर्ने चुनौती खडा हुँदोरहेछ। अहिले हामी इतिहासको त्यही कुइनेटोमा उभिएर भविष्यको यात्रा र त्यसको तगारोलाई नियालिरहेका छौं। अर्थात् राष्ट्रवादमाथि आइपरेको संकटका विषयमा विमर्श गरिरहेका छौं। फेरि एकपटक हाम्रो समाज एकमुष्ट रूपमा राष्ट्रको अस्मिता र अस्तित्वको प्रश्नमा घोत्लिन बाध्य भएको छ। आफ्नो सुनिश्चित भविष्यको पुनर्रेखांकन गर्नुपर्ने अवस्था सिर्जना भएको छ। राष्ट्रको परिकल्पनालाई सार्थकता प्रदान गर्ने मूलभूत तत्तव हो भूगोल। राष्ट्रवादका धेरै आयाम अर्थात् आधारभूतमध्ये भूगोल प्रमुख र प्रारम्भिक तत्तव हो। यसको अभावमा राष्ट्रवादको यात्रा प्रारम्भै हुँदैन। एउटा निश्चित चौहद्दीमा बाँधिएका नागरिक, जाति, धर्म, भाषा, संस्कृति र जीविकाको समष्टिगत प्रारुप नै राष्ट्रवाद भए पनि भूगोलको सर्वाधिक महत्तव छ। हुन त कतिपय मानिस राष्ट्रको सिमानालाई मात्र राष्ट्रवादको रूपमा बुझ्ने गर्छन्। यो बुझाइ नितान्त अधुरो हो, तथापि भूगोलको अनुपस्थितिमा यस अवधारणाले मूर्तरूप लिन सक्तैन। त्यसैले संसारभरि नै जहाँजहाँ यस विषयमा बहसहरु चले, त्यहाँत्यहाँ भूगोल राष्ट्रवादको अपरिहार्य तत्तवको स्थापित छ। राष्ट्रवादलाई भूगोलमा नागरिक उपस्थितिले सार्थक तुल्याउँछ। नागरिक भूगोलका जिवन्त तत्तव हुन्। वास्तविक अर्थमा भूगोलको औचित्य नागरिक उपस्थितिले मात्र सिद्ध गर्छ। अन्यथा जमिन, जंगल, पहाड, नदी आदिको अस्तित्वको उपयोगिता नै रहने थिएन। ब्रह्माण्डको उत्पत्तिको लामो अन्तरालमा अस्तित्वमा आएको पृथ्वीमा समेत समयको लामो अन्तरालमा मानिसको अविर्भाव भएको हो। मानिसले पनि धेरै समयको अन्तरालमा बल्ल राज्य वा राष्ट्रको रचना गरेको हो। यही राष्ट्रको अस्तित्वको सुरक्षाका निम्ति राष्ट्रवादको अवधारणा विकसित भएको हो। हुन त यो चीरस्थायी अवधारणा होइन, तथापि समकालीन मानव समाजको पछिल्लो बलशाली मान्यता हो। जसलाई मानव जातिको संरक्षण प्राप्त छ। मानव सभ्यताको विकास क्रममा अर्को उन्नत अवधारणाले विस्थापित नगरेसम्म यस मान्यताले विश्वमा राज गरिरहनेछ। नागरिक तत्तवले यसलाई जिवन्तता प्रदान गरिरहनेछ। अग्रज र पुर्खाहरूको बलिदानबाट निर्मित राष्ट्र जोगाउने दायित्व हाम्रो हो। इतिहासमा फेरि एकपटक नेपालीको एकता, बहादुरी र बुद्धिमत्ता प्रदर्शन गरी हाम्रो गौरवको रक्षा गर्ने जिम्मेवारी नयाँ पुस्ताको काँधमा आएको छ। पृथ्वीमा मानव अस्तित्व भन्दा धेरै कान्छो छ धर्मको अस्तित्व। राज्यको उत्पत्तिपछि नै धर्मको उदय भएको हो। सनातन धर्मको उदयको ठ्याक्कै तिथिमिति नभए पनि यो धर्म मानिस र इतिहासको आवश्यकताले पैदा भएको हो। अरू धर्मको इतिहास त धेरै लामो छैन। अहिलेको बहस धर्मको होइन। यसको छुट्टै चर्चा आवश्यक छ। तर यो राष्ट्रवादको अभिन्न अंग हो। संसारमा कतिपय राष्ट्र त धार्मिक राष्ट्रवादका पुजारीसमेत छन्। धर्मलाई व्यापक अर्थमा हेर्नु, आवश्यक संरक्षण गर्नु र हरेक धर्मावलम्बीको हितमा काम गर्नु राष्ट्रको अनिवार्य दायित्व हो। यसले राष्ट्रवादको आधारलाई बलियो बनाउँछ। हरेक राष्ट्रको अभिन्न अंग भइसकेको धर्मलाई कम्तिमा वर्तमान युगमा राज्य सञ्चालनबाट टाढा राखेर हामी हेर्न सक्दैनौं। त्यसैले धर्म राष्ट्रवादको महत्तवपूर्ण आधारको रूपमा रहेको छ। मानव जातिको उत्पत्ति र विकासक्रममा पैदा भएका विभिन्न धारामा जाति र नश्ल एउटा प्रमुख धारा हो। वेदमा आधारित पूर्वीय दर्शन र आफूलाई प्रामाणिक र वैज्ञानिक ठान्ने पश्चिमा दर्शनको सारभूत तत्तव पनि जाति र नश्लको अस्तित्व हो। दुनियाँका धेरै राष्ट्र र त्यहाँको समाजमा फैलिएका विभिन्न जातजाति सोही समाज र राष्ट्रका अकाट्य यथार्थ हुन्। यिनीहरूको स्वार्थ रक्षाबिना राष्ट्रको अस्तित्व सम्भव छैन। राज्य सञ्चालनको अभिन्न अंग समाजमा फैलिएका विभिन्न जातजाति हुन्। त्यसैले सफल राष्ट्रवाद र असल राष्ट्रवादले आफ्नो वैधानिक बर्कोले ढाकेर जातजातिलाई संरक्षण प्रदान गर्छ र गर्नु पनि पर्छ। उनीहरूको स्वतन्त्र पहिचान र विधायक महत्तवाकांक्षालाई मलजलसमेत गर्नुपर्छ। अर्को कुरा, राष्ट्रले जातजातिको विविधताका बीच समन्वय, सद्भाव र सहिष्णुताको प्रवर्धन गर्नुपर्छ। तसर्थ समकालीन विश्वमा जाति तत्तव राष्ट्रवादको अनिवार्य आधार हो। हामीलाई थाहा छ, मानव जातिको उत्पत्ति भन्दा धेरै पछि भाषाको विकास भएको हो। तर यही एउटा शक्तिशाली माध्यम हो,जसले एकअर्कालाई नजिकै ल्याइदियो। त्यति मात्र होइन आआफ्ना समवेदना साट्ने र जीवनका आवश्यकता अवगत गराउने माध्यम बन्यो। मान्छेको सिर्जनशीलता, अनुसन्धान र आविष्कारलाई अरू मान्छेसम्म पुर्याउने र अरूबाट ग्रहण गर्ने माध्यम बन्यो। भाषाको अभावमा यति द्रुत गतिमा मानव जातिको विकास र प्रगतिको सम्भावना थिएन। त्यसैले हरेक राष्ट्रले यसको अनिवार्य संरक्षण गर्नुपर्छ। समाजमा रहेका विभिन्न जातजातिले बोल्ने र लेख्ने विभिन्न भाषा मानव सभ्यताका अमूल्य सम्पदा हुन्। पुर्खाको अनुभव र सीपलाई नयाँ पुस्तामा हस्तान्तरण गर्ने एउटैमात्र माध्यम भाषा भएकाले यो राष्ट्रको अभिन्न अंग हो र राष्ट्रवादको महत्तवपूर्ण आधार हो। संस्कृति राष्ट्रसापेक्ष हुन्छ, जाति र धर्मसापेक्ष हुन्छ। यो सर्वदेशिक हुँदैन कला र साहित्य जस्तो। जुन समाज, जाति या धर्मले जुन संस्कृति अंगालेको हुन्छ,त्यो उनीहरूका निम्ति प्राणप्रिय हुन्छ। उनीहरू यसको जगेर्ना चाहन्छन्। त्यति मात्र होइन, पुस्ता दर पुस्ता संरक्षण खोज्छन्। यो अभिभारा राष्ट्रको हो। यस्तै गाह्रो कामका लागि नागरिकले राज्य नामक प्राचीन संस्थाको निर्माण गरेका हुन्। आफैंमा कुनै पनि संस्कृति राष्ट्रको पहिचान र गहना पनि हो। यसले राष्ट्रको व्यक्तित्वलाई झल्काउँछ र प्रतिष्ठित बनाउँछ। संस्कृतिमा धनी राष्ट्रको विश्व मर्यादासमेत उच्च हुन्छ। तसर्थ कुनै पनि राष्ट्रले आफूलाई चीरकालसम्म जिवन्त रूपमा बचाइराख्ने हो भने आफ्नो संस्कृतिको जगेर्ना गर्नैपर्छ। त्यसैले संस्कृति राष्ट्रवादको अर्को अपरिहार्य तत्तव हो। यसको अभावमा सच्चा राष्ट्रवादको कल्पना गर्न सकिँदैन। मानिसको पहिलो घर नै राष्ट्र हो। हरेक राष्ट्रले आफ्ना नागरिकलाई उसको जीविकाको बाटो देखाइदिनुपर्छ। यसका लागि आवश्यक शिक्षा,सीप र अन्य दक्षताले परिपूर्ण बनाउनुपर्छ। यति भएपछि राष्ट्रको आफ्ना नागरिकका प्रतिको प्राथमिक दायित्व पूरा हुन्छ। उसले ठूलो आपतविपत्मा मात्र राष्ट्र वा आफ्नोे देश सम्झन्छ या गुहार्छ। दैनन्दिन जीवनका आफ्ना आवश्यकता र त्यसको परिपूर्तिसँग लडिरहेका मान्छेलाई सामान्य अवस्थामा अरूको खाँचो पर्दैन। तर जब उनीहरुको जीवनमा आँधिबेहरी आउँछ तब के गर्ने ? त्यति बेला फेरि राष्ट्रको दायित्व अगाडि आउँछ। अरू सबै तत्तवले परिपूर्ण भएर पनि नागरिकको जीविकाप्रति राष्ट्र उदासीन रहने हो भने राष्ट्रवादको आधार कमजोर हुन्छ। र, त्यस्तो राष्ट्रवाद खोक्रो हुन्छ। नागरिकको महत्तव नभएको राष्ट्रवाद नारामा मात्र सीमित हुन्छ। कुनै पनि राष्ट्रलाई सुनियोजित र व्यवस्थित रूपमा अघि बढाउन र आफ्ना नागरिकलाई सन्तुष्ट राख्न समुन्नत र लोकप्रिय शासन प्रणालीको आवश्यकता पर्छ। विश्वमा धेरै किसिमका शासन प्रणालीको प्रयोग र अभ्यास हँुदै आएको पाइन्छ। सबैका आआफ्नै विशेषताहरू छन्। सबै प्रणालीका थोरबहुत अनुयायी पनि छन्। तर सच्चा राष्ट्रवादको आधारको नागरिक इच्छामा चल्ने लोकतान्त्रिक शासन प्रणाली नै हो। नेपालमा यस्तो प्रणाली आजभन्दा ठ्याक्कै सत्तरी वर्षअघि नै स्थापना भएको हो तर त्यसलाई स्थायित्व दिन सकिएन। तसर्थ निर्विवाद रूपमा भन्न सकिन्छ कि कुनै पनि राष्ट्रलाई समुन्नत तुल्याई राष्ट्रवादलाई प्रवर्धन गर्ने र जगैबाट मजबुत तुल्याउने हो भने नागरिकको अधिनमा रहने लोकतान्त्रिक शासन प्रणालीको कुनै विकल्प देखिँदैन। हाम्रो सन्दर्भमा पनि राष्ट्रवादले परिपूर्णता हासिल गर्न बाँकी नै छ। नेपाल धेरैअघि अस्तित्वमा आएको हो। हामीले एउटा निश्चित भूगोललाई संगठित गर्यौं र विश्व मानचित्रमा स्थापित भयौं पनि। हामीकहाँ विभिन्न जातजाति, भाषाभाषी, संस्कृति र धर्मको विविधता विद्यमान छ। तर आजसम्म देशले राष्ट्रिय धर्म निर्वाह गर्न सकेन। नागरिकका विविध आकांक्षालाई सम्बोधन गर्न सकेन। त्यसैले समयसमयमा साना ठूला विद्रोह, संघर्ष, क्रान्ति र आन्दोलनको माध्यमबाट जनताले आफ्ना असन्तुष्टि सार्वजनिक गर्दै आए। परिणामतः हामी आज संघीय लोकतान्त्रिक गणतन्त्रात्मक शासन प्रणालीको अभ्यासमा छौं। यसलाई समृद्ध तुल्याउनु आजको आवश्यकता र हामी सबैको मुख्य दायित्व एवं कर्तव्य हो। हामी इतिहासको संकटपूर्ण कालखण्डमा छौं। हामीसँग पुर्खाले छाडेर गएको विरासत नेपाल राष्ट्र छ। यसमाथि परायाले गिद्देदृष्टि लगाएको धेरै भयो, भारतीयको सिलसिला त जारी नै छ। मूलतः अहिलेको हाम्रो चुनौती राष्ट्रको भूगोललाई संरक्षण गर्ने हो। कतिपय हाम्रा कमजोरी पनि राष्ट्रवाद कमजोर हुनमा सहायक छन्। हामीले त्यसको हेक्का राख्नैपर्छ। हाम्रा अग्रज र पुर्खाहरूको बलिदानबाट निर्मित राष्ट्र जोगाउने दायित्व हाम्रो हो। इतिहासमा फेरि एकपटक नेपालीको एकता, बहादुरी र बुद्धिमत्ताा प्रदर्शन गरी हाम्रो गौरवको रक्षा गर्ने जिम्मेवारी नयाँ पुस्ताको काँधमा आएको छ।"
बढ्दै छ भ्रष्टाचारीको मनोबल,"सामान्य गाविस सचिवबाट जागिर सुरु गरेका टोखा नगरपालिकाका तत्कालीन कार्यकारी अधिकृत ऋषिराम अर्यालले आफ्नो जागिरे अवधिमा १७ करोड ८३ लाख रुपैयाँ बराबर अनियमितता गरेको भन्दै भर्खरै अख्तियार दुरूपयोग अनुसन्धान आयोगले विशेष अदालतमा मुद्दा दायर गरेको छ। लामो जागिरे जीवनमा उनले गरेको भ्रष्टाचार तथा अकूत सम्पत्ति आर्जनका बारेमा हाम्रा भ्रष्टाचार नियन्त्रण गर्ने निकाय तथा राज्यसंयन्त्र पूरै अनभिज्ञ रह्यो। यसैगरी कतिपय अध्ययनले राजनीतिक तथा प्रशासनिक अधिकारीले भ्रष्टाचार गरी कमाएको अकूत सम्पत्ति आफ्नो र आफन्तको बैंक खातामा राख्न छाडेको देखाएको छ। आफू बस्दै आएको आलिशान महल भाडामा भनेर देखाइरहेका छन्। बरु हुन्डीजस्ता अवैध बाटोको प्रयोग गरेर नेपालमा भ्रष्टाचार गरेको पुँजी विदेश पठाइरहेका छन्। अनि विदेश पढ्न भनी गएका आफ्ना छोराछोरी वा आफन्त मासिक रूपमा केही हजार डलर वैधानिक तवरबाट नेपाल ल्याएर सम्पत्ति शुद्धीकरण गरिरहेका छन्। यसले के देखिन्छ भने भ्रष्टाचार निवारणको हालको परिभाषा र विद्यमान कानुनी प्रावधान आफैंमा निकै साँघुरो बन्न पुगेको छ। एउटा सामान्य कर्मचारीले करोडौं रुपैयाँ अवैध रूपमा आम्दानी गर्दा कारबाही गर्ने निकाय अनभिज्ञ छ। भ्रष्टाचार गरी कमाएको अकूत सम्पत्ति अवैध बाटो हुँदै बिदेसिरहेको छ। राज्यले लगानी गरी बनाएका सडक, पुल, कुलो, भवन निर्माण सम्पन्न भएको केही समयमै प्रयोग गर्नै नसक्ने गरी भत्किएका छन्। तर त्यसमा संलग्न अधिकारीहरू सुशासनको अवार्ड पाइरहेका छन्। भ्रष्टाचार नियन्त्रणका लागि बनाइएका भ्रष्टाचार निवारण ऐन २०५९ र अख्तियार ऐन २०५९ ले यस्ता गतिविधिलाई भ्रष्टाचारको परिभाषाभित्र राखी कारबाहीको दायराभित्र ल्याउन सकिरहेको छैन। तथापि यतिबेला यी दुवै ऐन संशोधन गर्न बनेको विधेयक संसद्मा छलफलका क्रममा छन्। ऐन संशोधन प्रक्रिया यतिबेला शासकको स्वार्थमा रुमलिँदै गएको देखिन्छ। विधायकहरू साँच्चै देशको दुर्दशाप्रति थोरै मात्र संवेदनशील छन् भने अमिबाजस्तै स्वरूप बदल्दै गएको भ्रष्टाचारलाई नियन्त्रण र यसका लागि भ्रष्टाचार निवारण ऐनलाई आमूल रूपमा सुधार्न आवश्यक छ। २०५९ साल असार ५ गते भ्रष्टाचार निवारण ऐन जारी भयो। त्यसपछिको १८ वर्षको अवधिमा सामाजिक, आर्थिक, सांस्कृतिक, राजनीतिक सवालमा फेरबदल आएको छ। प्रविधिका क्षेत्रमा भएको विकासले पैसालाई अंकमा परिणत गरिदिएको छ। सार्वजनिक पद धारण गर्ने व्यक्तिले सम्पत्ति कमाउने तर देख्ने गरी नराख्ने प्रवृत्ति बढेर गएको छ। आफ्नो, आफ्नो परिवार, नातेदार वा नजिकका व्यक्तिहरूको बैंक खातामा समेत राख्न छाडेका छन्। भ्रष्टाचार गरी कमाएको तर आफूसँग नराखेको पैसालाई कसरी कारबाहीको दायराभित्र ल्याउने भन्ने कुरालार्ई भ्रष्टाचार निवारण ऐनले प्रस्ट्याउन जरुरी छ। यसर्थ भ्रष्टाचार निवारण ऐनको संशोधन गर्ने क्रममा विधायकले केही सवालमा ध्यान दिन जरुरी छ। भ्रष्टाचार गरी कमाएको भन्दा दण्ड र जरिमाना कम हुने भएकाले भ्रष्टाचारीको मनोबल बढाएको छ। संघीय मन्त्रिपरिषद्का सबै निर्णय नीतिगत निर्णय हुँदैनन्। अनि प्रादेशिक सरकारले अख्तियारले छानबिनै गर्न नमिल्ने किसिमका नीतिगत निर्णय हुँदैनन्। यसर्थ प्रादेशिक सरकारको मन्त्रिपरिषद्का सम्पूर्ण निर्णय अख्तियारको छानबिनको दायराभित्र ल्याउनुपर्छ। संघीय मन्त्रिपरिषद्ले गर्ने कस्ता निर्णय नीतिगत निर्णय हुन् र कस्ता होइनन् भनेर प्रस्ट पार्न जरुरी छ। अख्तियारको कारबाहीबाट जोगिन उपसचिवले गर्न सक्ने निर्णयलाई समेत मन्त्रिपरिषद्मा पुर्याएर निर्णय गराइएका समेत देखिन्छन्। यसर्थ सार्वजनिक निकायका पदाधिकारीले कानुनतः उसैलाई निर्णय गर्ने जिम्मेवारी तोकिएको छ भने त्यस्तो निर्णय नगरेर मन्त्रिपरिषद्मा नीतिगत निर्णयका लागि पठाइएको पाइएमा अख्तियार दुरुपयोगको आरोपमा कारबाही गर्न सक्ने गरी ऐन संशोधन हुनुपर्छ। कानुनी रूपमा भएको अधिकारको दुरुपयोग गर्नु मात्र नभई अधिकार प्रयोग गरी निर्णय नगर्नु पनि अख्तियारको दुरुपयोग हो। संघीय मन्त्रिपरिषद्का सीमित किसिमका नीतिगत निर्णयबाहेक अन्य निर्णयबारेमा अख्तियारले छानबिन गर्न पाउने गरी ऐन संशोधन हुनुपर्छ। यसैगरी कुनै पनि कार्यालयका साना तहका कर्मचारीले घुस लिएको तथा भ्रष्टाचार गरेको पाइएमा सम्बन्धित कार्यालय प्रमुखलाई छानबिनको दायरामा ल्याउनुपर्छ। यो दुइटा कुराले आवश्यक छ। पहिलो, साना तहका कर्मचारीबाट संकलन हुने घुस संस्थागत रूपमा बाँडफाँट हुने कुरा ओपन सेक्रेट जस्तै छ। कार्यालय प्रमुखको निर्देशन तथा मिलेमतोविना यस्तो काम हुन गाह्रो पर्छ। दोस्रो, आफ्नो कार्यालयमा सुशासन स्थापना गर्ने जिम्मेवारी कार्यालय प्रमुखको हो। उसले आफ्नो जिम्मा पूरा गर्नु पनि अख्तियारको दुरुपयोग हो। त्यसैले कर्मचारी घुससहित पक्राउ पर्ने कार्यालय प्रमुख सदाचार अवार्डबाट पुरस्कृत हुने दुःखद सिलसिलालाई ऐनले रोक्नैपर्छ। कुनै पनि सार्वजनिक निर्माण, वस्तु तथा सेवाको खरिदलगायतका सवालमा त्यसको गुणस्तरसँग भ्रष्टाचारलाई जोड्नु आवश्यक छ। १० वर्ष चल्नुपर्ने सडक, ५० वर्ष आयु भएको पुल केही दिनमै भत्किएमा त्यसमा संलग्न सार्वजनिक पदाधिकारीलाई भ्रष्टाचारको कारबाहीको दायराभित्र ल्याउन जरुरी छ। यसैगरी संशोधनका क्रममा रहेको ऐनमा भ्रष्टाचारसम्बन्धी विषयमा पाँच वर्षभित्र मुद्दा चलाइसक्नुपर्ने उल्लेख छ। यो प्रावधानलाई खारेज गर्नुपर्छ। कुनै पनि व्यक्तिले भ्रष्टाचार गरेको देखिएमा जुनसुकै समयमा पनि कारबाही गर्न सकिने २०५९ सालको ऐनको प्रावधानको निरन्तरता अत्यावश्यक छ। भ्रष्टाचारविरुद्धको अन्तर्राष्ट्रिय महासन्धिले समेत उल्लेख गरेको निजी क्षेत्र, गैरसरकारी संघसंस्था, सेना, न्यायालयलाई भ्रष्टाचार निवारण ऐनको दायराभित्र ल्याउनुपर्छ। अख्तियारलाई यसको छानबिनको जिम्मेवार निकाय बनाउनुपर्छ। सम्पत्ति विवरण पेस गर्ने र त्यसको निरन्तर रूपमा प्रभावकारी रूपमा अनुगमन गरिरहने संयन्त्र आवश्यक छ। नयाँ संविधान निर्माणका क्रममा अख्तियारको कार्यक्षेत्रबाट झिकिएको अनुचित कार्य पुन अख्तियारलाई नै दिन आवश्यक छ। बरु यसबारेमा स्पष्ट र ठोस कार्यविधि तय गर्न सकिन्छ। भ्रष्टाचारमा सूचना प्रविधिको प्रयोग झाँगिदै गएको छ। अवैध बाटोबाट सम्पत्तिको विदेश पलायनको समस्या उस्तै छ। यस्ता कुरामा उत्तिकै चनाखोका साथ ऐन संशोधन हुनुपर्छ। भ्रष्टाचार गरी पलायन भएको पुँजी फिर्ता गर्नेबारेमा पनि ऐनले आवश्यक व्यवस्था गर्नु जरुरी छ। साथै अहिले भ्रष्टाचार गरी कमाएको भन्दा दण्ड र जरिमाना कम हुने अवस्था छ। यसले भ्रष्टाचारीको मनोबल बढाएको छ। यसैले अबको संशोधनमा भ्रष्टाचारीलाई दिइने दण्ड र जरिमानालाई बढाउन जरुरी छ।"
बार्सिलोनाले फातीलाई नबेच्ने,"म्याड्रिड : उमेरले भर्खर १७ वर्ष पुगेका छन्, फुटबलर अन्सु फाती। तर, फुटबल मैदानमा उत्कृष्ट प्रदर्शनका कारण उनले सानो उमेरमै विश्वका चर्चित क्लबहरूको ध्यान आफूतिर तानेका छन्। पछिल्लो समय युरोपका चर्चित क्लबहरू उनलाई भित्त्याउन इच्छुक देखिएका छन्। यसै क्रममा इङ्लिस प्रिमियर लिग क्लब म्यानचेस्टर युनाइटेडले पनि फातीमाथि आँखा लगाएको छ। फातीलाई भित्त्याउन म्यानचेस्टर युनाइटेडले स्पेनिस क्लब बार्सिलोनासँग भिन्न चरणको वार्तासमेत गरिसकेको छ। केही समयअघि म्यानचेस्टर युनाइटेडले फातीका लागि १० करोड युरोको प्रस्ताव अघि सारेको छ। विश्वव्यापी रूपमा फैलिएको कोरोना भाइरसको महामारीका कारण खासगरी युरोपेली क्लबहरू आर्थिक संकटमा परिरहेको बेला फातीका लागि म्यानचेस्टर युनाइटेडले सारेको उक्त आकर्षक प्रस्ताव बार्सिलोनाले सहजै स्वीकार्ने अनुमान गरिएको थियो। तर, बार्सिलोनाले भने आफ्ना उदीयमान विंगर फातीलाई १० करोड युरोमा पनि नबेच्ने जवाफ म्यानचेस्टर युनाइटेडलाई फर्काएको छ। फातीले सन् २०१९ मा बार्सिलोनाको सिनियर टोलीबाट डेब्यु गरेका थिए। त्यसअघि उनी सन् २०१२ देखि बार्सिलोनाकै युवा टोलीमा आबद्ध थिए। बार्सिलोनाले आफ्नो प्रस्ताव अस्वीकार गरे पनि म्यानचेस्टर युनाइटेडले फातीलाई भित्त्याउने आशा भने अझै मारिसकेको छैन। क्लबका केही पदाधिकारी अझै पनि फातीलाई भित्त्याउने योजनामा लागेका छन्। म्यानचेस्टर युनाइटेड मात्र होइन, इङ्ल्यान्डकै नाम चलेका अन्य केही क्लबले पनि फातीमाथि आँखा लगाएका छन्। फातीलाई भित्त्याउनका लागि म्यानचेस्टर युनाइटेडले प्रतिनिधि योर्गे मेन्डसलाई सक्रिय बनाएको समाचारमा जनाइएको छ। केही समयअघि मेन्डसले नै बार्सिलोनाका पदाधिकारीहरूलाई टेलिफोन गरी फातीको विषयमा कुराकानी अगाडि बढाएका थिए। पोर्चुगिज एजेन्ट मेन्डसले फातीका लागि १० करोड युरोको प्रस्ताव अघि सारे पनि बार्सिलोनाले फाती हाल बिक्रीमा नरहेको जवाफ फर्काएको थियो। फातीको परिवारसँग पनि मेन्डसको राम्रो सम्बन्ध रहेको बताइएको छ। फाती बार्सिलोनाको उमेरसमूहको राष्ट्रिय टोलीका सदस्य पनि हुन्। मेन्डसले फातीको विषयलाई लिएर बार्सिलोनाले आफ्नो निर्णयमा पुनर्विचार गर्ने विश्वास पनि व्यक्त गरेका छन्। १० करोड युरो निकै ठुलो रकम हो, मेन्डसले भनेका छन्, मेरो विचारमा बार्सिलोनाले यो प्रस्तावको विषयमा एक पटक पुनः विचार गर्नेछ।"
ब्राजिलले विश्वकप आयोजनाको दाबी नगर्ने,"रियो दि जेनेरियो : ब्राजिलले सन् २०२३ मा आयोजना हुने महिला विश्वकप फुटबल प्रतियोगिता आयोजनाका लागि दाबी नगर्ने भएको छ। यसअघि ब्राजिलले उक्त विश्वकप आयोजनाका लागि दाबी प्रस्तुत गर्ने बताएको थियो। पछिल्लो विश्व परिस्थितिका कारण ब्राजिल फुटबल महासंघले आयोजनाको दाबीबाट आफ्नो नाम फिर्ता लिएको हो। विश्वव्यापी रूपमा फैलिएको कोरोना भाइरसको महामारीका कारण देशको आर्थिक अवस्था गतिलो नरहेकाले प्रतियोगिता आयोजनाबाट नाम फिर्ता लिइएको महासंघले जनाएको छ। कोरोना भाइरसबाट सबैभन्दा बढी प्रभावित राष्ट्रहरूमध्ये ब्राजिल पनि एक हो। ब्राजिलमा कोरोना भाइरसबाट सात लाखभन्दा बढी नागरिक संक्रमित छन्। कोरोनाका कारण ३७ हजारभन्दा बढीको मृत्यु भइसकेको छ। ब्राजिल सरकारले आर्थिक अवस्थाका कारण सन् २०२३ को महिला विश्वकप आयोजना गर्न नसकिने बताएपछि महासंघले त्यसबाट पछाडि हट्ने निर्णय लिएको हो। आयोजना दाबीको दौडबाट आफू बाहिरिएपछि अब ब्राजिलले अर्को दक्षिण अमेरिकी राष्ट्र कोलम्बियालाई सहयोग गर्ने भएको छ। कोलम्बियाले पनि सुरुदेखि नै सन् २०२३ को महिला विश्वकप फुटबल आयोजनाका लागि दाबी प्रस्तुत गर्दै आएको छ। ब्राजिल र कोलम्बियाका अतिरिक्त एसियाली राष्ट्र जापानले पनि उक्त विश्वकप आयोजनाका लागि दाबी पेस गरेको छ। अस्ट्रेलिया र न्युजिल्यान्डले पनि संयुक्त रूपमा उक्त विश्वकप आयोजना गर्ने दाबी गरेका छन्। महिला विश्वकपमा ३२ टोलीको सहभागिता रहने प्रावधान छ। विश्व फुटबल महासंघ (फिफा) ले आगामी जुन २५ तारिखमा उक्त विश्वकप आयोजनाको अधिकार कुन राष्ट्रलाई दिने भनेर निर्णय गर्दैछ। कोरोना भाइरसको महामारीका कारण देशको आर्थिक अवस्था गतिलो नरहेकाले सरकारसँगको छलफलपछि यस्तो निर्णय लिएका हौं, महासंघद्वारा जारी विज्ञप्तिमा भनिएको छ। ब्राजिलले पछिल्लो समय एकपछि अर्को ठूलो अन्तर्राष्ट्रिय प्रतियोगिता आयोजना गर्दै आएको छ। ब्राजिलले सन् २०१४ मा पुरुष विश्वकप फुटबल आयोजना गरेको थियो। त्यसपछि ब्राजिलले सन् २०१६ मा ओलम्पिक र पारा ओलम्पिक खेलकुद आयोजना गरेको थियो। यसैगरी सन् २०१९ मा कोपा अमेरिका फुटबलको पनि सफल आयोजना गरेको थियो।"
इङ्ल्यान्ड पुग्यो क्यारेवियन टोली,"इङ्ल्यान्ड : तीन टेस्ट शृंखलाका लागि वेस्ट इन्डिज क्रिकेट टोली इङ्ल्यान्ड पुगेको छ। कोरोना भाइरसको महामारीसँगै सुरु भएको लकडाउनपछि भ्रमणमा निस्कने वेस्ट इन्डिज पहिलो टोली पनि बनेको छ। इङ्ल्यान्ड भ्रमणमा निस्कनु अघि वेस्ट इन्डिज टोलीका सबै सदस्यको कोरोना भाइरसको परीक्षण गरिएको थियो। सबैको रिपोर्ट नेगेटिभ आएपछि मात्र टोली इङ्ल्यान्ड भ्रमणमा निस्किएको थियो। सोमबार विभिन्न देशमा रहेका खेलाडीलाई जम्मा गरिएपछि विशेष विमानले इङ्ल्यान्डको म्यानचेस्टरतर्फ उडान भरेको थियो। क्यारेवियन टोली म्यानचेस्टरको ओल्डट्राफोर्ड पुग्नेबित्तिकै सम्पूर्ण टोलीको कोरोना भाइरस परीक्षण गरिएको थियो। वेस्ट इन्डिजका खेलाडीहरू ओल्ड ट्राफोर्डमा तयार पारिएको क्वारेन्टिनमा बसेका छन्। क्वारेन्टिनमा बस्दा पनि उनीहरूले नियमित अभ्यास भने गर्न पाउनेछन्। खेल सुरु हुनुअघि पुनः सबै खेलाडीको कोरोना परीक्षण गरिनेछ। इङ्ल्यान्ड र वेस्ट इन्डिजबीचको उक्त टेस्ट शृंखला २१ दिनको हुनेछ। उक्त टेस्ट शृंखला इङ्ल्यान्डमै खेलिनेछ। पहिलो टेस्ट जुलाई ८ तारिखमा सुरु हुने बताइएको छ। यसैगरी दोस्रो टेस्ट जुलाई १६ र तेस्रो टेस्ट जुलाई २४ तारिखमा सुरु हुनेछ। उक्त टेस्ट शृंखलाका क्रममा कुनै पनि दर्शकलाई रंगशालामा प्रवेश नगराइने पनि समाचारमा जनाइएको छ। शृंखला अवधिभर दुवै टोलीका खेलाडीले निश्चित होटेलमै बस्नु पर्नेछ। खेलाडीले परिवारका सदस्य र साथीभाइलाई भेट्दा पनि विशेष सावधानी अपाउनुपर्ने नियम बनाइएको छ। यसअघि उक्त शृंखला जुन ४ देखि २९ तारिखसम्म आयोजना गर्ने तय भएको थियो। तर, कोरोना भाइरसको महामारीका कारण शृंखला स्थगित गरिएको थियो। वेस्ट इन्डिजका कप्तान जेसन होल्डरले इङ्ल्यान्डमा हुने शृंखला क्रिकेटका लागि ठूलो कदम भएको बताए।"
