शीर्षक,विवरण
नेपाली राजनीतिका पाँच विशेषता,"१ नेपालको राजनीति आत्महत्याकारी छ। यहाँ कसैले कसैलाई सिध्याउनु पर्दैन। सत्तामा पुग्ने अनेक उपाय गर्छन्। सफल पनि हुन्छन्। तर आफैं आत्महत्या गरी सकिन्छन्। यो असलमा नेपाली इतिहासको देन नै हो। किराँती राजाहरू आफ्नै कर्मले कमजोर भए। उनीहरूपछि लिच्छवीहरू आए। लिच्छवी राजाहरू पनि आपसमा मिल्न सकेनन्। झैझगडा गरिरहे। त्यसपछि मल्लहरू सत्तामा आए। मल्लहरू राज्य सुदृढ गर्न लागेनन्। आफ्ना सन्तानमा राज्य बाँडे। मिल्न सकेनन् कमजोर भए। उनीहरू मिल्दासम्म पृथ्वीनारायण शाहलाई काठमाडौं उपत्यका लिन गाह्रो भयो। तर उनीहरू नमिलेको घडी उनलाई सजिलो भयो। शाह दरबार पनि षड्यन्त्रबाट मुक्त हुन सकेन। आपसमा लडिरहे। त्यसबाट जंगबहादुरको उदय भयो। राणाशासन सय वर्षसम्म बलियो भयो। कसैले हल्लाउन सकेन। जुन दिन राणाहरू क, ख, ग श्रेणीमा विभाजन भए, त्यसयता उनीहरूको पतन सुरु भयो। तल परेका राणाहरू माथि परेका राणाहरूविरुद्ध नलडेको भए के राणाशासन २००७ सालमा अन्त्य हुन्थ्यो ? सायद अरू कति वर्षसम्म रहिरहन्थ्यो। २०१७ सालसम्म चलेको प्रजातन्त्र पनि आपसी कलहबाटै समाप्त भएको हो। एक त कोइराला भाइहरूबीचमै फाटो भएर नयाँ प्रजातान्त्रिक व्यवस्था कमजोर भयो। त्यसमा पनि तात्कालीन प्रधानमन्त्री बीपी कोइरालाका बलिया सहयोगीले उनको साथ छाडिदिए। त्यसबाट उनीहरूको अवशान भयो। ३० वर्ष लामो पञ्चायत व्यवस्था पनि आफ्नै कमजोरीले ढलेको हो। होइन भने गिरिजाप्रसाद कोइरालाजस्ता नेता पनि पञ्चायतमा पस्न तयार भएका थिए। २०४८ सालको निर्वाचनमा नेपाली जनताले नेपाली कांग्रेसलाई बहुमत दिएका थिए। तर दुईतीन वर्ष पनि चलेन। अरू कुनै कारणले ढलेको होइन। आफ्नै छत्तीसै समुदायले प्रधानमन्त्रीलाई असहयोग गर्दा सरकार ढलेको हो। फलस्वरूप मध्यकालीन निर्वाचन भयो। एमालेले २०५ मध्ये ८८ सिट जितेर सबभन्दा ठूलो दल भयो। तर निर्वाचनअगाडि सो दल फुटेर बहुमतमा आउन सकेन। यदि नफुटेको भए संसद्मा बहुमत ल्याउन सक्थे। चोइटिएर गएको मालेले गर्दा एमालेले बहुमत ल्याउन सकेन। नौ महिनापछि त्यसको सरकार ढल्यो। बाह्य दुनियाँलाई मुखले ठीक्क पार्ने तर आफ्नो देश र जनताको गाँठी बलियो पार्ने नीति हुनुपर्नेमा उल्टोउल्टो भएको देखिन्छ। जनतालाई नचाहिने शब्दजालमा राख्ने अनि अरू देशको स्वार्थ पूरा गर्दै हिँड्ने बानीव्यहोरा देखियो। अब आउने नेतृत्व वर्गमा नियत राम्रो भएका मानिस आउनुपर्ने हो। २०५६ सालको निर्वाचनमा कांग्रेसले फेरि बहुमत ल्यायो। तर त्यो दल पनि फुटेर गयो। अरू कसैले गर्दा ढलेको थिएन। आफ्नै आत्महत्याकारी कर्मले ढलेको थियो। त्यसपछि राजा ज्ञानेन्द्रको उदय भयो। उनलाई नेपाली जनताको समर्थन थियो। अन्तर्राष्ट्रिय जगत्ले पनि साथ दिएको थियो। दलहरू सबै कमजोर भएका थिए। उनलाई इतिहासले एउटा राम्रो मौका दिएको थियो। तर केही वर्षमै कमजोर हुँदै गयो। अभूतपूर्व दोस्रो जनआन्दोलनमा राजतन्त्र टिक्न सकेन। हुन त यसमा विदेशीहरूको चलखेल पनि देखियो। तर नेपाली जनताको उर्लिंदो भीड प्रभावकारी देखियो। त्यसपछिको राजनीतिमा एमाले र माओवादी दल मिले। संविधान बन्यो। दुई साम्यवादी दलहरूले दुईतिहाइ बहुमत मागे। जनताले दिए। भनेकै जस्तो सरकार बन्यो। तर दुईअढाइ वर्ष नपुग्दै आपसमा लड्न थाले। संसारमा कम्युनिस्टहरूको विनाश भइरहेका बेलामा नेपाल कम्युनिस्ट पार्टीले अत्यधिक मत प्राप्त गरेर निर्वाचन जित्नु नै एउटा चमत्कारी घटना थियो। तर उही आत्मघाती परम्परा सो दलमा पनि देखिन थाल्यो। कति महिना भइसक्यो आज फुट्छ कि भोलि भन्ने सबैका मुखमा एउटै प्रश्न झुन्डिएको छ। अब त नफुटे पनि नेतृत्व वर्गमा मन चिरा परिसकेको छ। सरकारबाट आफ्नै कार्यकर्ताको मात्र होइन, जनताको पनि विश्वास उठिसकेको छ। सरकार टिकिरहे पनि यो कमजोर हुन थालिसकेको छ। आत्महत्याको राजनीतितिर यो दिनहुँ अग्रसर भएको छ। कसैले नधकेली यो आफैं भीरबाट फाल हाल्न खोजेको देखिन्छ। २ ग्रिक विद्वान् एरिस्टोटलको एउटा कथन पनि नेपाली राजनीतिमा चरितार्थ भएको छ। त्यो हो सरकारको हेरफेर। उनको भनाइमा राजतन्त्रात्मक शासन अधिनायकवादतिर ढल्किँदै जान्छ र उसले प्रजातान्त्रिक क्रान्ति निम्त्याउँछ। प्रजातान्त्रिक पद्धति कालान्तरमा भीडतन्त्रतिर सोझिन्छ र त्यो साह्रै अराजक हुन्छ। उसले कालान्तरमा मुठीभर शासकको उत्थान गराउँछ। यो एक प्रकारले सम्भ्रान्त वर्गको प्रभावमा चल्छ। तर यो व्यवस्था पनि धेरै दिन टिक्दैन। यसले केही परिवारको उत्थान त हुन्छ तर चाँडै बदनाम पनि हुन्छ। त्यसपछि जनताले पुनः राजतन्त्र नै खोज्न थाल्छन्। यो सरकारको चक्र चलिरहन्छ। हुन त उनले यो चक्र पूरा हुन धेरै वर्ष लाग्छ भनेका थिए। तर नेपालमा भने सो चक्र द्रूतगतिमा चलेको देखिन्छ। यो चक्रअनुसार नेपालमा पुनः राजतन्त्रको उदय हुने देखिन्छ। ३ यसो हेर्ने हो भने नेपालको राजनीतिक इतिहासमा के मात्र भएन र ? प्रजातन्त्र आयो। कुनै बेला अर्धप्रजातन्त्र भनियो। कुनै बेला पूर्ण प्रजानन्त्र भनियो। सामन्तवादको जगजगी पहिले पनि थियो। अहिले पनि उत्तिकै छ। साम्यवादी शब्दहरू व्यापक रूपमा प्रयोग भए कै हो। औपनिवेशिक, अर्धऔपनिवेशिक आदि अवस्थाको वर्णन भयो। कुनै बेला प्रतिगमनको ठूलो चर्चा भयो। प्रतिगमन अलिअलि सच्चियो पनि। क्रान्ति, आन्दोलन, अभियान आदि त अहिले पनि प्रचलित नै छन्। लोकतन्त्र आयो, गणतन्त्र आयो, संघीयता आयो, धर्म निरपेक्षता आयो। साम्यवादीहरू सत्तामा आए। त्यो पनि निर्वाचनबाट। नसुनिएको नदेखिएको कुरा। समाजवाद संविधानले मान्यो। नारा पनि समाजवादकै लाग्यो। चिन्तन पनि समाजवादकै भयो। वैज्ञानिक समाजवाद भन्ने त कायमै छ। तर नेपालीको थाप्लोमा नाम्लो जस्ताको तेस्तै रह्यो। आखिर यतिका अभ्यास गर्दा पनि नेपाल र नेपालीका लागि कुनै काम लागेन। काम लाग्ने त पृथ्वीनारायण शाहले खडा गरिदिएको देश मात्र काम लाग्यो। हुन पनि उनले देश मात्र होइन पछिसम्म नेपालीलाई काम लाग्ने केही मन्त्र पनि छाडेका रहेछन्। नेपालीले त्यही मात्र मनन गरे पुग्ने रैछ। रैती धनी भए राज्य बलियो हुन्छ भनेकै रहेछन्। घुस दिने र लिने दुवै अपराधी हुन् भनेर पनि भनेकै रहेछन्। उत्तरतिरको मुलुकसित राम्रो सम्बन्ध राख्नु र दक्षिणतिर अलि सतर्क हुनु भनेकै रहेछन्। नभन्दै यो चरितार्थ भएको छ। नेपाल र नेपालीका लागि चाहिने कुरा त पृथ्वीनारायणले जुटाएर राखिदिएकै रहेछन्। नेपालीले चाहिनेनचाहिने बाहिरिया सिद्धान्त र विचारको पछि पर्नु नै व्यर्थ रहेछ। सो कुरा अहिले पो बुझियो। ४ नेपाललाई चाहिने नियत ठीक भएको शासक रहेछ। आजसम्म जुन प्रणाली आए पनि सो देखिएन। बाह्य दुनियाँलाई मुखले ठीक्क पार्ने तर आफ्नो देश र जनताको गाँठी बलियो पार्ने नीति हुनुपर्नेमा उल्टोउल्टो भएको देखिन्छ। जनतालाई नचाहिने शब्दजालमा राख्ने अनि अरू देशको स्वार्थ पूरा गर्दै हिँड्ने बानीव्यहोरा देखियो। अब आउने नेतृत्व वर्गमा नियत राम्रो भएका मानिस आउनुपर्ने हो। ५ नेपाल र नेपालीले रुचाउने शाह पद्धति रहेछ या राणा पद्धति रहेछ। अरू पद्धति काम लाग्दो रहेनछ। निर्वाचनबाट चुनिएर आएका शासक पनि कोही राजै हुन खोज्ने, कोही राणाहरूले जस्तो सबै ढुकुटी आफ्नै बनाउन खोज्ने। नेताहरू पनि जंगबहादुर चाहियो भनेर भनिरहने। गणतन्त्र, संघीयता र धर्म निरपेक्षताका विरोधीले नै यी कुरा लागू गर्नुपर्ने अवस्था आउने। कस्तो विडम्बना ! खै, नेपालीले अब आफ्नो पहिचान थाहा पाउनुपर्ने र आफ्नो चरित्रअनुसारको पद्धति ल्याउनुपर्ने नै देखिन्छ।"
प्राथमिकता रोजगारी सिर्जना,"कोभिड १९ बाट नेपाल मात्र होइन विश्व नै थिलथिलिएको छ। धेरै मानिस बेरोजगार भएका छन्। सन् २०१९ को अन्त्यतिरबाट चीनको बुहानबाट सुरु भएको कोभिड महामारी विश्वव्यापी रूपमा फैलिएको छ। जसका कारण वैदेशिक रोजगारीमा रहेका हजारौं नेपाली स्वदेश फर्किएका छन्। नेपालमा समेत रोजगारी गुमाउनेको संख्या ठूलो छ। नेपाल श्रमप्रधान देश हो। यहाँका दैनिक हजारौं मानिस काम खोज्दै वैदेशिक रोजगारीमा जाने गर्छन्। स्वदेशमा पर्याप्त रोजगारी नहुँदा मानिस विदेश जान वाध्य भएका हुन्। भारत, मलेसिया र खाडी मुलुकमा जाने नेपालीको संख्या अधिक छ। नेपाली काम नपाएर विदेश जान बाध्य छन् भने यहाँका रोजगारदाताले श्रमिक नपाएर विदेशबाट ल्याउन बाध्य भएका छन्। त्यतिमात्र होइन, छोराले काम नपाएर विदेश जान तयार छ तर बाबुले कृषिकर्म गर्दा मान्छे पाउँदैन। हामीले चाहने हो भने नेपालमै प्रशस्त रोजगारी सिर्जना हुन सक्छ। केन्द्रीय तथ्यांक विभागका अनुसार देशभर नौ लाख प्रतिष्ठान छन्। ती प्रतिष्ठानमा ३४ लाख श्रमिक छन्। ज्यालादारी काम गर्ने लाखौं श्रमिक छन्। मौसमी काम गर्ने श्रमिक संगठित भन्दा कैयौगुणा बढी छ। वैदेशिक रोजगार विभागका अनुसार हालसम्म ४६ लाख भन्दा बढीले श्रम स्वीकृति लिएका छन्। श्रम स्वीकृति लिई विदेशमा कार्यरत ३२ लाख नेपाली रहेको हालै आएको अध्ययनले देखाएको छ। राष्ट्रिय योजना आयोगको अध्ययनअनुसार भारत, मलेसिया र खाडीमा अझै पनि ३२ लाख श्रमिक कार्यरत छन्। कोरोनाकै कारण स्वदेश फर्किएका नेपाली युवा फेरि मुग्लान नै जाने विकल्प रोज्न थालिसकेका छन्। अब त्यस्ता युवालाई सरकारले काम दिनुपर्छ। कोभिड १९ पछि नेपाली स्वदेश फर्कन थालेका छन्। भारतबाट तीन लाख भन्दा बढी श्रमिक स्वदेश फर्किसकेका छन्। वैदेशिक रोजगारीबाट ५८ हजार श्रमिक फर्किएका छन्। विदेश जान श्रम स्वीकृति लिएको संख्या एक लाखभन्दा माथि नै छ। कोरोनोको कहर अझै नरोकिएकाले वैदेशिक रोजगारीबाट फर्किने युवाको लाखौं पुग्ने निश्चित छ। कोरोना कहिलेसम्म जान्छ यकिन छैन। कोरोनाले रोजगारी गुमाएर गन्तव्य देश छाडी स्वदेश फर्कनेको संख्या बढे पनि सरकार रोजगारी सिर्जना गर्न गम्भीर भएको देखिँदैन। केही समय अघि वैदेशिक रोजगार बोर्डले गरेको अध्ययनअनुसार चार लाख श्रमिक रोजगारी गुमाएर स्वदेश फर्कन वाध्य भएका छन्। पछिल्लो समयमा समस्या परेर फर्कन तयार भएका श्रमिक पनि काम पाउन थालेका छन् भने केही रोजगारी गुमाएर थपिन थालेका पनि छन्। अब सरकारको रोजगारी नीति परिवर्तन हुनैपर्छ। २०५१५२ देखि सुरु भएको वैदेशिक रोजगारी अहिलेसम्म पनि अग्रस्थानमा छ। कुल गार्हस्थ उत्पादनमा यसको हिस्सा २९ प्रतिशत छ। रेमिट्यान्सले नै देशको अर्थतन्त्र चलेको छ। कोरोना भाइरसले देश बनाउने मौका दिएको छ। यो मौका राज्यले गुमाउन हुन्न। वैदेशिक रोजगारी गुमाएर फर्केकालाई उचित व्यवस्थापन गर्न ढिलाइ गर्न हुन्न। सरकारले उनीहरूलाई उद्यमी बनाउन प्रेरित गर्न सक्यो भने अरू हजारौंले रोजगारी पाउन सक्छन्। तर अहिले सरकारको बजेट, नीति तथा कार्यक्रम हेर्दा आशा लाग्ने ठाउँ देखिँदैन। सरकारले चालू आर्थिक वर्षमा ७ लाखदेखि १० लाखसम्मलाई रोजगारी दिने बजेट ल्याएको छ। तर अहिले कम्तीमा पनि ३० लाख श्रमिकको व्यवस्थापन गर्न आवश्यक छ। स्थानीय तह, प्रदेश र केन्द्रीय सरकार सहकार्य गरी एकीकृत रोजगार सिर्जना गर्नतर्फ लाग्नैपर्छ। ती तीनैतहका सरकारले निजी क्षेत्र, सहकारी र सार्वजनिक संस्थानमा रोजगारीको अवसर पहिचान गर्दै बढी भन्दा बढी रोजगारी सिर्जना गर्न सक्नुपर्छ। योजनाबद्घ तरिकाले अघि बढ्न सके हरेक स्थानीय तहमा पर्याप्त रोजगारी सिर्जना गर्न सकिन्छ। एउटा स्थानीय तहमा कम्तीमा पनि पाँच हजारलाई रोजगारी दिन सकिने गरी योजना ल्याउन आवश्यक छ। औसतमा एउटा स्थानीय तहमा पाँच हजार मात्रै थप रोजगारी सिर्जना गर्न सक्दा ३७ लाख ६५ हजार रोजगारीमा थपिन्छन्। यसले अर्थतन्त्रमा ठूलो टेवा पुग्ने निश्चित छ। हरेक स्थानीय तहमा औद्योगिक ग्राम बनाउने सरकारले योजना अघि सारेको छ। दु्रतगतिमा औद्योगिक ग्राम बनाउन सके पर्याप्त रोजगारी सिर्जना गर्न सकिन्छ। पूर्वाधार तथा निर्माण क्षेत्रमा पनि पर्याप्त रोजगारी सिर्जना गर्न सक्ने प्रशस्त सम्भावना छ। त्यस्तै वन तथा वातावरण, साना तथा घरेलु उद्योग, आधुनिक तथा व्यावसायिक कृषि क्षेत्रलगायतमा कैयौं गुणा रोजगारी सिर्जना गर्न सकिन्छ। दुई वर्षअघिदेखि सरकारले प्रधानमन्त्री रोजगार कार्यक्रम अघि सारेको छ। त्यसबाट वर्षेनी दुई लाखलाई रोजगारी दिने भनिएको छ। यसबाट बेरोजगारले न्यूनतम सय दिने रोजगारी पाउँछन्। दैनिक पाँच सय १७ रुपैयाँका दरले पनि पारि श्रमिक पाउँदा उसले सय दिन रोजगारी पाएमा ५१ हजार सात सय रुपैयाँ पाउँछ। कामका लागि पारि श्रमिक भन्ने अवधारणाबाट यो कार्यक्रम सञ्चालित छ। स्थानीय तहमा हुने रोजगार सेवा केन्द्रबाट रोजगार विनिमयको काम गर्नुपर्ने देखिन्छ। स्थानीय तहले कुन क्षेत्रमा कस्ता मान्छेलाई रोजगारी दिन सकिन्छ भनेर विस्तृत अध्ययन गर्न जरुरी छ। अध्ययनले अर्थतन्त्र उकास्न आगामी दिनका योजनाको प्राथमिकता देखाउँछ। स्थानीय तहबाट हुने रोजगार सेवा केन्द्रबाट बेरोजगार र रोजगारदाताको पुलको काम गर्न सकिन्छ। निजी क्षेत्र र सहकारीले स्थानीयस्तरमै पर्याप्त रोजगारी सिर्जना गर्न सक्छन्। उनीहरूलाई चाहिने जनशक्ती स्थानीय तहले दिन सक्नुपर्छ। त्यसका लागि केन्द्रीय स्तरबाटै सीपमूलक तालिम दिनुपर्छ। तीन महिनादेखि ६ महिनासम्म सीपसँग सम्बन्धित तालिम दिन सके धेरै मान्छेलाई रोजगारीमा आबद्घ गराउन सकिन्छ। दूरदर्शी योजना बनाउन सके रोजगारी सिर्जना गर्न कठिन छैन। वैदेशिक रोजगारीबाट फर्केका युवालाई उनीहरूको इच्छा, रुची र सीपको आधारमा काम गर्न दिनुपर्छ। प्रधानमन्त्री रोजगार कार्यक्रम पछिल्लो समयमा आलोचित बन्दै गएको छ। यसबाट दीर्घकालीन रूपमा रोजगारी सिर्जना हुनेगरी काम गर्न सकिने अवस्था नभए पनि योजना छनोटमा विशेष ध्यान दिनैपर्छ। कोरोनाकै कहरमा फर्केका नेपाली यहाँ साँझबिहान छाक टार्नसमेत धौधौ हुन थालेपछि छटपटाएका छन्। फेरि मुग्लान नै जाने विकल्प रोज्न थालिसकेका छन्। अब त्यस्ता व्यक्तिलाई सरकारले काम दिनुपर्छ। भारत, लगायत विदेशबाट फर्केका व्यक्तिलाई हातमुख जोड्नकै लागि अब पुनः वैदेशिक रोजगारीमा जानुपर्ने बाध्यता अन्त्य गरिदिनुपर्छ। सरकारले पाँच वर्षभित्र बाध्यात्मक वैदेशिक रोजगारी अन्त्य गर्ने घोषणा गरेको थियो। तर त्यसअनुरूप पर्याप्त रोजगारी सिर्जना हुने योजना ल्याएको भने देखिँदैन। बजेट रोजगारकेन्द्रित आउन नसके पनि सरकारले कुनै न कुनै ढंगबाट रोजगारमुखी कार्यक्रम ल्याउन सक्छ। नेपालमा एकै वर्षमा प्रशस्त रोजगारी सिर्जना गर्न सकिने संभावना छ। त्यसका लागि योजनाबद्घ ढंगले काम गर्नुपर्छ। पूर्वाधार निर्माण, कृषिको आधुनिकरण, साना तथा मझौला उद्योगलगायतमा विशेष ध्यान दिनुपर्छ। रोजगारीसँगै उद्यमशीलतामा जोड दिन सके बढी भन्दा बढी रोजगारी सिर्जना हुन सक्छ। रोजगारी सिर्जनाका लागि सीपमूलक तालिम, बीउ पुँजी, प्रविधि, सहुलियत कर्जाका साथै बजारको ग्यारेन्टी गर्न आवश्यक छ। च्यानल बनाएर निजी क्षेत्र तथा सहकारी उत्पादन तथा बजारीकरणमा आउनुपर्छ। उनीहरूलाई प्रोत्साहन मिल्नेगरी सरकारले ठोस योजना ल्याउन सके देश छिट्टै आत्मनिर्भर हुनुका साथै प्रशस्त रोजगारी सिर्जना हुन सक्छ। यसो भए चुलिँदो व्यापारघाटा कम हुनुका साथै चाहेजति सबैलाई रोजगारी दिलाउन सकिन्छ।"
सबैका प्यारा ब्रह्माण्ड स्रष्टा,"भगवान् श्रीकृष्णलाई ईश्वरको आठौं अवतार हो भन्ने मान्यता वैदिक सनातनीहरूको छ। पृथ्वीको भार हरण, धर्म र साधुहरूको रक्षा, दुष्कृतिको नाश गर्न, श्रीकृष्ण मृत्युलोकमा अवतरित भएको मानिन्छ। उनले महाभारत युद्धमा हतास र भावुक हुँदै कर्तव्यबाट विमुख भएका आफ्ना बहिनीज्वाइँ र प्रिय भक्त एवम् सखा अर्जुनलाई भनेका छन् यदा यदाही धर्मस्य, ग्लानीर्भवती भारत।।। अभ्युत्थानमधर्मस्य तदात्मानंसृजाम्यहम परित्राणाय साधुनां विनासाय चतुश्कृताम् धर्म संस्थापनार्थाय सम्भवामी युगे युगे। गीतामा उनको पवित्र वाणी पढ्दा नै उनी ईश्वर हुन् भन्ने अनुभूति हुन्छ। उनीसित रहेको यस्तो विद्वत्ता सामान्य मनुष्यमा हुँदैन। हिजोआज सर्सर्ति गीता पढेर यसबारे व्याख्या गर्नेहरूको अधिकता छ। तर यसलाई तहसम्म बुझ्न केही पूर्वीय दर्शन पढेर मात्र पुग्दैन, यसको तहैसम्म बुझ्नैपर्ने हुन्छ। त्यसमा पनि सांख्य दर्शन अर्थात् ज्ञान दर्शनका धरातलसम्म बुझ्न पनि कठिन छ। सांख्य, भक्ति, कर्म, बुद्धि, वेदान्त र चार्वाक दर्शनहरू अध्ययन नगर्ने हो भने गहिराइमा गएर श्रीमद्भागवत् गीता बुझ्छु भन्नु त ६ महिनाको बालकले पौडेर समुद्र पार गर्छु भन्नुजस्तै हुन्छ। श्रीकृष्ण युद्ध, रणनीीत र कौशलका ज्ञाता थिए। उनले मानव चोलाको मर्म र महŒवलाई चार्वाक्यले जस्तै प्रत्यक्ष र सुन्दर रूपबाट गीतमा पस्केका छन्। र उनले पूर्वजन्मभन्दा मानव चोला नै कर्तव्य निर्वाह गर्न उत्तम मान्छन्। वेदान्त दर्शनको बोलवाला भएको तत्कालीन अवस्थामा यस्तो विचार ठूलो क्रान्तिकारी विचार थियो। उनी आफ्ना दायित्वहरू यसै कालमा निर्वाह गर्न सुझाउँछन् किनभने जीवलाई न पूर्वजन्मको ज्ञान र स्मरण छ न त पछि हुने जन्मबारे कुनै निश्चितता र सम्झना। भगवान् स्वयं प्रकाश हो, ब्रह्म हो। उसलाई के कुराको कमी छ र ? ब्रह्माण्डको स्रष्टा उही नै हो। ऊ सबैतिर छ तर अव्यक्त छ। ऊ सबैको छ तर सबैबाट अप्रमाणित। ऊ केवल हाम्रो पे्रमको भोको छ। ऊ प्रेम चाहन्छ। जहाँसम्म सुख, दुःख, प्राप्ति र मुक्तिका कुरा छन्, यी सबैको कारक त व्यक्ति स्वयंको कर्म नै हो। श्रीकृष्ण तत्कालीन सामाजिक आवश्यकताका एक क्रान्तिकारी दार्शनिक विद्वान् थिए। त्यतिबेला वेदान्त दर्शन र बुद्धि दर्शनअनुसार यो भौतिक जगत्लाई मिथ्या मानिन्थ्यो। जीवको परम लक्ष्य परमतŒवको प्राप्ति अर्थात् मोक्ष थियोे। जीव मायाको अधीन भएर कायालाई नै सर्वस्व मान्छ र भौतिक सुखमा रमाउँछ, जुन सर्वथा अनुचित हो। परमार्थ प्राप्तिका लागि गृहत्याग, आसक्तिविहीनता र परमात्मामा लीन हुनुलाई जीवनको सर्व श्रेष्ठ मार्ग मानेको तात्कालीन परिवेशमा उनले कर्म सन्यास अर्थात् अहंकारविनाको कर्म अनि कर्मफल अर्थात् कर्म गर्नु तर त्यसको फलको आशा नगर्नू भनेर पवित्र मनले जीवलाई कर्तव्य गर्न निर्देश गरेका छन्। सन्न्यास भन्नाले गृहस्थिको त्याग गर्नु कदापि होइन, बरु कुनै पनि बहानामा कर्मबाट मुक्त हुनु हुँदैन भनी स्पष्ट पारेका छन्। ईश्वरको मूर्तिलाई कर्मकाण्डसित जोड्ने हाम्रो परम्परा र त्यसबाट जन्मेको मानसिकता छ। ईश्वर श्रीकृष्ण भन्छन्ब्रह्मलाई मालिक मान, छोरा मान, साथी मान अथवा पे्रमी मान जीवको इच्छा। तर सर्त यो छ कि उसलाई जुनसुकै परिस्थितिमा विशुद्ध हृदयले प्रेम गर। माथिका कुनै एक भावनामा बाँध। ऊ त स्वयं प्रकाश हो , स्वयं ब्रह्म हो। उसलाई के कुराको कमी छ र ? ब्रह्माण्डको स्रष्टा नै हो। हामीले अर्पण गर्ने वस्तुका साथै स्वयं हामी पनि उसैद्वारा सिर्जित हौ। ऊ न त खुसी हुन्छ। न त दुःखी। ऊ सबैतिर छ तर अव्यक्त छ। ऊ सबैको छ तर सबैबाट अप्रमाणित। ऊ केवल हाम्रो पे्रमको भोको छ। ऊ प्रेम चाहन्छ। जहाँसम्म सुख, दुःख, प्राप्ति र मुक्तिका कुरा छन्, यी सबैको कारक त व्यक्ति स्वयंको कर्म नै हो। श्रीकृष्ण विद्वान् होइनन्, ऊ स्वयम् ज्ञान हो। शक्तिशाली होइन स्वयम् शक्ति हो, स्वयम् प्रेम हो। जो जन्मेको त थियो प्रेम बाँड्न तर दुर्भाग्य ऊ जन्मिने खबरले नै उसको हत्याको दुस्प्रयासको योजना र सिलसिला सुरु भयो। त्यो पनि आफ्नै मामाबाट। र, उनको इहलीला पनि हत्याबाटै समाप्त भयो। कस्तो छ मान्छे ? कहाँ छ मान्छे ? किन यस्तो छ मान्छे ? यो ज्ञान र विद्वता मैले कतिपय धर्महरू अध्ययन गर्दा कहीं पाइनँ। स्वयं ब्रह्मलाई खुसी दिन सकेनौं, न त सुख दियौं हामी मृत्युलोकवासीले। धिक्कार छ हामीलाई। उसले पुतना, तृर्णावर्त, यमालार्जुन, वकासुर र अघासुर, कालिया नाग प्लम्बासुर जस्ता दैत्यको संहार गरेर कालिया नाग र प्लम्बासुर दैत्यको बाल्यकालमै उद्धार गरेर गोपहरूको रक्षा गरेका थिए। ब्रह्माले ग्वालहरू र उनका गाईहरूलाई अपहरण गरेर एक वर्षसम्म राखे। गोपीनी माताहरू दुःखी नहोऊन् भनेर उक्त अवधिभर उनीहरूकै छोरा र गाईको रूप धारण गरेर उनीहरूका घरमा भगवान् एक वर्षसम्म बसेका थिए। गोपहरूलाई दावानल र इन्द्रको प्रकोपबाट बचाउन गोवर्धन पर्वतसमेत उठाएर रक्षा गरेका थिए। गोपहरूका छोरीहरूले कात्ययिनी भगवतीको व्रत गरे। व्रतका लागि सरोवरमा नुहाउन लागे। उनीहरू यसरी सार्वजनिक स्थलमा पूर्ण नग्न भएर स्नान गर्दै थिए। एकान्त र सार्वजनिक स्थानमा यसरी युवती वनमा नग्नावस्थामा हुँदा उनीहरूसित हुन सक्ने सम्भावित दुर्घटनाबारे सचेतना दिन उनीहरूको चीरहरण गरेको कुरा श्रीमद्भागवत् महापुराणको दशम् स्कन्धमा उल्लेख छ। यस्तो कृष्णलाई कसरी स्त्री लम्पटका रूपमा प्रस्तुत गरिन्छ। जुन श्रीकृष्णलाई उनका मामा कंसले हत्या गर्न नन्द गाउँका कृष्ण जन्मअष्टमीको दिन जन्मेको चौध हजार शिशुको बध गयो। त्यो शिशुलाई कंसबाट बचाउन नन्द यशोदाका साथै सारा गोप र गोपीनीहरू लगेका थिए। उनी जसका घरमा एक वर्षसम्म पुत्र व्रत बसेका थिए, उनैका छोरीहरूलाई स्नानमा अश्लीलता हुनु हुन्न भनेर बुझाएका थिए। भनिन्छ व्यक्तिले आफ्नो ज्ञान, बोध, सोच र मनोविज्ञानअनुसार नै कुनै कुरालाई बुझ्छ र त्यही स्तरमा मान्यता दिन्छ। उसलाई बुझ्न प्रयास पनि आआफ्नै बोधअनुसार भएको हुन्छ। सबै जीवको शंगार रसप्रतिको आशक्तिको मनोविज्ञान भएको र सबै श्रोताहरू अनि राजा परीक्षितलाई मनोरञ्जनका लागि महाराश नामक अध्याय लेखिएको हुनुपर्छ। अथवा वास्तविकता के थियो खोजीकै विषय हो। भौमासुरको राजाले विभिन्न राज्यबाट खोसेर १६ हजार एक सय राजकुमारीलाई आफ्नो दरबारमा बन्धक बनाएका थियो। श्रीकृष्णले भौमासुरको बध गरेर ती कन्यालाई मुक्त गरे। वर्षौंसम्म भौमासुरको बन्दी ती राजकुमारीलाई समाजले स्वीकार गर्ने, सम्मान गर्ने त कुरै थिएन। साथै भगवान्को दरबारमा त्यत्तिकै बस्दा पनि उनीहरूको चरित्रमा प्रश्नचिन्ह उठ्ने थियो। किनभने सम्बन्धले नाम र सामाजिक मान्यता माग्छ तसर्थ भगवान्ले उनीहरूको सम्मानका खातिर सबैसित विवाह गरे। उनले मन पराएर भगाएकी उनकी प्रिय पत्नी रानी रुक्मिणी हुन्। बाँकीका सातवटी पटरानीहरू युद्धबाट र श्रीकृष्णबाट भयभीत भएर आआफ्नो कन्या दिएको कुरो उल्लेख छ। उनको नाम अगाडि राधाको नाम लिने गरिन्छ। वृन्दावनका राधाकृष्णको प्रेमकथा यत्रतत्र सर्वत्र छन्। भारतमा राधा सम्प्रदाय नै छ। कतिपय कृष्णभक्तहरूले श्रीकृष्णको सम्मानस्वरूप अभिवादन गर्दा राधे राधे भन्ने पनि प्रचलन छ। भनिन्छ राधा कृष्णभन्दा जेठी थिइन्। सुन्दर थिइनन्, उनकी माइजू हुन् भन्ने पनि भनाइ छ। उनलाई ज्ञान आर्जनका लागि वसुदेवले गुरु सान्दिपनीको आ श्रममा पठाएका थिए। गुरु सान्दिपनीले उनलाई वेद, धनुर्वेद, मनुस्मृति, धर्मशास्त्र, मिमासा, तर्कशास्त्रका साथै राजनीतिको शिक्षा दिएका थिए। श्रीकृष्ण र बलरामले चौसट्ठी दिनमा चौसट्ठी कला अध्ययन गरी महारथ हासिल गरेका थिए। ती चौसट्ठी कलामध्ये एक कला विचित्र सिद्धिकला पनि हो। त्यसका साथै उनले नेमीनाथ घोर अंगीरस, वेदव्यास र परशुरामबाट पनि शिक्षा लिएका थिए। यिनै घोर अंगीरसबाट प्राप्त ज्ञान नै अंगीरसको शिक्षा हो पनि भनिन्छ भने परशुरामले नै उनलाई सुदर्शन चक्र दिएका थिए। उनी कंस बध गर्न मथुरा जाँदा राधा साह्रै रोइन्। उनलाई आँसुले नरोक्न भनेर श्रीकृष्णले आदेश दिएको पनि भनिन्छ। वर्षौंपछि पनि श्रीकृष्णको प्रेम प्राप्त गर्न वृद्धा अवस्थामा द्वारिकासमेत पुगिन् तर श्रीकृष्णले उनलाई वृन्दावन फर्काएका थिए पनि भनिन्छ। तर ती राधाको श्रीमद्भागवत् महापुराणमा कहींकतै उल्लेख छैन। यसबाट के अनुमान गर्न सकिन्छ भने महापुराणलाई रोचक अनि ईश्वरप्रतिको अनुरक्तिका लागि विभिन्न लेखकले कल्पना गरेकी पात्र हुनुपर्छ राधा। यो कुराको राम्ररी अनुसन्धान गर्न आवश्यक छ। श्रीकृष्ण स्त्री लम्पट हुँदै होइनन्। स्त्रीहरूसित जोडेर दुष्प्रचार गर्नु भनेको आफ्नै मनको आसक्तिलाई उनीमाथि थोपरेको मात्र हो। उनी सबैका रक्षक थिए प्राण थिए।"
खरिद ऐनमा छुटेका कुरा,"कोरोना नियन्त्रण गर्न स्वास्थ्य सामग्री चिनियाँ सरकारबाट विनाप्रतिस्पर्धा खरिद गरिएको र बूढीगण्डकी आयोजना प्रतिस्पर्धाका आधारमा नभई चीनको एक सरकारी स्वामित्वको संस्थाबाट किनिएको प्रसंग ताजा छ। यसो गरिँदा भ्रष्टाचार भएको आशंका पनि खुबसँग गरिएको थियो। यसखाले आशंका मानिसको मनमस्तिष्कबाट नहराइसकेको बेलामा सार्वजनिक खरिद ऐन २०६३ दोस्रो संशोधन गर्ने विधेयक संसदीय कारबाहीका लागि पेस हुनु र मस्यौदा विधेयकमा अन्य देशका सरकारी स्वामित्वका संस्थासँग कुनै कुरा मालसामान, निर्माण कार्य, परामर्श सेवा तथा अन्य सेवा सीधा अर्थात् प्रतिस्पर्धाविना किन्न सकिने प्रावधान पर्नुले धेरैको ध्यान खिच्यो। त्यो यसरी आयो कि खरिद संशोधन विधेयकको मुख्य बुँदा नै यही हो कि भने झैं गरी। तर संशोधन विधेयकलाई त्यति सानो दृष्टिकोणबाट मात्र बुझ्न खोज्नु गलत हुन्छ। किनकि संशोधन विधेयकमा यही मात्र महŒवपूर्ण बुँदा छैन। त्यसैले यसलाई अलि ठूलो दृष्टिकोणबाट हेर्नुपर्ने हुन्छ। ठूलो दृष्टिकोण भनेको यो संशोधन विधेयकका मुख्य उद्देश्य केके हुन् ? बुँदाहरू केके राखिएका छन् ? ती उपयुक्त र पर्याप्त छन् कि छैनन् ? छैनन् भने के पर्नुपर्छ भनी विमर्श गर्नु हो। यस संसारमा परिवर्तनबाहेक सबै कुरा परिवर्तनशील छन् भन्ने गरिन्छ। त्यसकारण समयको मागअनुसार नयाँनयाँ ऐन, नियम बनाउनुपर्छ। भएकाको संशोधन गर्नुपर्छ। समयको माग भनेको समयसँगसँगै मानिसको सोचाइ, आवश्यकता, प्रविधिमा आउने भिन्नता, ज्ञानविज्ञान क्षेत्रमा आएको परिवर्तन आदिले गर्ने माग हो। यसलाई व्यावहारिक रूपमा बुझ्दा के कुरा गर्न कानुन अपुग भयो ? कानुनको कुन प्रावधान समस्यामूलक देखियो ? त्यो हेरेर कानुन ल्याउने, हटाउने वा संशोधन गर्ने हो। यसै परिप्रेक्षबाट हेर्दा सरकारी कोषबाट गरिने खरिदलाई अन्तर्राष्ट्रिय स्तरका प्रावधानसहितको बनाउन २०६३ सालमा सार्वजनिक खरिद ऐन ल्याइयो, त्यसलाई कार्यान्वयन गर्न प्रक्रिया सम्बद्ध प्रावधान रहेका सार्वजनिक खरिद नियमावली २०६४ सालमा ल्याइयो। ऐन आएको १० वर्षमा अर्थात् २०७३ सालमा पहिलोपटक ऐनमा संशोधन गरिएको थियो भने नियमावलीमा १० पटक संशोधन भइसकेको छ। समयसम्बद्ध गतिशीलताको पक्षबाट हेर्दा ऐनमा संशोधन आवश्यक भइसकेको छ। ऐनमा संशोधन गर्दा ध्यान दिनुपर्ने मुख्य आधार भनेको प्रस्तावनामा उल्लिखित ऐनको उद्देश्य, हासिल गर्न खोजेको कुरा र संशोधन ल्याउनुपर्दाको अवस्थाले माग गरेका कुरा नै हुन्। यीभन्दा फरक कुरा संशोधनमा ल्याउनुपर्ने हो भने अर्को ऐन नै ल्याई पुरानोलाई खारेज गर्नुपर्ने हुन्छ। त्यसकारण खरिद ऐनमा गरिने दोस्रो संशोधन प्रस्तावनाको परिधिभित्र रहेर हुनुपर्ने हो। हाम्रो कानुन निर्माणको मुख्य समस्या के छ भने प्रस्तावनामा मीठा र राम्रा कुरा लेखिन्छन् तर ऐन, नियमका प्रावधान त्यसविपरीतका पनि हुने गर्छन्। कुनै कुरा प्रस्तावनासँग मिल्दोजुल्दो छ कि छैन भन्ने कुरा दुई जोड दुई चार हुनेजस्तो सजिलोसँग भन्न सकिने हुँदैन। उही कुरा पनि एकजनाले प्रस्तावनाका आशयसँग मिलेको मान्छ, अर्काले मान्दैन। कतिपय अवस्थामा त प्रस्तावनासँग ऐनका प्रावधानको कति तादात्म्य छ भन्ने नै हेरिँदैन, खोजिँदैन पनि। खरिद ऐनमा कतिपय यस्ता प्रावधान छन्; दृष्टान्त लिऊँ, मितव्ययिता खरिद ऐनको मूल्यमान्यता हो तर सम्भव भएजति कम मूल्यमा बोलपत्र राख्न हतोत्साहित गरिएको छ। खरिद ऐनको प्रस्तावनामा उल्लेख भएको व्यहोराका आधारमा निम्न कुरा खरिद ऐनका मूलभूत मान्यता हुन् खरिदका प्रक्रिया र निर्णय पारदर्शी हुने, स्वच्छ प्रतिस्पर्धामा खरिद आधारित हुने, इमानदारी, जवाफदेही र विश्वसनीयता रहने, मितव्ययितामा जोड दिने। यी सैद्धान्तिक आधार र मूल्यमान्यतामा आधारित भई दोस्रो संशोधन विधेयकमा के पर्नुपर्ने हो, के परेको छ र अब कसरी जानुपर्छ त ? क) असल र क्षमतावान् पात्रको छनोट सार्वजनिक खरिदमा देखिँदै आएको एक समस्या भनेको सही भेन्डर (निर्माण व्यवसायी वा आपूर्तिकर्ता वा परामर्शदाता वा सेवाप्रदायकलाई भनिने साझा शब्द) को छनोट हुन नसक्नु हो भन्ने गरिएकोे छ। सक्षम र विश्वसनीय पात्र छान्ने आधार भनेको निर्माण कार्यका लागि हो भने जनशक्ति, उपकरण, वित्तीय क्षमता तथा उस्तै खालका काम विगतमा गरेको अनुभव हो। मालसामान आपूर्तिको कामका लागि हो भने विगतको अनुभव, वित्तीय क्षमता, अरूबाट किनेर दिने हो भने उत्पादकले भनेका बेलामा सामान आपूर्ति गरिदिन्छु भन्ने प्रतिबद्धता हो। हालसालै कोभिड १९ नियन्त्रण गर्ने सामग्री आयात गरी ल्याउन ओम्नी इन्टरप्राइजेजको क्षमता विचार नगरिएकालाई कारण मानिएको थियो। यसो गरिनु ठूलो त्रुटि थियो। सरकारी कोषबाट खर्च गर्नुपर्ने भए पनि खरिद गर्ने निर्णयकर्ताले आफ्नो व्यक्तिगत पैसाले खरिद गर्दा झैं खरिदमा आफूखुसी गर्ने मनसुवा राख्छन् तर सार्वजनिक खरिदमा यस खालको छुट हुँदैन किनकि सरकारसँग कारोबार गर्न पाउने अधिकार सबैसँग हुन्छ। सबभन्दा उपयुक्त नठहरिए मात्र कारोबार गर्न नपाउने हुने हो। अर्काको पैसामा आफूले बुर्कुसी मार्न पाइन्न, तर यस्तो नसोचेपछि आत्मानुशासन हुने कुरा भएन। लेखापरीक्षक, अख्तियार आयोगले नदेखे त भयो भन्ने भएपछि कहाँ ठीक निर्णय हुन्छ त ! मात्र कागज मिलाएर मनपरी गर्ने काम हुने नै भयो। संशोधन विधेयकमा मात्र ठेक्का जित्न अस्वाभाविक सस्तो वा नमिल्दो दररेट पेस गर्न दुरुत्साहन गर्न अतिकम दररेट उल्लेख गरेको पाइएमा त्यो दरको विश्लेषण पेस गर्न लगाउने, कुनै आइटमको दर लागत अनुमानको ५० प्रतिशतभन्दा कम उल्लेख भएको रहेछ भने लागतअनुमानकै दररेट मानी मूल्यांकन गर्ने प्रावधान परेका छन्। साथै लागत अनुमानको १५ प्रतिशतभन्दा बढी प्रतिशत घटेर दररेट पेस गरेको अवस्थामा पाँच प्रतिशतका अतिरिक्त कार्यसम्पादन जमानत राख्नुपर्ने जुन सर्त पहिलो संशोधनबाट प्रवेश गराइएको थियो, त्यसमा कुनै फेरबदल गर्ने प्रावधान भने दोस्रो संशोधन विधेयकमा परेको छैन। सैद्धान्तिक विचलनलाई सच्याउने प्रावधान संशोधन विधेयकमा परेको छैन। के हुनुपर्ने हो ? भन्नु परोइन सही भेन्डरको छनोट खरिदको महŒवपूर्ण पक्ष हो। सार्वजनिक खरिदमा प्रायः व्यक्तिले पसलमा गई त्यहाँ रहेका सामान उठाएर ल्याए झैं गरिँदैन। बरु क्रेताको माग थाहा पाएपछि उसले आपूर्ति गर्न वा बनाउन सक्छु भनेको छ भने सो गर्छ भन्ने मान्यतामा खरिद सम्झौता गरिन्छ। प्रतिबद्धताअनुसार गर्न सक्छ भन्नेमा निश्चिन्त हुन उसको क्षमता र पहिलेको रेकर्ड हेर्नुपर्ने हुन्छ। न्यूनतम कबोल मूल्य भेन्डर छनोटको एक मुख्य आधार हुने हुँदा अवास्तविक दररेट पेस गरेर खरिद सम्झौता हात पार्ने तर काम नगर्ने चेष्टा भेन्डरबाट हुन सक्छ र यो कुरा खरिदसम्बन्धी समस्याका रूपमा देखिएकाले यो समस्या हटाउन दररेट विश्लेषणलाई आधार बनाउन उपयुक्त हुनेछ। यो भनेको कबोल गरेको दररेटमा व्यावसायिक पक्ष विचार गर्दा पनि कसरी भेन्डरले बिक्री गर्न सम्भव देखेको छ भन्ने वस्तुगत आधारको खोजी गर्ने हो। यसखाले अभ्यास अन्य देशमा समेत छ। तर आधार केके हुने र त्यसको गणना कसरी गर्ने भन्ने नभएमा यसको दुरुपयोग हुन सक्ने वा कार्यान्वयनमा नआउन सक्ने सम्भावना रहन्छ। दृष्टान्त नै छ कानुनमा लेखेको तर त्यसको आधार नबनाएका कारण मिलेमतो गरेको देखिएमा पेस भएको बोलपत्र वा प्रस्ताव रद्द हुने प्रावधान खरिद ऐनमा रहे पनि हालसम्म कार्यान्वयनमा आउन सकेको छैन चरम मिलेमतो हुँदासमेत। दररेट विश्लेषण, स्लाइस बनाउने र त्यसको मूल्यांकन गर्ने कुरा एक उपाय हुन सक्छ मालसामान खरिदमा (निर्माणमा मिल्दैन) तर धेरै बढी अनुपातमा घटेको भनी त्यो दररेट नै मूल्यांकन नगरी दिने, बढी कार्यसम्पादन जमानत लिने व्यवस्थालाई ठीक मान्न सकिन्न किनकि भेन्डरले त्यति दररेटमा कसरी काम गर्छु भनेको छ भन्ने नै खोजी नगरी एकांगी रूपमा सम्भव छैन भन्नु गलत हुन्छ। यसले जायज तवरले कम मूल्य कबोल गर्ने बोलपत्रदाता तथा राज्यकोषमाथि अन्याय हुन जान्छ। यसखाले प्रावधानको प्रस्ताव संशोधन विधेयकमा छ। ख) खरिदका नयाँ विधि थप प्रविधिको विकास तथा अभ्यासमा देखिएको सफलता वा असफलता हेरी खरिद विधिमा थपघट गर्नुपर्ने हुन्छ। पहिलो संशोधनमा केही विधि थप गरिएका थिए तर दोस्रो संशोधनमा खासै विधि थप गरिएका छैनन्। कुनै अर्को देशको सरकार वा अन्तर्राष्ट्रिय अन्तरसरकारी संस्थासँग उनीहरूले तोकेको दररेटमा नेपाल सरकारको स्वीकृतिमा खरिद गर्न सकिने विधि थप गरिएको छ। अर्को देशको सरकारसँग गरिने खरिद विधिको दुरुपयोग भएको देखेर मानिसहरू सशंकित भएका छन्। अझ ऐनमै परेपछि दुरुपयोग गर्न खोज्नेका लागि यो त झन् बाँदरका लागि लिस्नो भएर नजाओस् भन्ने चासो मानिसले राखेका होलान्। के हुनुपर्छ ? खरिद कानुनमा खरिदका धेरैभन्दा धेरै विधि रहनुपर्छ। कुनै विधि एक खालको परिस्थितिमा ठीक हुन्छ, अर्को परिस्थितिमा हुँदैन। स्वस्थ र प्रतिस्पर्धी बजार विकास हुँदा प्रतिस्पर्धामा आधारित हुने तरिका ठीक हुन्छ भने यस्तो नभएका बेला सीधा खरिदको तरिका ठीक हुन्छ। खासगरी स्वास्थ्य सामग्री खरिद गर्दा एक मात्र आपूर्तिकर्ता हुँदा पनि बोलपत्र आह्वानको ढाँचा पारेका धेरै दृष्टान्त भेटिन्छन्। कुनै विधि राख्यो भने त्यसको दुरुपयोग हुन्छ कि भनी हामी डराउँछौं। उदाहरणका लागि उपभोक्ता समितिमार्फत निर्माण कार्य हुने प्रावधान। खरिद विधिमध्ये यसको दुरुपयोग भएको देखिन्छ। त्यसो भनेर के यो विधि चाहिँदैन भन्न उचित होला ? अवश्य हुन्न। किनकि कुनै काम योबाहेक अरू विधिबाट गराउनु उपयुक्त नहुन सक्छ। त्यसकारण उपभोक्ता समितिबाट निर्माण कार्य गराइने विधिको विकल्प खरिद ऐनले दिनुपर्छ ताकि उपयुक्त अवस्थामा अपनाउन सकियोस्। दुरुपयोग रोक्न कानुन संकुचित गर्ने होइन विस्तृत कार्यविधि निर्माण गर्ने र अभ्यासलाई दुरुपयोग हुन नदिने प्रभावकारी संयन्त्र निर्माण गर्ने हो। विस्तृत कार्यविधि नियमावलीमा राख्न नसकिए अलग्गै कार्यविधि बनाइनुपर्छ भने निर्णयकर्ताको गलत नियत नियन्त्रण गर्न प्रभावकारी समूहले प्रक्रिया पुनरावलोकन गर्ने पद्धति राख्न सकिन्छ। त्यसपछि निगरानी राख्ने संयन्त्र प्रभावकारी बनाइनु पर्छ। दोस्रो संशोधन विधेयकमा यी खरिद विधि थपिनु बेस हुन्छ: प्रदेश तथावा स्थानीय तहले प्रभावकारी किसिमले गर्न नसक्ने जटिल खालको खरिदमा केन्द्रले सघाउन संरचनात्मक खरिद प्रबन्ध गर्ने विधि राखिनुपर्छ। यसमा संघीय सरकार र प्रदेश सरकारले संरचनात्मक खरिद सम्झौता गर्ने र विभिन्न निकायले खरिद आदेश जारी गरेर किन्न सकिने व्यवस्था राखिएमा गुणस्तरीय मालसामान न्यूनतम मूल्यमा किन्न सकिने हुन्छ। प्रदेश सरकारले समेत भ्याक्सिन तथा भिटामिन ए ट्याब्लेट किन्न नसकेका उदाहरण रहेको बेला संविधानप्रदत्त अधिकार र कर्तव्यअनुसार केन्द्रले आफैं रकम खर्च गरी किन्न नसक्ने सामग्रीका लागि यो विधि निकै उपयुक्त हुनेछ। हतारमा किन्नुपर्ने र किन्न ठीक तरिकाले बोलपत्र आह्वान गर्न नसकिने अवस्थामा अर्को संस्थाले प्रतिस्पर्धात्मक विधि अपनाएर किनेको रहेछ भने सोही संस्थाले कायम गरेको दररेटमा किन्न सकिने विधि उपयुक्त हुन सक्छ। अपर्झटमा कुनै कुरा किन्नुपर्यो। बोलपत्र गर्न समय पुग्दैन वा प्रभावकारी हुन सक्दैन भने अर्को संस्थाले किनेको दररेटमा किन्न सकिने व्यवस्था उपयुक्त हुन्छ। हालसम्म अन्तर्राष्ट्रिय अन्तरसरकारी संस्थाबाट खरिद गर्न सकिने व्यवस्था छ। तर यति मात्र पनि पर्याप्त हैन। कतिपय अवस्थामा अन्तर्राष्ट्रिय संस्था, जसले नेपाल सरकारलाई सहयोग गरिरहेका छन्, तिनले उपलब्ध गराउन सक्ने सामग्री गुणस्तरीय र कम मूल्यको हुन सक्ने देखिएमा किन्न पाइने प्रावधान रहनुपर्छ। उदाहरणका लागि एड्स तथा औलो रोग नियन्त्रण गर्न नेपाल सरकारलाई सहयोग गरिरहेको ग्लोबल फन्ड अन्तर्राष्ट्रिय संस्था हो। यसले सहयोगस्वरूप दिन सक्ने खरिद सेवा नेपाल सरकारको कोषबाट खरिद गरिने स्वास्थ्य सामग्रीका लागि उपयोग गर्न सकिएको छैन। उपयोग गर्न सके बर्सेनि करोडौं रुपैयाँ किफायत हुन सक्ने हुँदा यसखाले विधि पनि संशोधन विधेयकमा पर्नुपर्छ। अन्त्यमा, सार्वजनिक खरिदलाई व्यवस्थित गर्न अहं भूमिका खेल्ने खरिद ऐनलाई संशोधन गर्न पेस भएको दोस्रो संशोधन विधेयकमा रहन आवश्यक तर नपरेका केही मुख्य बुँदा छन्। ती बुँदा के हुन् भन्नेमा सांसदको ध्यान जान आवश्यक छ।"
थारू समुदायका कान्हा,"भाउ ट भइल भिनसरिया, मुरुगा एक बोलल, उठो पुटा बार कान्हा बछरू न छोर जतिजति श्रीकृष्णजन्माष्टमी नजिकिन्छ, थारू समुदायका मानिसका मनमा कान्हाबारे यो गीत गुनगुनिन थाल्छ। भारतीय महाद्वीपमा उनै कान्हाको चरित्र चित्रण १४५० ईश्वीतिर आरम्भ भएको मानिन्छ। पन्ध्रौं शताब्दीको उत्तराद्र्धमा यस परम्पराले व्यापकता लियो। त्यसैको प्रभाव थारू लोकसंस्कृतिमा पनि आइपुग्यो। कालान्तरमा कान्हा पुजन राजदरबार, ठूलाठूला सामन्तका हवेलीमा सीमित रह्यो। थारू लोकसंस्कृतिमा भने गाउँका अगुवा महटाँवा, बरघरहरूका घरमा यथावत् छ (थारू, २०७०: ६१)। कान्हा अर्थात् कृष्णलाई हिन्दु धर्ममा आस्था राख्ने विभिन्न जाति तथा समुदायले आआफ्नै तरिकाले पूजाआजा गर्छन्। कान्हा थारू समुदायमा यति बलियो जरा गाडेर बसेका छन् कि गीत, नृत्य तथा कला यी तीनै माध्यमद्वारा पुजिने उनी एक मात्र देउता हुन्। अष्टिम्की अर्थात् कृष्ण जन्माष्टमीमा उनको विशाल महिमा गाइन्छ। यसमा कान्हा महिमा मात्र होइन, सृष्टिको कथा पनि अन्तर्निहित रहेको छ। सोही गीतलाई मादलको तालमा दसैंमा नाचिने सखिया नाचमा पनि प्रस्तुत गरिन्छ। अष्टिम्की कला बनाउने व्यक्ति निराहार बस्नुपर्छ। अष्टिम्की कला घरको उत्तरपट्टिको भित्तामा बनाइन्छ। चित्र बनाउनुभन्दा पहिले विभिन्न रङहरूको बुट्टाले मूल घेरा बनाइन्छ। मूल घेराभित्त तीन कोठा छुट्ट्याइन्छ। यसको शीर्ष स्थानमा बाँसुरी बजाइरहेको कृष्णको प्रतीक बनाइएको हुन्छ। माथिल्लो कोठामा बनाइएको पुरुषाकृति पाँच पाण्डवको रहेको भनाइ छ। ती चित्रमा मादल भिरेका, बाँसुरी बजाइरहेका, छाता ओढेको आदि हुन्छ। त्यसका दायाँ सूर्य र बायाँ कुनामा चन्द्रमाको आकृति बनाइएको हुन्छ। बीचका कोठामा पनि माथिल्लो कोठामा बनाइएको पुरुषाकृति संख्याको बराबरमा महिला आकृति बनाइन्छ। ती महिला आकृति कृष्णका १६ सय गोपिनीहरूका प्रतीकका रूपमा बनाइएको कथन छ। सबैभन्दा तल्लो कोठामाथिको दुवै कोठाभन्दा ठूलो हुन्छ। यसमा रावण (बरमुरुवा), डोली, हात्ती, घोडा, कुकुर, बाँदर, मयुर, मुर्गाजस्ता पशुपक्षी तथा विभिन्न प्रकृतिसँग सम्बन्धित कजरीको वन, कमलको पात आदि आकृति बनाइएको हुन्छ। तल्लो कोठाको पश्चिमपट्टि बाह्रटाउके रावणको प्रतीक बनाइन्छ। लेखक छविलाल कोपिलाका विचारमा कृष्णको जीवनमा आधारित अष्टिम्कीमा खलपात्रका रूपमा कंस आउनुपर्नेमा रावणको चित्र राखिनुले एक रहस्य उत्पन्न गरेको छ। त्यहाँ उनको चित्र बनाइए पनि उनलाई पूजा गर्दा सिन्दूर लगाइदिने चलन भने छैन। कसैले हतारमा पूजा गर्दा उनको चित्रमा झुक्किएर सिन्दूर लगाएर पूजा गरेमा पूजा गर्नेका बालबालिका रुने खालका जन्मिने जनविश्वासले यो चित्रलाई रोइना पनि भनिन्छ। त्यस्तै अन्य चित्रमा डोलीभित्र एक पुरुष र महिलाका बीचमा अपूर्ण मानव आकृति बनाइएको हुन्छ, जसलाई वासुदेव, देउकी र बीचमा अपूर्ण कृष्णको चित्र ठानिन्छ। राति भाले बासेपछि अष्टिम्की पूजा गरिने घरको मुख्य महटिन्याँ ले अरूकै बारीबाट चोरेर ल्याएको चिचिन्डो पुजेर अपूर्ण कृष्णलाई पूर्ण बनाउँछिन्। आठौं सन्तानका रूपमा जन्मेका कृष्णलाई मामा कंसले मार्न नपाऊन् भनेर डोलीमै जन्म भएको र त्यसैमा राखेर यमुना नदीसम्म पुर्याउन प्रयोग गरिएको भन्ने कथन पनि छ। कृष्ण आफ्ना गाईगोरु चराउन लैजाने बृन्दावन होस् या बारी फूलबार जाँदा बाटोमा छिचोलेका वनजंगल हुन्, त्यसलाई कजरिक बन्वा को प्रतीकका रूपमा चित्र बनाइन्छ। कृष्णले आफ्नो मुरलीको धुनले चराचुरुंगी, जनावर सबैलाई मोहित बनाउने हैसियत राख्थे। अष्टिम्की काव्यमा कोइली, ढुकुर तथा गरुड चरासँग कृष्णको वार्तालाप भएको प्रसंग छ। अष्टिम्की चित्रमा मयुरको चित्रले ती सबै चराको प्रतिनिधित्व गर्छ। डुंगा सयर प्रेमलाई उत्कर्षमा पुर्याउने साधनका रूपमा मानिन्छ। अष्टिम्कीसखिया काव्यमा राधा दही बेच्न जाँदा होस् या फर्किंदा कान्हाले डुंगा तारेर सहयोग गर्छन्। कान्हालाई डुंगा बनाउने तरिका राधाले नै बताएकी छिन्। तर डुंगा तार्दा होस् या दहीको भाँडा उचाल्दा कान्हाले राधासँग रसरङमा सहभागी हुनुपर्ने बाध्यता तेस्र्याउँछन्। यसरी कान्हाले राधासँगको प्रेम बिटुल्याएका छन्। अष्टिम्की काव्यमा वर्णित रैनी एक अद्भुत माछा हो, जुन जलथल दुवै ठाउँमा बस्न सक्छ। सृष्टिकर्ता गुर्बाबाले जब यो पृथ्वी सृष्टि गर्ने बेला जल र स्थल बनाए। र, पृथ्वीमा मत्स्य अवतारका रूपमा रैनी माछाको जन्म भयो। अष्टिम्की चित्रमा पनि यसको चित्र बनाउने गरिएको छ। कान्हाका पिता इसरू यही रैनी माछाको पिठ्युँमा चढेर हलोका लागि काठ काट्न गएका छन्। इसरूको भोजनमा रैनी माछाको परिकार पाकेको छ। यसैको बिम्ब अष्टिम्की चित्रमा माछाले स्थान पाएको छ। अष्टिम्की काव्यमा सृष्टिको सिर्जनापछि इसरू हलोका लागि काठ काट्न गएका छन्। वनबाटै हलोका लागि चाहिने सबै सरसमान पनि तयार पारेर ल्याएका छन्। हलो तयार भएपछि बसाहा र सिलाहा सेडुर गोरु लिएर खेत जोत्न गएका छन्। थारूहरूको यही जीवनशैली र कृषि प्रणालीको बिम्बका रूपमा हलो जोत्दै गरेको हलीले अष्टिम्की चित्रमा स्थान पाएको छ। सोह्र सय गोपिनी नुहाउने ठाउँ जहाँ सुन्दर कमलका फूल पनि थिए। फूलसँगै कञ्चन पानी, त्यही पानीमा गोपिनीहरू नुहाउन मस्त हुन्थे। त्यसैबला कृष्ण उनीहरूको कपडा लुकाएर आनन्द लिने गर्थे। लाज ढाक्न त्यही कमलको पात प्रयोग गर्ने भएकाले त्यसैको प्रतीकका रूपमा कमलको पात चित्रमा बनाइन्छ। समयबोधक पन्छी जसको बोली सुनेर मानिसले समय निधारण गर्छन्। अष्टिम्कीमा पनि समयभित्र सबै काम गर्नुपर्ने भएकाले भालेको ठूलो भूमिका रहेको छ। अष्टिम्की काव्यमा भालेको सन्दर्भ समयसूचकका रूपमा आएको छ। भाउ ट भइल भिनसरिया, मुरुगा एक बोलल, उठो पुटा बार कान्हा बछरू न छोर अर्थात् कान्हालाई आमाले बिहान भयो, भाले बास्यो, उठ पुत्र बाच्छा छाड्न भनेर ब्युँझाएकी छिन्। अष्टिम्की चित्रमा काली नागले पनि स्थान पाएको हुन्छ। काव्यमा काली नागको फुपकारले कान्हा बारी फूलबारमा बेहोस हुँदा गरुडले जडिबुटी औषधि गरी ठीक पारेको छ। यसबाहेक कुकुर, हात्ती, घोडा, उँट, चराचुरुंगीलगायतका जनावर तथा पशुपक्षी अष्टिम्की चित्रमा स्थान पाएका हुन्छन्। काव्यमा पनि यी जनावरको सन्दर्भ आएको छ। मूल चित्रबाहेक अर्को छुट्की अष्टिम्की चित्रमा बालबालिकाले चित्र बनाउने अवसर पाउँछन्। छुट्की अष्टिम्की चित्र बनाउने प्रक्रिया पुस्ता हस्तान्तरणका लागि राम्रो माध्यम भएको छ। २०७० सालदेखि नेपाल ललितकला प्रज्ञा प्रतिष्ठानद्वारा आयोजित राष्ट्रिय कला प्रदर्शनीमा समेत अष्टिम्की कलाको सहभागिता भई थारू लोककलाकारलाई पुरस्कृतसमेत गरिन थालिएको छ। यसले यो चित्र बनाउने परम्परा घरघरमा छिर्न थालेको छ। प्रेमको उत्कर्ष विवाह हो। अन्य ग्रन्थमा राधा कान्हाको विशुद्ध प्रेमिकाका रूपमा चर्चा गरिए पनि थारूहरूको अष्टिम्की काव्यमा कान्हा र राधा शंख बजिरहेको पृष्ठभूमिमा पीपलको परिक्रमा गर्दै वैवाहिक बन्धनमा बाँधिएका छन्।"
उदयश्री युथ क्लब फुटबल र भलिबल प्रतियोगिताको च्याम्पियन,"जोमसोम : उपल्लो मुस्ताङको खेलकुद क्षेत्रको विकास तथा त्यसको प्रर्वद्धनका लागि आयोजना भएको दोश्रो लोछ्योग्यल झिग्मे मेमोरिलय कप प्रतियोगिता सोमबार सम्पन्न भएको छ । गत श्रावण १७ गते देखि १० सम्म जारी प्रतियोगिताको फुटबल र भलिबलको दुबै खेलको उपाधि लोघेकर दामोदरकुण्ड गाउँपालिका ३ घिलिङको उदयश्री युथ क्लबले जित्दै च्याम्पियन बनेको हो । समुन्द्री सतहदेखि करिब ५५ सय मिटरको उचाइमा रहेको लोमान्थाङ गाउँपालिका ३ ठिङ्गर खेलमैदानमा प्रतियोगिता आयोजक माउन्टेन पासाङ युथ क्लब ठिङ्गरले संञ्चालन गरेको फुटबलको फाइनल खेलमा उदय श्री युथ क्लब घिलिङले स्नोल्याण्ड युथ क्लब फुवालाई टाइब्रेकरमा ८६ गोल अन्तरले हराउँदै च्याम्पियन बन्यो । निर्धारित ९० मिनेटको खेलमा दुबै पक्षबाट गोल नभएपछि खेल अतिरिक्त समयमा धकेलिएको थियो । त्यसपछि थपिएको ३० मिनेटमा पनि दुबै टिमबाट गोल हुन नसकेपछि खेल टाइब्रेकरमा पुगेको थियो । यस्तै, भलिबलतर्फको खेलमा उदय श्री युथ क्लब घिलिङले बुद्ध शान्ति युथ क्लब चराङलाई ३१ को सेटमा पराजित गर्दै च्याम्पियन बन्यो । फुटबलतर्फ च्याम्पियन बनेको उदय श्री युथ क्लबले नगद ७५ हजारसहित शिल्ड ,मेडल र प्रमाणपत्र प्राप्त गर्यो भने उपबिजेतामा चित्त बुझाएको स्नोल्याण्ड युथ क्लब फुवाले नगद ५० हजारसहित शिल्ड ,मेडल र प्रमाणपत्र पायो । यस्तै ,भलिबलतर्फ च्याम्पियन बनेको उदय श्री युथ क्लब घिलिङले नगद ५० हजारसहित शिल्ड ,मेडल र प्रमाणपत्र प्राप्त गर्यो भने उपबिजेता बुद्ध शान्ति युथ क्लब चराङले नगद २५ हजारसहित शिल्ड ,मेडल र प्रमाणपत्र पाएको छ । उपल्लो मुस्ताङको लोछोदिन क्षेत्रका २ स्थानीय तहका विभिन्न युवा क्लव सम्मिलित प्रतियोगिताको फुटबल र भलिबल खेलमा कुल १४ टिमले सहभागिता जनाएको लोघेकर दामोदरकुण्ड गाउपालिकाका अध्यक्ष लोप्साङ छोम्फेल बिष्टले जानकारी दिए । उपल्लो मुस्ताङको खेलकुद तथा सास्कृतिक विकास र त्यसको संरक्षण तथा प्रर्वद्धनमा जिग्मे फाउन्डेसनले महत्वपूर्ण योगदान पुर्याएको छ । खेलकुदकै विकासका माध्यमले लोछोदिन क्षेत्रका युवाहरुको प्रगाढ सम्वन्ध विस्तार गर्दै खेल जनशक्ति उत्पादन गर्ने उद्देश्यले उपल्लो मुस्ताङमा बर्सेनि आलोपालो गाउबाट जिग्मे मेमोरिलय कप आयोजना गरिने गरिएको छ । यसपटक दोश्रो संस्करणको प्रतियोगिता सञ्चालनको जिम्मा माउन्टेन पासाङ युथ क्लवले पाएको हो । जिग्मे मेमोरिलय कप प्रतियोगितामा विभिन्न अतिरिक्त खेल तथा विविध सास्कृतिक नृत्य समेत देखाईएको छ । प्रतियोगिताको दौरानमा हिमाली संस्कृति झल्किने गीत र नृत्य प्रस्तुत गरिएको छ । खेलसँगै संस्कृति जोड्ने उद्देश्यले लोछोदिनका विभिन्न क्लवले सांस्कृतिक भेषभुषा प्रर्दशन गरे । यसपटक आयोजक लोछ्योग्याल जिग्मे मेमोरियल कप आयोजक माउण्ट पासाङले विश्व व्यापी माहामारीको रुपमा फैलिएको नोवल कोरोना भाइरस ( कोभिड१९ ) को रोकथामका लागि सामाजिक दुरी कायम गरी प्रतियोगिता सम्पन्न गरेको जनाएको छ । यसअघि उपल्लो मुस्ताङमा जारी प्रतियोगिताको संघीय सांसद प्रेमप्रसाद तुलाचनले उद्घाटन गरेका थिए । उनले उपल्लो मुस्ताङलाई सांस्कृतिक हवको मात्र नभई खेलकुद हबको रुपमा समेत विकास गर्नुपर्ने जनाए । उनले उपल्लो मुस्ताङमा राष्ट्रिय गौरवको आयोजना बेनीजोमसोमकोरला सडक बिस्तार भइरहेको र यहा हाइअल्टिच्युड खेलकुदको पर्याप्त सम्भावना भएको बताए । उपल्लो मुस्ताङको खेलकुद प्रर्वद्धनमा सक्दो प्रयास गर्ने सांसद तुलाचनको भनाई छ ।यस्तै ,प्रतियोगिताको समापन समारोहमा जिसस प्रमुख छिरिङ ल्हामो गुरुङ ,लोमान्थाङ गाउपालिकाका अध्यक्ष सुवर्णकुमार बिष्ट ,लोघेकर दामोदरकुण्ड गापा अध्यक्ष लोप्साङ छोम्फेल बिष्ट लगायतको उपस्थित थिए । उनीहरुले प्रतियोगिताका बिजेता र उपबिजेता टिमलाई नगद ,शिल्ड,मेडल र प्रमाणपत्रले सम्मान गरे ।"
