शीर्षक,विवरण
सीमा नियन्त्रण तथा अध्यागमन सुदृढीकरण,"राष्ट्रिय सुरक्षा र समृद्धिका लागि बलियो र प्रभावकारी अध्यागमन तथा सीमा नियन्त्रण प्रणाली अनिवार्य रहन्छ। कुनै पनि सार्वभौम राष्ट्रको सीमाभित्र हुने सबै गतिविधि उसको नियन्त्रणमा रहनुपर्छ। सीमा नियन्त्रण एक बहुआयामिक विषय हो। यसभित्र मुलुकको भौगोलिक सीमाको सुरक्षा, मानिसको आगमन र बहिर्गमन तथा मालवस्तु र जनावरहरूको सीमापार ओसारपसार नियमन, अन्तरदेशीय पूर्वाधारहरूको व्यवस्थापन लगायतका व्यापक विषय पर्छन्। यस आलेखमा सीमा नियन्त्रणका विविध पक्षमध्ये अवैध आवागमन नियन्त्रण र अध्यागमन सुदृढीकरणका विषयमा मात्र चर्चा गरिनेछ। वल्र्ड टुरिजम अर्गनाइजेसनका अनुसार सन् २०१९ मा मात्र विश्वभर करिब १ अर्ब ४० करोड मानिस सीमापार यात्रामा निक्लिएका थिए। यद्यपि यो तथ्यांकमा दोहोरिएर यात्रा गर्ने व्यक्तिको समेत अभिलेख संलग्न छ। मानिसहरूको बढ्दो आवागमनसँगै विश्वव्यापी रूपमा सुरक्षा चुनौतीसमेत विस्तार भएका छन्। अन्तर्राष्ट्रिय व्यापार र वैध आवागमनलाई प्रतिकुल असर नपार्ने गरी अवैध आवागमन र राष्ट्रिय सुरक्षाका सम्भावित जोखिमहरूलाई कसरी नियन्त्रण गर्ने भन्ने विषय संसारभरका सीमा नियमन गर्ने निकायका लागि चुनौती बनेको छ। खासगरी सेप्टेम्बर ११ को आतंकवादी घटनापछि सीमामा प्रभावकारी चेकजाँच र नियन्त्रण गर्ने, व्यक्तिको विस्तृत पहिचान संकलन र विश्लेषण गर्ने, सूचनाको आदानप्रदान र अन्तर्राष्ट्रिय सहकार्यलाई घनिभूत बनाई आतंकवादविरुद्धको लडाइँमा एकजुट हुन विश्वव्यापी दबाब बढेकोे छ। संदिग्ध व्यक्तिहरूको आवागमनको पहिचान र नियन्त्रण गरी आतंकवादी गतिविधि नियन्त्रणका लागि सदस्य राष्ट्रहरूले सीमा नियमनमा अवलम्बन गर्नुपर्ने उपाय र रणनीतिसहित संयुक्त राष्ट्रसंघको सुरक्षा परिषद्ले विभिन्न प्रस्तावहरू पास गरेको छ। सुरक्षा परिषद्ले सन् २०१४ मा प्रस्ताव नं २१७८ मार्फत आफ्नो भूभागबाट उडान भर्नेसबै वायुसेवामार्फत उडान गर्ने यात्रुको अग्रिम सूचना उपलब्ध गराउन सदस्य राष्ट्रहरूलाई सिफारिस गरेको छ। सन् २०१६ मा प्रस्ताव नं २३०९ मार्फत सबै सदस्य राष्ट्रहरूले आपसमा र अन्तर्राष्ट्रिय नागरिक उड्डयन संगठनसँग मिलेर बढ्दो विश्वव्यापी सुरक्षा चुनौतीको सामना गर्न सिफारिस गरिएका सुरक्षात्मक उपाय अवलम्बन गर्न भनेको छ। सन् २०१७ मा प्रस्ताव नं २३९६ मार्फत सम्भावित आतंकवादी गतिविधि रोक्न संदिग्ध व्यक्तिको पहिचान गर्ने, जैविक सूचना संकलन र अभिलेख व्यवस्थित गर्ने, एवं सूचनाको आदानप्रदान गर्ने कुरालाई जोड दिएको छ। सुरक्षा परिषद्को प्रतिआतंकवाद समिति र यसको कार्यकारी निर्देशनालयले उल्लिखित प्रस्तावलगायत अन्य प्रस्ताव कार्यान्वयनका लागि सदस्य राष्ट्रहरूको स्थल, जल र हवाई सीमा नियन्त्रणमा देखिएका चुनौतीको विश्लेषण गरी सुरक्षा परिषद्लाई प्रतिवेदन पेस गरेको थियो। उक्त प्रतिवेदन एवं अन्तर्राष्ट्रिय मापदण्डका आधारमा हेर्दा हामीले सुधार गर्नुपर्ने कार्यको सूची लामो देखिन्छ। नेपालको हवाई र स्थल सीमा नियमन मूलतः परम्परागत र भौतिक निरीक्षण पद्धतिमा नै भर परिरहेको छ। अन्तर्राष्ट्रिय नागरिक उड्डयन संगठनले अगाडि सारेका सीमा व्यवस्थापन, उड्डयन सुरक्षा र सूचना सञ्जालको विकास र उपयोगमा समेत हामीले अझै धेरै काम गर्न बाँकी छ। अन्तर्राष्ट्रिय सीमानाका तथा विमानस्थलहरूमा एकएक गरी जाँचपड्तालको अलावा भिसा प्रक्रिया र आगमनपूर्व नै वैयक्तिक पहिचान र यात्रासम्बद्ध सूचना प्राप्त गरी जोखिम पहिचान र विश्लेषण गर्ने पद्धति संसारभर अवलम्बन गर्न थालिएको छ। यस्ता सूचनाका आधारमा गरिने जोखिम व्यवस्थापन र प्रविधिको प्रयोग मार्फत सीमा नियमनलाई प्रभावकारी बनाउँदै लगिएको छ। सीमा नियन्त्रणलाई प्रभावकारी बनाउन संसारभर मुख्यतया तीनवटा रणनीति समानान्तर रूपमा अख्तियार गरेको पाइन्छ। पहिलो सीमामा आधुनिक उपकरण र पूर्वाधारसहितको चेकजाँच र निगरानी गर्ने र दोस्रो यात्रुको पहिचान संकलन र अभिलेखन। यसअन्तर्गत यात्रुको वायोमेट्रिक सूचना संकलन गर्ने र त्यसलाई यात्रा सम्बद्ध कागजातसँग भिडान गरी एकिन गर्ने। तेस्रो र सबैभन्दा महत्तवपूर्ण पक्ष भनेको बलियो डाटाबेस तयारी, सूचना आदानप्रदान गर्ने संयन्त्रको विकास, विश्लेषण र उपयोग रहेको छ। यसअन्तर्गत इन्टरपोलका सूचना वास्तविक समयमा प्राप्त गर्ने, राष्ट्रिय रूपमा आवश्यकता अनुसार निगरानी सूची तयार गर्ने र यात्रुको पूर्व सूचना प्राप्त गरी विश्लेषण गर्ने जस्ता कार्य पर्छन्। केही दशकभित्रै विश्व शक्तिको केन्द्र पश्चिमबाट पूर्वतिर सर्ने अनुमान गर्न थालिएकाले अन्तर्राष्ट्रिय चासो र गतिविधि यस क्षेत्रमा अझै बढ्नेछ। तसर्थ राष्ट्रिय हित र सुरक्षामा सम्झौता नगरी वैध आवागमन र पर्यटन प्रवद्र्धनलाई सहजीकरण हुनेगरी सीमा नियमनलाई व्यवस्थित र आधुनिकीकरण गर्नु आवश्यक छ। नेपालले पर्यटन क्षेत्रलाई उच्च प्राथमिकता दिएको र खुकुलो भिसा नीति अवलम्बन गरेको छ। बाह्रवटा मुलुकबाहेक संसारका सबै देशका नागरिकलाई आगमन विन्दुमा (अन एराइभल) भिसा दिँदै आएको छ। जसको कारण सीमामा आइपुगेका व्यक्तिका बारेमा पर्याप्त सूचना संकलन र विश्लेषण गरी भिसा दिने वा नदिने निर्णय गर्न सम्भव हुँदैन। पर्यटक संख्याको बढोत्तरीसँगै नेपालका आपराधिक क्रियाकलापमा संलग्न विदेशीको संख्या वर्षेनी बढिरहेको छ। सन् २०१९ मा मात्रै विभिन्न अपराधमा संलग्न छ सय भन्दा बढी विदेशीलाई अध्यागमन विभागले कारबाही गरी निष्काशन गरेको छ। दक्षिणतर्फको खुला सिमाना र कमजोर नियमनको फाइदा उठाउँदै भारतबाट गैरकानुनी रूपमा नेपाल प्रवेश गर्ने तेस्रो देशका नागरिकको संख्यासमेत उल्लेख्य रहेको छ। सबैलाई पर्यटक सम्झने हाम्रो कमजोरीको फाइदा उठाउँदै धर्म परिर्वतन, अवैध मानव ओसारपसार, सामाजिक सद्भाव भड्काउने गतिविधि, अवैध व्यापारिक कारोबारलगायत विभिन्न अपराधमा संलग्न विदेशीको संख्या बढिरहेको छ। नियोजित र स्फूर्त रूपमा शरणार्थी दाबी गर्ने गैरकानुनी आप्रवासीको संख्यासमेत बढ्दो छ। नेपालले शरणार्थीसम्बन्धी सयुक्त राष्ट्रसंघीय महासन्धिलाई हालसम्म अनुमोदन गरेको छैन। प्रचलित अध्यागमन कानुनमा समेत सचेततापूर्वक शरणार्थी स्वीकारसम्बन्धी व्यवस्था राखिएको छैन। तथापि कतिपय संस्थाहरूले सात समुद्रपार गरी नेपाल आउने विदेशीलाई समेत शरणार्थीको रूपमा नेपालमै रहन प्रोत्साहित गरिरहेका छन्। नेपाल र भारतबीच भौगोलिक सीमाको विवाद र नेपालको भूगोल बारम्बार अतिक्रमण भइरहेको कारण भौगोलिक सीमाको व्यवस्थापन, सीमांकन र सुरक्षाका विषयमा पर्याप्त बहस भएको छ। जुन विषय एक सार्वभौेम राष्ट्रका लागि अनिवार्यसमेत छ। सँगसँगै सीमा नियन्त्रणका अन्य पहलुहरूमा समेत उत्तिकै ध्यान दिन जरुरी छ। अध्यागमन विभागले केही महिना अघिदेखि नेपाली पोर्ट नामक अध्यागमन सूचना प्रणाली विकास गरी वायोमेट्रिक सूचना संकलन कार्य आरम्भ गरेको छ। त्यस्तै इन्टरपोल र अन्य सम्बद्ध निकायका सूचना प्रणालीका बीचमा अन्तरआवद्धता गर्ने कार्य अगाडि बढाइरहेको छ। यसको पूर्ण कार्यान्वयनसँगै पहिचान परिर्वतन गर्ने र गलत कागजातको प्रयोग गरी हुने अवैध यात्रालाई नियन्त्रण गर्न सघाउ पुग्नेछ। अध्यागमन तथा सीमा नियन्त्रणलाई प्रभावकारी बनाउन अबका दिनमा हामीले केही ठोस कदम चाल्नुपर्ने देखिन्छ। भिसा आवेदन गर्ने सबै पर्यटक नहुन सक्छन् र सबैको उद्देश्य घुम्नुमात्र नहुन सक्छ। तसर्थ आगमन विन्दुमा भिसा दिने सूचीलाई क्रमशः घटाउँदै लैजाने र भिसा दिनुपूर्व गरिने परीक्षण बढाउनुपर्छ। सँगसँगै ई भिसा, अनलाइन पेमेन्ट र भिसा सेवालाई आधुनिकीकरण गर्नेतर्फ जोड दिनुपर्छ। दक्षिण तर्फको खुला सीमाको नियमन हाम्रा लागि चुनौतीपूर्ण छ। दुवै देशका सरकारबीचको सहकार्यविना यो सम्भव छैन। तथापि आवश्यकता अनुसार आवागमन विन्दु निर्धारण गर्ने र अन्यत्रबाट हुने आवागमनलाई पूर्ण नियन्त्रण गर्नेतर्फ सोच्नुपर्ने बेला आएको छ। त्यस्ता विन्दुमा रहने अध्यागमनलगायत सीमा नियमन निकायको पूर्वाधार र क्षमता बढाउन पर्याप्त लगानी बढाउनु पर्नेछ। दुवै देशका नागरिकका लागि आवागमन स्वतन्त्र भए पनि कुनै न कुनै रूपमा अभिलेख राख्नेतर्फ गृहकार्य गर्नुपर्ने देखिएको छ। अहिलेको कोरोना संक्रमण व्यवस्थापनको हाम्रो अनुभवले समेत यस्तो पाठ सिकाएको छ। विदेशीको नेपाल बसाईको अभिलेखन र अनुगमनलाई संस्थागत गर्ने अर्को महत्तवपूर्ण विषय हो। यसका लागि तीनै तहका सरकार र पर्यटन व्यवसायमा संलग्न संस्थाहरू बीचमा समन्वयात्मक कार्यढाँचा तयार गरी अगाडि बढ्नुपर्ने देखिन्छ। नेपालमा अन्तर्राष्ट्रिय उडान गर्ने सबै वायुसेवा कम्पनीहरूबाट अग्रिम रूपमा यात्रुको विस्तृत सूचना लिने र सीमा नियमन गर्ने निकायबीच समन्वयकारी रूपमा जोखिमको पहिचान र विश्लेषण गर्ने र सोको लागि आवश्यक पर्ने कानुनी एवं प्राविधिक वन्दोवस्ती अबको अर्को कार्यभार हो। जसको आधारमा विमानस्थलमा हुने चेकजाँचमा सहजीकरण भई पर्यटन प्रवद्र्धनमा टेवा पुग्नेछ भने सुरक्षा चुनौतीलाई साँघुरो बनाउन मद्दत पुग्नेछ। सीमा नियन्त्रणको अग्रभागमा काम गर्ने अध्यागमन कर्मचारीमा विशेष ज्ञान, सीप, र दक्षता आवश्यक पर्छ। छोटो समयमा भइरहने फेरबदलले त्यस्तो अपेक्षा पूरा गर्दैन। यसका लागि अध्यागमन सेवालाई विशिष्टीकृत गर्ने तर्फसमेत अध्ययन जरुरी देखिन्छ। अन्त्यमा, विश्वको शक्ति सन्तुलनमा परिवर्तनका संकेतहरू बलियो रूपमा अगाडि आएका छन्। आगामी केही दशकभित्रै विश्व शक्तिको केन्द्र पश्चिमबाट पूर्वतिर सर्ने अनुमान गर्न थालिएको छ। त्यस्तो अवस्थामा स्वाभाविक रूपमा अन्तर्राष्ट्रिय चासो र गतिविधि यस क्षेत्रमा अझै बढ्नेछ। तसर्थ राष्ट्रिय हित र सुरक्षामा सम्झौता नगरी वैध आवागमन र पर्यटन प्रवद्र्धनलाई सहजीकरण हुनेगरी सीमा नियमनलाई व्यवस्थित र आधुनिकीकरण गर्नु आजको आवश्यकता हो। तिवारी अध्यागमन विभागका निर्देशक हुन्।"
असाधारण अवस्थाको बजेट,"फितलो जगमा मौलाउँदै गएको अर्थतन्त्रलाई कोभिड१९ महामारी घातक हुन सक्छ भन्ने ज्ञान सबैलाई थिएन र ? उच्च आर्थिक वृद्धिदर हासिल गर्दै सुखी र समृद्ध लक्ष्य प्राप्तिको सपना बाँड्दै गरेको सरकार खुम्चिएको अर्थतन्त्रको सामना गर्दैछ। धरातलमा मडारिँदै गरेको कालोबादलको आगमनले अर्थतन्त्रको आकार कति खुम्च्याउनेछ, ओरालोउन्मुख अर्थतन्त्र कति खस्कँदै जान्छ तथा कति अवधिपछि बाउन्स ब्याक हुन्छ जस्ता विषयले सरकारको ध्यान आकृष्ट गर्न सकेको छैन। फितलो जगमा मौलाउँदै गएको अर्थतन्त्रलाई कोभिड१९ महामारी घातक हुन सक्छ भन्ने ज्ञान सबैलाई थियो। महामारीको अनिष्ट प्रवेश रोक्ने तथा संक्रमितको पहिचान गरेर फैलावट रोक्न आवश्यक पूर्वतयारीलाई भाषण र कागजमा सीमित राखियो। पूर्व तयारीका निमित्त उपलब्ध पाँच महिनाको अवधि सदुपयोग गर्न नसक्दा चिप्ले किराको गतिमा फैलँदै गरेको यो संक्रमण द्रुतगतिमा यहाँ फैलन थालेको स्पष्टै छ। विद्यमान महामारी फैलिएको यो गतिलाई नियाल्दा आउँदो तीन महिना राष्ट्रका निमित्त पीडादायी हुने संकेत देखिन्छ। विडम्बना संघीय संसद्मा अर्थमन्त्रीले वैशाख २२ का दिन प्रस्तुत गरेको विनियोजन विधेयक २०७७ तथा जेठ २ मा राष्ट्रपतिद्वारा प्रस्तुत सरकारको नीति तथा कार्यक्रम ले आइपर्नसक्ने असाधारण परिस्थतिको कुनै परिकल्पना गरेको देखिँदैन। यिनै दस्ताबेजहरूको आधारमा आगामी बजेट तर्जुमा हँुदैछ भने त्यसले राष्ट्रका सामुन्ने आइपर्ने असामान्य परिस्थितिका चुनौती पनि सम्बोधन गर्न सक्दैन। जटिल परिस्थितिमा अर्थशास्त्रीको उपादेयता अधिक राष्ट्रलाई अनिष्टबाट जोगाउन तथा निम्तिएको संकटबाट निकास दिने कार्यमा अर्थशास्त्रीलाई बढी सफलता मिलेको पाइन्छ। ऐतिहासिक कालखण्डमा अलेक जेन्डर दि ग्रेटलाई परस्त गर्दै चाणक्यले मौर्य साम्राज्यको स्थापना र व्यवस्थापन गरेका थिए। सन् १९३३ को विश्वव्यापी आर्थिक मन्दीबाट उन्मुक्ति दिन ब्रिटिस प्राध्यापक जोन मिराड केन्सको भूमिका अहं रह्यो। सन् ९० दशकको सुरुवातमै आइपरेको आर्थिक संकटबाट मुलुकलाई निकास दिन भारतका अर्थशास्त्री डा मनमोहन सिंहलाई वित्तमन्त्रीको पदभार सुम्पिएका थिए तत्कालीन प्रधानमन्त्री पीभी नरसिंह रावले। हिन्दु रेट अफ इकोनमिक ग्रोथ को चक्रव्युह भत्काउँदै चलायमान अर्र्थतन्त्र स्थापना कार्य रावको सरकारले गर्यो। उनै अर्थमन्त्री डा सिंह भारतमा प्रधानमन्त्री (सन् २००४०१४) भए। डा सिंहको एकदशक लामो प्रधानमन्त्रित्व कालखण्डमा भारतीय अर्थतन्त्रको कायापलट भयो। सन् २००७०८ को विश्वव्यापी वित्ताीय मन्दीको प्रकोप न्यूनीकरण गर्दै औद्योगिक राष्ट्रहरूको अर्थतन्त्रलाई छोटो अवधिमै पुरानो अवस्थामा पुर्याउने श्रेय तत्कालीन ब्रिटिस अर्थमन्त्री गोर्डन ब्राउनलाई जान्छ। ग्रिस, इटाली तथा स्पेनजस्ता मुलुकको आर्थिक संकट विमोचनका निमित्त ती मुलुकले अर्थशास्त्रीलाई अर्थमन्त्रीको पदभार सुम्पिएका थिए। वर्तमान जटिल कालखण्डमा भारत तथा इन्डोनेसियाको अर्थतन्त्र व्यवस्थापन निर्माता सीताराम तथा श्री मुलायानीले गर्दैछन्। निर्णायक घडीमा प्रयोग गरिएका अर्थशास्त्री २००७ सालको क्रान्तिपश्चातको आधुनिक अर्थतन्त्र निर्माणको जग बसाल्ने कार्यको शिलान्यास हिमालयशमशेर राणालाई अर्थसचिवमा नियुक्तिबाट गरिएको थियो। राष्ट्रिय मुद्राको प्रचलन तथा आधुनिक बैंकिङ प्रणालीको जग निर्माण कार्य तिनै राणालाई सुम्पिएको थियो। राजाले राणालाई नेपाल राष्ट्र बैंकको पहिलो गभर्नरमा नियुक्त गरे। सेनाको सहयोगमा आफ्नै सरकारलाई कू गरेर अपदस्त गर्ने राजाले आफ्नो नेतृत्वको सरकारको आधुनिकीकरण प्रयास सफल तुल्याउने अभिभारा तीन अर्थशास्त्री कुलशेखर शर्मा, डा यादवप्रसाद पन्त र अमेरिकामा विद्यावारिधी अध्ययन समापन गर्दै गरेका विद्यार्थी भेषबहादुर थापालाई सुम्पिएका थिए। सन् १९६६ मा भारतीय मुद्राको ५७ प्रतिशतले अवमूल्यन गरिँदा नेपाली मुद्राको अवमूल्यन गरिएन। परिणाम छ महिना नबित्दै राष्ट्रिय अर्थतन्त्र धरासयी उन्मुख रह्यो। उक्त संकटबाट राष्ट्रलाई जोगाउन राजा महेन्द्रले डा थापालाई नै नेपाल राष्ट्र बैंकको गभर्नरमा नियुक्त गरेर मौद्रिक नीतिलाई सुधार गर्दै बैंकिङ क्षेत्रको व्यवस्थापनको अभिभारा सुम्पिए। राजा वीरेन्द्रले राजगद्दी सम्हालेलगत्तौ विकासको मूल फुटाउने घोषणा गरे। उक्त कार्यका निमित्त तिनले क्यानडाको प्रसिद्ध अन्तर्राष्ट्रिय विकास अनुसन्धान केन्द्र को उपाध्यक्ष पदमा कार्यरत पूर्वअर्थसचिव डा थापालाई निम्त्याएर अर्थमन्त्री पदमा नियुक्त गरे। राजा वीरेन्द्रले जनमतसंग्रहपछिको सुधारसहितको पञ्चायत प्रणालीको आर्थिक व्यवस्थापनका निमित्त पूर्व अर्थसचिव डा यादवप्रसाद पन्तलाई अर्थमन्त्री नियुक्त गरे। त्यसैगरी राजाले बीसौं शताब्दीको अन्त्यसम्ममा नेपाली जनजीवन एसियाली मापदण्ड अनुरूप तुल्याउने लक्ष्यप्राप्तिका निमित्त पूर्व अर्थसचिव एवं विश्व बैंकमा कार्यकारी निर्देशक रहेका भरतबहादुर प्रधानलाई अर्थमन्त्री पदमा नियुक्त गरे। पहिलो जनआन्दोलनको सफलतापछि अकासिएको जनाकांक्षा तथा झन्डै दुई वर्ष लामो अवधिको भारतीय आर्थिक नाकाबन्दीले थला परेको अर्थतन्त्रको पुनर्निर्माण कार्यको अभिभारा प्रधानमन्त्री कृष्णप्रसाद भट्टराईले पूर्व अर्थसचिव डा देवेन्द्रराज पाण्डेलाई सुम्पिएका थिए। निर्वाचित सरकारका प्रधानमन्त्री गिरिजाप्रसाद कोइरालाले अर्थमन्त्रीको पद सम्हाल्न अन्तर्राष्ट्रिय मुद्राकोषमा कार्यरत अर्थशास्त्री डा सुखदेव शाहलाई निम्त्याए। डा साहले इन्कार गरेपछि तिनले इसिमोडमा कार्यरत अर्थशास्त्री डा महेश बास्कोटालाई आमन्त्रण गरेका थिए साधन र स्रोतको अधिकतम प्रयोग उत्पादनशील र कल्याणकारी क्षेत्रमा गर्न अर्थमन्त्री चुके भने तिनी र तिनको सहभागितामा रहेको सरकार त असफलसिद्ध हुने नै छ, त्यसको अलवा मुलुक नै असफल राष्ट्रमा दर्ज हुने प्रवल सम्भावना छ। बास्कोटाले पनि उक्त जिम्मेवारी बहन गर्न नचाहेपछि जर्मनीमा अर्थशास्त्रको उच्च अध्ययन गरिरहेका कांग्रेसकै युवा नेता महेश आचार्यलाई अर्थमन्त्रीको पदभार सुम्पिएका थिए। प्रजातन्त्र पुनस्र्थापनपश्चातको दोस्रो आम निर्वाचनपछिको कालखण्डमा गठन भएको कांग्रेस नेतृत्वको सरकारको अर्थमन्त्री पदका लागि डा रामशरण महत एकल दाबेदार रहे। अपवाद शेरबहादुर देउवाको नौ महिना लामो (२०१७०१८) प्रधानमन्त्रित्वकालमा मात्र गैरअर्थशाश्त्री (ज्ञानेन्द्रबहादुर कार्की) अर्थमन्त्री भए। कम्युनिस्ट दलहरूको नेतृत्वमा गठन भएका सरकारमा अर्थमन्त्रालय आकर्षणको मन्त्रालयमा रुपान्तरित हुने गर्यो। त्यही कारण उक्त पद अर्थाशास्त्रीले पाएनन्। वर्तमान अर्थमन्त्री मात्र यहाँका कम्युनिस्ट सरकारले चयन गरेको पहिलो अर्थशास्त्री मन्त्री हुन्। प्रधानमन्त्री खड्गप्रसाद ओलीको समृद्ध नेपाल सुखी नेपाली नारालाई मूर्तरूप दिन तिनलाई अर्थमन्त्रालयको जिम्मेवारी सुम्पिएको अड्कल काट्न सकिन्छ। अर्थमन्त्रीका योगदान इतिहासकै सबैभन्दा शक्तिशाली सरकारको नेतृत्वमा रहेको कम्युनिस्ट अर्थमन्त्रीको दुईवर्षे कार्यकाल उत्साहवद्र्घक हुन सकेको छैन। विगतमा तिनले प्रस्तुत गरेका बजेट विगतका गैरअर्थशास्त्री कम्युनिस्ट अर्थमन्त्रीको भन्दा पृथक हुन सकेन। राष्ट्रिय स्रोत र साधनको लोकरिझ्याइँका निमित्त वितरणमुखी कार्यतर्फ अघि बढ्ने कार्यले निरन्तरता पायो। राष्ट्रिय अर्थतन्त्रमा देखापरेका विकृति तथा विसंगति निराकरणतर्फ उनी उदासीन देखिन्छन्। बजार कब्जा गर्ने प्रवृत्तिको अन्त गरेर बजारलाई प्रतिस्पर्धात्मक तुल्याउने नीति कार्यान्वयन भएका छैनन्। आर्थिक अनुशासन सीमित व्यापारी तथा बिचौलियाको स्वार्थ र हितरक्षाका निमित्त बरोबर तोडिएका उदहारण थुप्रै छन्। प्रमुख उदाहरण नेपाल एयरलाइन्स जस्तो अव्यवस्थित र रुग्ण संस्थाको व्यवस्थापन क्षमता सुधारलाई प्राथमिकता दिनुको बदलामा राष्ट्रिय अर्थतन्त्रलाई अत्यधिक महँगो भार थोपर्दै विवादित हवाईजहाज खरिदप्रकरणमा सरकार साक्षी बस्नु हो। विगतको टेन्डरहरू खारेज गर्दै क्षमताको आकलनसम्म नगरी अवैध तरिकाले दुई अर्ब २४ करोड रुपैयाँको औषधि तथा स्वस्थ्य उपकरण खरिदका निमित ओम्नी इन्टरनेसनललाई ठेक्का दिँदा मुकदर्शक भएर भुक्तानी गर्नु अर्को हो। सरकारको कार्यान्वयन क्षमता अभिवृद्धि तथा खर्चको प्रभावकारिता वृद्धितर्फ भन्दा तिनले बढी वजन बजेटको आकार बढाउनलाई दिने गरेका छन्। सीमित संख्याका ठेकदारको स्वार्थहित रक्षार्थ सार्वजनिक खरिद कानुनको दर्जनांै पटक चोर बाटो बाट संशोधन गर्ने प्रणालीको अर्थमन्त्री मुकदर्शक छन्। नागरिकले तिरेको तिरोको उचित प्रतिफल आउने आयोजनातर्फ बजेट प्रवाह गर्नुको बदलामा कार्यकर्ता पोस्ने तथा देखावटी कार्य जस्तै, राजनीतिक व्यक्तिलाई अनुदान दिने, भ्यूटावर निर्माण, राष्ट्रिय आवश्यकताको प्राथमिकतामा नपर्ने संस्थाको गठनदेखि लिएर अनुदान रकम कार्यकर्ता पोस्ने कार्यमा सीमित हुँदा पनि उनी नदेखे झैं गर्दैछन्। मितव्ययिताको सिद्धान्त अपनाउँदै अकासिँदै गएको साधारण खर्च नियन्त्रण गर्दै पुँजीगत खर्चतर्फ अतिरिक्त लगानी बढाउने कार्यमा तिनी उदासीन प्रमाणित भएका छन्। विनियोजित पुँजीगत खर्च रकमको एकतिहाइ भाग खर्च नहुँदा पनि अर्थमन्त्रीले सजगता अपनाउन सकेका छैनन्। नेपाल राष्ट्र बैंकको स्वतन्त्र अस्तित्वलाई चुनौती दिँदै यस संस्थालाई अर्थ मन्त्रालय अन्तर्गतको अर्को एकाइको रूपमा प्रस्तुत गर्ने तथा मौलाउँदै गरेका वाणिज्य बैंकहरूलाई राष्ट्र बैंकको शाखा कार्यालयमा परिणत गर्ने जस्ता दूरगामी असर पर्ने आत्मघाती कार्यप्रति अत्यधिक अभिरुचि प्रदर्शन गर्दैछन्, तिनी। सुरुमा उल्लेख गरिए जस्तो अर्थमन्त्रीले आजका दिन आउँदासम्म द्रुतगतिमा परिवर्तित अवस्थाप्रति संवेदनशील भएको छनक पाइँदैन। असामान्य तथा जटिल परिस्थति आइलागेको खण्डमा तिनको सम्बोधन गरेर राष्ट्रलाई निकास दिन आवश्यक क्षमता र दक्षताको प्रदर्शन गर्न अर्थमन्त्रीले आजका दिनसम्म सकेका छैनन्। यदि विनियोजन विधेयक २०७७ तथा राष्ट्रपतिको नीति तथा कार्यक्रमलाई आत्मसात गर्ने हो भने अर्थमन्त्री सम्भावित अनिष्टप्रति बेखबर देखिन्छन्। कोभिड१९ महामारी नियन्त्रणका निमित्त आवश्यक अतिरिक्त स्रोतसाधन कताबाट कसरी जुटाउने ? वैदेशिक रोजगारीबाट हुने आयको जगमा खडा भएको हाम्रो अर्थतन्त्र त्यसको सम्भावित अभावमा कसरी सञ्चालन गर्ने ? विप्रेषण (रेमिट्यान्स) आयको भरमा जीवनयापन गर्ने एकतिहाइभन्दा बढी परिवारको व्यवस्था कसरी गर्ने ? रोजगारीका अवसर गुमाएर मुलुक फर्केका युवाको ऊर्जालाई मुलुक निर्माणमा कसरी परिचालन गर्ने ? स्वस्थ्य क्षेत्रको विस्तार तथा कृषिको व्यावसायिकीकरण लगायत युवालाई कृषि क्षेत्रतर्फ आकर्षण बढाउने, कृषिलाई औजारीकरण, संयन्त्रबिनाको सरकारले कृषिउपज खरिद गर्ने तथा घुम्ती सीप विकास तालिम सञ्चालन गरेर युवा बेरोजगारी हल गर्ने आदि कार्यक्रमबाट मात्र असाधारण अवस्थाबाट गुज्रँदै गरेको मुलुकले निकास पाउँछ। विगतमा त्यस्ता कार्य हात्ताीको मुखमा जीरा हुन पुगेका थिए। द्रुतगतिले बदलिँदै गरेको परिस्थितिका चुनौतीको आकलन गरेर अर्थशास्त्रको परिभाषाअनुरूप स्रोत र साधनको परिचालन बढी भन्दा बढी उत्पादनशील र कल्याणकारी क्षेत्रतर्फ प्रवाह गर्न यस घडीमा अर्थमन्त्री चुके भने तिनी र तिनको सहभागितामा रहेको सरकार त असफलसिद्ध मात्र हुने होइन मुलुक नै असफल राष्ट्रमा दर्ज हुने प्रवल सम्भावना रहन्छ।"
