शीर्षक,विवरण
मधेसको माग : सम्पूर्ण क्रान्ति,"संविधान निर्माण गर्ने बेलामा तराईमधेसलाई जतिसुकै उपेक्षा र तिरस्कार गरे पनि त्यसको रक्षाका लागि सबैभन्दा अगाडि मधेसी समुदाय नै देखिन्छ। सैद्धान्तिक र वैचारिक रूपमा मात्र होइन; सांगठनिक रूपमा समेत तराईमधेसको भावनात्मक सोच र इच्छाको प्रतिनिधित्व गर्ने जनता समाजवादी पार्टीले (जसपा) प्रधानमन्त्री केपी शर्मा ओलीको असंवैधानिक तथा अलोकतान्त्रिक कदमको विरुद्धमा जसरी खनिएका छन्; त्यसरी कांग्रेस र दाहालनेपाल समूहले नेतृत्व गरेको कम्युनिस्ट पार्टीले पनि आक्रामक हुन सकेको देखिन्न। नेपाली कांग्रेसको सोचमै खोट देखिन्छ भने वामदेवसहित दाहालनेपाल समूह पनि केपी ओलीसँग एकताको राग अलापिरहेका छन्। एउटा यस्तो व्यक्ति जसले ऐतिहासिक संविधानसभाद्वारा निर्मित संघीय लोकतान्त्रिक गणतन्त्रात्मक संविधानको मर्म र भावना आत्मसात गर्न सकेन। कतिसम्म भने भर्खरै वामे सर्न लागेको सर्वोच्च संसद् भंग गर्दा अलिकति पनि दुःखको अनुभूति गरेन। यति मात्र होइन; करिब दुईतिहाइ मत बटुलेका पार्टीलाई समेत कहिल्यै टेरपुच्छर लगाएन। टाढा जानु पर्दैन; छेउकै मित्रराष्ट्र भारतका तत्कालीन प्रधानमन्त्री इन्दिरा गान्धी जसको नेतृत्वमा पाकिस्तानको विभाजन र बंगलादेशको जन्म भयो। यसले भारतीय जनमानसको मस्तिष्कमा साक्षात् दुर्गाका रूपमा उनी अवतरित भइन्; जसले उनलाई आपत्कालजस्तो गैरप्रजातान्त्रिक तथा तानशाही कदम चाल्न उत्प्रेरित गर्यो। नेता ओली इन्दिरा गान्धी झैं आफूलाई ६४ प्रतिशतको समर्थन रहेको दाबी गरिरहन्छन्, जनताबाट जनअनुमोदित प्रधानमन्त्री भएको बताइरहन्छन्। त्यसैले सन् सत्तरीको दशकमा समाजवादी नेता जयप्रकाश नारायणले इन्दिरा गान्धीको विरुद्धमा जसरी सम्पूर्ण क्रान्तिको विद्रोहात्मक नाराको उद्घोष गरेका थिए; त्यसलाई नेपालीय संस्करणमा उल्था गर्ने बेला भएको छ। सिंगो मधसेले प्रधानमन्त्री ओलीलाई राम्ररी चिनेका छन् कि उनी कट्टर मधेसविरोधी व्यक्ति हुन्। मधेसको माग उनको लागि विषाक्त छ। त्यसैले दुईतिहाइको नजिक पुग्दा र उनकै प्रस्तावमा तराईमधेसले कालापानी नेपालको नक्सामा समेट्न होस्टेमा हैंसे गर्दै मोहर लगाउँदासमेत उनले संविधान संशोधन गरेनन्। बरु उल्टै नेपालको अन्तरिम संविधान २०६३ बाट निःसृत अधिकारविपरीत संसद्मा नागरिकता विधेयक पास हुन नदिन पार्टीबाट निर्णय गर्न लगाए। मधेसी, आदिवासीजनजाति, दलितको अधिकार लोकसेवा आयोगबाट अपरण गरे। थरुहट विद्रोहका नायक सांसद रेशम चौधरीप्रतिको व्यवहारले आज सिंगो मुलुकले सम्पूर्ण क्रान्तिको माग गरेको छ। यतिखेर ओलीको विरुद्धमा जनता समाजवादी पार्टीले आन्दोलनको जुन रूपरेखा र खाका तयार पारेको छ। त्यसले उनको असंवैधानिक तथा गैरप्रजातान्त्रिक कदमको विरुद्धमा सबैलाई गोलबन्द गर्ने र क्रान्तिकारी मार्गप्रशस्त पार्ने एउटा परिपक्व अभ्यास हो; जसले अन्ततोगत्वा ओलीलाई सत्ताच्युत हुन बाध्य पार्नेछ। विवादास्पद चरित्र ओलीका आचरण, व्यवहार र क्रियाकलापबाट के पुष्टि भएको छ भने लेस मात्रको कम्युनिस्ट गुण उनीभित्र छैन। उनी कम्युनिस्ट चरित्रविहीन व्यक्ति हुन्। महाकाली सन्धिताकाको उनको विवादास्पद चरित्र प्रस्टरूपमा मुखरित भएको छ। जनता समाजवादी पार्टी यस अर्थमा परिपक्व मानिन्छ कि उसको एउटा प्रदेशमा सरकार पनि छ; त्यसैले पार्टीले संयुक्त आन्दोलनको आवधारणा आउनुभन्दा पहिले आफ्नो क्षमता शक्ति प्रदर्शनका रूपमा अभिव्यक्त गर्न चाहन्छ। नाकाबन्दीकालीन राष्ट्रवाद उदांगिएको छ। इमानदारी छताछुल्ल भएको छ। देउवाको भरथेगमा साम्राज्यवादको पिठ्युँ बनेका छन्। एमसीसीलाई हुबहु शिरोधार्य गर्न उद्यत् हुनु यसको ज्वलन्त प्रमाण हो। संघीयता, समावेशिता, समानुपातिकता र धर्मनिरपेक्षताको विरोधीका रूपमा रहेका यिनी गणतन्त्रप्रति पनि कहिल्यै सकारात्मक हुन सकेनन्। बयलगाडा चढेर माओवादीहरू अमेरिका पुग्न खोजिरहेका छन् भन्ने गणतन्त्रप्रतिको उनको टिप्पणी जहिले पनि चर्चापरिचर्चाको विषय बन्ने गरेको छ। त्यसैले जसपाका अध्यक्ष उपेन्द्र यादवको शब्दमा यिनी राजा महेन्द्रका अर्का संस्करण हुन्। सम्भवतः ओली मन्त्रिपरिषद्को टर्रो स्वाद चाखिसकेका यादव यो निष्कर्षमा पुगेका होलान्। दुईतिहाइको झीनो मतबाट पछाडि रहेका ओलीलाई संविधान संशोधनको सर्तमा उनी आफ्ना १६ सांसदले समर्थन दिएका थिए। तर ओलीले कत्ति पनि सुनेनन्। नाकाबन्दीको ढोल पिटेर उनले त्यत्रो नेपालीको मत बटुल्न सके; आज तिनै भारतका गुप्तचर संस्थाका प्रमुखलाई घरमा निम्याउनु कति विवादास्पद र गम्भीर कुरा हो भन्ने बुझ्दाबुझ्दै राष्ट्रवादका राग अलाप्नेहरू आजपर्यन्त उनको पिछलग्गु भएका छन्। उदेकलाग्दो कुरा त जसले संविधान निर्माणताका ओलीको विरुद्धमा जीउजान लगाएर मधेस आन्दोलनका पक्षमा वकालत गरिरहेका थिए। कतिसम्म भने संविधान निर्माणका पक्षमा पार्टीले जारी गरेको ह्विपसम्म मानेनन्। त्यस्ता खलपात्रले मन्त्री पद पड्काएका छन् र प्रचण्डप्रतिको रोष यसरी प्रकट गरिरहेका छन् कि ओली निर्दोष हुन्। यस्ताले मधेसी मतदातासँग कसरी भोट माग्लान् ? ओलीको मधेसमा प्रभाव सत्ताले सबैभन्दा पहिले कमजोर मनस्थिति भएकाहरूलाई हल्लाउँछ। तराईमधेसवासी काठमाडौंद्वारा शासित भएकाले मनोवैज्ञानिक रूपमा उसले दासत्व स्वीकार गर्न ढिलाइ गर्दैन। फलस्वरूप सत्ता, शक्ति र भक्ति उसको प्राथमिकताका विषयवस्तु हुन जान्छ। दुई घन्टा पहिलेसम्म रघुवीर महासेठ, प्रभु साह र गौरीशंकर चौधरी दाहालनेपाल समूहको वकालत गरिरहेका थिए तर सत्ताको सुइँको पाएपछि क्याम्प परिवर्तन गर्न एक घन्टा पनि लागेन। साह, चौधरीका अलावा महासेठकी पत्नी जुली महतोले मन्त्री पद पड्काइन्। यसबाट तराईमधेसमा ओली पक्षले आफ्नो स्थिति बलियो पार्न प्रयास गरेको देखिन्छ तर पर्साबाहेक उसले प्रदेश २ मा दाहालनेपाल समूहलाई उछिन्न सकेका छैनन्। सप्तरी र सिरहामा ३० प्रतिशतभन्दा बढी छैन भने धनुषामा मुखामुख भनिए पनि दाहालनेपालकै पल्ला भारी छ। यही अनुपातमा अन्य चारवटा जिल्लामा पनि ओली पक्षको दयनीय अवस्था इंगित गर्छ। अर्थात् जनयुद्ध र मधेस विद्रोहबाट सिर्जित परिस्थितिले मधेसी समुदायको मनोविज्ञानलाई ऊर्जावान् बनाउन जुन भूमिका खेल्यो; त्यसलाई आज केही कम्युनिस्ट भनाउँदाहरूले धोती लगाइदिएको छ। माओवादी पृष्ठभूमि बोकेकाहरूले नै जनयुद्धलाई समेत अपमान गर्न पुगेका छन्। ओली आफ्नै सोचअनुसार उत्पादन गरेका सत्यनारायण मण्डलजस्ता लोभी झूटको खेती गर्ने र ठेकेदारमार्काका किशोरी साह तथा रघुवीर महासेठलाई लोभ्याउनु कुनै ठूलो होइन। यसमा प्रदेश सांसद रामचन्द्र मण्डलको पलायन पक्कै पनि पूर्वमाओवादीका लागि सोचनीय विषय हो। सम्पूर्ण क्रान्तिको उठान विन्दु प्रधानमन्त्री ओलीविरुद्ध आन्दोलनको शंखनाद प्रदेश २ बाट भइसकेका छन्। भर्खरै मुख्यमन्त्री लालबाबु राउतले संविधानमा मधेसको स्वामित्व नभए पनि संघीयता रक्षाका लागि आफूहरू तत्पर रहेको बताएका छन्। प्रधानमन्त्री ओलीको विरोधमा मधेसी जनताले ६ महिनासम्म आफ्नो पेट बाँधेर गरेको आन्दोलनलाई भारतीय पक्षसँग जोडेकाले सफल हुन सकेको थिएन। यसप्रति तराईमधेस पूर्णरूपेण सचेत छ यसपटक। त्यसैले कांग्रेसको द्वैधचरित्रवादी आन्दोलनले निष्कर्षमा पुर्याउँदैन भन्ने तराईमधेसले मात्र होइन; सिंगो मुलुकले आत्मसात गरिसकेको छ। ठूला पार्टीहरू आन्तरिक द्वन्द्वको चपेटामा रहेका बेला समाजवादी जनता पार्टीको विरोधका कार्यक्रमले एउटै तिरले दुइटा सिकार गर्न खोजेको देखिन्छ। एकातिर प्रधानमन्त्री ओलीको प्रतिगमनकारी कदमको विरोध गर्दै सडकबाट जनताका पक्षमा फैसला गराउन चाहन्छ भने अर्कातर्फ नेपाली जनतालाई वैकल्पिक शक्तिका रूपमा एउटा सशक्त पार्टी उदाएको आभाससमेत दिन चाहन्छ। त्यसैले वर्तमान संविधानमा मधेसी समुदायको स्वामित्व कति छ भन्ने लेखाजोखा नगरी सम्पूर्ण क्रान्तिसरह आन्दोलनको आह्वान गरेका छन्। कांग्रेस र कम्युनिस्ट पार्टीको शासन सत्ताबाट आहत महसुस गरेका नेपाली जनतालाई वैकल्पिक शक्तिको खोजी छ। केही नितान्त नौलो पार्टीहरू स्थापना पनि भएका छन् तर तिनीहरूको परिधि यति साँघुरो छ कि त्यसले तत्कालै नेपाली समाजको मूलभूत समस्यालाई सम्बोधन गर्ने हैसियत राख्दैन। जनता समाजवादी पार्टी यस अर्थमा परिपक्व मानिन्छ कि उसको एउटा प्रदेशमा सरकार पनि छ; जसबाट उसले पर्याप्त अनुभव बटुलेको छ। त्यसैले पार्टीले संयुक्त आन्दोलनको आवधारणा आउनुभन्दा पहिले आफ्नो क्षमता शक्ति प्रदर्शनका रूपमा अभिव्यक्त गर्न चाहन्छ। यो तथ्यलाई जोसुकैले पनि अनुभूत गर्न सक्छ। आखिर समाजवादी जनता पार्टी किन यति उताउलो भएर अन्य राष्ट्रिय पार्टीलाई उच्छिन्न खोजेको छ त ?"
जुलुसमा अराजकता,"नारा लागिरहेछ सडकमा। नारामा जिन्दावादका वा मुर्दावादका आवाज सुनिन्छन्। यस्ता नारा सुन्न अभ्यस्त छन् हाम्रा कान। तर यहींनिर अर्कै किसिमका नारा जो सुन्दैमा पनि अप्ठेरो लाग्छन्; ती पनि यसरी जोडजोडले घन्किरहेछन् कि मानौं, यस्ता किसिमका नारा लगाउन पाउनु भनेको कुनै उत्सवको आगमन हुनु हो। तर नारासँगसँगै स्वर मिलाउनेहरू कतिपय त जुलुससँग तादाम्य मिलाउनका लागि मात्रै उपस्थित भएका छन्। तिनले नाराको अन्तर्य बुझेकै छैनन्। यस्तो लाग्छ, केवल नाराबाट आकर्षित भएर मात्रै तिनीहरू जुलुसमा सामेल हुन पुगेका छन्। स्पष्ट छ, नाराका कारण जुलुस केवल सामान्य नभई अराजक भीडका रूपमा रूपान्तरण भएको छ। मान्छेको प्रवृत्ति नै यस्तो छ, आफ्नो विषयमा कसैबाट नकारात्मक कुरो सुन्नै चाहँदैनन्, सुने भने विपरीत प्रतिक्रिया व्यक्त गरिहाल्छन्। तर आफूबाहेकका अन्यको विषयमा भने नकारात्मक कुरो सुन्न सदैव लालायित रहन्छन्। जुलुुसमा लाग्ने नाराहरू पनि त्यही प्रवृत्तिअन्तर्गत पर्छन्। अझ त्यसमा पनि, कोहीकसैप्रति अशोभनीय किसिमको सम्बोधित नारा लाग्यो भने त झन् मान्छेहरू तत्कालै त्यसप्रति आकर्षित भइहाल्छन्। त्यस अवस्थाको जुलुसमा कुनै पनि सहभागीले सामाजिक मर्यादा ख्यालै गरेको पाइन्न। हिजोआज राजधानीका सडकमा देखिएका जुलुसमा पूराका पूरा समाजले कायम गरेको मर्यादा उल्लंघन गरेको देख्नेसुन्ने गरिएको छ। यस अर्थमा समाजले तिनलाई पचाउन सक्ने त कुरै भएन। तर पनि जुलुसमा नारा लगाउने र त्यसलाई साथ दिनेले सडकमा त्यसप्रति कुनै ध्यान पुर्याएको देखिन्न। त्यसो त, हामीले हाम्रो समाजको इतिहासलाई एकपटक फर्केर हेर्ने हो भने यो तथ्यप्रति त्यतिविघ्न आश्चर्यचकित हुनै पर्दैन। किनभने जुन विसंगतपूर्ण नाराहरू आज सडकमा लागेका सुनिन्छन्, ती आजको मितिमा निर्माण गरिए पनि तिनको आधारशिला पहिल्यै स्थापना गरिसकिएको थियो। अर्थात्, अघिदेखिकै त्यो प्रवृत्ति दोहोरिएको मात्रै हो। केही समयअघिको इतिहास हेरौं। ०४६ सालको जनआन्दोलनताका व्यक्तिगत रूपमा तत्कालीन राजा वीरेन्द्र, महारानी ऐश्वर्य वा सिंगो पञ्चायती सरकारविरुद्ध लाग्ने गरेका नाराहरूको दुरुस्तै सिको गरिएको भेटिन्छ आज। यसबाट यो केवल कुपरम्पराको सिलसिला चलिआएको मात्रै हो भन्ने बुझ्न कत्ति पनि कठिन पर्दैन। जबकि जसले जे सिकाएको छ त्यो सिकाइ भोलि गएर आफैंमाथि लागू हुन सक्छ भन्ने ज्ञानको हेक्का सायद अघिकाहरूलाई सम्भवतः रहेन। त्यसैले त, आज राष्ट्रपति या प्रधानमन्त्रीसमेतका विरुद्ध विकृतपूर्ण नारा सडकमा लागिरहँदा पनि त्यति बेस्सरी अचम्म मान्नुपर्ने अवस्था छैन। अन्यथा, उसबेला अन्यका विरुद्ध कुनै किसिमका अमर्यादित नारा लाग्दा सही हुने, तर अहिले आफूविरुद्धको नाराचाहिँ गलत हुने कहीं हुन्छ ? यसो भन्दैमा असामाजिक विषयवस्तुमाथि यहाँ समर्थन जनाउन पक्कै खोजिएको होइन। भन्न के मात्रै खोजिएको हो भने, आज जुलुसमा आफूमाथि अभद्र नारा लगाए भनेर सम्बन्धित कसैले पनि चित्त दुखाउनुको कुनै तुक छैन, बस् बरु एकपटक आफूहरूले आफ्नो विगत सम्झन जरुरी छ। यद्यपि, नाराहरूलाई आकर्षक बनाउनुको नाममा मनपरी शब्दशृंगार गर्न मिल्दैन, जतिसुकै विरोधपूर्ण नाराको शब्दगठन होस्, त्यो शिष्ट हुनैपर्छ। भनून् त, के शिष्टतासँग कुनै आकर्षण हुँदैन र ? लोकतन्त्रका नाममा जारी रहेको यस्ता अशोभनीय कर्तुतको पर्दा कहिले खस्ला ? घोषित आगामी चुनावसम्म रंगमञ्चमा यो दृश्य यसरी नै प्रदर्शित भइरहला कि एक पक्षले आशा गरेजस्तो संसद् पुनस्र्थापना भएपश्चात् यसको समापन होला ? दक्षिण अफ्रिकाको धेरै परको होइन नजिकैको इतिहास हेरौं। मन्डेला साढे दुई दशक कारागारमा बन्धित रहे। त्यहाँ कष्टपूर्ण जेलजीवन व्यतीत गरे उनले। जेलभित्र उनलाई असाध्य घिनलाग्दो व्यवहार गरिन्थ्यो। कतिसम्म भने उनका अनुहारमा बेलाबेला सैनिक प्रहरीले पिसाब फेरिदिन्थे। समयक्रममा मण्डेला जेलबाट छुटे र दक्षिण अफ्रिकाका राष्ट्रपति बने। एक दिन उनी एउटा होटेलमा गएका बेला त्यहाँ भोकैजस्तो अलिक असामान्य देखिएका एउटा मान्छेमाथि उनको दृष्टि पर्न गयो। जब त्यो मान्छेका आँखा मन्डेलाका आँखासँग जुध्न पुगे, ऊ थरथर काँप्न लाग्यो। मन्डेला उसको नजिकै गएर आफ्ना हातले मायालु पारामा उसलाई स्पर्श गरे। बडो हतोत्साही भावमा त्यो व्यक्तिले भन्यो म त्यही मान्छे हुँ, जसले जेलभित्र तपाईंमाथि पिसाब फेर्ने घोर कुकर्म गरेको थिएँ। तर यो सुनेर मन्डेला उल्टो मुस्कुराए र बडो विनम्रताका साथ बोले, यो सबै समयको खेल हो। त्यसबखत तिमी आफ्नो कर्तव्यमा थियौ, आज म आफ्नो कर्तव्य निभाउँदै छु। शिष्टताको प्रसंगमा माथिको उद्धरण केही अतिरञ्जित लाग्न सक्छ, तर धेरै हदसम्म सत्यता मिसिएको यो प्रसंग महसुस गर्ने हो भने आजको सडकीय नाराहरूका कारण शिष्टताशब्दमाथि नै कलंक पोतिएको भान हुन्छ। प्रश्न उठ्छ सडकमा यो कस्तो मानसिकता हो ? शिष्टता भन्ने शब्द नै समाजबाट अब अलग भइसकेको हो ? हो, चित्त नबुझेको कुरालाई लिएर रुन सकिन्छ, चित्त दुखाउनेलाई दोष दिएर कहींकतै गुनासो गर्न मिल्छ वा स्वयं सम्बन्धित व्यक्तिसँगै पनि गुनासो गर्न सकिन्छ। तर सडकमै गएर एकअर्काको उछित्तो काढ्नु कहाँसम्मको सामाजिकता हो ? जुलुस गरेर हिजोसम्मका अभिन्न (?) कमरेडहरूले एकअर्कामाथि अशिष्ट नारा लगाइएको यस्तो जगहँसाइ कमसेकम यसभन्दा अघि नेपालको राजनीतिमा सुनिएकोदेखिएको थिएन। मन नपर्नासाथ व्यक्तिलाई मात्रै होइन, सामान्य नागरिकमाथि कुनै पनि अशिष्ट किसिमका शब्दहरू प्रयोग गरिनु पक्कै पनि सभ्यताको परिचायक होइन। त्यसमाथि कुनै घरको कोठामा होइन, कुनै चारदिवारीभित्र होइन, खुलमखुला मूल सडकमा निस्किएर एकले अर्कामाथि अशिष्टअमर्यादितअसामाजिक नारा लगाउन पाउने स्वतन्त्रताको उल्लेख संविधानतः कुन धाराको कुन दफा र कुन उपदफामा छ ? लोकतन्त्र भनेर नाम दिइएको के यो यही शासन प्रणालीको उपहास गर्नका निमित्त हो ? कम्तीमा पनि आफैंले ठूलो संघर्षबाट प्राप्त गरेको भनी दाबा गरिएको यो लोकतन्त्रको लाज त राखिदिनुपर्ने हो तिनले ! प्रश्न खडा छ लोकतन्त्रका नाममा जारी रहेको यस्तो अशोभनीय कर्तुतको पर्दा कहिले खस्ला ? घोषित आगामी चुनावसम्म रंगमञ्चमा यो दृश्य यसरी नै प्रदर्शित भइरहला कि एक पक्षले आशा गरेजस्तो संसद् पुनस्र्थापना भएपश्चात् यसको समापन होला ?"
सिंहदरबारबाट निस्किएर सडकमा,"सिंगो देशको मनोदशा के छ भन्ने त पुस ७ यता देशभरि र विदेशमा समेत प्रदर्शन र प्रकट भइरहेको छ। प्रधानमन्त्री एवं नेपाल कम्यनिस्ट पार्टी (नेकपा) का अध्यक्ष केपी शर्मा ओलीले २०७७ पुस ४ गते १०ः३० बजे दोस्रा अध्यक्ष पुष्पकमल दाहाल (प्रचण्ड) को निवास खुमलटार पुगेरै आरोपपत्र फिर्ता गरी समझदारी र एकताका साथ अघि बढ्न अन्तिमपटक आह्वान गर्नुभयो। तर दाहाल त्यसनिम्ति तयार हुनुभएन। खासमा उहाँ ग्याङ अफ फोर को साथ र सहयोगमा पार्टी कब्जाको सुनियोजित तयारी, षड्यन्त्र र योजनाका साथ क्रियाशील रहिआउनुभएकै थियो। त्यसैको विकसित कथापटकथाअन्तर्गत योजनाबद्ध प्रयासका कदमहरूको पुष्टिपुनर्पुष्टि गर्न पर्याप्त थिए र छन्। २०७७ साल पुस ५ यता विकसित भएका तमाम घटनाक्रम र चालिएका कदमहरूमा मूलतः त्यस्ता तमाम तथ्यहरूको प्रभाव तथा घटना र परिघटनाहरूको परिणाम स्पष्ट रूपमा अभिव्यक्त भएका छन्। यहाँ केही यस्ता तथ्य र दृष्टान्तका बारेमा स्मरण मात्रै गराउन खोजिएको छ; जो पार्टी विग्रह र विभाजनअघि योजनाबद्ध रूपमा सञ्चालन गरिएका थिए। २०७७ वैशाख र त्यसयताका केही दृष्टान्त यस खालका छन् : १ भारतीय गुप्तचर संस्था रिसर्च एन्ड एनालाइसिस विङ (रअ) का प्रमुख सामन्तकुमार गोयलले प्रधानमन्त्री केपी शर्मा ओलीसँग ५ कात्तिक २०७७ को बेलुका १० बजेपछि शिष्टाचार भेट गर्नुभएको थियो। गोयल शिष्टाचार भेटका लागि बेलुका प्रधानमन्त्रीको सरकारी निवास बालुवाटार आउनुभएको थियो। उक्त भेटका क्रममा उहाँले नेपालभारतबीचको मैत्री सम्बन्ध खलबलिन नदिने, समस्याहरूको वार्ताद्वारा समाधान गर्ने र पारस्परिक सहयोगलाई निरन्तर अगाडि बढाउने विषयमा आफ्नो धारणा राख्नुभएको थियो। तर केही दिन गोरखा र चितवन भ्रमण गरी काठमाडौं फर्किएको भन्दै पार्टीका तत्कालीन प्रवक्ता नारायणकाजी श्रेष्ठले गरेको ट्वीट आश्चर्यजनक थियो। त्यसमा उल्लेख गरिएको छ, यसबीचमा भारतको गुप्तचर संस्था रअ का प्रमुख सामन्त गोयल विमान नै चार्टर गरी आफ्नो टोलीसहित नेपाल आएर हाम्रा प्रधानमन्त्रीसँग वार्ता गरी फिर्ता भएछन्। प्रधानमन्त्री ओलीले परराष्ट्र मन्त्रालयको संस्थागत जानकारी र उपस्थितिविना उनलाई भेट्नुभएछ। हाम्रो पार्टीलाई यसबारेमा कुनै पूर्वजानाकारी थिएन र पछि पनि पार्टीमा यसबारेमा कुनै संस्थागत एवं औपचारिक छलफल भएको छैन। त्यसैले यस सम्बन्धमा यहाँ व्यक्त विचार मेरो निजी विचार हो। मेरो विचारमा नेपालको राजनीतिक एवं कूटनीतिक इतिहासमा यस प्रकृतिको यो पहिलो घटना हो, देशका प्रधानमन्त्रीले विनाकुनै निर्धारित कार्यसूची विदेशी गुप्तचर संस्थाको अधिकारीसँग कूटनीतिक मर्यादाविपरीत समकक्षी झैं औपचारिक वार्ता गरेको ! नेपालको राष्ट्रिय अनुसन्धान विभागका प्रमुखले आफ्नो समकक्षीलाई निश्चित विषयमा छलफल गर्न भ्रमणका लागि निमन्त्रणा गरेको हो भने कूटनीतिक मर्यादाअनुरूप शिष्टाचार भेट हुन सक्थ्यो। त्यसो होइन भन्ने स्पष्ट भइसकेको छ। विदेशी सरकार प्रमुखले औपचारिक रूपमा आफ्नो विशेष दूतका रूपमा अख्तियार प्रदान गरी पठाएको हो भने पनि सन्देश सुन्ने र प्रत्युत्तर सन्देश पठाउने गरी कुरा हुन सक्थ्यो तर त्यस्तो पनि देखिएन। त्यसैले गम्भीर प्रश्न उठ्छ विदेशी गुप्तचर अधिकारीसँग प्रधानमन्त्रीको भेट र कूटनीतिक मूल्य र आचारसंहिताविपरीतको यस्तो भेट किन ? यस प्रकारका कार्यबाट राष्ट्रिय स्वाभिमान, प्रतिष्ठा र कूटनीतिक ओज गिर्ने मात्र होइन, अन्ततः राष्ट्रिय सार्वभौमिकता र राष्ट्रिय हितलाई कमजोर पार्ने काम हुन सक्छ। वास्तवमा सामन्त गोयल भारतका प्रधानमन्त्री नरेन्द्र मोदीको विशेष दूतका रूपमै आएर प्रधानमन्त्रीसँग भेट गरेको तथ्यमा नारायणकाजीले पर्दा हालेर आफ्नो अल्प र गलत सूचनाका आधारमा गैरजिम्मेवार ट्वीट गरेको यथार्थमा यहाँनेर सबैजना स्पष्ट हुनुपर्ने देखिन्छ। नारायणकाजीले पार्टी प्रवक्ताको हैसियत दुरुपयोग गरी यस्ता एक होइन, एक सय झूटको खेती गरेर पार्टी, सरकार र प्रधानमन्त्रीविरुद्ध गलत र भ्रामक क्रियाकलाप गरेकाले नै केन्द्रीय कमिटीको तेस्रो पूर्ण बैठकले पुस ९ गते उहाँलाई प्रवक्ताको जिम्मेवारीबाट मुक्त गर्ने निर्णय गरेको सर्वविदितै छ। २ प्रधानमन्त्री एवं नेपाल कम्युनिस्ट पार्टी (नेकपा) का अध्यक्ष केपी शर्मा ओली र तत्कालीन कार्यकारी अध्यक्ष पुष्पकमल दाहाल प्रचण्ड बीच ४ कात्तिक २०७७ गते बिहानको भेटघाटमा, (१) कर्णाली प्रदेश संसदीय दलका प्रमुख सचेतक गुलाबजंग शाहलाई मुख्यमन्त्री महेन्द्रबहादुर शाहीले हटाउने निर्णय बदर गर्ने, (२) प्रमुख सचेतकमा शाहीद्वारा नियुक्त सीता नेपालीको निर्णय बदर गरी पूर्ववत् रूपमा सचेतकमा कायम गर्ने, (३) मुख्यमन्त्रीविरुद्ध दर्ता भएको अविश्वास प्रस्ताव फिर्ता लिने र (४) अन्य विषयमा सल्लाह र समझदारीका साथ आवश्यक निर्णय लिने गरी सहमति भएको जानकारी प्रेस नोटमार्फत सञ्चारमाध्यमलाई गराइएको थियो। प्रधानमन्त्रीलाई खाली हातखुट्टा बालकोट पठाउने उहाँको भगीरथ प्रयत्न त सफल हुन सकेन नै; पार्टी कब्जा गर्न पनि उहाँ र उहाँको सहयोगी समूह असफल भई सिंहदरबारबाट सडकमा हुत्तिनुपरेको छ। खासगरी त्यस दिनको भेट सकेर दाहाल बालुवाटारबाट बाहिरिएलगत्तै कर्णालीका बारेमा कतिपय उहाँ निकटका सञ्चारमाध्यममा स्रोतको हवाला दिँदै नकारात्मक, दूषित, सहमतिविपरीत र गलत समाचार आएको हुँदा दुई अध्यक्षबीचको सहमतिलाई सार्वजनिक गर्नु अनिवार्य र स्वाभाविकै थियो। तर त्यसलगत्तै दाहालको सचिवालयका तर्फबाट कुनै सहमति नभएको प्रेसनोट जारी गरियो। खासमा कर्णालीप्रकरण दाहालनेपालबीचको विभाजनकारी अभ्यासको रिहर्सल थियो भन्ने तथ्य समयक्रममा स्पष्ट भइसकेको छ। आफ्ना समर्थकमार्फत अविश्वास प्रस्तावको हस्ताक्षर अभियान सुरु गर्ने; घरघरमा तिनलाई पठाउने र यो प्रदेशको आफ्नो विषय हो भन्दै अविश्वास प्रस्ताव दर्ता गरेपछि मात्रै माथि जानकारी हुने स्थितिमा त्यस प्रकरणमा जानेर वा नजानेर कोको सामेल भई निर्णय गरेका थिए भन्ने रहस्य सार्वजनिक भइसकेको छ र अझ खुलस्त नै होला। पछि तिनै व्यक्तिले मुख्यमन्त्रीसँग मन्त्री बनाउने सम्झौता गरेर अविश्वास प्रस्तावमा गरेको हस्ताक्षर फिर्ता गरी आयाराम गयाराम प्रवृत्तिको अभ्यास गरेको तथ्य पनि खुलस्त भइसकेको छ। ३ २०७७ साल असार १४ गते प्रधानमन्त्री केपी शर्मा ओलीले ६९ औं मदन जयन्तीका अवसरमा भन्नुभएको थियो, पहिलेका कुरा पनि यहाँहरूलाई सम्झना नै होला। चीनतिर ट्रान्सपोर्ट ट्रान्जिट एग्रिमेन्ट गरेर फर्किएपछि मेरो सरकार ढलेको थियो। किनभने हामीसँग बहुमत थिएन। अहिले पनि त्यही सपना देखेर केही तत्व हिँडेको छ। अहिले संविधान संशोधन भयो र नक्सा जारी भयो। यस्तो अपराध गर्ने केपी ओलीलाई छाड्नुहुन्न भनेर भित्रभित्रै कुरा गर्छन्। बाहिरबाहिर भन्न नसक्ने तर भित्रभित्रै यस्तो अपराध गर्नेलाई देखिएकै छ, चिनिएकै छ भन्ने गरेका छन्। दिल्लीका सञ्चारमाध्यम सुन्नोस् ! त्यसले निर्देश गरिहाल्छ कि कहाँकहाँ केके भइरहेको छ ? यहाँका होटलहरूमा भइराखेका गतिविधिले पनि बताइराखेको छ। एम्बेसीको सक्रियताले बताइराखेको छ। तर म तपाईंहरूलाई यति भनिदिन्छु नेपालको राष्ट्रियता यति कमजोर छैन। नक्सा छापेबापत र संविधानमा नक्सा सामेल गरेबापत यस देशको प्रधानमन्त्रीलाई हटाउँछु भन्ने कसैले सपना देखेको छ भने आजको नेपालको राष्ट्रियता त्यति कमजोर छैन। यो कसैले नसोचे पनि हुन्छ। यो कोसिस गर्नेलाई त गर्न दिनू ? तर नेपाल हिजोको जस्तो होइन। कसैले हतारो नगरे पनि हुन्छ। कसैले विभिन्न आग्रह नपाले पनि हुन्छ। खासमा मलाई प्रधानमन्त्रीको जिम्मेवारीमा बसिरहन मन छैन। तर यतिबेला म हट्ने हो भने फेरि नेपालका पक्षमा बोल्ने आँट कसैले गर्ने छैन। किनभने यसरी बोल्नासाथ भोलिपल्टै बर्खास्त हुन्छ। त्यसकारण मैले आजका लागि होइन, भोलिका लागि र आफ्ना लागि होइन, देशका लागि भूमिका निर्वाह गर्नुपर्छ। हाम्रो पार्टी र हाम्रो संसदीय दल यस्ता बहकावमा कुद्नेवाला पनि छैन। यति कुरा पनि नबुझेर अन्जान खेलमा कोही पनि सामेल हुनेवाला पनि छैन। असार १० गते सुरु भई निधारित एजेन्डामा अघि बढेको स्थायी कमिटीको बैठकमा प्रधानमन्त्रीको यसै मन्तव्यलाई बहाना बनाई १६ गते दुई नम्बर अध्यक्ष, वरिष्ठ नेताहरू, उपाध्यक्ष र प्रवक्तासहितका पदाधिकारीले भाँडभैलो गरेको तथ्य विवरण सबैको स्मरणमा छ। ४ भानु जयन्तीका अवसरमा २०७७ असार २९ गते प्रधानमन्त्री केपी शर्मा ओलीले बौद्धिक बहस र विमर्शका क्रममा भन्नुभएको थियो, हामी अहिले पनि सीता भारतका राजकुमार रामलाई दियौं भनेर ठानिराखेका छौं। खासमा भारतका होइन, अयोध्याका राजकुमारलाई दिएका थियौं। अयोध्या भनेको बीरगन्जभन्दा पश्चिमपट्टिको गाउँ हो; खडा गरिएको अयोध्या होइन। अयोध्याका बारेमा हामीकहाँ विवाद नै गर्नुपर्दैन। जनकपुर त्यहाँ, अयोध्या बीरगन्जको पश्चिमपट्टि ठोरीमा यहाँ, वाल्मीकि आश्रम चितवनमा यहाँ र दशरथबाट सन्तान नभएपछि पुत्रेष्टि यज्ञ लगाउने रिडीका पण्डित श्रृंग ऋषि त्यहाँ रहेको तथ्य जगजाहेर छ। उनी पछि त्यहीं माथि डाँडामा बस्न गए। अहिले पनि त्यहाँ श्रृंगा भन्ने ठाउँ छ। पुत्रेष्टि यज्ञ लगाउने पण्डितजी नेपालकै हुन्। त्यसकारण सन्तान पनि भारतीयका हुँदै होइनन्, ठाउँ पनि भारतमा होइन। त्यो ठाउँ पनि नेपालकै हो। पढाउने गुरुको वाल्मीकि आश्रम यहीं छ। समयसमयमा आएर शिक्षादीक्षा र ज्ञानगुन दिने वाल्मीकि आश्रम यहाँ छ र जनकपुर यहीं छ। यहाँको जनकपुर र त्यहाँको अयोध्या हुन्थ्यो भने कहाँ छोरीको बिहे गर्न खोजेको छ, कसले के गरेको छ ? त्यसबेलाको जमानामा न टेलिफोन, न मोबाइल, कताबाट थाहा होस् ? थाहा हुन पनि सम्भव थिएन। नजिकै पथ्र्यो र त सजिलैसँग गए पनि हुन्थ्यो र बिहेवारी भयो। तर यो इतिहासको बहस गरिसाध्य छैन। मैले यति भनेपछि फेरि विद्वान्हरूको एक हमला ममाथि हुन्छ। अयोध्या अहिले पनि छँदैछ र घरमाइती गर्न त्यति छिटोछिटो भारतको अयोध्याबाट त सम्भव हुन सक्दैनथ्यो। यहाँ बीरगन्जको छेउमा भएकाले त्यहाँबाट जनकपुर जानआउन सजिलो थियो। त्यहाँबाट वाल्मीकि आश्रम पुग्न सजिलो थियो। पछि सीतालाई रामले अयोध्याबाट ल्याएर वाल्मीकि आश्रममा त्यत्रो दिन लगाएर छाडेको पनि होइन। तलतिर लगेर जंगलमा यसो छाडेका हुन्, जो दुई वा चार दिनमा सम्भव हुन्थ्यो। अयोध्या जान त महिनौं पो लाग्छ ? लक्ष्मण त्यसरी महिनौं हराएका होइनन्। अयोध्याबाट खुरुरु वाल्मीकि आश्रममा पुर्याइदिएर फर्किएका हुन्। त्यसको नाम पहिले अयोध्या नभएर अयोधिया थियो। अयोध्या कि अयोधिया फेरि पुरानो नामका विषयमा अध्ययन गर्नुपर्छ। यसै वक्तव्यपश्चात् भारतीय सञ्चारमाध्यम र पार्टीका दोस्रा अध्यक्ष अनि वरिष्ठ नेताहरूले मच्चाएको उधुम अचम्मकै थियो। दुई अलगअलग ठाउँबाट सोझ्याइएको निशाना प्रधानमन्त्रीविरुद्ध नै लक्षित थियो। कसरी मिलेको होला एउटै निशाना ? अबचाहिँ प्रस्ट भएन र ? त्यतिबेला नै हामीले स्पष्ट गरेका थियौं, कतिपय भारतीय सञ्चारमाध्यमले केही दिनयता गरिरहेको गलत, भ्रामक र मर्यादाहीन सम्प्रेषणको अभीष्ट निकै राम्रोसँग बुझ्न सकिन्छ। तिनले खासमा पत्रकारिताबाहेक अरूथोक मात्रै गरिरहेका छन्। तीन करोड नेपालीजनमा यस्ता आधारहीन सम्प्रेषणले कुनै अर्थ राख्दैन। बरू जिम्मेवार पत्रकारिताका निम्ति यस्तो सम्प्रेषण स्वयंमा लज्जाको विषय भएको छ। ५ निजी क्षेत्रको एक टेलिभिजनलाई प्रधानमन्त्रीका हामी सल्लाहकारहरूको कोभिड १९ को परीक्षण रिपोर्ट नेगेटिभ आएकोमा समेत असह्य पीडाबोध र छटपटी भयो। त्यसले एकतर्फी एवं मनगढन्ते रिपोर्टिङ गरेर हामीलाई बदनाम गर्न खोजेको स्पष्टै बुझ्न सकिन्थ्यो। जबकि हामी सल्लाहकारहरू आइसोलेसन मा बस्दासमेत पटकपटक सम्पर्क गर्ने; हामीसँगै सूचना र जानकारी लिन सक्रिय त्यसै टेलिभिजनका अरू व्यावसायिक सञ्चारकर्मीहरू स्वयंले त्यस्ता नकारात्मक, निहित उद्देश्य र स्वार्थप्रेरित बदनाम प्रपञ्चलाई के ठाने होलान् ? बालुवाटार सुनसान भयो भन्नेजस्ता रिपोर्टिङ प्रसारण गर्ने; दैनिक १० पटकभन्दा बढी एकै व्यक्तिले सम्पर्क गर्नुपर्ने हामीसँगै अनि संक्रमणका कारण दैनन्दिन नियमित काममा असर परेको सबैका धारणा र लक्षण केही नदेखिएको हाम्रो स्थिति; कन्ट्याक्ट ट्रेसिङ सबै संक्रमितलाई केन्द्रित गरेर हुने तथ्य र आइसोलेसनमा सात दिन पुगेको अवस्थामा तोकिएको मापदण्डअनुरूप नियमित प्रक्रियामा नै परीक्षण गराउँदा नेगेटिभ रिपोर्ट आएपछि त्यसरी दुनियाँलाई दिग्भ्रमित पार्न खोज्नु खेदजनक थियो। परीक्षण हाम्रो चाहना, आग्रह र दबाबमा नभएर स्वास्थ्य प्रोटोकल र निर्धारित मापदण्डअन्तर्गत तथा जरूरी कार्यआवश्यकताअनुरूप नै भएको थियो। जनसरोकारका महत्वपूर्ण विषयप्रति उदासीन हुँदै पहाड खनेर मुसा भेट्टाएजस्तो गर्नु अशोभनीय, गैरव्यावसायिक, तथ्य र मर्यादाविपरीत रिपोर्टिङ कार्य थियो। त्यस किसिमको दुष्प्रचारबाट कत्ति पनि भ्रमित नहुन सबैमा मैले सार्वजनिक अनुरोधसमेत गर्नुपरेको जगजाहेर नै छ। ६ नेकपा (एमाले) र माओवादीकेन्द्रबीच २०७७ जेठ ३ गते भएको पार्टी एकता घोषणापछि केन्द्रीय कमिटीका जम्मा दुइटा, स्थायी कमिटीका तीनवटा र सचिवालयका ७३ वटा बैठक भएको तथ्य माइन्युटहरूले प्रस्ट्याउँछन्। जबकि २०७६ साल मंसिरयता एक वर्षमा प्रधानमन्त्री तथा अध्यक्ष ओली र दोस्रा कार्यकारी अध्यक्ष प्रचण्डबीच ७५ पटक लामालामा भेटघाट भएको अभिलेख छ। औसतमा तीन घन्टाका हिसाबले पनि २२५ घन्टा देशका कार्यकारी प्रमुखको अनमोल समय फजुल र परिणामशून्य भेटघाटमा खेर फालिएको स्थिति समयले आज पुष्टि गरिसकेको छ। प्रधानमन्त्रीसँग भेट्ने, कुनै विषयमा छलफल गर्ने अनि निकटका सञ्चारमाध्यममार्फत उल्टो प्रचार गराउने अनि भैंसेपाटी, अँगेनो, भुंग्रो, बाछाबाछी टोल, हात्तीवन, भैंसेपाटी, पेरिसडाँडा, बालकुमारी र धुम्बाराहीमा समेत गुटका बैठक गरी काउन्टर स्ट्राटेजी बनाउने अपराधपूर्ण कार्य सँगसँगै हुने गरेका तथ्य सार्वजनिक र स्पष्टै छन्। यस अवधिमा दाहालको अगुवाइमा २८० वटा गुटगत बैठक आफ्नो निवास खुमलटारमा गरिएको र ३५ वटा बैठक खुमलटारबाहिरका विभिन्न स्थानमा गरिएका तथ्य पनि सार्वजनिक भइसकेका छन्। पार्टी एकताको आवरण र नाममा पुष्पकमल दाहाल प्रचण्डले खासमा गर्नुभएको के थियो त ? यी विभिन्न दृष्टान्त र तथ्यहरू इतिहासका साक्षी र प्रमाणका रूपमा सुरक्षित र अभिलेखबद्ध भइसकेका छन्। निष्कर्षमा पार्टी एकतापछि दाहालले आफ्नो अधिकांश समय समीकरण निर्माण, प्रधानमन्त्रीविरुद्ध घेराबन्दी र पार्टी कब्जाको रणनीतिमा केन्द्रित गर्ने गरेको अभ्यासकै परिणाम आजको विभाजन र विग्रह हो। प्रधानमन्त्रीलाई खाली हातखुट्टा बालकोट पठाउने उहाँको भगीरथ प्रयत्न त सफल हुन सकेन नै; पार्टी कब्जा गर्न पनि उहाँ र उहाँको सहयोगी समूह असफल भई सिंहदरबारबाट सडकमा हुत्तिनुपरेको छ। हाल प्रकट चिच्चाहट त्यसकै परिणति हो। सिंगो देशको मनोदशा के छ भन्ने त पुस ७ गतेयता देशभरि र विदेशमा समेत प्रदर्शन र प्रकट भइरहेको छ !"
हामी कहाँ छौं ?,"एउटा पेचिलो राजनीतिक प्रश्न हामीसामु उभिएको छ। त्यो दृश्य सामान्य थिएन। एकातिर कुनै समय राज्यविरुद्ध हिंसालाई नै सत्ता कब्जाको प्रमुख साधन बनाउन गरिएको सशस्त्र युद्धका सुप्रिम कमान्डर प्रचण्ड थिए त अर्कातिर कांग्रेससँग मिलेर आन्दोलन गरेपछि बहुदलीय लोकतान्त्रिक व्यवस्था मान्ने स्वरूपमा कम्युनिस्ट पार्टीको रूपान्तरणको साक्षी रहेका र त्यसपछि लामो समय पार्टी नेतृत्व गरेका नेता माधवकुमार नेपाल। सडकमा पलेटी कसेर थचक्क बसेका दुवैजना भूतपूर्व प्रधानमन्त्रीका छातीमा हामी यहाँ छौं भनेर ठूलाठूला अक्षरमा छापिएका कागज टाँसिएका थिए। संसद्मा झन्डैझन्डै दुईतिहाइ बहुमत भएको पार्टीका कार्यकारी अध्यक्ष र दोस्रो बरीयताका नेताले आफूहरूलाई अध्यक्ष तोकिएको ब्यानर छातीमा टाँसेर आफ्ना सहयोगी र बडीगार्डका साथ काठमाडौंको सडकको चिसो भुईंमा अप्ठेरो मानीमानी बस्नु सामान्य दृश्य पक्कै होइन। आखिर नेपाल भ्याटिकन सिटी होइन; तीन करोड जनता भएको बहुभाषिक र बहुसांस्कृतिक ठूलो देश हो। आम नेपाली जनताले त्यसलाई सामान्य रूपमा लिएनन् पनि। तर सोचेअनुरूप राजनीतिक संघर्षका लागि जनताको समर्थन भने आएन। उल्टै यो प्रयास सामाजिक सञ्जालमा हाँसोको विषय बन्यो, हामी यहाँ छौं। यस शीर्षकमा फोटोहरूको बाढी आयो, व्यंग्य र आक्रोशमिश्रित भाव देखिने गरी। यो परिस्थिति स्थिरताका लागि प्रचण्ड बहुमत पाएको एउटा दलको असफलताको विम्ब मात्र होइन; यो आन्तरिक शक्ति संघर्षको लामो इतिहास भएका नेपालका कम्युनिस्ट दलहरूको विडम्बनापूर्ण फुटको शृंखलामा अर्को एउटा अध्याय मात्र पनि होइन; यो नेपालको वर्तमान राजनीतिको दयनीय हविगत हो। नेपाली मूलधार राजनीति गलत ट्र्याक हुँदै डेड एन्ड मा पुगेको संकेत हो। अब यसमा कुनै शंका छैन कि नेपालमा संसदीय व्यवस्था असफल भइसकेको छ। पञ्चायतपछिको ३० वर्षको अवधिमा तीनपटक प्रधानमन्त्रीद्वारा संसद् विघटनमा पुग्नु, कुनै पनि सरकारले पूर्ण कार्यकाल पूरा गर्न नसक्नु र कुनै पनि संसद् पूर्ण अवधि शान्तिपूर्ण रूपले नचल्नुले नेपालको मूलधार राजनीतिमा लोकतन्त्र संस्थागत गर्ने अनुष्ठानलाई बिल्कुलै नयाँ दृष्टिले हेर्न आवश्यक बनाएको छ। जुन समय नेपालमा राणाहरूविरुद्ध राजनीतिक संघर्ष नै प्रमुख ध्येय र मुख्य चुनौती थियो; त्यो समयमा त्यो युद्धको नेतृत्व बीपीले गरे। बीपीको द्विविधा सामान्य थिएन। नेपाली राष्ट्रिय कांग्रेसको स्थापनादेखि तीनवटा दलको एकीकरण गर्दै नेपाली कांग्रेसको घोषणापत्रसम्म आइपुग्दा बीपीसामु मुख्य दुई द्विविधा थिए। पहिलो, फुल डेमोक्रेसी का लागि आन्दोलन गर्ने अथवा राजसंस्था स्वीकार गरेर जाने। यस विषयमा त्यो समयको यथास्थितिको व्यावहारिक अवलोकन गर्दै बीपीले राजसंस्था स्वीकार गरेर जाने। अझै सुरुसुरुमा त राणातन्त्रलाई पनि उत्तरदायी स्वरूपमा स्वीकार गर्ने लक्षण देखाएका थिए। असोज २००५ को युगवाणीमा छापिएको हाम्रो ध्येय भन्ने लेखमा बीपी लेख्छन्, एउटा व्यक्तिलाई राजा मान्न हामी तयार छौं भने अर्का व्यक्तिलाई प्राइम मिनिस्टर मान्न तयार हुँदा केही हर्जा हुने छैन। काठमाडौंको कुन दरबार बलियो हुन्छ र कुन कमजोर हुन्छ भन्नेमा हाम्रो दिलचस्पी छैन। दोस्रो द्विविधा, शासक वर्गलाई रैती दुनियाँप्रति उत्तरदायी बनाउन गर्नुपर्ने संघर्षको स्वरूपबारे थियो। सशस्त्र संघर्ष गरेर जानुपर्छ भन्ने धेरै क्रान्तिकारी विचारधारा बोकेका युवा साथीहरूको मतलाई अस्वीकार गर्दै बीपीले अहिंसात्मक बाटो रोजेका थिए। त्यसो गर्नुका मुख्य दुई कारण बीपीले युगवाणीमै छापिएको हाम्रो साधन भन्ने लेखमा प्रस्ट्याएका थिए एउटा गान्धीवादी आदर्शको प्रभाव, र अर्को हिंसाद्वारा राज्यसत्ता कब्जा गर्न सकिए पनि जुन आन्दोलनमा जनताको सक्रिय सहयोग हुँदैन, त्यसले जनताको राज्य स्थापित हुँदैन। त्यो रछ्यानलाई राम्रो देख्नु मात्र हो। बीपी कोइराला नेतृत्वको नेपाली राष्ट्रिय कांग्रेस र सुवर्णशमशेर नेतृत्वको प्रजातन्त्र कांगे्रसबीच २००६ सालमा एकीकरण भएपछि बनेको नेपाली कांग्रेसले २००७ साल असोज १२ र १३ गते बैरगनियाँमा महाधिवेशन सम्पन्न गरेको थियो। उक्त महाधिवेशनबाट कात्तिक २६ गतेबाट देशव्यापी रूपमा सशस्त्र क्रान्ति गर्ने घोषणा भएको थियो। बीपीकै नेतृत्वमा कांग्रेसले हिंसाको साधन स्वीकारेको थियो। भारतको सहयोगमा र भूराजनीतिक परिस्थितिका कारण बलियो हुन पुगेको राणाविरोधी सशस्त्र आन्दोलनलाई सम्झौतामा लगेर अवसान गरियो। तर जनताबाट कांग्रेसी एजेन्डा अनुमोदित हुने मौका पर्खन भने धेरै समय लाग्यो। स्वाभाविक राजनीतिक विकास क्रम केही दशक ढिलो हुन पुग्यो भने त्यस बेलाको कांग्रेस जति पनि क्रान्तिकारी अठोट नेपालका कम्युनिस्टहरूमा देखिएन। जब २०१५ सालमा पहिलो संसद्का लागि निर्वाचन भयो; बीपीले राजनीतिक दल बनाएर राजनीति गरेको एक दशक भएको थियो। उनको नेतृत्वमा कांग्रेसलाई नेपाली जनताले बहुमत दिए। राजसंस्थालाई मान्दै शासन सत्तालाई जनताप्रति उत्तरदायी बनाउने र भूमिको न्यायपूर्ण वितरण गर्ने मुख्य एजेन्डा जनताद्वारा अनुमोदित भएको थियो। महेन्द्रको महत्वाकांक्षाले नेपालको राजनीतिक कोर्स नै परिवर्तन गर्यो र संघर्षको स्वरूप फेरि सघन बनाउन बाध्य पार्यो। शासन व्यवस्था राजनीतिक दलको नेतृत्वमा सुदृढ बनाउने लोकतन्त्रको आधारभूत आवश्यकतामा काम हुन सकेन। यद्यपि, नामअनुसार नेपालको कम्युनिस्ट पक्ष झनै बढी प्रगतिशील हुनुपर्ने हो, तर २०१४ मा दोस्रो महाधिवेशनबाट महासचिव चुनिएका केशरजंग रायमाझीले सत्ता लोभमा २००५ मा कलकतामा पार्टी बनाएर संस्थागत रूपमा सुरु भएको कम्युनिस्ट आन्दोलनलाई राजावादी अवसरवादी गुटमा परिणत गराए। त्यसले स्वाभाविक राजनीतिक विकास क्रम केही दशक ढिलो हुन पुग्यो भने त्यस बेलाको कांग्रेस जति पनि क्रान्तिकारी अठोट नेपालका कम्युनिस्टहरूमा देखिएन। कांग्रेसको नेतृत्वमा प्रजातन्त्र स्थापनाका लागि संघर्षले मूर्तरूप लिँदै ४६४७ को आन्दोलनसम्म पुग्यो र बहुदलीय व्यवस्थाको पुनस्र्थापना भयो। त्यससँगै मदन भण्डारीको नेतृत्वमा संस्थापक नेता मनमोहन अधिकारी पनि मिसिएर नेपालको मुख्य कम्युनिस्ट धार पनि बहुदलीय प्रजातन्त्रवादी राजनीतिक दलका रूपमा परिणत भयो। माधवकुमार नेपाल र खड्गप्रसाद ओली त्यही दलमा मदन भण्डारीको मृत्युपछि प्रभावशाली नेताका रूपमा उदाए। जनआन्दोलनपछिको पहिलो निर्वाचनमा कांग्रेसको बहुमत आयो। नेपाली जनताले आन्दोलनको नेतृत्व गरेको शक्तिलाई सरकारको नेतृत्व गर्ने म्यान्डेट दिएका थिए। तर कांग्रेसमा गिरिजाप्रसाद कोइरालाको नेतृत्वमा म्याकिएभेलन अभ्यास सुरु भइसकेको थियो। साम, दाम, दण्ड, भेद प्रयोग गरेर जसरी पनि आफ्नो शक्ति बढाउने र व्यक्तिकेन्द्रित सत्ता अभ्यास गर्ने संस्कार गिरिजाप्रसादले बसालेपछि बहुमत धान्न सत्ताधारी पार्टीलाई गाह्रो भयो। आफ्नै पार्टीभित्रको कलहले जनआन्दोलनपछिको पहिलो संसद्ले आफ्नो कार्यकाल पूरा गर्न पाएन। जनमतको घोर अपमानको सजाय जनताले कांग्रेसलाई दिए र नेकपा (एमाले) ठूलो दल बन्यो। तर सरकार उसको पनि बलियो बन्न सकेन। नौ महिना मनमोहन अधिकारीको नेतृत्वमा सरकार बनेपछि फेरि गठबन्धन सरकारको अस्थिरताको शृंखला सुरु भयो। अर्कोपट्टि प्रचण्ड र बाबुराम भने एकता केन्द्रबाट माओवादी हुँदै सशस्त्र संघर्षको बाटोमा पुगिसकेका थिए। नेपालमा सर्वहाराका नाममा राजनीतिक संघर्षका लागि क्रान्ति वर्ग संघर्षका रूपमा सम्भव नदेखेपछि पहिचानको राजनीति नै माओवादीको पहिलो आधार बन्यो। आत्मनिर्णयको अधिकारसहित जातीय राज्यको स्वायत्त शासन लाई अगाडि सारियो र जातीयता नै वर्ग हो नेपालका लागि भन्ने जस्तो मिथ्या संकथन स्थापित गरियो। विभिन्न जातिजनजातिका नामका माओवादी संगठन तथा राज्य समितिहरू बनाइए। यही अवसरवादी संकथनका कारण काठमाडौं उपत्यकाभित्र बाहुल्य रहेको नेवार समुदायभित्र रहेको छुवाछूतप्रति आजसम्म समाजले र राज्यले आँखा चिम्लेर बसेको छ भने उनीहरूले पाउनुपर्ने हकको सहुलियत पनि नेवार समुदायभित्रै सम्भ्रान्त वर्गले कब्जा गरेको छ। यस अवसरवादका कारण २००६ सालमा नै भूमि सुधार र उत्तरदायी शासन व्यवस्थालाई आधार बनाएर संघर्ष सुरु गरेको कांग्रेसभन्दा पनि बढी पश्चगामी नेपालमा सशस्त्र क्रान्तिको नेतृत्व गरेको माओवादी पार्टी २०५६ सालमा बन्न पुग्यो। बाह्रबर्से सशस्त्र युद्ध राज्यसँग स्टेलमेट को अवस्थामा पुगेपछि अवतरण गराउनु नै एक मात्र विकल्प थियो भने जेठ १९, २०५८ मा भएको दरबार हत्याकाण्डले राजतन्त्रविरोधी माहोल बनाउने पर्याप्त आधार खडा गरेको थियो। ज्ञानेन्द्रको निरंकुश शैली र अपरिपक्व परराष्ट्र नीतिले एकैपटक बौद्धिक वर्ग, नागरिक समाज, माओवादी, अन्य दल र भारतलाई एक पक्षमा उभ्यायो। दोस्रो जनआन्दोलनका लागि माओवादी र अन्य दल एकै ठाउँमा उभिएपछि शक्ति समीकरण फेरिन समय लाग्ने कुरा भएन। त्यसपछिको निर्वाचनमा जनताको अभिमत भने धेरैलाई चकित पार्ने खालको थियो। काठमाडौंभन्दा पर दूरदराजका गाउँठाउँमा माओवादीले गैरलोकतान्त्रिक विधिद्वारा प्रभावित पारेर जितेका हुन् भन्नेलाई दह्रो जवाफ दिँदै काठमाडौं उपत्यकामै जबर्दस्त प्रभाव माओवादीको देखियो। नेपाली जनताको अभिमत स्पष्ट थियो जनता देशमा द्वन्द्वको अन्त्य चाहन्थे। मध्यमवर्गीय अवसरवाद लाई प्रयोग गर्न माओवादी नेतृत्व वर्गले युद्ध त्रासलाई त्यसैगरी प्रयोग गर्ने रणनीति बनाएको थियो। प्रतिकूल नतिजा आएमा खुलारूपमै युद्धमा फेरि फर्किन सकिने र सेना समायोजन पनि शंकामै रहने आदि संकेत बारम्बार आइरहेका थिए। तर पहिलो संविधानसभाको हविगतले माओवादीको ल्याकत हराएर गयो। नेपाली जनताले दोस्रो संविधानसभा निर्वाचनमा स्पष्टरूपमा पहिचानको राजनीतिको विरोधमा अभिमत दिएका थिए। त्यहीअनुरूप संविधान त बन्यो, तर प्रत्यक्ष निर्वाचित कार्यकारी सरकार प्रमुखका लागि पैरवी गरेर निर्वाचनमा गएका नेकपा एमाले र माओवादी दुवैले त्यसका लागि कडा अडान लिन सकेनन् भने कांग्रेसभित्र प्रगतिशील धारका प्रदीप गिरी, नरहरि आचार्य, गगन थापालगायतका केही नेताहरूको दबाब हुँदाहुँदै पनि त्यो पक्षमा अभिमत बन्न सकेन। सम्झौताको दस्ताबेजका रूपमा संविधान त जसोतसो बन्यो, तर भारतको नाकाबन्दी र त्यसविरुद्ध ओली सरकारको अडानले राजनीतिक लहर अर्कै दिशामा मोड्यो। सरसर्ति हेर्दा नेपालमा माओवादी भन्ने पार्टीको औचित्य नै सकिएको महसुस हुन थाल्यो भने राजनीतिक स्थिरता र समृद्धिका नाममा जनता तरंगित हुने अवस्था आयो। संविधान बनिसकेको थियो। चाहिएको मात्र स्थिरता थियो थिति बसाल्न। प्रचण्ड नेतृत्वको माओवादी र ओली नेतृत्वको एमालेको एकीकरण गर्दै केपी ओली स्थिरताका पक्षमा लहर सिर्जना गर्न सफल भए। तर आन्तरिक कलह, सत्ता संघर्ष र जुँगा लडाइँले अन्त्यमा सडकमा हास्यास्पद अवस्थामा र इतिहासमा नेपालको राजनीतिको चरम असफलताको विम्ब बन्ने गरी तीनै नेताहरूलाई उभ्याएको छ। नेपालमा पञ्चायतको ३० वर्षजस्तै बहुदलीय व्यवस्थाअन्तर्गत संसदीय अभ्यासको पनि ३० वर्ष पूरा भएको छ। यसबीचमा एउटा सशस्त्र क्रान्तिको उठान र अवसानसँगै नयाँ संविधान पनि नेपालले भोगिसकेको छ। यति छोटो समयमा यति धेरैपटक व्यवस्था परिवर्तनको प्रयोगले नेपाल वास्तवमै आन्तरिक र बाह्य शक्तिहरूको प्रयोगशाला मात्र बनिरहेको छाप र विरक्ति आम जनतामा छ। ओलीको अप्रत्याशित तथा विवादास्पद संसद् विघटनको कदमले हामीलाई एउटा कठिन मोडमा उभ्याएको छ। एउटा पेचिलो राजनीतिक प्रश्न हामीसामु उभिएको छ व्यवस्था परिवर्तनको निरन्तर प्रयोगले थकित अवस्थामा अरू कुनै विकल्पबारे सोच्दैनसोच्ने अथवा अहिलेसम्मको घटनाक्रमलाई एउटा स्थिर लोकतान्त्रिक व्यवस्थासम्म पुग्नका लागि आएका विभिन्न पडाव हुन् भन्ने स्वीकार गर्दै नयाँ लक्ष्य तय गर्ने ? सायद अब नेपालमा नयाँ राजनीतिक शक्तिको स्थापना यही प्रश्नका उत्तरका आधारमा हुनेछ।"
मेस्सीको दुई गोलमा बार्सिलोना विजयी,एजेन्सी : बुधबार राति भएको स्पेनिस ला लिगा अन्तर्गतको खेलमा बार्सिलोना विजयी भएको छ। कप्तान लियोनेल मेस्सीको दुई र पेड्रीको एक गोलको मद्दतमा बार्सिलोनाले एथलेटिक बिल्वाओलाई हराउँदै विजयी भएको हो। सान ममेस स्टेडियममा भएको खेलमा सुरुवातमा एक गोलले पछि परेको बार्सिलोना घरेलु टोली बिल्वाओमाथि ३२ को जीत निकालेको हो। खेलको तेस्रो मिनेटमा नै राहुल गार्सियाको पासमा इनाकी विलियम्सको गोलबाट बिल्वाओले अग्रता लिएको थियो। तर १४ औं मिनेटमा पेड्रीले फ्रान्की डि जोङको पासमा गोल गर्दै खेल बराबरीमा पुग्यो। ३८ औं र ६२ औं मिनेटमा मेस्सीले दोस्रो र तेस्रो गोल गर्दै बार्सिलोनालाई सहज जिततर्फ अगाडि बढाएका थिए। मेस्सीले दुई गोल गरेसँगै ३१ गोल अन्तरले अग्रता लिएको बार्सिलोनामाथि बिल्बाओका इकेर मुनिऐनलले खेलको अन्तिम मिनेटमा अर्को गोल गरेका थिए। इनाकी विलियम्स र यकर मुनिएइनको गोल सान्त्वना मात्रै बन्यो। यो जितसँगै बार्सिलोना १७ खेलबाट ३१ अंक जोडेर तेस्रो स्थानमा उक्लिएको छ बिल्वाओ २१ अंकसहित नवौं स्थानमा छ।
