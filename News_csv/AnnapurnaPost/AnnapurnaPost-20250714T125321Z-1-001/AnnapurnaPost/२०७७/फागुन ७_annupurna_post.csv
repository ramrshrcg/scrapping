शीर्षक,विवरण
नेकपाको मतान्तर मोर्चाबन्दी,"बल सर्वोच्चको संवैधानिक इजलासको हातमा गएको छ र उसैको न्यायिक विवेकले अबको बाटो तय गर्नेछ २००६ सालमा पुष्पलालको नेतृत्वमा उदय भएको नेपाल कम्युनिस्ट पार्टी सैद्धान्तिक र राजनीतिक विषयको मतान्तरले भन्दा व्यक्तिगत अहंकार, पद र प्रतिष्ठाका कारणले जुट्ने र फुट्ने गरेको पाइन्छ। यसरी ७० वर्षसम्म फुट्दा र जुट्दा तीतो अनुभव बटुलेका कम्युनिस्टहरू एकताको विकल्प नभएको भन्दै २०७४ सालमा भएको संसदीय निर्वाचनमा तालमेलका साथ होमिएका दुई ठूला घटक नेकपा एमाले र नेकपा माओवादीले उक्त निर्वाचनमा सोचेभन्दा बढी करिब दुईतिहाइ मत प्राप्त गरेर इतिहासकै बलियो सरकार गठन गर्न मात्र सफल भएनन्; ३ जेठ २०७५ मा एकतासमेत गरे। तर पाँच वर्ष निर्धक्क सरकार सञ्चालन गर्न जनादेश पाएको केपी ओली नेतृत्वको नेकपाको वर्तमान सरकार एकीकरणको काम पनि पूरा हुन नपाउँदै बीचैमा दुई ध्रुवमा विभाजित हुन पुगेको छ। एउटा धु्रवको नेतृत्व स्वयं प्रधानमन्त्री ओलीले गरेका छन् भने अर्काको नेतृत्व प्रचण्ड र माधव नेपालले गरेका छन्। खासगरी यो अवस्था सिर्जना हुनुमा को बढी दोषी छ र यसले नेकपाका शुभचिन्तकलगायत आम नागरिकमा कस्तो सन्देश गएको छ ? खासगरी दुई पार्टीबीचको एकतापछि माओवादीका धेरैजसो नेताहरूले माधव नेपाल, वामदेव गौतम र झलनाथ खनालसँग मिलेर ओलीविरुद्ध मोर्चाबन्दी गर्न प्रचण्डलाई सुझाएका थिए। ओलीलाई पार्टी कमिटी र संसदीय दलबाट अल्पमतमा पार्न सके मात्र उनलाई सरकार र पार्टी दुवैबाट विस्थापित गर्न सकिने, त्यसो गर्न नसके ओलीले आफू मात्र हैन, निकटका सबै नेतालाई सधैंका लागि किनारा लाग्नुपर्ने अवस्था आउन सक्ने डर प्रचण्डलाई भयो। त्यसैले सुरुमा ठूलो जोखिम लिन चाहेनन् बरु ओलीसँगै सम्झौता गरेर भविष्यको आफ्नो बाटो सुरक्षित र सुनिश्चित गर्नतिर प्रचण्ड लागे। एकता भएको दुई महिना पनि बित्न नपाउँदै प्रचण्डले आफू सुरक्षित हुन ओलीसँग आलोपालो प्रधानमन्त्री हुने गोप्य सहमति भएको कुरा बाहिर ल्याए। त्यसपछि राष्ट्रपति विद्या भण्डारीको उपस्थितिमा आफू महाधिवेशनसम्म पार्टीको कार्यकारी अध्यक्ष रहने, ओली पाँच वर्षसम्म प्रधानमन्त्री रहने र दुवैको सहमतिबाट पार्टी र सरकार चलाउनेजस्ता सम्झौता गर्न सफल भए। तर सहमति भएको दुई महिना पनि बित्न नपाउँदै पार्टीको सल्लाहविनै प्रधानमन्त्रीले अमेरिकासँगको एमसीसी सम्झौता यही अधिवेशनबाटै चोरबाटो नभएर मूल ढोकाबाटै पास गर्नुको विकल्प नभएको बताएपछि नेकपा दुई खेमामा देखियो। ओलीलाई एक पद लिन मञ्जुर हुने र माधवकुमारलाई वरिष्ठ पद, वामदेव र भीम रावललाई मागेजस्तो पद दिन मञ्जुर भएको भए विधि र पद्घतिका कुरै आउँदैनथ्यो होला। त्यसैगरी भारतका रअ प्रमुख सामन्त गोयलसँगको भेटदेखि राजदूत नियुक्ति, मन्त्रिमण्डलमा हेरफेरजस्ता विषयमा पार्टीको सहमतिविना ओली एक्लै हिँडेकोलगायत आरोप सचिवालयका बहुमत सदस्यहरूले मात्र हैन, बहुमत केन्द्रीय कमिटी र स्थायी कमिटीका सदस्यहरूले समेत लगाए। त्यसपछि ओली पक्ष कमजोर हुन पुग्यो। स्वयं नेकपाका अध्यक्षसमेत रहेका प्रचण्डले १९ पृष्ठ लामो आरोपपत्र सचिवालयमा पेस गर्दै ओलीलाई पार्टी कमिटीमा फेस हुन सुझाव दिए। तर अल्पमतमा परेका ओलीले आरोपको सामना गर्न अक्षम हुने देखेपछि प्रतिरक्षाका लागि संसद् विघटन गर्न पुगे। स्मरण रहोस्, २०५६ मा तत्कालीन प्रधानमन्त्री कृष्णप्रसाद भट्टराईलाई आफ्नै पार्टीबाट विवाद सिर्जना हुँदा व्यक्तिभन्दा पार्टीप्रधान, पार्टीभन्दा व्यवस्थाप्रधान हुन्छ भन्ने मान्यताका साथ २०४७ को संविधानले दिएको संसद् विघटनको अधिकारलाई समेत प्रयोग नगरेर सहजरूपमा गिरिजाप्रसाद कोइरालालाई सत्ता हस्तान्तरण गरेका थिए। उनले पदलाई बचाइराख्न न कु को बाटो रोजे, न त गुट सिर्जना गरेर अहिलेजस्तो व्यक्तिविशेषको उछितो गर्दै हिँडे। तर अहिले ट्रान्सपरेन्सी इन्टरनेसनलको ताजा रिपोर्टमा एसियामै सबैभन्दा भ्रष्ट व्यक्तिको प्रतिरक्षामा उत्रने शीर्ष राजनीतिक नेता भनेर इंगित गरिएको छ, त्योभन्दा लाजमर्दो मुलुकका लागि के हुन सक्छ ? ओलीबारे प्रश्न उठाउँदा यक्षप्रश्न प्रचण्डमाधव समूहमाथि पनि उठ्नु स्वाभाविक हुन्छ। उक्त समूहले सुशासन दिन नसक्ने तथा विधिविधान उल्लंघन गर्ने ओलीलाई पाँच वर्ष निष्कन्टक प्रधानमन्त्री चलाउन दिने निर्णय कसरी गर्न पुग्यो ? आफ्नो बहुमत रहेको भनिएको केन्द्रीय समिति र संसदीय दलको बैठक डाकेर ओलीलाई समयमै तह लगाउन किन सकेन ? यसमा पनि पद र प्रतिष्ठाका कुरा अन्तर्निहित छन्। खासगरी ओलीलाई एक पद लिन मञ्जुर हुने र माधवकुमारलाई वरिष्ठ पद, वामदेव र भीम रावललाई मागेजस्तो पद दिन मञ्जुर भए विधि र पद्धतिका कुरै आउँदैनथ्यो होला। वामदेव गौतम चोर बाटोबाटै भए पनि जुन समूहले प्रधानमन्त्री वा अध्यक्ष बनाउन मद्दत गर्छ, उसैलाई सहयोग गर्ने भन्दै एकता अभियानको वाण समातेर बसेका छन्। संसद् विघटनको वैधानिकका विषयमा कुरा गर्दा खासगरी २०४७ को संविधान धारा ५३ उपधारा ४ ले दिएजस्तो संसद् विघटन गर्ने र निर्वाचन मिति तोक्ने अधिकार प्रधानमन्त्रीलाई वर्तमान संविधानको कुनै धाराले पनि दिएको छैन। संविधानको धारा ७६ को प्रधानमन्त्री नियुक्तिका सम्बन्धमा उपधारा (१) बमोजिम प्रतिनिधिसभामा कुनै पनि दलको स्पष्ट बहुमत नरहेको अवस्थामा मात्रै उपधारा २, ३, ५ सक्रिय भई प्रधानमन्त्री बन्न सक्ने र त्यस्ता प्रधानमन्त्रीले उपधारा ४ बमोजिम विश्वासको मत लिनुपर्ने व्यवस्था रहेको छ। अर्थात् धारा ७६ को उपधारा २, ३, ५ जोसुकैबाट बनेको प्रधानमन्त्री किन नहोस्, त्यसले विश्वासको मत लिन नसके मात्रै मन्त्रिपरिषद्को सिफारिसमा राष्ट्रपतिले प्रतिनिधिसभा विघटन गरी ६ महिनाभित्र अर्को निर्वाचनको मिति घोषणा गर्न सक्ने व्यवस्था यो संविधानले गरेको छ। सरकारले जसरी धारा ७६ अनुसार संसद् विघटन गरेको भन्दै आएको छ, त्यो गलत हो। किनकि वर्तमान सरकार धारा ७६ को उपधारा २ अनुसार विश्वासको मत लिएर गठन भएको हो। नेकपा एउटै पार्टीको सरकार देखिए पनि तत्कालीन प्रधानमन्त्रीको नियुक्ति दुई दल मिलेर भएको थियो। अतः यो सरकारविरुद्ध संसद्मा अविश्वास प्रस्ताव दर्ता नभइसकेको अवस्थामा प्रधानमन्त्रीलाई प्रतिनिधिसभा विघटन गर्ने अधिकार वर्तमान संविधानले दिएको छैन। नेपालको संविधान २०७२ को विषयमा कुरा गर्ने हो भने नेपालको सार्वभौमसत्ता र राजकीय सत्ता नेपाली जनतामा निहित रहेको र यसको प्रयोग यस संविधानमा व्यवस्था भएबमोजिम हुनेछ भनेर संविधानको मूल प्रस्तावनामा भनिएको छ भने प्रधानमन्त्रीको कदम कसरी कानुनी हुनसक्छ ? स्मरण रहोस्, २०४७ को संविधानमा रहेका कतिपय प्रावधानका कारण मुलुकमा राजनीतिक अस्थिरता हुर्किएको महसुस गरी २०७२ को संविधानमा केही रचनात्मक सुधार ल्याइएका हुन्। संसद्मा समानुपातिक प्रतिनिधित्वका लागि थ्रेसहोल्ड राख्नेदेखि प्रधानमन्त्री नियुक्त भएको पहिलो दुई वर्षसम्म तथा एकपटक राखेको अविश्वासको प्रस्ताव असफल भएको एक वर्षभित्र अर्को अविश्वासको प्रस्ताव ल्याउन नपाउने व्यवस्था अहिलेको संविधानले गरेको छ। त्यसैगरी दल विभाजनका लागि केन्द्रीय समिति र संसदीय दल दुवैका ४० प्रतिशत सदस्य संख्या अनिवार्य चाहिनेजस्ता सुधार वर्तमान संविधानमा छ। तर प्रधानमन्त्रीले वर्तमान संविधानमा हुँदै नभएको अधिकार प्रयोग गरेकाले सम्पूर्ण राजनीति, राजनीतिक दल, पूर्वप्रधानन्यायाधीश, संविधानविद् र नागरिक समाजलगायत सिंगो देश संविधानको रक्षा खातिर सर्वोच्च अदालतलाई गुहार्नु उनीहरूको नैसर्गिक अधिकार हो। सचेत नागरिकबाट देश र संविधानको रक्षाका खातिर चिन्ता जाहेर गर्दा त्यसलाई अदालतको दबाबका रूपमा लिने, प्रधानमन्त्रीले संसद् विघटनको विषय राजनीतिक भएकाले अदालतले हेर्न मिल्दैन भनेर सीधै अदालतलाई चुनौती दिँदासमेत दबाब नठहर्ने। यो कस्तो नागरिक सर्वोच्चता हो ? पाँच वर्षका लागि संसद्मा चुनिएर आए पनि सांसदहरूको यो स्थायी जागिर हैन भन्ने तर्क गरेर संसद् विघटन गर्न मिल्छ र ? दुई वर्षको बाँकी कार्यकालमा कसैले पनि घुनपुत्लो लगाउन नसक्ने वर्तमान सरकारले बाँकी रहेको अवधि पूरा नगरेर आफ्नै हठले संसद् विघटन गर्छ भने मुलुकका लागि त्योभन्दा दुर्भाग्य के हुन सक्छ ? त्यति मात्र हैन, आफूलाई अप्ठेरो महसुस भए प्रदेशसभा पनि विघटन गर्न सक्ने अधिकार आफूसँग रहेको भन्दै प्रतिनिधिसभा विघटन असंवैधानिक छ भन्नेलाई चुनौतीसमेत दिइएको छ। जहाँसम्म भदौ २६ गतेको प्रसंग छ, त्यसमा सरकार र पार्टीलाई सन्तुलनमा राखेर दुवै अध्यक्ष सहमतिका साथ अघि बढ्ने म्यान्डेट केन्द्रीय समितिको बैठकले दिएको थियो। प्रधानमन्त्रीको सहमतिविना कार्यकारी अध्यक्ष प्रचण्डले कुनकुन ठाउँमा सहमति तोडेर अघि बढे ? कोरोना महामारीको स्वास्थ्योपचार नागरिक स्वयंले लिनुपर्नेजस्ता अनुचित निर्णय गर्न के पार्टीले सरकारलाई निर्देशन गरेको थियो ? के काम गर्दा सरकारलाई पार्टीको तर्फबाट अवरोध भयो ? एकएक गरेर जनतासामु राख्न सक्नुपर्यो। विघटनको विषय सर्वोच्चमा गइसकेको परिप्रेक्ष्यमा सिंगो राष्ट्रको रक्षार्थ संविधानको रक्षा गर्ने कि संविधानविरुद्धमा उभिएका प्रधानमन्त्रीको रक्षार्थ अगाडि बढ्ने ? बल सर्वोच्चको संवैधानिक इजलासको हातमा गएको छ र उसैको न्यायिक विवेकबाट अबको बाटो तय गर्नेछ। हैन भने संसदीय व्यवस्थाका प्रधानमन्त्रीलाई संसद् विघटन गर्ने अन्तर्निहित अधिकार रहेको भनेर कसरी भन्न सक्थे ? भारतीय संविधानका मस्यौदाकार भीमराव अम्बेडकरले भनेका छन्, संविधान जति राम्रो किन नहोस्, यसलाई कार्यान्वयन गर्नेहरू खराब भए भने यो खराबै हुन्छ। संविधान खराबै किन नहोस्, यसलाई पालना गर्नेहरू असल भए भने त्यो असलै हुन्छ। अतः आशा गरौं, अम्बेडकरले भनेजस्तो सर्वोच्चको इजलासले वर्तमान संविधानको रक्षा गर्नेछ र देशलाई सही दिशान्मुख गराउनेछ।"
वैवाहिक अर्थ राजनीति र मधेस,"वैवाहिक अनुष्ठान भावनात्मकभन्दा मौद्रिक विनिमय दरका आधारमा निर्धारण हुँदा सामाजिक सद्भाव विखण्डित छ नेपालीय हिन्दुवादी समाजमा वैवाहिक मौसम छ। प्राकृतिक वातावरणका कारणले मात्र होइन; हिन्दुशास्त्रमा उल्लिखित साइत (लगन) को दृष्टिले पनि फागुन महिना उत्तम अवसरका रूपमा सदुपयोग गर्ने गरिन्छ। त्यसैले मेचीदेखि महाकाली र हिमालदेखि तराईसम्मका भूभागमा वैवाहिक उत्सवले उद्यम (विवाह व्यापारजस्तै) मच्चाएको देखिन्छ। यस्तो कुनै महानगर, नगर, गाउँ तथा टोल छैन; जो वैवाहिक समारोहको रङमा नरंगिएको होस्। कूल जनसंख्याको ८१३ प्रतिशत हिस्सा रहेको हिन्दुका कारण मुलुक नै विवाहमय बनेको छ। तर यस आलेखको परिधि तराईमधेसको भूगोल मात्र भएकाले पहाडभन्दा समतल भूभागमा सम्पन्न हुने विवाहको अर्थराजनीतिलाई शल्यक्रिया गर्ने प्रयास गरेको छु। केही दशक पहिलेसम्म तराईमधेसमा वैवाहिक अनुष्ठान मर्यादित थियो। संस्थाका रूपमा उच्चतम् मान्यता पाएको विवाहलाई एउटा पवित्र बन्धनका रूपमा लिइन्थ्यो। कतिसम्म भने जन्ती गएकाहरूलाई देउतासरह मानिन्थ्यो। उनीहरूद्वारा कतिपय अवाञ्छनीय कार्य पनि क्षम्य थियो। सयौंको संख्यामा गएका जन्ती र बेहुली पक्षबीच सामान्यतः लडाइँझगडा भए पनि त्यसलाई साँस्कृतिक विरासतका रूपमा बुझ्ने चलन थियो। अर्थात् जतिबेला भावको सम्मिश्रणले उच्चता ग्रहण गर्छ त्यतिबेला भावनात्मक एकताबाट प्रेमको प्रस्फुटन हुन्छ; जो स्पष्ट रूपमा वैवाहिक समारोहमा दृष्टिगोचर हुन्थ्यो। हिन्दु मान्यताअनुसार एकपटकको बिहेले सिंगो जीवन प्रणालीलाई प्रभावित पार्ने हुनाले नै होला हिन्दु समाज पश्चिमाभन्दा नितान्त भिन्न थियो र अद्यावधि छ पनि। तर केही दशकयता नेपालको तराईमधेसमा गराइने यो पवित्र परिणयोत्सव बन्धनमा ग्रहण लाग्न थालेको छ। फलस्वरूप वैवाहिक अनुष्ठान भावनात्मक एकताभन्दा मौद्रिक विनिमय दरका आधारमा निर्धारण हुन थालेकाले सामाजिक सद्भाव विखण्डित हुन पुगेको देखिन्छ। मेचीदेखि महाकालीसम्मका तराईमधेसको भूगोलमा बसोवास गर्ने सबैभन्दा उच्च सम्भ्रान्त र शिक्षित जातिमा नै यस प्रकारको विकृत दृष्टिकोण पलाएकाले अशिक्षित, अचेत तथा गरिब तपका समेत नराम्ररी दुष्प्रभावित भएका छन्। सिरहा नगरपालिका १९ बस्ने रासलाल रामजस्तो सुकुम्वासी दलितले पनि छोरीको बिहेमा २०० सीसीको पल्सर मोटरसाइकल दाइजो दिनुपर्दाको अवस्थालाई व्याख्या र विश्लेषण गर्ने हो भने तराईमधेसको वैवाहिक अनुष्ठान कति महँगो, खर्चिलो र अस्वाभाविक हुन गएको प्रस्टरूपमा देखिन्छ। यति मात्र होइन; स्वर्ण र सम्भ्रान्त कहलिएका यादव जातिका एउटा कन्या विदेशबाट चिकित्सा विज्ञानमा एमबीबीएसको डिग्री हासिल गरिसकेपछि पनि दाइजो नदिई बिहे हुँदैन भने त्यस्तो प्रकारको जात र समाजको अवस्थालाई कसरी चित्रण गर्ने भन्ने प्रश्न गम्भीर रूपमा उठेको छ। के हो हिन्दु विवाह ? हिन्दु सामाजिक व्यवस्थामा वैवाहिक अनुबन्ध धर्मसँग गाँसिएको छ। सनातन धर्मावलम्बी त हिन्दु विवाहलाई संसारकै उत्तम विवाह मान्छन्। यस्तो दाबी गर्नुको मूलतः तीनवटा करण छन्। पहिलो, हिन्दु विवाहको उद्देश्य आध्यात्मिक हो। विवाहपछि नर र नारीको फरक अस्तित्व हुँदैन किनकि उनीहरू एकअर्कामा समाहित भइसकेका हुन्छन्। बाँकी जीवन एकअर्काका लागि तथा परिवारको सुखका लागि व्यतीत गर्छन्। त्यसैले प्रारम्भिक हिन्दु मान्यतामा पारपाचुकेको अवस्था थिएन। तराईमधेसमा छोरा जन्माएका भरमै लखपति तथा करोडपति हुने चलन छ। यस प्रकारको सोचले स्थायित्व प्राप्त गरिसकेका कारण छोरा मात्र जन्माउने तराईमधेस समाजमा भ्रूणहत्या अकासिँदो छ। दोस्रो, हिन्दु पारिवारिक संरचनामा पत्नीको निजत्वलाई उच्चता प्रदान गर्ने हुनाले व्यक्तिगत सन्तुष्टि र सांसारिक आनन्दका लागि मात्र वैवाहिक अनुष्ठान सम्पन्न गरिँदैन। मूलतः धार्मिक र सामाजिक भूमिका निर्वाह गर्न दाम्पत्यमा प्रवेश गर्छन् र नारीप्रति गहिरो श्रद्धाभाव राख्छन्। तेस्रो, दाम्पत्य बन्धनले पत्नीलाई उच्चता प्रदान गर्ने हुनाले नारीको अभावमा नरलाई अपूर्ण मानिन्छ। त्यसैले अग्निको फेरोसँगै कुमार र कन्या पतिपत्नीमा रूपान्तरण हुन्छन्; जहाँ नारीले पुरुषको अस्तित्वलाई पूर्णता दिएको हुन्छ। अर्थात् जीवनरूपी एउटा गाडीका दुइटा पांग्रा एउटा नारी अर्को पुरुष एकअर्काको अभावमा गुड्ने सम्भावना रत्तिभर रहँदैन भन्ने सोचको वकालत गरेको देखिन्छ। भेदजन्य व्यवहार सनातन धर्मका आधारमा गरिएको व्याख्याको ठीक विपरीत हिन्दु धर्मावलम्बी समाजमा नारीप्रति गरिएको व्यवहारले आज सिंगो समाज प्रताडित हुन पुगेको छ। यसको मूल कारण के हो ? किन गर्भमै रहँदा छोरीप्रति असहिष्णु व्यवहार गरिन्छ ? जन्मिदा एकातिर बुवाआमाको मुख अँंध्यारो हुन्छ भने अर्कातर्फ समाजले पनि त्यसलाई सहज रूपमा लिँदैन। गर्भमा रहेका छोरालाई एबोर्सन गराएको समाचार आजसम्म नसुनेको अवस्थामा दिनहुँ हजारौं छोरीहरूको भ्रूणहत्याको पापबाट हिन्दु समाज उम्किन पाउँछ ? कदापि होइन। यस प्रकारको भ्रूणहत्याको छेकबार लगाउने कानुनको प्रभावकारिता गौण भएको अवस्थामा तराईमधेसको वैवाहिक अर्थराजनीतिले पराकाष्ठा छोएको छ। यसको मूल जरो खोजतलास गर्ने हो भने फेरि पनि हिन्दु धर्मका मोटामोटा ग्रन्थमा भेटिन्छ; जहाँ एकातिर नारीको महिमामण्डन गर्दै दुर्गा, लक्ष्मी, सरस्वती र सीताहरूको अतिशयोक्त वर्णन पाइन्छ भने अर्कातर्फ भनिएको छ, ढोल गवार शूद्र पशु नारी, ये सब है ताजन के अधिकारी। तुलसीदासले आफ्नो युगान्तकारी महाकाव्य रामचरितमानसमा यो कुरा जुनसुकै सन्दर्भमा भनिएको होस् तर अहिले पनि हिन्दु धर्मावलम्बीले उनले भनेका कुरालाई अकाट्य रूपमा व्यवहार गरेकाले तराईमधेसमा महिलाको अवस्था दास प्रथाभन्दा थोरै मात्र भिन्न छ। धेरै फरक छैन। यस अर्थमा मिथिला मधेस सबैभन्दा बढी प्रताडित छ। जहाँ एकदुइटा र तीनवटा मात्र होइन महिला सन्दर्भमा कैयौं यस्ता समस्या छन्; जसले सीतालाई पनि बद्नाम गर्छन्। जनकपुरको गरिमाको उपहास गर्छन् र सिंगो प्रदेश २ को अर्थराजनीतिलाई प्रभावित पारेको देखिन्छ। विवाहको अर्थराजनीति सामान्यतः हिन्दु मान्यताअनुसार विवाह दुई आत्माको मिलन भएको स्वीकार गरिएको छ। तर विवाहजस्तो पवित्र बन्धनमा अनाहक आर्थिक सोचले त्यसलाई विकृत दिशातर्फ उन्मुख गराउँछ भन्ने सैद्धान्तिक तथा वैचारिक रूपमा जति फलाके पनि तराईमधेसमा अचेल विवाहको अर्को नाम अर्थराजनीति हुन गएको छ। पुरानो जमानाको आदर्शमय पाणिग्रहणको प्रश्न सर्वथा गौण भइसकेको समाजमा मुद्रा विनिमयले यसरी वर्चस्व स्थापित गरेको छ कि मिथिला मधेसमा ९९९ प्रतिशत विवाह आर्थिक लेनदेनका आधारमा मात्र सम्पन्न हुन्छन्। यस प्रकारको कहालिलाग्दो अवस्थाको सबैभन्दा जिम्मेवार पक्ष शिक्षित समुदाय हुन्; जसको नैतिक धरातल दुर्वल भइसकेकाले आफ्नो क्षुद्र स्वार्थपूर्तिका लागि मानवीय मूल्य र मान्यतालाई तिलाञ्जली दिइरहेका छन्। त्यसैले आदर्शवादी सोचका आधारमा हुने विवाह इतिहासको विषयवस्तु भइसकेको छ। ग्रन्थमा लिपिबद्ध यस्ता उपदेशलाई रकमी समाजले उपहासको दृष्टिले हेर्छन्। जसले आदर्शवादी विवाह गर्ने साहस गर्छन्; त्यसलाई प्रशंसाभन्दा प्रताडित हुनुपरेको छ। घरपरिवारले नै साथ दिँदैनन्। अर्थात् दाइजोजस्तो निकृष्ट संस्कृतिको विकासले समाजलाई दिनानुदिन अपाहिज बनाउँदै लगिरहेको छ। समाज कतिसम्म तल झरिसकेको छ भने जसलाई जति मोटो रकम दाइजोमा दिइन्छ त्यसको त्यत्तिकै प्रशंसा गरिन्छ। आकाशे गुणगान गरिन्छ। त्यो गुणगानमा कति चेलीबेटी भेटी चढिसकेकी छन् र कति परिवार आर्थिक रूपले कंगाल भइसकेका छन् भन्ने कुराको संवेदनशीलता अलिकति पनि छैन। उदेकलाग्दो कुरा के छ भने दिनहुँ दाइजोका कारण महिला हिंसाले समाजलाई रक्ताम्य पारेको अवस्थामा तराईमधेसका ठूलाबडा नेताहरू त्यस प्रकारका बिहेमा शानका साथ जन्ती जान्छन्; भोजभतेरमा रमाउँछन् र आफ्नो छोराको बिहेमा पनि दाइजो लिन छाड्दैनन्। हजारौंहजारको जन्तीको हुल, दर्जनौं गाडीको लर्को र भोजमा लाखौंलाखको खर्चले शानको प्रदर्शनमा आफ्नो बडप्पन ठान्छन्। साँचो कुरा त के हो भने त्यसलाई चुनाव जित्ने बहाना बनाउँछन्। त्यसैले हिन्दीको एउटा भनाइ छ, चोर चोर मौसेरे भाइ ठ्याक्कै नेताहरूको चरित्रलाई चरित्रार्थ गर्छ। यसरी राजनीतिले पनि यस प्रकारको जघन्य अपराधी सोचलाई प्रश्रय दिइरहेकाले दाइजोको व्यापार लाखौंमा मात्र होइन; करोडौंमा हुने गरेको छ। योभन्दा ठूलो व्यापार तराईमधेसमा अर्को छैन। भारतीय फिल्म दुनियाँका अभिनेता अमिताभ बच्चनद्वारा सञ्चालित कौन बनेगा करोडपतिमा जानकारी र ज्ञानका आधारमा प्रतिस्पर्धीहरू लाखपति र करोडपति हुन्छन् तर हाम्रो तराईमधेसमा छोरा जन्माएका भरमै लाखपति तथा करोडपति हुने चलन छ। यस प्रकारको सोचले स्थायित्व प्राप्त गरिसकेको कारणबाट छोरा मात्र जन्माउने तराईमधेस समाजमा भ्रूणहत्या अकासिँदो छ। यसले गर्दा कतिपय जातमा छोरीको संख्या न्यून हुन गएको छ। त्यसैले बेहुली पाउन गाह्रो भएको छ। माडवाडी समुदायमा यस प्रकारको प्रतिकूल परिस्थिति सिर्जना भएकाले छोरावालाहरूले नै प्रचुर खर्च गर्नुपर्ने बाध्यता आइपरेको छ। नेपालमा माडवाडी जातको जनसंख्या न्यून भएकाले छोरीको महता स्थापित हुन सकेको देखिन्न। माडवाडी समाजका महिला पनि चुलोचौकामै सीमित छन्। त्योभन्दा माथि उम्किन सकेका छैनन्। तर चेलीबेटीको संख्या न्यून हुन थालेपछि एउटा सकारात्मक पक्षको पटाक्षेप भने अवश्य भएको छ। त्यो के हो भने माडवाडी समाजका युवा अन्तरजातीय विवाहतर्फ आकर्षित भएको देखिन्छ। सिरहाका सञ्जीव अग्रवाल र विकास अग्रवाल तथा लहानका सौरभ अग्रवालले अन्तरजातीय मागी बिहे गरेकाले पनि के स्पष्ट हुन्छ भने माडवाडी समाजमा दिनानुदिन कन्याको संख्या कम हुँदै गइरहेको छ। आर्थिक रूपले तराईमधेसको सबैभन्दा समृद्ध जात भएकाले पहिल्यैदेखि नै विवाहोत्सवमा यस जातभित्र प्रचुर खर्च गर्ने चलन थियो। यस जातभित्रको वैवाहिक अर्थराजनीतिले कतिसम्म गाँजेको देखिन्छ भने विवाहको कार्डमा समेत बेहुला र बेहुलीभन्दा घरपरिवारको आर्थिक स्वामित्वमा सञ्चालित ठूलाठूला उद्योगधन्दाको नाम अगाडि राखिन्छ। लाग्छ, केटा र केटीभन्दा कुनै उद्योगधन्दाको विवाह भइरहेको छ कि ! यस प्रकारको सोच झन्डै सन्को अठारौं शताब्दीसम्म पनि पाणिग्रहण संस्कारलाई व्यक्तिको साटो दुई परिवार एकाकार भएको समारोहका रूपमा अथ्र्याउने चलन युरोपेली समाजमा व्याप्त थियो। अर्थात् उत्पादनको साधनमाथि परिवारको वर्चस्व रहने हुनाले स्वाभाविक रूपमा व्यक्ति प्रधानता गौण हुन गएको देखिन्छ। अर्थशास्त्रका अध्येताअनुसार व्यवस्थित र स्थिर समाजमा दुलाहा वा दुलही परिवाररूपी एउटा उत्पादन एकाइबाट अर्कोमा सर्नु भनेको उपयोगी परिसम्पत्ति (प्रोडक्टिभ एसेट) स्थानान्तरण हुनु हो। प्रजननमा नारी र सम्पत्तिमा नरको अधिकार स्थापित हुँदै गएपछि विवाहपश्चात् महिलाले पुरुषको परिवारमा जाने बाध्यता सिर्जना भयो। प्रारम्भमा यस प्रकारको स्थानान्तरण समझदारी र सौजन्यमय नै थियो तर कालान्तरले पुरुषप्रधान समाजले सम्पूर्ण आर्थिक कारोबार आफ्नो हातमा लिएपछि नरभन्दा नारी दुर्वल भएकी हुन्। त्यसैले दाइजो प्रथालाई उन्मूलन गर्नु छ भने सम्पत्तिमा छोरा र छोरीको सामान हकको प्रश्नले मुलुकलाई त्यत्तिकै तताएको होइन। अन्त्यमा, जातिप्रथाको निरन्तरता सम्भवतः दहेजरूपी विकृति कायम रहनुको मूल दोषी हो। तराईमधेसको समाजभित्र जुन जातभित्र यस प्रकारको कट्टरता जति छ, त्यही अनुपातमा दाइजो प्रथा मौलाएको पाइन्छ र यसको अर्थराजनीतिले सिंगो समाज दुष्प्रभावित बनेको हेक्का सबैलाई हुनुपर्छ।"
थपिँदै नारीमाथि भारी,"नारी हकहित र अधिकारका कुरा चौतर्फी गुन्जिरहँदा यता भने घरको कुनै कुनामा निसास्सिएर बसेका कयौं नारीको रोदन र क्रन्दनले सिरानी भिज्दासम्म पनि त्यो गुन्जिएको आवाज घरबाट बाहिर निस्कन सक्दैन र घरभित्रै मौन रहन्छ। नारी स्वतन्त्रताको अधिकार धुवाँको मुस्लो झैं आफैंमा विलिन हुन पुग्छ। हाम्रा व्यवहार र संस्कारले नारी र पुरुषबीचको विभेद जन्मको सुरुवाती चरणदेखि नै झल्काउँछ। नारीलाई लक्ष्मी र सरस्वतीको उपमा दिने समाजले नारीको महŒव बुझेर सम्मानको दृष्टिकोणले भने कहिल्यै हेर्न सकेन। यो क्रम सृष्टिको गर्भबाटै सुरु भएको हो। भगवान्को सुशासनको स्वर्णकालमा पनि यो शंकाको घेराबाट बच्न सकेन। रामायणमा रावणले हरण गरेपछि सीताले आफ्नो पवित्रता सावित गर्न अग्नि बलिवेदीमा होमिनुपरेको थियो। माहाभारतमा द्रौपतीको चीरहरण गर्न भएको प्रयासको कल्पना पनि गर्न सकिँदैन। यसमा रामायण र महाभारतको महिमा र गरिमा कम गर्न खोजिएको हैन। यस्ता धार्मिक ग्रन्थको कटु पक्षबाट जोगिन नसकेर यस्तै पितृसत्तात्मक सोच र संस्कारमा हुर्किएका हामीले नारीप्रतिको विभेद पन्छाउन हम्मे परिरहेको छ। नारीको हक हितका मामलामा कार्यान्वयन पक्ष कमजोर भएकाले सुधारको अनुभूति भने हुन सकेको छैन। नारी सुशिक्षित, सक्षम र सबल हुने वातावरण नबनेसम्म जस्तोसुकै कानुनी व्यवस्था पनि प्रभावकारी हुने देखिँदैन। जन्मिन नपाउँदै नारीले विभेदपूर्ण व्यवहार खेप्दै बाँच्नुपर्ने अवस्था छ। नारी सधैं असुरक्षित र डरलाग्दा चोटले पीडित हुन्छन् र आफ्नो जीवनको यात्रा आफ्नो हिसाबले हिँड्न सक्दैनन्। नारीको शारीरिक बनावट नै असुरक्षाको कबजजस्तो भएको छ। नारीविना न पुरुषको भोग सम्भव छ न वंशको निरन्तरता र रक्षा नै। तर पनि सधैं नारी किन शोषित भइरहेका छन्। नारीलाई आफ्नो शरीर र इज्जत बचाउन हजार उपाय सिकाउन सक्ने हाम्रो संस्कारले किन पुरुषलाई नारीप्रति कुदृष्टिले हेर्नु हुन्न र महिला हिंसा गर्नु पाप हो भनेर किन सिकाउन सकेन ? नारी जीवनलाई सक्षम, आत्मनिर्भर र सुयोग्य तुल्याउने सन्दर्भमा महिला सशक्तीकरणका विषयमा नारा घन्किएको लामो समय बितिसकेको छ। हरेक वर्ष मार्चमा ८ मा अन्तर्राष्ट्रिय नारी दिवस मनाउने गरिन्छ। नेपालमा प्रत्येक वर्ष २५ नाभेम्बरदेखि १० डिसम्बरसम्म महिला हिंसाविरुद्धको सोह्रदिने अभियान पनि सञ्चालन हुँदै आएको छ। आजसम्म पनि नारीको हक हितका मामलामा कार्यान्वयन पक्ष कमजोर भएकाले खास सुधारको अनुभूति भने हुन सकेको छैन। सन् २००७ मा भएको एक सर्वेक्षणअनुसार महिला र पुरुषबीचको लैंगिक असमानता समाप्त गर्न अझै सय वर्ष लाग्ने अनुमान गरिएको थियो। आजसम्म पनि डर र त्रासको भुमरीमा नारीले बाँच्नुपर्ने अवस्था ज्यूका त्यूँ छन्। स्कुल कलेज गएका बालिका बेलुका सुरक्षित घर फर्कनेनफर्कने ठेगाना छैन। किशोरी १२१५ वर्ष पनि पुग्न नपाई असुरक्षाको अनुभव गर्नुपर्ने र अकल्पनीय मृत्युको समेत सिकार हुनुपर्ने यो कस्तो नियति हो ? निर्मला पन्तलगायत अनेकौं किशोरी र महिलाको बलात्कारपछि हृदयविदारक हत्या भयो तर हाम्रो कमजोर संयन्त्रले हालसम्म दोषी पत्ता लगाई न्यायको कठघरामा उभ्याउन नसक्नु लज्जाजनक हो। यस्ता जघन्य अपराधको समयमै कारबाहीको टुंगो लाग्न नसक्नु र अनेकौं नमीठा भोगाइलाई नारीले सधैं अगाडिपछाडि लगाएर हिँड्नुपर्ने अवस्था अन्त्य हुन नसक्नु विडम्बना हो। आजसम्म अनेकौं विसंगतिका पहाडले नारीको विकास र प्रगतिमा वाधा पुर्याइरहेका छन्। सुदूरपश्चिममा अझै पनि छाउपडी प्रथाको डरलाग्दो रूपले महिला पीडित छन्। महिनावारी भएको अवस्थामा एकातिर घरभन्दा बाहिर असुविधाको सामना गर्दै गोठ तथा असहज ठाउँमा असुरक्षित भएर बस्नुपर्ने अवस्था छ भने अर्कातिर अकालमा मृत्युसमेत भएको छ। यो प्रथा हटाउन आजसम्म धेरै प्रयास भइसकेका छन्। तर पनि यो अवस्थामा खास राम्रो सुधार आउन सकेको छैन। नेपालमा दहेज र दाइजो प्रथाले पनि नारीमाथि तुषारापात छर्ने काम गर्दै आएको छ। योग्य र सक्षम केटीले पनि घरपरिवारमा सम्बन्ध जोड्न ठूलो धनराशि र जिन्सी सामान तथा गरगहनाको जोहो गर्नुपर्ने अवस्थाले नारी हकहितमा ठूलो आघात पारेको छ। त्यति मात्र नभएर विवाहपछि पनि झगडा र कुटपिटजस्ता हिंसाका कारण महिलाको कहालिलाग्दो मृत्युसमेत हुने गरेको छ। पारिवारिक हिंसाको कारणले महिलाको जीवन सधैं जोखिममा पर्ने गरेको छ। वैवाहिक जीवनको उत्तराखण्डमा समेत सम्बन्धविच्छेदका घटना दिनप्रतिदिन बढ्दै गएका छन्। कयौं नारीको आफ्नै परिवारका सदस्यबाट दर्दनाक हत्यासमेत हुने गरेको छ। मानव बेचबिखनको पाटोले पनि महिलाको अवस्था दयनीय तुल्याएको छ। गरिबीको मारमा परेका किशोरीलाई सुखसुविधाको प्रलोभन देखाएर विदेशमा लगेर बेचबिखन गर्ने र नारीहरूको जीवनलाई नरकमा होम्ने काम भइरहेको छ। केही वर्षदेखि समुद्रपारका मुलुकमा रोजगारका लागि गएका महिलाले भोग्नुपरेका पीडा पनि कम दर्दनाक छैनन्। बालविवाह, अनमेल विवाह र बहुविवाहले नारी अस्मितामाथि ठूलो खेलबाड गरेको छ। बाल्यकालमै विवाह हुँदा एकातिर वैवाहिक जीवन नै धरापमा पर्न जाने गरेको छ भने अर्कातिर बहुविवाहका कारण दाम्पत्य जीवन भताभुंग हुने गरेको छ। बोक्सी प्रथा पनि नारीलाई आहत पार्ने ठूलो कुरीति हो। गलत अन्धविश्वासका कारण कयौंं नारी अनाहकमा यसबाट प्रताडित भइरहेका छन्। शारीरिक अंगभंग गराएर ज्यानसम्म जाने अवस्था यसले निम्त्याउने गरेको छ। एसिड आक्रमणका कारण नारीको जीवन क्षतविक्षत् बन्न पुगेको छ। कोमल किशोरी र महिलामाथि हुने यस्ता जघन्य अपराध फस्टाउँदै गएको छ। यसकारणले नारीको जीवन कुन बेला जोखिममा पर्ने हो कुनै ठेगान छैन। धार्मिक प्रथा र परम्पराको आडमा दूरदराजमा देउकी र कुमारी पुज्ने नाममा नारीको स्वतन्त्रता र अधिकार गुम्दै आएको पनि समाजमा विद्यमान रहिरहेको छ। सार्वजनिक स्थल, सवारीसाधनमा यात्रा गर्दा र काम गर्ने ठाउँमा हुने दुव्र्यवहार र हिंसाजन्य व्यवहार मौलाउँदै गएको छ। तर सामाजिक तहमा हुने यस्ता घटनाला सामान्य रूपमा लिइन्छ र पुरुषले गरेका यस्ता अपराध र अशोभनीय व्यवहार गौण बन्दै आएको छ। सबल, सक्षम, सुशिक्षित र योग्य नारीबाट घरपरिवार, समाज र राष्ट्रको विकास तथा समृद्धिमा गहकिलो टेवा पुग्न सक्छ। अन्तर्राष्ट्रिय जगत्मा नारी धैरै अगाडि बढेको अवस्था छ। नेपालमा पनि नारीहरूको हकहित र विकासमा कुनै प्रयास नभएको भने होइन तर तिनीहरूको कार्यान्वयन पक्ष कमजोर भएको कारणले नारीहरूको अवस्थामा यथोचित सुधार आउन नसकेको हो। नेपालका दूरदराजका नारीले आफ्नो जीवनलाई अझसम्म गुमराहमा राख्न बाध्य हुनुपरेको छ। नारीहरूको सशक्तीकरणका विषयमा तयार भएका प्रतिवेदनले सम्बन्धित मन्त्रालयको दराजको शोभा बढाउने र धमिराले खाने चरणलाई पार गर्न सकको छैन भन्दा कुनै अतिशयोेक्ति नहोला। नारी र पुरुष एक रथका दुई पांग्रा हुन्। एकको अस्तित्वविना अर्कोको सहज र सुन्दर जीवनको परिकल्पना गर्न सकिँदैन। नारीहरू आजसम्म पछि पर्नुमा बहुसंख्यक पुरुषले नारीलाई हेर्ने दृष्टिकोण जिम्मेवार रहेको छ। यस्तो हुनुमा महिला मात्र सजग र सर्तक भएर नपुग्ने देखिन्छ। हामीले हाम्रो संस्कार र सिकाइलाई पनि परिवर्तन गर्नुपर्ने आवश्यकता छ। नारीलाई हेर्ने दृष्टिकोण र व्यवहारमा जबसम्म परिवर्तन हुन सक्दैन यस्ता घटना दोहोरिरहन्छन्। आज नारीप्रति जेजति अप्रिय घटना भइरेहका छन् र त्यसको दोष सम्पूर्ण पुरुषलाई दिन मिल्दैन। अशिक्षित, अर्धशिक्षित, कुलतमा लागेका, मादक पदार्थ सेवन गर्ने र आपराधिक पृष्ठभूमि भएका पुरुषबाटै यस्ता विकृतजन्य र आपराधिक घटना भइरहेका छन्। नारीलाई परापूर्वकालदेखि भोकविलासको माध्यमका रूपमा सीमित गरिनुले पनि यो अवस्था देखिएको हो। यसका लागि सबै पुरुषलाई नैतिक शिक्षा, लैंगिक शिक्षाजस्ता माध्मबाट सुशिक्षित बनाउन आवश्यक छ। दाइजो प्रथा, घरेलु हिंसा, बालविवाह, बहुविवाह, अनमेल विवाह, धार्मिक आडका रूपमा हुने देउकी प्रथा तथा छाउपडी प्रथा हटाउन हालसम्म भएका प्रयास त्यति प्रभावकारी हुन नसकेकाले यसलाई बढी सशक्त र निरन्तर रूपमा अगाडि बढाउन आवश्यक छ। यसमा समुदाय स्तर र राज्यको निरन्तर चासो रहनुपर्ने र साथै प्रभावकारी रूपमा कानुनलाई कार्यान्वयन गर्नु खाँचो छ। यस्ता हिंसाको अन्त्य नभएसम्म समृद्ध नेपालको परिकल्पना अधुरै रहन्छ र अन्ततः नारीले खुला आकाशमा विचरण गर्ने कुरा पनि कोरा कल्पना मात्र हुन जान्छ। महिला सरकारको नजरमा पनि कति दयनीय हालतमा छन् भन्ने कुरा हालै अध्यागमन विभागले भिजिट (पर्यटक) भिसामा विदेश जाने महिलामाथि लैंगिक विभेद हुने गरी अध्यागमन कार्यविधि २०६५ को संशोधनको मस्यौदामा हुन लागेको प्रावधानलाई अघि सार्न सकिन्छ। खाडी र अफ्रिकी मुलुकमा पहिलोपटक जान लागेका महिलालार्ई स्थानीय तहको सिफारिस र पारिवारिक मञ्जुरीनामा चाहिने प्रस्तावित प्रावधानले संविधानमा व्यवस्था भएको मौलिक हकमाथि नै चुनौती खडा गरेको छ। त्यस्तै भिजिट भिसामा जानेले १५ लाख रुपैयाँ बराबरको निर्जीवन बिमा गर्नुपर्ने प्रस्तावित प्रावधान पनि नारीहरूको थाप्लोमा बोझिलो भारी हुन पुग्ने छ। सरकारले राम्रो मनसायले यो व्यवस्था गर्न खोजेको जिकिर गरे पनि यसले अन्ततोगत्वा लैंगिक असमानताको झल्को दिन्छ। एक्काइसौं शताब्दीसम्म पनि नारीले यसरी खुम्चेर रहनुपर्ने अवस्था निश्चय पनि खेदजनक हो। नारी सुशिक्षित, सक्षम र सबल हुने वातावरण नबनेसम्म जस्तोसुकै कानुनी व्यवस्था पनि प्रभावकारी हुने देखिँदैन। संविधानको मर्मभन्दा बाहिर गएर लैंगिक समानताको प्रावधानको समेत ख्याल नगरी नारी स्वतन्त्रता हनन हुने गरी कार्यविधि तयार भएमा त्यसले अवश्य पनि नकारात्मक नतिजा निम्त्याउन सक्छ। तसर्थ प्रस्तावित कार्यविधिलाई समयानुकूल परिमार्जन गरी नेपाली नारीको विदेशमा आवतजावत गर्ने व्यवस्थालाई सहज तुल्याउन आवश्यक छ। जहाँसम्म विदेशमा गएका नारीले भोग्नुपरेका पीडाको सवाल छ; यसमा सम्बन्धित निकायलाई नै बलियो, सक्षम र सुदृढ बनाइन आवश्यक छ।"
वालिङलाई सफलता,"काठमाडौं : राष्ट्रिय महिला लिग फुटबलमा वालिङ नगरपालिका विजयी भएको छ। सातदोबाटोस्थित एन्फा कम्प्लेक्समा बिहीबार भएको खेलमा वालिङले चन्द्रपुर नगरपालिकालाई ३० गोलले हरायो। चार जना क्यामरुनका खेलाडीको साथ पाएको वालिङले सानदार प्रदर्शन गरेको थियो। वालिङको जितमा हिमा राउत, मेथो रुथ र अमिता कार्कीले गोल गरे। अमिता कार्की प्लेयर अफ दी म्याच घोषित भइन्। उनले पाँच हजार रुपैयाँ पुरस्कार प्राप्त गरिन्। जितसँगै १७ अंक बनाएको वालिङ तेस्रो स्थानमा छ। नौ अंक बनाएको चन्द्रपुरले छैटौं स्थानमा रहँदै लिग सकेको छ। अखिल नेपाल फुटबल संघ (एन्फा)ले पहिलो पटक आयोजना गरेको महिला डबल लिगको उपाधि भने दुई खेलअगावै विभागीय टोली एपीएफ क्लबले जितिसकेको छ। अर्को विभागीय टोली त्रिभुवन आर्मी क्लब पनि एक खेलअगावै उपविजेता बनिसकेको छ। शुक्रबार अन्तिम खेलमा एपीएफ र आर्मीले प्रतिष्ठाको खेल खेल्नेछन्। सात टोली सहभागी लिगमा १६ अंक बनाएको विराटनगर चौथो र १५ अंक बनाएको नेपाल पुलिस क्लब पाँचौं स्थानमा छ। पुलिस र चौदण्डीगढी नगरपालिकाले शुक्रबार अन्तिम खेल खेल्दै छन्। चौदण्डीगढी नगरपालिकाले खाता खोल्न सकेको छैन।"
