शीर्षक,विवरण
लकडाउनमा बालबालिका सरोकार,"चैत महिनाको पहिलो हप्तादेखि औपचारिक शिक्षाको माध्यम ठप्प छ। विद्यालय र कलेजका शैक्षिक सत्रको वार्षिक परीक्षा लगभग सकिएको थियो भने एसईई परीक्षा सुरु हुन पाएन। विश्वलाई नै आक्रान्त पारेको कोभिड १९ भाइरसको महामारीबाट बच्न र बचाउन नेपालमा पनि गत चैत ११ गतेदेखि लकडाउन अर्थात् बन्दाबन्दी लगाइयो। संसारभरमा यो रोगको संक्रमण शैली हेर्ने हो भने यो रोगले कुन रूप, कति संख्यासम्म र कहिलेसम्म प्रभाव पार्छ भनेर आकलन गर्न मुस्किल छ। स्वास्थ्य प्रमुख प्राथमिकता हो, त्यसैले सम्भावित महामारीलाई निर्मूल पार्न हर तरहको कोसिस जरुरी छ। अत्यावश्यक सेवासमेत खुकुलो हुन नसकेको स्थितिमा अति संवेदनशील शिक्षा क्षेत्र छिटै सुचारु हुने अवस्थामा छैन। यस्तो लाग्छ अर्को एक वर्ष पनि स्कुलकलेजका नियमित कक्षा नहुन सक्छन्। विदेशमा कतिपय विश्वविद्यालयले आगामी शैक्षिक वर्षसम्म कलेज आउनुनपर्ने गराइसकेका छन्। विगत दुई महिनादेखि बन्द भएको शैक्षिक क्षेत्रलाई लिएर अभिभावक वर्गमा चिन्ता छाउनु स्वाभाविक हो। एकातिर ज्यानको माया भने अर्कातिर पढाइ। विद्यार्थी भर्नाको काम हुन सकेन भने पठनपाठन पनि ठप्प हुने पक्का छ। कतिपय विद्यालय, शैक्षिक संस्थाहरूले इन्टरनेटको माध्यमबाट डिस्ट्यान्स लर्निंङ सुरु गरेका छन्, जुन सबैका लागि सम्भावना छैन। सहरका केही विद्यार्थीमा सीमित यस्ता कक्षाले निकट भविष्यमै समस्या ल्याउने पक्का छ। यस्ता कक्षाहरूमा शिशु कक्षाका विद्यार्थीलाई अभिभावकको उपस्थितिमा केही पढाइ र केही क्रियाकलाप गराएको पाइयो। यस किसिमका कक्षा नयाँ आयाम पक्कै पनि स्वागतयोग्य छन् तर पर्याप्त भने छैनन्। केही अपवाद छाडेर संसारभरि औपचारिक शिक्षा प्रणालीमा अनिवार्य उपस्थिति भएर पूरा गरिने पढाइ र त्यसपछि प्राप्त प्रमाणपत्रलाई कानुनी र सामाजिक मान्यता दिइएको छ। शैक्षिक मनोविज्ञानमा स्थापित मापदण्डहरूले पनि विद्यार्थीको शारीरिक, मानसिक, बौद्धिक तथा सामाजिक विकासलाई जोड दिएको छ। औपचारिक चौघेराका व्यवस्था केही समय बन्द हुँदा विद्यार्थी र अभिभावक वर्गमा चिन्ता छाएको देखिन्छ। यस्तो विषम परिस्थितिको वर्तमान परिवेशमा शिक्षा क्षेत्रमा संलग्न सम्पूर्ण पक्ष समाधान र विकल्पको खोजिरहेका छन् र खोजिन पनि पर्छ। अब बदलिँदो परिवेशमा हामी आजका अभिभावकले औपचारिक प्रमाणपत्रबाट मात्र शिक्षा प्राप्त हुन्छ भनेर सोच्नु हुँदैन। बालबालिकाको चौतर्फी विकासको सबैभन्दा उपयुक्त पाठशाला घर नै हो। अनुशासनको घेराबन्दीले बालबालिकालाई निस्फिक्री भएर प्रस्तुत हुनबाट वञ्चित गरेको हुन्छ। अहिलेको विषम परिस्थितिको छुट्टीमा हामीले आफ्ना बालबालिकालाई पाठ्यपुस्तक बाहिरका ज्ञान प्रदान गर्न सक्छौं। कतिपय अभिभावक कामकाजमा हुनुहुन्छ, कतिपय घरबाटै काममा संलग्न हुनुहुन्छ भने केही पूर्णरूपमा छुट्टीमा हुनुहुन्छ। केही महिनाको पठनपाठनको यो ब्रेकलाई झन्झट, बोझ या समस्याको रूप नलिई पनि फलदायी बनाउन सकिन्छ। पाठ्यक्रमका सम्पूर्ण विषयमा पोख्त नै हुन जरुरी नहुने, घोकन्ते तरिकाले विद्या आर्जनको औचित्य पूरा नहुने, बालबालिकालाई कम्प्युटरलगायतका स्क्रिनमा धेरै एक्पोस गराउन नहुने तथा अनलाइन शिक्षा प्रणाली सबै स्थानमा सहज नहुनेजस्ता यथार्थलाई पनि हामीले बुझ्नुपर्छ। बालबालिका उत्कृष्ट हुनुभन्दा बाबुआमा र बालबालबालिका बीचको सम्बन्ध उत्कृष्ट हुन जरुरी छ। हाम्रा बालबालिका हामीसँग आत्मीयता महसुस गर्न सकेनन् भने कहिल्यै खुल्ने छैनन्। खुलेर अघि बढ्न सकेनन् भने आत्मविश्वासी हुने छैनन् र आत्मविश्वासको कमीमा उनीहरूले संसारसामु खरो उत्रिन सक्दैनन्। आफ्नो बालबालिकालाई कुनै नापतौल नगरी माया गरेर हेरौं, उनीहरूसँगै दौडौं, खेलौं, कार्टुन हेरौं, चित्र बनाऔं अनि निस्फिक्री हाँसौं। ससाना नानीबाबुलाई कहिलेकाहीं हल्ला गर्दा या चिच्याउँदा पनि खुब रमाइलो मान्छन्, उनीहरूलाई चिच्याउन दिँदा स्वतन्त्र भएको महसुस गर्छन्। केही दिन उनीहरूको साथी बनेर उनीहरूका कुरा सुनौं। आफूभित्रको बचपनालाई जगाएर उनीहरूसँग घुलौं। हाँसेर र मीठो बोलेर पनि अनुशासन र ज्ञान दिन सकिन्छ। व्यक्तिगत जीवनमा अत्यन्त जरुरी पर्ने सरसफाइ, खानपान र घरव्यवहारका कुरामा घुलमिल गराउँदा पछिसम्म बालबालिकालाई आत्मनिर्भर बन्न मद्दत गर्दछ। अलि उमेर पुगेका बालबालिकालाई आफू सँगसँगै राखेर बजेट बनाउन, किनमेल गराउन, सरसफाइ गर्न, कपडामा इस्त्री लगाउन, भान्सा सम्हाल्न, खेतबारी या बगैंचामा काम गर्न, पशुपक्षीको स्याहार गर्न, रङरोगन गर्न, सवारी साधन सरसफाइ गर्नजस्ता अनेकौं काममा सहभागी गराउन सकिन्छ। त्यति मात्र नभई आफ्ना बालबालिकासँग यौनका बारेमा कुरा गर्ने बेला पनि यही नै हो। पाँच वर्षमुनिका केटाकेटीलाई आफ्नो सरसफाइ गर्न, गोप्य रहनुपर्ने चालचलन बुझ्न र सुरक्षाबारे सचेत रहन सिकाउन सकिन्छ। किशोरावस्था पुग्न लागेका केटाकेटीलाई यौनका सही ज्ञान दिनु उचित हुन्छ। उनीहरूलाई नैतिकता, राज्य संरचना, साधारण राज्य व्यवस्था, स्वास्थ्य, आफूले मानिआएका धर्मसंस्कृतिका आधार तथा प्राकृतिक चक्रका विषयमा बुझाउन सकिन्छ। शिक्षित अभिभावकले नयाँ किताब पढ्न दिएर, त्यसबारे भन्न लगाउँदा विशेष फाइदा मिल्छ। वैदेशिक रोजगार र सहरतिरको बसाइले अझै पनि धेरै बालबालिका बाजेबज्यैै या आमाको अभिभावकत्वमा छन्। कतिपय अभिभावक निरक्षर छन् भने कति साक्षर मात्र छन्। यस्तो अवस्थाका अभिभावकका लागि विशेष पहल हुन जरुरी देखिन्छ। बन्दाबन्दीको समयमा कसरी बालबालिकालाई घरकै व्यावहारिक ज्ञान दिने, कुलतको भीडमा मिसिनबाट कसरी जोगाउने भन्नेबारे चेतना फैलाउन जरुरी छ। उनीहरूका लागि रेडियो या टीभीमार्फत चेतनामूलक सन्देश छर्न सकिन्छ। सामाजिक दूरी कायम राखी स्थानीय तहमा संलग्न शिक्षक वर्ग, स्वयंसेवक तथा जनप्रतिनिधिमार्फत सही दिशा देखाउनुपर्छ। जिन्दगीका हरेक यथार्थसँग सही परिचय गराउनु, सजक गराउनु र विवेकशील बनाउनु बालबालिकाका लागि हितकारी हुन्छ। यसले उनीहरूलाई भविष्यमा पनि आफ्नो काम आफैं गर्न अग्रसर गराउँछ। यसरी नै परिवारका माझमा बालबालिकाले नरम र शिष्ट बोलीचालीको बानी पार्न सकिन्छ। आफन्तसँगको फोनवार्ता, टोल, समाजका भेला या सामाजिक क्रियाकलापमा सहभागी गराएर सामाजिक विज्ञान सिकाउन सकिन्छ। उनीहरूलाई मन परेका केही किताब दिनहुँ केही पढ्ने र केही पाना सिर्जनात्मक लेख लेख्ने अभ्यास गराउँदा एकोहोरो पढाइको वितृष्णा हट्न मद्दत गर्छ। सबेरै उठ्ने र शारीरिक व्यायाम तथा खेलकुदमा आफूसँगै खेलाउँदा शारीरिक रूपमा स्वस्थ र स्फूर्त बनाउन तल्लीन बनाउँछ। यो समय स्वस्थ जीवनका लागि जरुरी खानपान, व्यायाम तथा सजकताबारे शिक्षा दिनका लागि पनि खेलकुद समय उपयुक्त हुन्छ। सही र गलतको व्याख्या गर्न सक्ने बनाउनका लागि उनीहरूलाई अध्ययन, निरीक्षण र विश्लेषण गर्न सक्ने बनाउन जरुरी रहन्छ। यसका लागि स्वतन्त्र पठनपाठन र चिन्तनको आवश्यकता पर्छ। त्यसैले हरेक दिन साँझबिहान बाहिर खुला स्थानमा बसेर मौन वातावरणमा बालबालिकालाई राख्नुहोस्। त्यो शान्त परिवेशमा बालबालिकाले प्रकृतिलाई नियाल्न सिक्छ, गहिरिएर सोच्न, खुलेर बोल्न र अन्तरक्रिया गर्न सिक्छ। कहिलेकाहीं केही नगरी, केही नबोली सँगै बस्दा मात्र पनि बाबुआमाले आफ्ना बालबालिकालाई जीवनका धेरै कुरा सिकाउन सक्छन्। बदलिँदो मानव सभ्यतामा हामीले हिजोजस्तो खुला ठाउँ, स्वच्छ वातावरण र सुरक्षित माहोल दिन सक्ने अवस्था छैन। हामी आफ्नो अस्तव्यस्त दैनिकीमा उनीहरूको बालापन सम्झौता गराउँछौं। बिहान आँखा मिच्दैको बालबालिकालाई विद्यालय पठाएर बेलुकासम्म अरूका भरमा छाड्ने गरेका छौं। साँच्चै भन्ने हो भने हामी आधुनिक वर्गका बाबुआमाले छोराछोरीलाई पैसा र सुविधाबाहेक केही दिन सकेका छैनौं। हामीले जन्म दिएर आफ्नो बालबालिकालाई बुझ्न समय दिएनौं भने संसारको कुनै पनि शैक्षिक संस्थाले पैसा लिएका भरमा उनीहरूलाई बुझ्ने र बुझाउने जिम्मेवारी लिन सक्दैन। त्यसैले बाध्यात्मक देखिएको लकडाउनका केही महिनाको अवधिमा बालबालिकालाई दिने सबैभन्दा ठूलो उपहार भनेको बाबुआमाको समय नै हो। उनीहरूका लागि चाहिने खुसी पैसाले हैन ममता र विश्वासले किन्न सकिन्छ। हरेक बालबालिकाको जन्मसिद्ध गुण, रुचि, खुबी र क्षमता पृथक् हुन्छन्। आफ्ना बालबालिकालाई सही ढंगले चिनेर उनीहरूको वृत्ति विकासमा सहयोग गर्नु हरेक अभिभावकको जिम्मेवारी हो। हरेक क्षेत्रमा निपुण हुनुपर्छ भन्ने मानसिकताबाट बाहिर निस्किएर हामीले जीवन दर्शन खोज्नुपर्छ। केही महिना या भनौं एक वर्ष नै औपचारिक शिक्षा रोकिए पनि बालबालिकालाई कालान्तरमा खासै फरक पार्दैन। जिन्दगीभन्दा ठूलो पाठशाला कुनै छैन र अनुभवजति प्रभावशाली कुनै शिक्षक हुँदैनन्। त्यसैले जिन्दगीका हरेक यथार्थसँग सही परिचय गराउनु, सजक गराउनु र विवेकशील बनाउनु बालबालिकाका लागि हितकारी हुन्छ। भविष्यका लागि अति उपयोगी ज्ञान हामीले हाम्रै रोहबरमा उनीहरूलाई सिकाउन सकिन्छ।"
संक्रमणकालीन बजेटको दायित्व,"कोभिडको लकडाउनका कारण अर्थतन्त्र संकटपूर्ण र आम नागरिकले कष्टकर जीवन बिताइरहेका छन्। यस्तो बेला अर्थतन्त्र कसरी चलायमान बनाउने, जनताको जीविकोपार्जनलाई धान्न के गर्ने र कोभिड नियन्त्रण कसरी गर्ने भन्नेमा ध्यान केन्द्रित गर्नुपर्छ। जनजीविका र अर्थतन्त्रको अति न्यून चलायमान स्थितिले कष्टपूर्ण अवस्थाबाट गुज्रिनुपरेको प्रस्ट छ। अर्थतन्त्रका सबै क्षेत्र उत्पादन, सरकारी वित्त, वित्तीय क्षेत्र र बाह्यवैदेशिक व्यापार तथा भुक्तानी सबैमा गम्भीर नकारात्मक असर पर्ने देखिन्छ। विश्वको अर्थतन्त्र कोरोना संक्रमणपछि कसरी पुनर्संरचना हुन्छ, त्यो तत्काल अनुमान गर्न नसकिने हुन्छ। विश्वको अर्थतन्त्रलाई मध्यनजर राखी नेपालले राष्ट्रिय रणनीति बनाएर निजी क्षेत्र र राज्यले सहकार्य गर्न सकेमात्र यो संकटको सामना गर्न सकिन्छ। विदेशबाट लाखौं नेपाली स्वदेश फर्किने अवस्था आएको र त्यसबाट बेरोजगारी बढ्ने तथा रेमिट्यान्स घट्ने भएकाले आत्मनिर्भर बन्ने विषयमा गम्भीर हुनुपर्ने बेला आएको छ। नेपालमा उत्पादन गर्न सकिने अवस्था भए पनि अहिले वर्षमा २५ अर्बको चामल, १७१८ अर्बभन्दा बढीको तरकारी र १२ अर्बको फलफूल आयात गर्नुपर्ने अवस्था आफैंमा विडम्बनापूर्ण छ। विदेशबाट अर्बौं रुपैयाँका उपभोग्य सामान आयात गर्नुको सट्टा आत्मनिर्भर हुनेतर्फ ध्यान जानुपर्छ। आर्थिक विकासको केन्द्रविन्दु नै आत्मनिर्भरतालाई बनाउनुपर्छ। विदेशमा लकडाउन र न्यून आर्थिक गतिविधिका कारण लाखौं नेपालीले रोजगारी गुमाउँदा बेरोजगारको संख्या करिब २५ लाखसम्म हुनसक्ने देखिन्छ। हाल रोजगारी गुमाएको र आय घटेको कारणले आठदेखि १० प्रतिशत गरिबी बढ्ने अनुमान गर्न सकिन्छ। मूल्यवृद्घि उच्च भई मुद्रस्फीति हालको सात प्रतिशतबाट दुई अंकमा पुग्ने देखिन्छ। विप्रेषणमा (रेमिटेन्स) व्यापक कटौती, पर्यटन र व्यापारमा घाटा आदिका कारण सन् २०२० मा आर्थिक वृद्घिदर २५ प्रतिशतसम्म हुने आकलन गरिएको छ। अर्थतन्त्रको उल्लेखनीय जीडीपीको २३ प्रतिशत आकार ओगटेको विप्रेषण कोभिड असरका कारण खुम्चेर धेरै तल झर्ने अवस्थामा छ। विगत आर्थिक वर्षमा विदेशबाट विप्रेषण आप्रवाह करिब नौ खर्ब रुपैयाँ भएकोमा यो रकम करिब तीन खर्बले कम हुने देखिन्छ। एकातिर विप्रेषण आप्रवाह कम हुनु अर्कातिर हाल ११ प्रतिशत रहेको बेरोजगारी र खाडीलगायतका देशमा काम गर्ने करिब १५ लाख युवा कामदारले कामको अवसर गुमाई स्वदेश फर्कनुपर्ने अवस्थाले सिर्जना गर्ने बेरोजगारीको चाप नेपालका लागि गम्भीर चुनौती हो। यो बेरोजगार युवा समुदायलाई कसरी काम दिन सकिन्छ भन्ने विषय सरकारको ठूलो चुनौती हो। यो बेरोजगार युवालाई उत्पादनमूलक उद्योगधन्दा र कृषिउत्पादन क्षेत्रमा समाहित गर्न सकेमात्र आत्मनिर्भर बन्न सकिनेछ। विदेशबाट फर्किने युवाले विभिन्न क्षेत्रमा सीप र प्रविधि सिकेका हुन सक्छन्। त्यस्ता प्रविधि र सीपयुक्त युवा पहिचान गरी सम्बन्धित क्षेत्रमा रोजगारी तथा स्वरोजगारको अवसर मिलाई उत्पादनमूलक कार्यमा लगाउन सके देश विकासमा ठूलो योगदान पुग्नेछ। देशको अधिकांश बेरोजगार युवा समुदाय सीप तथा प्रविधिरहित छ र ज्यालामजदुरी गरी दैनिक छाक टार्ने अवस्थामा छ। प्रान्तीय र स्थानीय सरकारहरूले कृषि तथा उद्यमशीलता विकास विशेष प्याकेज कार्यक्रम सञ्चालन गरी यस्ता युवालाई सीप तथा प्रविधि विकास तालिम दिएर उत्पादनमूलक विकासमा परिचालन गर्नुपर्छ। बेरोजगार युवा समुदायलाई सीपमूलक तालिम सञ्चालन गरी उनीहरूमा सीप सिक्ने जिज्ञासा जगाउनुको साथै काम गर्दै सिक्ने पद्घतिमा प्रोत्साहन गरिनुपर्छ। प्रान्तीय र स्थानीय तहमा आवश्यक पर्ने मानव स्रोत साधन स्थानीय तहमा नै उत्पादन गरी उत्पादनमूलक कार्यमा लगाउन सक्दा संघीयता सफल भएको ठहर्नेछ। प्रान्तीय र स्थानीय सरकारले विविध क्षेत्रमा सीप तथा प्राविधिक ज्ञान विकास केन्द्र स्थापना गर्नु अपरिहार्य छ। उत्पादनमूलक प्राविधिक सीप र ज्ञानले नै स्वरोजगारको अवसर सिर्जना गरी विकासको अभियान सार्थक बनाउँछ। स्रोतको व्यवस्थापन राजस्व संकलनको अवस्था राम्रो हुन नसक्ने प्रस्ट नै छ। राजस्व ५०५५ प्रतिशतमात्र उठ्ने देखिन्छ। एकातिर राजस्व घट्ने निश्चित छ भने अर्कोतिर महामारीसँग जुध्न र महामारीपछि अर्थतन्त्रको पुनरुत्थानका लागि राहत, स्वास्थ्य र सामाजिक सुरक्षामा व्यापक खर्च गर्नुपर्ने आवश्यकता छ। मित्रराष्ट्रहरूबाट यो अवस्थामा सहयोग र अनुदान प्राप्त गर्न सहज छैन। यस्तो अवस्थामा सरकारलाई पर्याप्त स्रोत जुटाउन धेरै मुस्किल, कस्टकर र चुनौतीपूर्ण हुने देखिन्छ। विदेशबाट बेरोजगार भएर फर्किने युवालाई गाउँमै रोजगारी दिने खालका कार्यक्रम ल्याउन संघीय सरकारले प्रान्तीय र स्थानीय सरकारलाई सहयोग गर्न विशेष कार्यक्रम ल्याउनु जरुरी छ। पर्यटन, मनोरञ्जन तथा होटेल व्यवसाय एक दुई वर्षसम्म नाजुक अवस्थामा रहने देखिन्छ। बाह्य तथा आन्तरिक दुवै पर्यटक आउने सम्भावना बिल्कुलै छैन। होटेल व्यवसायमा काम गर्ने करिब चार लाख कामदार रोजगारविहीन हुने अवस्थामा छन्। त्यसरी नै औद्योगिक क्षेत्रमा काम गर्ने करिब १० लाख कामदार पनि बेरोजगारीको अवस्थामा पुगेका छन्। त्यसकारण राहत र बेरोजगारीको प्याकेज बनाउँदा यसअघि संघीय सरकारले सुरु गरेको सामाजिक सुरक्षा कार्यक्रमसँग समाहित गरी तयार पार्नु युक्तिसंगत हुन्छ। सरकारले साधारण खर्चमा व्यापक कटौती गरी ठूलो रकम राहत कोषमा जम्मा गर्न सक्छ। त्यसरी नै सांसद विकास कोषको रकमलाई पनि राहत कोषमा समाहित गर्दा उल्लेखनीय रकम जम्मा हुनेछ। २५ प्रतिशत पनि पुँजीगत खर्च हुन नसकेको अवस्थामा रकमान्तर गरी केही रकम राहत, रोजगार तथा स्वरोजगार कोषमा ल्याउन सक्दा स्रोत व्यवस्थापनमा सरकारलाई ठूलो राहत मिल्नेछ। दातृ तथा मित्र राष्ट्रहरूबाट ऋण, अनुदान सहयोग पनि लिनैपर्ने बाध्यात्मक अवस्था रहेकाले दुई खर्बसम्मको रकम स्रोत व्यवस्थापन सरकारले गर्नु पर्ने देखिन्छ। विदेशबाट फर्किएका कामदरलाई राहतभन्दा पनि स्वरोजगर हुन प्रोत्साहित गर्नु आवश्यक हुन्छ। विदेशमा प्राप्त गरेको सीप, प्रविधि तथा ज्ञानको उपयोग हुनसक्ने क्षेत्र पहिचान गरी विशेष सहुलियत र अनुदानबाट स्रोतसाधन परिचालन गरी स्वरोजगार हुने अवसर सिर्जना गर्नु उत्तम हुन्छ। सरकारले निजी क्षेत्रसँग मिलेर यस्तो अवसर सिर्जना गर्न पहलकदमी गर्नु आवश्यक छ। उत्पादन र रोजगारी सिर्जनामा खासै टेवा नपुग्ने किसिमका पुँजीगत खर्च कटौती गर्नु आवश्यक छ। अर्थमन्त्रीले प्रस्तुत गर्ने बजेटमा चालू खर्र्च घटाउन, जनप्रशासनलाई छरितो राख्न र वितरणमुखी कार्यक्रम कटौती गर्न हिच्किचाउनु हुन्न। अन्य देशको अनुभव बन्दाबन्दी तथा लकडाउन अवस्थाबाट बिस्तारै अर्थतन्त्रलाई कसरी चलायमान गराउने भन्ने बारेमा केही कार्यक्रम अगाडि सारेका छन्। यस्ता कार्यक्रम खासगरी राहत र उत्पे्ररणात्मक (स्टिमुलस) कार्यक्रमको नामले पारिभाषित गरिएका छन्। संयुक्त राज्य अमेरिकाले जनतालाई तीन महिनासम्म विशेष राहत दिन, रोजगारविहीन भएकालाई भत्ता दिन, साना व्यवसाय र संकटमा परेका कम्पनीलाई सहयोग गरी अर्थतन्त्र चलायमान बनाउन र यसलाई उकास्दै लैजान करिब पाँच सय अर्ब डलरको राहत कार्यक्रम घोषणा गरेको छ। मित्रराष्ट्र भारतले १७ खर्बभन्दा माथिको राहत र उत्प्रेरणात्मक प्याकेज कार्यक्रम घोषणा गरी लागू गरेको छ। विशेष गरी कृषक समुदाय, साना र मध्यम व्यवसायीलाई लक्षित गरी यो कार्यक्रम लागू गरेको छ। नेपाल सरकारले जनजीविका सहज बनाउन र अर्थतन्त्र गतिशील गराउन बेरोजगार मजदुर, निम्न आयस्रोत भएका कृषक समुदाय, साना र मध्यम व्यवसायीलाई लक्षित गरी राहत तथा उत्पे्ररणात्मक कार्यक्रम तत्कालै घोषणा गर्नु वाञ्छनीय छ। भारत नेपाल सीमामा बन्दाबन्दीको अवस्थामा रहेका र खाडी मुलुकमा बेरोजगार भई मातृभूमि फर्किन चाहेका तर सबैतिरको बन्दाबन्दीको कारणले बिलखबन्दमा परेका नेपालीको उचित माध्यमबाट उद्घार गर्न सरकारले विशेष पहलकदमी लिनुपर्छ। सबै देशले आफ्ना नागरिकको सुरक्षा र उद्घार कार्यलाई प्राथमिकतामा राखेका छन्। विभिन्न देशले अर्थतन्त्र चलायमान गर्न कोभिडको संक्रमण गति र अवस्थालाई मध्यनजर राख्दै पूर्ण, आंशिक र क्षेत्रगत बन्दाबन्दी गर्ने कदम चालेका छन्। कृषिउत्पादन वृद्घिकेन्द्रित बजेट यो आर्थिक वर्षको बजेट आधारभूत रूपमा कृषिसँग अन्तर्सम्बन्धित बहुआयामिक पक्षलाई समेटेर कृषिउत्पादन वृद्घिकेन्द्रित भएर आउनु आवश्यक छ। किनभने एकातिर कृषिमाथि ६५ प्रतिशत जनसंख्याको जीवनोपार्जन जोडिएको छ भने अर्कातिर सबै व्यवसाय धराशयी हुँदा अन्तिममा मानिसलाई बचाउने भनेको कृषिखाद्यान्न नै हो। खाद्यान्न उत्पादनमा नेपाल आत्मनिर्भर हुँदा जस्तोसुकै ठूलो विपत्ति र संकट पनि नेपालीले सामना गर्न सक्छन्। त्यसकारण खाद्य आत्मनिर्भरता र सुरक्षालाई केन्द्रविन्दुमा राखेर नेपालको विकास योजना र परियोजना बन्नु जरुरी छ। महत्तवपूर्ण कुरा नेपालले प्रतिवर्ष एकदेखि डेड खर्ब रकमबराबरको कृषिखाद्यान्न आयात गर्छ। कृषिमा आत्मनिर्भर हुन सक्दा डेढ खर्ब विदेशी विनिमय सञ्चितिमा जम्मा हुन जान्छ र व्यापार घाटा कम गरी शोधानान्तर सन्तुलन कायम गर्नमा महत्तवपूर्ण योगदान पुर्याउनेछ। कृषिमाथि ६५ प्रतिशत जनसंख्या आ िश्रत छ र कुल गार्हस्थ उत्पादनमा २७ प्रतिशत योगदान कृषि क्षेत्रको छ। बाहिरबाट आउने युवालाई खासगरी कृषि उत्पादनमूलक रोजगारी सिर्जना गरी समाहित नगर्ने हो भने विश्वमै खाद्य संकटको खतरा बढ्दै गएको अवस्थामा, खाद्यान्न आयातमा निर्भर नेपाल गम्भीर खाद्य संकटमा पर्नेछ। मित्रराष्ट्र भारतले पनि खाद्य संकटको जोखिम मोल्नुपर्ने अवस्थामा नेपालको अवस्था झन् भयावह हुनेछ। राहत तथा उत्प्रेरणात्मक कार्यक्रम नेपाल सरकारले बजेट नीति तथा कार्यक्रम सदनमा प्रस्तुत गरिसकेको छ। नीति तथा कार्यक्रमले राहत, रोजगारी सिर्जना तथा उत्प्रेरणात्मक प्याकेज ल्याउने कुरालाई स्वीकार गरे पनि कस्ता कार्यक्रम कस्तो स्वरूपमा आउने हुन् त्यो प्रस्ट्याउन चाहेको देखिएन। बजेट सदनमा प्रस्तुत हुँदा सबै पक्षलाई समेटेर राहत तथा उत्प्रेरणामुखी बजेट आओस् भनी आशामात्र अहिले गर्न सकिन्छ। यो बजेटको राहत तथा उत्प्रेरणात्मक कार्यक्रमले निम्न पक्ष समेट्नु आवश्यक छ। क बेरोजगार तथा ज्यालामा आश्रित र विपन्न वर्गका समुदायलाई कोरोनाको संक्रमणकाल नहटुन्जेलसम्म दैनिक राहतको व्यवस्था गरी जीवनयापनलाई सहज गराउनुपर्ने। ख अनौपचारिक क्षेत्र जसले ६० प्रतिशत रोजगारी दिएको छ, उक्त क्षेत्रलाई सञ्चालनमा ल्याउन र अर्थतन्त्र चलायमान गराउन सरकारले विशेष कार्यक्रमल्याउनु पर्ने, ग छिटो सड्ने, गल्ने कृषिउपज जस्तो तरकारी, फलफूल, अन्डा, दुग्धपदार्थ आदिलाई यातायात सहुलियतमार्फत् बजार सहजीकरण गरिदिने र कृषकलाई मलबीउ उपलब्ध गराउन विशेष व्यवस्था गर्नु पर्ने, घ स्वदेशी तथा विदेशी रोजगारविहीनलार्ई कृषि, उद्योग र सेवा व्यवसायमा लगाउन विशेष प्रोत्साहनमूलक व्यवस्था गर्ने। विदेशबाट बेरोजगार भएर फर्किने युवालाई गाउँमै रोजगारी दिने खालका कार्यक्रम ल्याउन संघीय सरकारले प्रान्तीय र स्थानीय सरकारलाई सहयोग गर्न विशेष कार्यक्रम ल्याउनु जरुरी छ। स्थानीय सरकारले गाउँपालिकामा नै रोजगार कार्यक्रम सञ्चालन गर्ने, युवालाई व्यावसायिक कृषि र पशुपालनसँग जोड्ने खालका कार्यक्रम ल्याउने। हरेक वडामा पशुपंक्षी र कृषिपकेट कार्यक्रम सञ्चालन गर्ने, सिँचाइ नपुगेका ठाउँमा सिँचाइ पुर्याउने गरी बजेट ल्याउनु आवश्यक छ। बेरोजगार र विदेशबाट फर्केका र ग्रामीण युवालाई विशेष कार्यक्रममार्फत् बाँझो रहेका जमिन र सार्वजनिक बाँझो जग्गामा लिज होल्ड वा कन्ट्र्याक फार्मिङ गर्न प्रोत्साहित गर्ने। सरकारले स्थायी रूपमा नै सहकारीमार्फत् बेरोजगार रोजगार कार्यक्रम सञ्चालन गर्नु आवश्यक छ। कृषि उत्पादनमा अनुदान कृषकको आर्थिक अवस्थालाई मध्यनजर गरेर, मलखाद, बीउबिजन, सिँचाइ र कृषि औजारमा अनुदान र बिशेष सहयोगको व्यवस्था गर्नु आवश्यक छ। बैंक तथा वित्ताीय संस्थाबाट ऋण लिएर व्यवसायिक उत्पादन गर्न चाहने कृषकलाई विशेष सहुलियत ब्याजमा ऋणको व्यवस्था गर्न सरकारले पहलकदमी लिनु आवश्यक छ। खाद्यान्न संकट व्यहोर्दै आएका र उत्पादन घट्ने आशंका गरिएका प्रान्त र जिल्लाहरूमा उत्पादन बढाउन र खाद्यान्न संकट टार्न किसानका लागि विशेष राहत प्याकेज बजेटमा समेट्नु आवश्यक छ। सरकारको नीति तथा कार्यक्रममा प्रस्टसँग खुलेर आउन नसके पनि अर्थमन्त्रीले बजेटमा प्रस्ट पार्नु हुन्छ भन्ने सबैले अपेक्षा गरेका छन्। स्थानीय सरकारले कृषि उत्पादनमा, सिँचाइमा, बीउबिजनमा, रासायनिक र प्रांगारिक मलमा अनुदान दिने काम गर्दा बढी प्रभावकारी हुन्छ। व्यावसायिक उत्पादन गर्न चाहने कृषकलाई दीर्घकालीन अनुदान दिन सकेमा कृषिप्रति आकर्षण बढ्नुको साथै देश आत्मनिर्भर भई कृषिउपजको निर्यात बढ्ने प्रबल सम्भावना छ। उत्पादन र बजार सहजीकरण बन्दाबन्दीको अवस्थामा कृषकका उत्पादनलाई बजारीकरण गर्न सरकारले सहजीकरण गर्नु आवश्यक छ। कृषिकार्य तथा खेतीपाती मौसमअनुसार समयमा गर्नैपर्ने भएकाले कृषकलाई शारीरिक दूरी कायम गरेर काम गर्ने वातावरण मिलाउनुपर्छ। कृषक समुदायलाई खेतीपातीको काम गर्दा कोरोना संक्रमणबाट जोगिन स्वास्थ्यकर्मीबाट राम्रै प्रशिक्षण दिनुपर्ने हुन्छ। स्थानीय सरकारले ग्रामीण इलाकामा क्रियाशील रहेका सहकारी संस्थामार्फत् सहजरूपमा बीउबिजन, मल र कृषिऔजार जस्ता अत्यावश्यक सामग्री कृषकलाई समयमा नै उपलब्ध गराउनु आवश्यक छ। सहकारीको अवधारणलाई मूर्तरूप दिन समयले माग गरेको छ। सहकारी संस्थाहरूलाई गाउँपालिका, नगरपालिका र महानगरपालिकाहरूमा प्रभावकारी ढंगले कसरी व्यवस्थापन र चलायमान गराउने भन्ने विषयमा गम्भीर हुनुपर्छ। सहकारी संस्थाहरूको आधुनिक सूचनाप्रविधिको उपयोग गर्न सक्ने क्षमताको विकास गरी उनीहरूलाई कृषिउत्पादनको वितरण, ढुवानी, भण्डारण र बजार सहजीकरणको जिम्मा दिन सक्दा कृषक र उपभोक्ता सबैलाई प्रत्यक्ष लाभ पुग्नेछ। आधुनिक सूचना प्रविधिको प्रयोग (अनलाइन प्रणालीको प्रयोग) बाट कृषिउपजलाई वितरण, भण्डारण, ढुवानी, आपूर्ति र बजार सहजीकरणको माध्यमबाट उपभोक्ता समुदायमा उपलब्ध गराउन सहकारीलाई सशक्त बनाउनुपर्छ। यस्तो गर्न सक्दा सबै प्रकारका बिचौलिया उन्मूलन हुनेछन्। सहकारीलाई संघीय, प्रान्तीय र स्थानीय सरकारहरूले पूर्वाधार विकास र व्यवस्थापनमा अनुदान र प्राविधिक सहयोग दिएर सक्षम बनाउनैपर्छ। कृषकबाट उत्पादित खाद्यान्न, तरकारी, फलफूल, दूध, अन्डाजस्ता वस्तुहरू भण्डारण गर्ने गोदाम तथा भण्डारण संरचना, आपूर्ति र ढुवानीको साथै बजार व्यवस्थापनजस्ता कुरामा सरकारले सहकारी संस्थालाई सशक्तीकरण गर्न सके कृषि क्रान्तिको परिकल्पना साकार हुन सक्छ। उप्रेती कृषि तथा बन विज्ञान विश्वविद्यालयका सेवानिवृत्ता प्राध्यापक हुन्।"
पारा खेलाडीलाई राहत,काठमाडौं : कोरोना भाइरस (कोभिड १९) को संक्रमण फैलिन नदिन लागू गरिएको लकडाउनका कारण समस्यामा परेका पारा तेक्वान्दो खेलाडीलाई बुधबार राहतवितरण गरिएको छ। विभिन्न व्यक्तिको सहयोगमा पाँच राष्ट्रिय पारा खेलाडीलाई राहत उपलब्ध गराइएको हो। नेपाली सेनाका कर्णेल सुमन खड्काका पिता नेत्रबहादुर र माता सानुमैयाँ तथा तेक्वान्दो प्रशिक्षक एसएस जोशीले गरेको सहयोग नेप्लिज तेक्वान्दो एकेडेमीमार्फत खेलाडीलाई वितरण गरिएको हो। खेलाडीको सुविधालाई ध्यानमा राख्दै उनीहरू बस्ने स्थानमै राहत उपलब्ध गराइएको थियो। सबै खेलाडीलाई राहत उपलब्ध गराउन पारा खेलाडी राम अधिकारीले सहजीकरण गरेका थिए। यसैगरी समस्यामा परेका आफ्नै नौ खेलाडीलाई पनि एकेडेमीले बुधबार नै राहत वितरण गरेको छ। पूर्वप्रधानमन्त्री माधवकुमार नेपालको सहयोगमा खेलाडीलाई राहत वितरण गरिएको हो। पूर्वप्रधानमन्त्री नेपालले समस्यामा परेका परिवारलाई वितरण गर्नका लागि कागेश्वरी मनोहरा नगरपालिकाका मेयर कृष्णहरि थापामार्फत उपलब्ध गराइएको राहत खेलाडीलाई उपलब्ध गराइएको हो। एकेडेमीको पहलमा समस्यामा परेका करिब दुई सय ५० परिवारलाई राहत वितरण गरिसकेको छ।
राखेप सदस्य सचिवको छिनोफानो मन्त्रिपरिषद्ले गर्ने,"काठमाडौं : राष्ट्रिय खेलकूद परिषद् (राखेप)को सदस्य सचिवको छिनोफानो अब मन्त्रिपरिषद्ले गर्ने व्यवस्था गरिएको छ। राष्ट्रिय खेलकूद विकास विधेयक, २०७५ लाई बुधबार राष्ट्रियसभाले पारित गरेपछि सदस्य सचिव नियुक्तिको नयाँ प्रावधान आएको हो। यसअघि सदस्य सचिवको नियुक्ति सोझै युवा तथा खेलकूदमन्त्रीको सिफारिसमा गरिँदै आएको थियो। राष्ट्रियसभाको बुधबार बसेको बैठकमा युवा तथा खेलकूदमन्त्री जगतबहादुर विश्वकर्माले राष्ट्रियसभाबाट पारित भई प्रतिनिधिसभामा पठाइएको विधेयक प्रतिनिधिसभाबाट भएको संशोधन स्वीकारसहित पुनः पारित गरियोस् भनी प्रस्ताव पेश गरेका थिए। विधेयक राष्ट्रियसभामा सर्वसम्मत पारित भएको छ। यसअघि गत वर्ष साउनमा राष्ट्रियसभाबाट पारित सो विधेयक फागुन तेस्रो साता प्रतिनिधिसभाको बैठकले पारित गरेको थियो। राष्ट्रियसभाबाट पारित विधेयकानुसार अब राखेपको सदस्य सचिव हुनका लागि ३० वर्ष उमेर पुगेको हुनुपर्ने छ। यस्तै उक्त व्यक्तिले खेलकूदका क्षेत्रमा कम्तीमा पाँच वर्ष काम गरेको तथा स्नातक तह उत्तीर्ण गरेको हुनुपर्ने पारित विधेयकमा व्यवस्था गरिएको छ। प्रतिनिधिसभा र राष्ट्रियसभाबाट पारित उक्त खेलकूद विधेयक अब राष्ट्रपतिले प्रमाणीकरण गरेपछि ऐनका रूपमा लागू हुनेछ। विधेयकमा राखेप सदस्य सचिव सिफारिसका लागि तीन सदस्यीय समितिको व्यवस्था गरिएको छ। समितिका संयोजकमा युवा तथा खेलकूद मन्त्रालयका सचिव तथा सदस्यमा एक खेलकूदविज्ञ र एक महिला रहने छन्। उक्त समितिले एक महिलासहित तीन उपयुक्त व्यक्तिको नाम युवा मन्त्रालयमा सिफारिस गर्नेछ। मन्त्रालयले समितिले सिफारिस गरेका मध्येबाट एक जनाको नाम सदस्य सचिवका लागि मन्त्रिपरिषद्समक्ष पेश गर्नेछ। मन्त्रिपरिषद्ले उचित ठानेको व्यक्तिलाई राखेप सदस्य सचिवमा नियुक्त गर्ने विधेयकमा व्यवस्था गरिएको छ। सदस्य सचिवको पदावधि चार वर्षको हुनेछ। निजलाई अर्को एक पटकका लागि पुनः नियुक्त गर्न सकिने प्रावधान छ। राखेप बोर्डमा पहिलोपटक नेपाल प्रहरी, सशस्त्र प्रहरी बल, नेपाली सेना र नेपाल उद्योग वाणिज्य महासङ्घका प्रतिनिधि अनिवार्य रहने व्यवस्था गरिएको छ। राखेप सञ्चालनका लागि सात सदस्यीय कार्यकारी समितिको व्यवस्था गरिएको छ। समितिका संयोजकमा सदस्य सचिव तथा सदस्यमा खेलकूद महाशाखा प्रमुख, परिषद्का सदस्यमध्येबाट अध्यक्षले मनोनय गरेको एक महिलासहित दुई, परिषद्ले मनोनयर गरेको एक महिलासहित दुई तथा परिषद्को प्रशासन महाशाखा प्रमुख सचिव रहने विधेयकमा उल्लेख छ। यस्तै ओलम्पिक, एशियाली खेलकूद र दक्षिण एशियाली औपचारिक खेलकूद प्रतियोगिता वा अन्तरराष्ट्रय खेल सङ्घ तथा महासङ्घद्वारा आयोजित विश्वस्तरीय खेलकूद प्रतियोगितामा सहभागी भएका नेपाली खेलाडीलाई अन्तरराष्ट्रिय खेलाडीको मान्यता दिइने विधेयकमा उल्लेख छ। राष्ट्रियस्तरका खेलाडी भन्नाले राखेपद्वारा आयोजित राष्ट्रिय खेलकूद प्रतियोगितामा सहभागी भएका नेपाली खेलाडीलाई जनाइनेछ। विधेयकमा भलिबललाई राष्ट्रिय खेलका रूपमा कायम गरिएको छ।"
