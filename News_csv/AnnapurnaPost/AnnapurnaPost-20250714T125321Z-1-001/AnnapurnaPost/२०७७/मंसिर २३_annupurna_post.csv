शीर्षक,विवरण
वैवाहिक बन्धनबारे कानुन,"मंसिरको महिना सुरु भएसँगै हिन्दु परम्पराअनुसार विवाहको मौसम चलिरहेको छ। वैवाहिक जीवनमा बाँधिन चाहनेका लागि अलिबढी उत्साह र सक्रियताको समय हो यो। यस उत्साह र सक्रियताको पछाडिको एक मात्र कारण भनेको आफूअनुकूलको जीवनसाथीको प्राप्तिसँगै जीवनलाई उल्लमहासपूर्ण र सुखमय बनाउने कल्पना नै हो। असल र सही जीवनसाथीको प्राप्तिलाई जीवन खुसी र सुखी बनाउने कार्यको सुरुवाती विन्दु हो, तर जतिसुकै असल र सही स्वरूपको जीवनसाथी पाय पनि विवाहपश्चात्का सम्बन्ध सही तरिकाले निभाउन नसक्ने हो भने जीवन सरल, सरस र सहज बनाउने कुरा कल्पना मात्र हुने देखिन्छ। तर्सथ वैवाहिक जीवनका सारथिहरूले व्यक्तिको छनोटका अलावा स्थापित भइसकेको सम्बन्ध निभाउने तरिका र प्रक्रियामा पनि ध्यान दिन सक्नुपर्छ। विवाह के हो ? विवाह सबैभन्दा नजिकको सम्बन्ध स्थापना गर्ने कानुनी र सामाजिक स्वीकृति हो। समलिंगी विवाहलाई कानुनी मान्यता दिइनसकेको हाम्रोजस्तो मुलुकका नागरिकका लागि विवाह दुई विपरीत लिंगीबीचको आत्मिक मिलन वा अनतिक्रम्य सामाजिक बन्धन हो। एकले अर्काको अस्तित्व स्वीकार गर्दै भावनात्मक एकतासहितको जीवनको गोरेटोमा सँगसँगै हिँड्ने प्रण गरेर बाँधिएको धार्मिक, सामाजिक र सांस्कृतिक सम्बन्ध सूत्र हो विवाह। यसलाई स्वीकार गर्दै मुलुकी देवानी संहिताको दफा ६८ मा भनिएको छ, विवाह पुरुष र महिलाबीच दाम्पत्य तथा पारिवारिक जीवन प्रारम्भ गर्नका लागि कायम भएको एक स्थायी, अनतिक्रम्य तथा स्वतन्त्र सहमतिमा आधारित एक पवित्र सामाजिक तथा कानुनी बन्धन हुनेछ। हिन्दु परम्पराअनुसार हुने विवाहमा वरवधूलाई धर्म (सत्य), अर्थ (आर्थिक सबलता), काम (सांसारिक चाहना), मोक्ष (गतिमुक्ति प्राप्ति) को प्रक्रियाको एकअर्काको साझेदार मानिन्छ। विवाहमा महिला र पुरुषबीचको सम्बन्ध कानुन, नियम, चलन, विश्वास र मनोवृतिद्वारा नियमन हुन्छ, जसले साझेदारहरूको अधिकार र कर्तव्य तोक्नुका साथै सामाजिक तथा प्राकृतिक क्रियाकलापका लागि अनुमति प्रदान गर्छ। ती अनुमतिमा यौन तृप्ति र नियमन, श्रमको विभाजन, आर्थिक उत्पादन र उपभोग, व्यक्तिगत आवश्यकताको परिपूर्तिका लागि सामूहिक हिस्सेदारी, सन्तुष्टि र सहयोग एवं स्नेहमा साझेदारीजस्ता पक्ष पर्छन्। विवाह गर्ने इच्छुकका लागि आवश्यक योग्यता वर्तमान कानुनी व्यवस्थाको परिधिभित्र रही भन्नुपर्दा विवाह गर्न इच्छुक व्यक्तिका लागि पहिलो योग्यता भनेको २० वर्ष पूरा भएको र अविवाहित हुनु वा अघिल्लो वैवाहिक सम्बन्ध अन्त्य भएको हुनु र हाडनाता सम्बन्धभित्र नपर्ने हुनु आवश्यक छ। यद्यपि महिलाका हकमा विवाहिताका विषयमा केही लचकता भेटाउन सकिन्छ। यसका अतिरित्त गम्भीर रोगले ग्रसित, नपुंसक, यौनांग नभएको, सन्तान उत्पादन क्षमता नभएको, पूर्णरूपमा बोल्न, सुन्न नसक्ने व्यक्ति वैवाहिक सम्बन्ध कायम गर्न अयोग्य ठानिन्छ। त्यस्तै गर्भवती र नैतिक पतन हुने फौजदारी कानुनमा सजाय पाएको व्यक्तिलाई झुक्याएर विवाह गर्न नहुने व्यवस्था वर्तमान कानुनले गरेको छ। यस्तो विवाह गराएको खण्डमा चित्त नबुझ्ने पक्षले विवाह गराउने पक्षसँग क्षतिपूर्ति माग्नुका साथै विवाहसमेत बदर गराउन सक्ने व्यवस्था वर्तमान कानुनले गरेको छ। अर्कातर्फ जबर्जस्ती करणी, हाडनाता करणी र बहुविवाह कायम हुने अवस्थाबाहेक कुनै महिला र पुरुषबीच शारीरिक सम्पर्क कायम भई बच्चा जन्मिएको प्रमाणित भएमा निज महिला र पुरुषबीच स्वतः विवाह भएको मानिने कानुनी व्यवस्था छ। विवाह गर्ने विद्यमान विधि र प्रक्रिया केके छन् ? प्रत्येक व्यक्तिलाई कानुनको अधीनमा रही विवाह गर्ने, परिवार कायम गर्ने र पारिवारिक जीवनयापन कायम गर्ने स्वतन्त्रता प्राप्त छ। कानुनी प्रक्रियामा आधारित विवाहको कुरा गर्दा विगतको विवाह दर्ता ऐन, २०२९ बमोजिम प्रमुख जिल्ला अधिकारीको कार्यालयमार्फत गरिने दर्ता विवाहलाई वर्तमान संहिताको व्यवस्थाले अन्त्य गर्दै कोर्ट म्यारिज वा दर्ता विवाह अदालतबाट मात्र हुन सक्ने व्यवस्था गरेको छ। यसअनुसार अब दर्ता विवाह गर्न चाहने व्यक्तिले कानुनबमोजिम आफू विवाह गर्न योग्य भएको प्रमाण र दुईजना साक्षीसहित नेपालभित्र भए सम्बन्धित जिल्ला अदालत र नेपालबाहिर भए दूतावास वा महावाणिज्य दूतावासमा निवेदन दिन सक्ने व्यवस्था गरेको छ। यसरी निवेदन दिन सो क्षेत्रमा कम्तीमा १५ दिन वसोबास गरेको हुनुपर्ने र निवेदन परेको सात दिनभित्र सम्बन्धित अधिकारीले अन्यथा प्रमाणित नभएमा दर्ता विवाहको प्रमाणपत्र दिनुपर्ने कानुनी व्यवस्था संहितामा गरिएको छ। यसका अतिरिक्त धार्मिक, सामाजिक र सांस्कृतिक वा पारिवारिक रूपमा गरिने विवाहलाई पनि हाम्रो कानुनी व्यवस्थाले मान्यता दिएको छ। विवाहको परिणाम के ? कुनै पुरुष र महिलाबीच विवाह भएमा त्यस्तो वैवाहिक सम्बन्ध कायम रहेसम्म निजहरू एकअर्काका पतिपत्नीका रूपमा मानिन्छन्। पति पत्नी भएपछि एकअर्कामा प्रेम र सद्भाव कायम गर्नुपर्ने, सहमतिमा अन्य व्यवस्था भएकोमा बाहेक सँगै बसी जीवनयापन गर्नुपर्ने पतिको घर दुवैको वासस्थान मानिने, एवम् एकले अर्कोलाई सहयोग, संरक्षण र सम्मान गर्नुपर्ने व्यवस्था छ। यसका अलावा कानुनमा अन्यथा व्यवस्था भएको अवस्था र पतिपत्नीबची कानुनी विवाद भएको अवस्थामा बाहेक सामान्य घर व्यवाहारका काममा पतिपत्नी एकअर्काको प्रतिनिधि मानिने व्यवस्था छ। एकले अर्कालाई इज्जत र क्षमताअनुसार खानलाउन दिनुपर्ने, आवश्यक स्वाथ्योपचारको व्यवस्था गर्नुपर्ने, समान सहभागितामा घरव्यवहार चलाउनुपर्ने, एकले अर्कालाई सीप, योग्यता र क्षमताअनुसारका पेसाव्यवसाय गर्नबाट रोक्न नहुने व्यवस्था मुलुकी देवानी संहिता २०७४ ले व्यवस्था छ। अन्त्यमा, वैवाहिक सम्बन्धका कुरा गर्दा समान आकांक्षा र चाहना भएका सकेसम्म भौगोलिक रूपमा नजिक रहेका, सानातिना मनमुटावलाई सहज व्यवस्थापन गर्न सक्ने, व्यक्तिगत जिम्मेवारी र दायित्वबाट कहिल्यै पन्छिन नखोज्ने, सुखमा नआतिने र दुःखमा नमात्तिने, एकअर्कालाई सहयोग गर्न पाउनुलाई अहोभाग्य ठान्ने र जस्तोसुकै विषम परिस्थितिमा पनि धैर्यधारण गर्न सक्ने एवम् दृढ आत्मबल भएका मानिससँग सम्बन्ध विकास गरी सहअस्तित्व र सहयात्राको मर्म आत्मसात गनुपर्छ ।"
"कानुनतः बलियो, व्यवहारतः निरीह","संविधानले संघ, प्रदेश तथा स्थानीय सरकारको गठन गरी संघीयताको चिनारी दिइसकेको छ। तीन तहको सरकार मात्र होइन, तीन तहको व्यवस्थापिका पनि गठन गरेको छ। यसबाट तीन तहबाट कार्यकारणी अधिकारको प्रयोग मात्र हुने होइन, तीन तहबाट कानुन पनि निर्माण हुन्छ। यस्तो व्यवस्थाले आफ्नो विकास आफैं गर्ने मात्र होइन, आफ्नो कानुन आफैं बनाउने जनअधिकार पनि प्राप्त छ। जुन पूर्ण लोकतन्त्रको प्रत्याभूति हो। गणतान्त्रिक मुलुकको समृद्धि लोकतन्त्रको प्रत्याभूतिबाट मात्र सम्भव छ। यसका लागि तीनवटै तहका व्यवस्थापिका र कार्यपालिकाले आआफ्नो संवैधानिक हैसियतअनुसार एकअर्कासँग सहयोग एवं समन्वय गरी काम गर्दा मात्र प्रतिफल प्राप्त हुन्छ। संघीयतालाई जीवनमरणको विषय बनाउन खोजिँदै छ। यसमा प्रमुख राजनीतिक दलका शीर्ष नेताहरूकै मुख्य हात रहेको छ। यतिखेर उनीहरू वारपारको अवस्थामा पुगेका छन्। आआफ्नै अडानमा रहेका छन्। यसले संघीयता कार्यान्वयन र स्थानीय तहलाई थप बलियो बनाउनमा चुनौती थपिदिएको छ। मुलुकमा तीनवटै सरकार कार्यान्वयनमा रहेका छन्, तर स्वायत्तताको अनुभूति स्थानीय सरकारले मात्र दिइरहेको छ। स्थानीय सरकार प्रदेश सरकारभन्दा पनि संवैधानिक र बलियो छ। केही निश्चित अवस्थामा केन्द्र सरकारले प्रदेश सरकारलाई निलम्बन एवम् विघटन गर्न सक्ने अवस्था संविधानमा भए पनि स्थानीय सरकारलाई केन्द्र सरकारले केही गर्न सक्ने देखिन्न। चुनावबाट गठन भएको सरकारलाई आफ्नो निर्णय लिने अधिकार संविधानले नै दिएको छ। यो सरकार कुनै मन्त्रालयअन्तर्गत रहँदैन। स्थानीय सरकारलाई कुनै मन्त्रीले निर्देशन वा आदेश दिन सक्ने देखिन्न, तर व्यावहारिक पक्षबाट हेर्दा विगतमा जस्तै नेता प्रवृत्तिले प्रभावित हुन पुगेको छ। अर्को कारण जनप्रतिनिधिको परम्परागत सोच पनि मुख्य रहेको छ। यसले नेतृत्वमा पुरानो मान्यता व्यापक रहेको देखाउँछ, जुन संघीयता कार्यान्वयनको वाधक छ। स्थानीय निकाय सञ्चालन गर्ने ऐन २०५५ न त लागू हुन सकेको छ न खारेजी नै। बलियो स्थानीय सरकार गठन त भइसक्यो तर त्यसले काम गर्ने निश्चित मापदण्ड छैन। विगत जस्तै मन्त्रालयको निर्देशन यथावत् छ भने बलियो एवं स्वायत्त हुँदाहुँदै पनि स्थानीय तह माथिल्लो सरकारको निर्देशन अपेक्षा गर्न बाध्य छ। आर्थिक कारोबारका लागि जनप्रतिनिधिप्रति भरोसा देखिएन। यसकारण संघीयता जोखिममा पर्न सक्छ। लोकतन्त्रमा हरेक पाँच वर्षमा हुनैपर्ने स्थानीय निकायको निर्वाचन लगभग २० वर्षपछि भएको छ। जुन ठूलो अलोकतान्त्रिक अभ्यास थियो। अब यस्तो हुनु हुँदैन। लोकतन्त्रमा जनता सार्वभौम हुन्छन्। त्यस्तो व्यवस्थामा अल्पमतको पनि सम्मान हुनुपर्छ। शक्तिका आडमा अल्पमतलाई पेलेर जाने मानसिकता लोकतान्त्रिक होइन। संघीय सरकारले मधेसप्रति यस्तै व्यवहार देखाएको देखिन्छ। मधेसी जनताले समान अस्तित्व, पहिचान एवं विकासको अवसर खोजेका छन्, जसलाई अन्यथा रूपमा लिनु हुँदैन। मधेसवादी दलहरूको विरोधाभासले पनि यसलाई बल पुयाएको छ। मधेसको विरोधाभास संविधान र संघीयता कार्यान्वयनमा अवरोधक पनि हो। यसले संघीयतामा ग्रहण लाग्न सक्छ। स्थानीय सरकारलाई बलियो बनाउने मधेसका माग पूरा गर्न कसैले पनि अवरोध उत्पन्न गर्नु हुन्न। प्रारम्भिक चरणमा जारी संविधानले संघीयता स्वीकार गरे पनि संघीय संरचना र कार्यान्वयन अन्योलमा थियो तर स्थानीय निकायको निर्वाचनले केही हदसम्म अन्योल चिरेको छ। प्रथमतः यसले संघीय कानुन बनाउन बाध्य पायो भने संघीयताको पहिलो तहको कार्यपालिका र व्यवस्थापिकाको निर्माण भयो। यसको पहिलो सकारात्मक पक्ष के हो भने गाउँपालिकाको चुनावपछि गाउँ विकासका लागि चाहिने नीति, नियम र कानुन गाउँकै जनप्रतिनिधिले बनाउने हो र त्यहाँका साधनस्रोत स्थानीय जनताकै निर्णयअनुसार खर्च गरिने छ भने सरकारबाट आएको अनुदान रकम पनि सीधै गाउँपालिकामै जान्छ, जसको प्रयोगमा कसैको हस्तक्षेप हुँदैन। कार्यपालिका, व्यवस्थापिका र न्यायपालिकाको कार्य स्थानीय निकायमै हुने भएकाले निश्चित रूपमा केही कर्मचारी आवश्यक पर्छ, जसको पदपूर्तिमा प्राथमिकता स्थानीयले नै पाउनेछन्। अहिल्यै हरेक गाउँपालिकामा कार्यकारी अधिकृतको नियुक्ति गरिएको छ, जुन रोजगार सिर्जनाको अवसर हो। यसको मूल्यांकन पनि गर्ने बेला भएको छ। नागरिकता र राहदानी, सिफारिस, सामाजिक सुरक्षा, स्कुल तथा कलेज, जग्गा रजिस्ट्रेसन, उद्योग दर्तालगायतका कार्य गाउँपालिकाबाटै हुने भएकाले सदरमुकाम वा राजधानी जानुको जरुरत छैन। हरेक गाउँपालिकामा एउटा सदरमुकाम हुने भई हरेक पाँचसात गाउँपिच्छे एउटा सहरको निर्माण हुनेछ, जुन आफैंमा एउटा महत्त्वपूर्ण विकास हो। सहरको जस्तो बाटो, बजार, बिजुली, पानीलगायतको विकास इमानदारीपूर्वक गरियो भने स्वतस्फूर्त रूपले विकास हुन्छ। पहिला विकास भएको क्षेत्रलाई नगरपालिका, उपमहानगरपालिका, महानगरपालिका घोषणा गरेर परिचित गराइन्थ्यो तर अबको गाउँपालिका नगरपालिकाभन्दा बलियो र शक्तिशाली हुने छ। यसले हरेक जनताले विकासको अवसर पाउनेछन्। केन्द्रीय सरकारको मुख ताक्ने अवस्था आउँदैन वास्तविक स्वायत्तता प्रदान गरियो भने। संविधानले उल्लेख गरेको संरचनाजस्तो स्वायत्तता दिइएको छैन। जुन संविधान संशोधन नगरी हुँदैन तर सकारात्मक पक्ष के छ भने संविधानले संशोधनको प्रावधान सहज बनाएको छ। संसद्मा प्रतिनिधित्व गर्ने दलहरूले विभेद एवं अतिवाद छाडे भने वर्तमान संरचनासरहको स्वायत्तता दिने गरि संशोधन हुन सक्छ। वर्तमान संविधानले सात प्रदेशको कल्पनाले विगतको भन्दा अलिबढी रोजगार सिर्जना गर्छ भने नागरिकलाई अवसर प्रदान गर्छ। यादव अधिवक्ता हुन्।"
भोलिको शिक्षालय,"संविधानमा निःशुल्क माध्यमिक शिक्षा उल्लेख गरेपछि सरकारी निकायले अभिभावकबाट शुल्क असुल्न मिल्ने हो र ? वास्तविक ज्ञानलाई पूर्वीय दर्शनले प्रमा (वास्तविक ज्ञान) परिभाषित गर्छ भने यसको प्रामाणिकतालाई प्रमाण भनिन्छ। अनुभव तथा मननबाट प्रमालाई प्रमाणित गर्न सकिन्छ। पूर्वीय षड्दर्शनमा प्रमालाई प्रत्यक्ष (देखेर), अनुमान (घटनाको विश्लेशण गरेर), उपमान (तुलना गरेर), अर्थापत्ति (अर्थको उत्पत्ति गरेर), अभाव (अनुपस्थितिको विश्लेशण गरेर) र शब्द (नामाकरण गरेर) का माध्यमबाट प्रमाणित गर्न सकिन्छ। प्रमाको प्रवाहलाई निरन्तर गर्नका लागि प्रमाको विशिष्टीकरण, यसको प्रवाहका लागि स्रोतको व्यवस्थापन तथा यसको सुनिश्चित प्रवाहका लागि संस्थागत संरचनाको सुनिश्चितता गर्नुपर्छ। पहिलो कार्यका लागि आवश्यक ज्ञान, विज्ञान तथा मनोविज्ञानलाई केन्द्रमा राखेर साधारण शिक्षा तथा व्यावसायिक शिक्षामा विभक्त गर्ने गरिएको छ। दोस्रो कार्यका लागि शिक्षक, शैक्षिक सामग्री तथा शैक्षिक संस्था आवश्यक पर्छ। तेस्रो कार्यका लागि दीर्घकालीन नीति, सो नीतिअनुरूपको कानुनी संरचना तथा दिगो र सुनिश्चित स्रोत परिचालनको आवश्यकता पर्छ। शिक्षा भनेको के हो ? यो बुद्धि विलासका लागि मात्र आवश्यक साधन हो कि सामाजिक सद्भाव तथा समाज सञ्चालनका लागि आवश्यक उपभोग्य सेवा तथा सामग्रीको उत्पादन र सोको आगामी पुस्ताका लागि समेत सामाजिक पुस्तान्तरण पनि हो ? यो त भयो उपयोगिताका आधारमा शिक्षाको तात्विक तथा वस्तुगत विश्लेषण। विषयगत आधारमा शिक्षा के हो त ? यो पाठ्यपुस्तक तथा शिक्षक र विद्यार्थीबीचको ज्ञान, विज्ञान तथा मनोविज्ञानको दुईपक्षीय संवाद मात्र हो ? अझ यसभन्दा माथि उठेर शैक्षिक प्रतिष्ठानमा गरिने विश्लेषण, प्रयोग तथा मन्थन मात्र हो ? त्यसभन्दा पनि माथि उठेर समाजको वर्तमान तथा भविष्यको आवश्यकतालाई पनि योगदान दिन सक्ने बौद्धिक तथा मानवीय स्रोत पनि हो ? यो साधारण शिक्षा (साधारण तथा प्राविधिक) र व्यावसायिक (प्राविधिक तथा पेसागत) एकै किसिमको हो ? पञ्चायती सत्ताले विभक्त गरेको प्राथमिक, निम्नमाध्यमिक, माध्यमिक तथा उच्च शिक्षाको सबल पक्ष केके हुन् ? यो विभाजनलाई परिवर्तन गर्नुपर्ने प्राज्ञिक, व्यावसायिक तथा सामाजिक आधार केके थिए ? बहुदलीय सत्ताले विभक्त गरेको पूर्वप्राथमिक, प्राथमिक, निम्नमाध्यमिक, माध्यमिक, उच्च माध्यमिक तथा उच्च शिक्षाको अघिल्लो सत्ताको वर्गीकरणका बारेमा विश्लेषण के हो ? नयाँ सत्ताले गरेको परिभाषाले अघिल्लो सत्ताको प्राज्ञिक पक्षलाई कति अनुसरण गर्न सक्यो कि राजनीतिक पूर्वाग्रहका आधारमा नजरअन्दाज भयो ? गणतान्त्रिक सत्ताले गरेको पूर्वप्राथमिक, आधारभूत, माध्यमिक तथा उच्च शिक्षाको वर्गीकरणलाई उन्नत तथा प्राज्ञिक र व्यावसायिक दृष्टिले पनि सम्यक भन्न सकिन्छ ? पूर्वीय दर्शनले ज्ञानको प्रामाणिकताका लागि अनुभव तथा मननलाई प्रमाणको आधार मानेको देखिन्छ। मनन त प्राज्ञिक प्रमाण नै हुने भो। अनुभवले त कौशल तथा पेसागत दक्षतालाई महत्त्व दिन्छ। यही अनुभवबाट सिर्जित प्रमाको प्रमाणलाई सर्वव्यापी रूपमा व्यावसायिक शिक्षा भनेर स्विकारिएको छ। हाम्रो सनातन दर्शनले ३५०० वर्षपूर्व परिभाषित गरिसकेको व्यावसायिक शिक्षाको परिभाषा तथा वर्गीकरणलाई अहिलेको शिक्षाको परिभाषाले बिर्सेको हो कि गलत सावित गरेको हो ? शिक्षाको प्राज्ञिक वैधताका हिसाबले प्राविधिक धार नामाकरण गरिएको नौ बाह्र र प्राविधिक एसईई तथा डिप्लोमामा प्राज्ञिक तथा व्यावसायिक मान्यता तथा एकरूपतालाई अहिलेको नयाँ परिभाषाले समेटेको छ ? वैदिक परम्परामा शिक्षकलाई गुरु भनिएको छ। ज्ञान तथा सफलता (मोक्ष) का लागि गुरुलाई माध्यम मानिएको छ। अज्ञानताबाट ज्ञानतर्फ लैजाने माध्यम गुरु मानिएको छ। सबै प्रकारका स्वभावजन्य गुणबाट माथि उठेको (गुणातीत) तथा पूर्वाग्रहबाट माथि उठेको (रूपातीत) पात्रलाई गुरु भनिएको छ। यिनै चरित्र भएको सत्पात्र नै आधुनिक शिक्षक हुनुपर्ने हो। यस्तै सत्पात्रकहाँ आफ्ना बालबालिकालाई पठाउने र उनकै सान्निध्यमा जीविकोपार्जनका लागि ज्ञान आर्जन तथा बन्दोबस्तीका लागि सम्पूर्ण कार्यसमेत गर्ने स्थललाई गुरुकुल भनिन्थ्यो। बन्दोबस्ती तथा ज्ञान आर्जनमा लाग्ने सम्पूर्ण खर्च गुरुकुलले व्यहोर्ने प्रचलन थियो। यही गुरुकुल अहिलेको व्यावसायिक शिक्षालय हो। यहाँ अध्ययन गरिने शिक्षा कार्यस्थलको सिकाइमा आधारित शिक्षा नै हो। यही पूर्वीय दर्शनले प्रतिपादित गरेको शिक्षण प्रणालीलाई पश्चिमाहरूले एप्रेन्टिसिप भनेर नामाकरण गरी यसको प्रभावकारिता, दिगोपना तथा गुणस्तरीयताको प्रवर्धन गरे। हामीले हाम्रै मौलिक प्राज्ञिक सम्पत्तिको दाबी तथा संरक्षण गर्नु त कताकता, यसको नक्कल गर्न पनि अक्कल पुयाउन सकेका छैनौं। गुरुकुलमा गरिने बन्दोबस्तीको व्यवस्थाका लागि त्यहाँ उपलब्ध स्रोत, साधन तथा पूर्वाधार नै मुख्य आधार हुने कुरा तर्कसंगत नै हुन्छ। कृषि, पशुपालन तथा सामान्य कालीगढीको व्यावसायिक परिमाणको मापन अनुमान गर्न नसकिए पनि यसले शिक्षालयको विस्तारको आधारलाई अनुमान गर्न सकिन्छ। यी क्रियाकलापको परिमाण तथा सम्भावित वृद्धिको अनुमानले शिक्षा विस्तारले व्यवसाय प्रवर्धन होइन कि व्यवसाय प्रवर्धनले शिक्षा विस्तार सुनिश्चित गर्न सक्ने यथार्थलाई पुनर्पुष्टि गर्छ। अहिले एउटा गाउँपालिका एउटा शिक्षालय होइन, एउटा गाउँपालिका एउटा व्यवसायका आधारमा शिक्षालयको विस्तार गर्नु तर्कसंगत देखिन्छ। माथि उल्लेख गरिएको शिक्षकको पात्रताका लागि औपचारिक तथा अनौपचारिक अध्ययन, पेसागत अनुभव तथा क्षमता विकास तालिम, प्रशिक्षण अनुमतिपत्रको व्यवस्था र आवधिक प्रशिक्षण अनुगमन तथा क्षमता विकासका माध्यमबाट शिक्षकको पात्रता विकास गर्न सकिन्छ। शिक्षकको पर्याप्त व्यवस्था, शिक्षकको समयसापेक्ष क्षमता विकास तथा शिक्षण प्रशिक्षण वातावरणका लागि समुचित स्रोत व्यवस्थापन गरेपछि मात्र शिक्षा प्रवाह गर्न सकिन्छ। हाल विस्तार गरिएका शिक्षालयमा के पर्याप्त शिक्षक उपलब्ध छन् ? तिनीहरूलाई आवश्यक पर्ने तलब तथा सुविधाका लागि के बजेट व्यवस्थापन गरिएको छ ? शिक्षण प्रशिक्षण वातावरणका लागि नगद तथा जिन्सीको के व्यवस्था छ ? संविधानमा निःशुल्क माध्यमिक शिक्षा उल्लेख गरेपछि निजी शिक्षालयको त कुरै छाडौं, के सरकारी निकायले अभिभावकबाट शुल्क असुल्न मिल्ने हो ? पछिल्लोपटक सरकारले मेहनतका साथ शिक्षा नीति तयार गरे पनि यसलाई सार्वजनिक गर्न भने भ्याइ सकेको छैन। यही नीतिका आधारमा शिक्षा एन निर्माण गरिने भएकाले यसका लागि बन्द कोठाहरूमा जतिसुकै मेहनत गरे पनि अनुमोदित नीति सार्वजनिक नभएसम्म त्यसको खासै महत्त्व हुने कुरै भएन। शिक्षा नीतिलाई सरकारले अनुमोदन गरी सार्वजनिक नगरेसम्म यसमा रहेका भनिएका प्रावधान सोम शर्माका सातुसरह नै हुने भए। यही बीचमा शिक्षामा भएका क्रियाकलाप पुरानै संरचनाअनुसार भएगरेका मान्नुपर्ने हुन्छ। यसरी हेर्दा साधारण शिक्षा तथा व्यावसायिक शिक्षाको महत्तालाई विचार नगरी दुवैलाई एउटै खालको परिभाषाभित्र राखेर दुवैलाई एकै किसिमको शिक्षण प्रशिक्षणका माध्यमबाट प्रवाह गर्न सकिन्छ भन्ने भान पर्न गएको छ। व्यावसायिक शिक्षाका लागि अपरिहार्य व्यवसायमुखी कार्यस्थलको शिक्षणलाई वर्तमान विस्तारका आधारले पूरै नजरअन्दाज गरेको देखिएको छ। रोजगार तथा स्वरोजगारका लागि पूर्वसेवाकालीन तालिम स्थलका रूपमा विकास गर्नुपर्ने शिक्षालय दक्षता तथा सक्षमताविनाका प्रमाणपत्रधारी विद्यार्थीको उच्च आँकडा तयार गर्ने प्रयोगशाला त भएका छैनन् ? गुरुकुलको क्षमता तथा आवश्यकताबाट निर्देशित विद्यार्थी क्षमताको जीवन्त उदाहरण हामीले किन आत्मसात गर्न हिच्किचाउनुपरेको ? यसलाईन ीतिगत अभाव भन्ने कि ? अस्पष्टताका बीचमा भएगरेका कामलाई संस्थागत संरचना भएको अथवा नभएको भनेर विवेचना गर्नुको साटो नियमित प्रशासनिक झाराटराइ भन्ने आरोप लागेमा यसको खण्डन कसले र कसरी गर्ने ? व्यावसायिक शिक्षा मात्र होइन, शिक्षा क्षेत्रमा संस्थागत संरचना विकास तथा प्रवर्धनका पक्षमा भएका स्थापित संस्थाहरूलाई निरुत्साहित गरी कतै समानान्तर संस्था खडा गर्ने कसरत त भएको छैन ? अहिलेसम्म गरिएको विवेचनाले वैदिक सनातन दर्शनले शिक्षाबारेमा गरेको परिभाषा स्मरण गर्नु उत्तिकै सान्दर्भिक हुन आउँछ। वैदिक सनातन दर्शनले शिक्षामा नैतिकता, तर्कशीलता, सत्य तथा बोधगम्य विश्लेषणहरूलाई अपरिहार्य मानेको थियो। यसैलाई आधुनिक व्यावसायिक शिक्षामा पुनः संश्लेषण गर्दा नैतिकतालाई सहकार्य, तर्कशीलतालाई सिर्जनशीलता, सत्यलाई ज्ञान तथा कौशल र बोधगम्य विश्लेषणलाई उद्यमशीलतामा रूपान्तरित तथा परिभाषित गर्नुपर्ने देखिन्छ। अहिलेसम्म गरिएको शिक्षाको वर्तमान तथा भविष्यको समेत विश्लेषण पूर्वीय दर्शनमा आधारित भए पनि यो पश्चिमा दर्शनसँग खपत तथा उपभोगका हिसाबले विरोधाभाषी छ भन्ने लाग्दैन। व्यावसायिक शिक्षाको परिभाषा पश्चिमा दर्शनले पूर्वकै अनुसरण गरेको देखिन्छ भलै पूर्वीयहरू आफूलाई आधुनिक देखाउने नाममा यसलाई नस्विकारून्। हालसम्म गरिएको शिक्षा, शिक्षालय तथा शैक्षिक वातावरणका लागि आवश्यक पर्ने संस्थागत संरचनाको स्पष्ट खाका तयार नभएको भए पनि उपलब्ध प्रारम्भिक छलफल तथा मस्यौदाका आधारमा केही आकलन गर्न सकिन्छ। प्रस्तावित अथवा सम्भावित नीतिगत तथा कानुनी संरचना कार्यान्वयनमा चार प्रकारका वैधतामा विचार पुयाउनुपर्ने देखिन्छ। समाजवाद तथा माध्यमिक शिक्षा निःशुल्क भनी संविधानमै उल्लेख गरेको अवस्थामा प्रस्तावित व्यवस्थाको राजनीतिक वैधता। शिक्षा तथा स्वास्थ्य सरकारको सम्पूर्ण जिम्मेवारी हुने लोककल्याणकारी व्यवस्थाको मर्मबमोजिम कार्यस्थलको सिकाइमा आधारित व्यावसायिक शिक्षा व्यवस्थापनमा निजी क्षेत्रको सहभागिताका लागिसमेत कानुनी वैधता। शिक्षण प्रशिक्षण व्यवस्थापनको नीतिगत, प्रशासनिक तथा व्यवस्थापकीय कार्य सम्पादनका लागि सामाजिक तथा पेसागत स्वीकार्यता सुनिश्चित हुनका लागि तयारी तथा क्षमताको वैधता। राजनीतिक, प्रशासनिक, व्यवस्थापकीय तथा शैक्षणिक कार्यान्वयनका क्षेत्रमा संलग्न सरकारी तथा निजी क्षेत्रका सबै व्यक्तिगत आग्रहपूर्वाग्रहबाट माथि उठ्न नसकेको आरोप खेपिरहेको वर्तमान अवस्थामा संलग्न सबैका लागि नैतिक वैधता। अन्त्यमा कार्यस्थलको सिकाइमा आधारित व्यावसायिक शिक्षा सम्पादनमा उत्पादन तथा रोजगारमा प्रत्यक्ष संलग्न निजी क्षेत्र निःशुल्क लाभाग्राही मात्र हो कि उसको पनि व्यावसायिक शिक्षा विकासमा नगद वा जिन्सीसहितको भौतिक सहभागिता हुनु जरुरी छ ? यसका लागि निजी क्षेत्रको स्वयम् सेवकीय भूमिका मात्र आवश्यक कि अनिवार्य शासकीय भूमिकासमेत ? प्रमाको प्रमाणीकरणमा शिक्षालयको एकाधिकार मात्र कि कार्यस्थलको सिकाइमा संलग्न उद्योग प्रतिष्ठान पनि सहभागी हुन सक्ने ? उद्योग व्यवसायमा छिटोछिटो भइरहने नवसिर्जन अवलम्बनका लागि अन्य मुलुकको अनुभवबाट के हाम्रोजस्तो कम राष्ट्रिय आय भएको सरकारमात्र एक्लो प्रवर्धक हुन सक्छ ? हाम्रा शिक्षालय युवायुवती वयस्क हुने ठाउँ मात्र बनाउने कि उद्योगव्यवसायीलाई समेत मुनाफा दिलाउन सक्छन् भनेर प्रमाणित गर्ने बौद्धिक व्यवसायस्थल (इन्टेलेक्चुअल इन्टरप्राइजेज) ? त्यसैले हाम्रो सनातन दर्शनको पवित्र ग्रन्थहरूमा कलियुगका सांस्कृतिक विचलनबारेमा जसरी भविष्यवाणी गरिएको थियो, त्यसैगरी शिक्षाका क्षेत्रमा अरू विद्वान्ले भोलि जे सोच्छन् शिक्षाविद्हरूले त्यो आजै सोच्छन् भनेर भोलिको शिक्षालयको प्रक्षेपण आजै गरी सनातनी कथनलाई कलियुगमा पनि सार्थक बनाउन सकिन्छ भनेर प्रमाणित गर्ने बेला भएन र ? भोलिको शिक्षालयको प्रक्षेपण आजै गरी सनातनी कथनलाई कलियुगमा पनि सार्थक बनाउन सकिन्छ भनेर प्रमाणित गर्ने बेला भएन र ?"
कोही किन किसान बनोस् ?,"अर्थतन्त्रमा कृषिको योगदान सर्वाधिक भएको तथ्यलाई मनन गर्दै नीति तथा योजनामा कृषिलाई प्राथमिकतामा राखेजस्तो गरे पनि त्यो व्यवहारमा लागू हुन नसक्दा कृषि सधैं राज्यबाटै उपेक्षित हुँदै आएको आरोप किसान मात्रै होइन, कृषिसँग सरोकार राख्नेहरूले लगाउँदै आए। केही हदसम्म यो आरोप सत्य पनि हो। कृषिलाई प्राथमिकतामा राखेको हो भने हरेक आर्थिक वर्षमा कूल विनियोजित बजेटको तीन प्रतिशतको हाराहारीमा मात्रै कृषिलाई विनियोजित गरिन्न थियो होला। अनि कृषि विकासको नाउँमा बनेका दर्जनौं नीति, योजना, कार्यक्रम तथा कार्यविधि सरकारी कार्यालयको दराजमा थन्किने थिएनन् होला। अरू त अरू, कृषि क्षेत्रको दीर्घकालीन विकासका लागि भनेर करोडौं खर्चेर बनाइएको दीर्घकालीन रणनीति पनि सरकारी कार्यालयका दराजमा थन्किएर बस्ने थिएन होला। यो देशको कृषि र किसान यतिसम्म पीडित र उपेक्षित छन् कि आफ्नो उत्पादनको भुक्तानीसमेत समयमा पाउँदैनन्। नगदेबाली उधारोमा बेच्नुपर्छ। तैपनि उत्पादनको भुक्तानी पाउन आन्दोलन नै गर्नुपर्ने अवस्था छ। माइतीघरबाट नजिकै छ सिंहदरबार। त्यसैले माइतीघरबाट बोलेको आवाज सिंहदरबारले सुन्छ कि भनेर धेरै पीडित माइतीघर मण्डलामा आएर रुन्छन्, कराउँछन् र चिच्याउँछन्। उखुको भुक्तानी नपाएका उखु किसान पनि मधेसदेखि आएर त्यही माइतीघर मण्डलामा बसेर हातमा प्लेकार्ड बोकेर धर्ना दिए। आफ्नो बिलौना सुनाए। रामविलास महतोले धर्धरी रुँदै आफ्नो पीडा पोखे। पुरानो बाँकी भुक्तानी नपाए यो वर्ष पनि मंसिर २७ गतेदेखि आन्दोलन गर्ने घोषणा उखु किसानले गरिसकेका छन्। आफ्नो पसिनाको मूल्य खोज्न रामविलास महतो र सीताराम महतोजस्ता वृद्धभत्ता खाएर बस्नुपर्ने किसानले पुसमाघको जाडोमा राजधानीको खुला सडकमा धर्ना कस्नुपर्ने दिन किन आयो ? आफ्नो पेट भोकै राखेर अरूको पेट भर्न दिनरात लागिपर्ने किसान आँखामा सपना होइन आँसु लिएर राजधानीमा धर्ना दिन आउनुपर्ने दिनको सुरुवात कसका कारण भयो ? वृद्ध रामविलासले रुँदै उखुको भुक्तानी दिलाइदेऊ भनेर किन बिलौना गर्नुपयो ? सर्वहारा वर्गको प्रतिनिधित्व गर्ने समाजवादी कम्युनिस्ट सरकारका कृषिमन्त्रीले गम्भीर भएर सोच्नुपर्छ। उखु किसानले चार वर्षदेखिको भुक्तानी पाउन बाँकी छ भनेर दिनहुँ समाचार आउँदैछन्। किसानहरू भुक्तानीका लागि दिनरात नभनी सम्बन्धित् ठाउँमा धाउँदैछन्। आँखाभरि सपना साँचेर दिनरात खेतबारीमा रमाउनुपर्ने किसान आँखामा आँसु र मनमा पीडा बोकेर आफ्नो पसिनाको मूल्य दिलाइपाऊँ भनेर सरकारलाई गुहार्दै हिँड्नुपरेपछि कसरी हुन्छ कृषिको उत्थान र किसानको उन्नति ? अझ यस्तै बेलामा कृषिबाटै समृद्धि सम्भव छ भनेर नेता, नीतिनिर्माता र विज्ञहरूले फलाक्दै गरेको सुन्दा यसलाई परिहास सम्झेर हाँस्नुपर्ने अवस्था छ। ऋण लिएर उखु उत्पादन गरेको र साहुको ऋण तिर्न नसकेर उठिबास हुन लागेको बिलौना सुनाउँछन् किसान। धर्धरी आँसु बगाएर रुन्छन्। तर सरकारलाई किसानको त्यो बिलौनाले फिटिक्कै छुँदैन। मैलो टोपी र फाटेको धोती लगाएर माइतीघर मण्डलामा धर्नामा बसेका रामविलास महतो र सीताराम महतोजस्ता किसानलाई त्यही बाटो भएर झन्डावाल गाडीमा गुड्ने कृषिमन्त्रीले नदेखेजस्तो गर्छन्। हातमा ठूलै ब्रिफकेस बोकेर सिंहदरबार छिरेका सुटेडबुटेड मान्छेलाई भए हाम्रा नेता र मन्त्रीहरूले ढोकैसम्म आएर स्वागत गर्दा हुन्। किसानको भाग्यमा यस्तो लेखिएको कहाँ ! उसको भाग्यमा दुःख पाउन र दुःखै सहन लेखेको छ। कुरा उखु किसानको मात्रै होइन, सबै किसानको अवस्था उस्तै छ। दुःख गरीगरी उत्पादन गरेको वस्तु समयमा बेचबिखन गर्न नपाएर र त्यसको उचित मूल्य नपाएर किसान रुन्छन्। खेतमै आफ्नो उत्पादन कुहिएको टुलुटुलु हेर्न बाध्य हुन्छन्। कोही रुँदै सडकमै आफ्नो उत्पादन पोख्छन्, खन्याउँछन र बगाउँछन्। रुनु भनेको पीडा पोख्नु मात्रै होइन, त्यो आक्रोशको विम्ब पनि हो। तर सरकारले सुन्दैन र बुझ्दैन त्यो आक्रोशलाई। कागजका ठेलीमा ठूलाठूला नीति, योजना र कार्यक्रम बनाउँछ सरकारले। तर त्यसको कार्यान्वयन कहिल्यै हुँदैन। किसानहरू खेतीका समयमा बीउ माग्छन्, त्यो सरकारले दिँदैन। मल माग्छन्। त्यो पनि दिँदैन सरकारले। सिँचाइ माग्छन्, त्यो पनि दिँदैन। जसोतसो उत्पादन गरेको वस्तुलाई बजार व्यवस्थापन गरिदेऊ भन्छन् किसान। सरकार त्यति पनि गर्न सक्दैन। बरु बिचौलिया गाउँगाउँ पुग्छन्। तिनले किसानको उत्पादनको सस्तोमा मोलतोल गर्छन्। किसान बिलखबन्दमा पर्छन्। नबेचौं कुहिएर, नासिएर खेर जाला भन्ने डर। बेचौं भने कौडीको मूल्यमा कसरी बेच्ने ? अन्त्यमा नहुनु मामाभन्दा कानो मामै जाति भन्दै आफ्नो उत्पादन कौडीको भाउमा बेच्छन् बिचौलियालाई। अनि बिचौलिया हाँस्छन्, किसान रुन्छन्। बिचौलिया विनालगानी धनी बन्छन्। पैसा, पसिना र मेहनत लगानी गर्ने किसानचाहिँ जहिल्यै जहाँको तहीं। त्यसैले होला कृषिलाई गरिबको पेसा भनेको। यस्तो थाहा पाईपाई नयाँ पुस्ता किन लाग्छ कृषिमा ? किन बन्छ किसान ? एक छाक राम्रो खान र एक आङ राम्रो लाउन नपाइने, कहिल्यै सुखको सास फेर्न नपाइने, कसैले इज्जत नगर्ने, सबैले हेप्ने भएपछि कोही किन किसान बनोस् ? हो, कृषिमा लाग्नेको भविष्य छैन। किनभने कृषिकै भविष्य छैन। बहुराष्ट्रिय कम्पनीको प्रवेश र प्रभुत्व बढेसँगै कृषि च्यापिँदै र टाक्सिँदै गएको छ। भविष्य नै नभएको पेसामा को पछि लागिरहन्छ ? किसानकै छोराछारी पनि कृषि छाडेर अरू पेसामा लाग्दैछन्। गरिबको पेसा हो रे कृषि। अनपढ र निरक्षरको पेसा हो रे कृषि। त्यसैले सबैले हेप्छन्। सबैले हेप्ने भएपछि को लागिरहोस् कृषि पेसामा ? कसले गरोस् मन लगाएर खेतीकिसानी ? वर्षभरि दुःख गरेर एक पेट खान र एक आङ लाउन नपुग्ने पेसामा को लागिरहोस् ! बरु जग्गा बेचेको पैसा दलाललाई बुझाएर जान्छन् खाडीतिर काम गर्न र पठाउँछन् रेमिट्यान्स। सरकार पनि त रेमिट्यान्सको हिसाब हेरेर दंग परिरहेकै छ। एक वर्षमा आठ खर्ब ७५ अर्ब रुपैयाँ रेमिट्यान्स आउनु चानचुने होइन। अब त कुल गार्हस्थ्य उत्पादनमा कृषिको योगदानलाई रेमिट्यान्सले उछिन्ने भइसक्यो। तर यहाँछेउ बुझ्नैपर्ने कुरा के हो भने कृषि आत्मनिर्भरताको परिचायक हो भने रेमिट्यान्स परनिर्भरताको। देशका झन्डै ६७ प्रतिशत जनता कृषिमा आश्रित छन्। त्यसैले कृषिप्रधान देश पनि भनिन्छ। तर यही कृषिप्रधान देशका किसान कृषिकै कारण उठिवास हुन लाग्यो भनेर रुन्छन्। यो कस्तो विडम्बना ? कृषिप्रधान देशका किसान भोकले रुन्छन्। गरिबीले रुन्छन्। तर तिनै किसानको उत्पादन उठाउने बिचौलिया धनी बन्छन्। तिनै बिचौलिया महलमा बस्छन्। कार चढ्छन्। सुखी र सम्पन्न जीवन जिउँछन्। किसानचाहिँ सधैं अभावैअभावको जीवन जिउँछन्। तैपनि सरकार कृषि विकासको मन्त्र जपिरहन्छ। कृषिलाई प्राथमिकतामा दिएको भनेर ढाँटिरहन्छ। कुल गार्हस्थ्य उत्पादनमा २७ प्रतिशत योगदान कृषिको छ। कृषिको योगदान भन्नु किसानको योगदान हो। तर खोइ सरकारले किसानको योगदान चिन्न सकेको ? खोइ त योगदानकर्ता किसानको कदर गर्न सकेको ? खोइ किसानलाई सहुलियत दिएको ? किसानलाई दिइएको एकाध सहुलियत पनि टाठाबाठा कर्मचारी, नेता, दलका कार्यकर्ता र जनप्रतिनिधिले हत्याउँछन्। किसानलाई थाहापत्तो हुँदैन। किसान सधैं मर्कामा पर्छन्। सरकार किसानलाई रुवाएर बिचौलिया दलाल र पुँजीपतिकै सेवामा तल्लीन छ। अब कसरी बुझ्ने यो कृषिप्रधान देश हो कि दलालप्रधान ? सरकार किसानलाई रुवाएर बिचौलिया दलाल र पुँजीपतिकै सेवामा तल्लीन छ।"
संघीयतामा भाषिक मर्म र धर्म,"बहुभाषिक समाजको मर्मलाई आत्मसात गर्दै लोपोन्मुख भाषाको संरक्षण र संवद्र्धनका लागि विशेष कार्यक्रम ल्याउन आवश्यक छ विचार र अभिव्यक्तिको सशक्त माध्यम मानिएको भाषासँग नागरिकको अभिव्यक्तिको हक गहिरोसँग जोडिएको हुन्छ। मानव अधिकारसम्बन्धी विश्वव्यापी घोषणापत्र, १९४८ (धारा १९) ले अभिव्यक्ति स्वतन्त्रताको हकसम्बन्धी व्यवस्था गर्दा नागरिकको भाषिक अधिकारलाई पनि जोड दिएको छ। नेपालको संविधान, २०७२ ले नेपाललाई बहुभाषिक समाजका रूपमा आत्मसात गरेको छ। संविधानको धारा ६ मा भनिएको छ, नेपालमा बोलिने सबै मातृभाषा राष्ट्रभाषा हुन्। धारा ३१(५) ले मातृभाषामा शिक्षा पाउने नेपालीजनको हकलाई स्थापित गरेको छ। यसैगरी धारा ३२(१) ले प्रत्येक व्यक्ति र समुदायलाई आफ्नो भाषा प्रयोग गर्ने अधिकार दिएको छ। भाषा मूलतः सांस्कृतिक वस्तु हो, जुन व्यावहारिक तथा सांस्कृतिक दृष्टिले सिंगो समाजको अमूल्य सम्पत्ति हो। यसले समुदाय, राष्ट्रियता, भूगोल, जीवनशैली, समुदायको पहिचान, सामाजिक मनोविज्ञान, सामाजिक चिन्तनधारा आदिसँग गहिरो नाता गाँस्छ। यस दृष्टिले भाषा सधैं गहन र गम्भीर विषय रहँदै आएको छ। जगजाहेरै छ, नेपाल एकात्मक राज्य प्रणालीबाट संघीय राज्य प्रणालीमा पदार्पण गरिसकेको छ। यस घडीमा नेपालको भाषिक विविधतालाई संघीय जीवन पद्धतिबमोजिम समायोजन गर्ने प्रयास भएको छ। संविधानको धारा ७(२) ले नेपाली भाषाका अतिरिक्त प्रदेशले आफ्नो प्रदेशभित्र बहुसंख्यक जनताले बोल्ने एक वा एकभन्दा बढी अन्य राष्ट्रभाषालाई प्रदेश कानुनबमोजिम प्रदेशको सरकारी कामकाजको भाषा निर्धारण गर्न सक्ने अवसर दिएको छ। जनगणनामा सही भाषिक तथ्यांक कायम गर्न सम्बन्धित भाषिक समुदाय, भाषाविद् तथा अन्य सरोकारवालासँग उचित विचारविमर्श गर्न आवश्यक छ। संविधानले बहुभाषिक नेपाली समाजको भाषिक मर्म र धर्मलाई आत्मसात गरे पनि यसलाई व्यवहारसम्मत बनाउनचाहिँ बाँकी देखिन्छ। अझै पनि बहुलवादमा आधारित बहुभाषिक नीतिले व्यावहारिक जामा पहिरिन पाएको देखिन्न। भाषिक मामिलासँग सम्बन्धित कतिपय समस्याको गाँठो अझै फुक्न सकेको छैन। भाषाको नीतिगत तथा प्राविधिक पक्षको समायोजन हुन बाँकी नै छ। एउटा प्रसंगबाट भाषिक समस्याको उठान गरौं। हरेक भाषाको स्थानीयपन वा स्थानीय संस्करण हुन्छ। एउटै भाषाको पनि स्थानअनुसार लबज, शब्दचयन र उच्चारणमा सूक्ष्म भेद रहन्छ। नेपालमा बोलिने अनेक भाषा स्थानीयपनको अपवाद बन्न सक्दैनन्। भाषाशास्त्रीहरूका अनुसार स्थानीय संस्करण प्रबल बन्दै जाँदा कालान्तरको त्यो छुट्टै भाषिका बन्न पुग्छ। अघिल्लो जनगणनामा कतिपय भाषिकालाई भाषाको दर्जा दिइएको छ। मैथिली भाषाको भाषिका मानिने बज्जिका, अंगिका र मगही भाषाका रूपमा गणना भएका छन््। यसैगरी, नेपाली भाषाको भाषिकाका रूपमा रहँदै आएका डोटेली, बझाङी, दार्चुलेली, बैतडेली, अछामी, डडेलधुरी र दैलेखी छुट्टै भाषाका रूपमा गणना अंकित हुन पुगेका छन्। यसो हुनु भाषिक विवधताका दृष्टिले राम्रै देखिन्छ, तर बहुधा भाषाविद्ले भाषिकालाई भाषाको दर्जा दिन नहुने राय सार्वजनिक मञ्चमा दिएका छन्। भाषा र भाषिकाबीचको पृथकपन खुट्ट्याउन नसक्दा २०६८ सालको जनगणनामा भाषिका पनि भाषाका रूपमा सूचीकृत हुन पुगेको उनीहरूको ठहर छ। यद्यपि, भाषा र भाषिकाबीचको वंशानुगत अन्तरसम्बन्ध र भिन्नताबारे प्रस्ट पारिनुपर्ने पक्ष धेरै छन्। भाषिकालाई भाषाको दर्जा दिँदा भाषिक समीकरणमा के असर पर्छ ? भाषा र भाषिकाबीचको भेद के हो ? यी दुईबीचको सीमारेखा के हो ? यस्ता सवालमा समाजशास्त्रीय तथा भाषाशास्त्रीय दर्शन र सिद्धान्तले कस्तो राय दिन्छ ? यी तमाम प्रश्नलाई विवादको जरोका रूपमा रहन नदिई समाधानको बाटो खोजिनुपर्छ। भाषा र भाषिकाबीचको सीमा निर्धारण गर्न सर्वमान्य मादण्ड तयार पारिनुपर्छ। अहिले उठेको भाषिक सवाललाई प्राज्ञिक तथा व्यावहारिक दुवै दृष्टिबाट छिनोफानो गर्नुपर्छ। यस्ता भाषिक मामिलालाई जनगणनाअघि नै बुद्धिमत्तापूर्ण किसिमले निराकरण गरिनुपर्छ। नेपालको भाषिक परिदृश्यमा अर्को सवाल पनि उत्तिकै प्रबल रूपमा आएको छ। हाल कुनै वक्ता नै नरहेको जातीय भाषा (तत्कालीन समयको मातृभाषा) लाई कतिपय समुदायले मातृभाषाका रूपमा जनगणनामा अंकित गरे भन्ने सवाल उठे। आफ्नो पहिचान सबैलाई प्यारो हुन्छ। मृत वा मृतप्रायः भाषालाई मातृभाषाका रूपमा प्रस्तुत गरिनुमा पनि यही मनोविज्ञानले काम गरेको देखिन्छ। यद्यपि, समयको कुनै कालखण्डमा पुर्खाले बोलेका तर अहिले प्रचलनमा नरहेको भाषालाई जनगणनामा सम्बन्धित समुदायले मातृभाषा का रूपमा चित्रण गर्नु पुख्र्यौली विरासतका दृष्टिले जायज भए पनि तथ्यांकीय यथार्थका दृष्टिले जायज हुँदैन। यसलाई सच्याउनुपर्ने हुन्छ। यसका लागि केही वैकल्पिक व्यवस्था गर्न सकिन्छ। यो निरूपाय पनि छैन। २०७८ सालको प्रश्नावलीमा यो समस्या समाधान गर्ने प्रयास भएको छ, जुन नितान्त सकारात्मक छ। प्रश्नावलीको भाषासम्बन्धी महलमा पुर्खाको भाषा, मातृभाषा र दोस्रो भाषा को व्यवस्था गरिएको छ। यसो गरिएमा अहिले आपूले नबोले पनि पहिचानका लागि पुख्र्यौली भाषा लेखाउन चाहनेले सम्मानजनक ठाउँ पाउँछन्, जसबाट सम्बन्धित समुदायको भाषिक पहिचानको आयाम पनि समेटिने र भाषिक तथ्यांक पनि सही आउने वातावरण तयार हुन्छ। यसबाट सम्बन्धित समुदायले अहिले मातृभाषाका रूपमा कुनै अन्य भाषा बोले पनि विगतमा उनीहरूको मातृभाषा पुख्र्यौली भाषा अर्कै थियो भन्ने तथ्य स्थापित हुन्छ। जनगणनामा यस्तो व्यवस्था गरिनाले हाल प्रचलनमा नरहेका भाषाहरूको विविध पक्षमा थप अध्ययनअनुसन्धान गर्ने बाटो पनि खुल्छ। यहाँनेर भाषिक अधिकारसम्बन्धी विश्वव्यापी घोषणापत्र, १९९६ र आदिवासी जनजातिको अधिकारसम्बन्धी घोषणापत्र (युनड्रिप), २००७ ले मातृभाषाको संरक्षण र संवद्र्धनलाई उच्च स्थान दिएको प्रसंग स्मरणीय हुन आउँछ। अब अर्को प्रसंग। जनगणनामा एउटै भाषाको दोहोरो गणना हुनु अर्को समस्या हो। जातीय दृष्टिले एउटै समुदाय भए पनि राई समुदायभित्र थुप्रै भाषा बोलिन्छन्। राई समुदायभित्र बोलिने बान्तवा, चाम्लिङ, कुलुङ, थुलुङ, खालिङ, पुमा, कोयी, आठपहरिया, दुमीलगायत २५ वटा भाषा विगतका जनगणनामा सूचीकृत भएका छन्। अर्कातिर राई भाषा शीर्षकमा डेड लाखभन्दा बढी वक्ता देखाइएको छ। यो आँकडा राई समुदायको भाषा र जनसंख्याबीच अनुपातका दृष्टिले यथार्थ नभएको टिप्पणी भइरहेको छ। अब राई समुदायभित्र विद्यमान भाषिक विविधताको संरक्षण गर्दै तिनको सही अभिलेखन गर्न आवश्यक छ। नेपालको भाषिक परिदृश्य अर्को गम्भीर असन्तुलन देखिएको छ। २०६८ सालको जनगणनामा अंग्रेजी, चिनियाँ, फ्रान्सेली, रसियालीजस्ता विदेशी भाषा पनि राष्ट्रभाषाका रूपमा अंकित भएका छन्। अर्कातिर नेपाल पहिल्यैदेखि नै अस्तित्वमा रहेको नारफु, नुब्री, ग्यालसुम्दो, सेके र खोनाहालगायतका भाषा जनगणनामा छुटेको पाइएको छ। एकातिर विवाह तथा बाह्य दुनियाँसगको सामाजिक अन्तरघुलनबाट देशको सरहदभित्र भित्रिएका अपरिचित विदेशी भाषाले सजिलै स्थान पाउने तर अर्कातिर देशका रैथाने भाषाले भाषिक सूचीमा स्थान नपाएर बिरानो बन्न पुग्नुलाई कतिपयले भाषिक राजनीति को करामत देखेका छन्। यसले भाषिक बहसमा अर्को अजेन्डा थपिदिएको छ। संविधानतः नेपालमा बोलिने सबै मातृभाषा राष्ट्रभाषा हुन्। यस आधारमा जनगणनामार्फत घुसेका विदेशी भाषा पनि नेपालका राष्ट्रभाषाको श्रेणीमा पर्छन्। विश्वव्यापीकरणसँगै देशमा भित्रिएका विदेशी भाषाको अस्तित्व नकारेर असहिष्णु बन्न त नसकिएला, तर विवादास्पद ठहरिएका विदेशी भाषालाई कुन थान्कोमा राख्ने भन्नेबारे स्पष्ट साझा राष्ट्रिय दृष्टिकोण तयार हुन आवश्यक छ। यस्ता विवादलाई समयमै समाधान गर्नुपर्छ। नेपालको संविधानले भाषा आयोग लाई भाषिक मामिलाका सम्बन्धमा निर्णायक स्थान दिएको देखिन्छ। संविधानको धारा ७(३) मा भनिएको छ, भाषासम्बन्धी अन्य कुरा भाषा आयोगको सिफारिसमा नेपाल सरकारले निर्णय गरेबमोजिम हुनेछ। यस आधारमा भाषाबारे नसुल्झिएका समाधान गर्ने दिशामा भाषा आयोगको जिम्मेवारी गहन देखिन्छ। संविधानले चित्रण गरेको बहुभाषिक समाजको मर्मलाई आत्मसात गर्दै लोपोन्मुख भाषाहरूको संरक्षण र संवद्र्धनका लागि विशेष कार्यक्रम ल्याउन आवश्यक छ। विवेकपूर्ण तवरबाट रचनात्मक कदम चालिएमा देशको विविधतापूर्ण भाषिक समुदायलाई न्याय हुन्छ, जुन भाषिक सम्पदा जोगाउने दिशामा दरिलो कदम सावित हुनसक्छ। देश संघीयतामा प्रवेश गरिसकेको घडीमा यस्तो कदम झनै महत्त्वपूर्ण हुन आउँछ। भाषासम्बन्धी विषयमा निर्णय लिँदा पर्याप्त संवेदनशीलता र सुझबुझ आवश्यक छ। जनगणनामा सही भाषिक तथ्यांक कायम गर्न सम्बन्धित भाषिक समुदाय, भाषाविद् तथा अन्य सरोकारवालासँग उचित विचारविमर्श गर्न आवश्यक छ। सबैको रचनात्मक भूमिकाले मात्र नेपाली समाजको भाषिक विविधता जोगाउँदै इन्द्रधनुषी समाज निर्माण गर्न सहयोग पुग्छ। यसका लागि विगतमा भाषिक क्षेत्रमा भएका तमाम कमीकमजोरी सच्याउँदै रचनात्मक तथा बुद्धिमत्तापूर्ण तरिकाले अघि बढ्न आवश्यक छ।"
कविराज लेबल२ प्रशिक्षक,"काठमाडौं : प्रशिक्षक कविराज नेगी लामाले पारा तेक्वान्दोमा अर्को सफलता हासिल गरेका छन्। लामो समयदेखि पारा तेक्वान्दो टोलीको प्रशिक्षणको जिम्मेवारी सम्हाल्दै आएका लामाले पारा तेक्वान्दोको लेबल२ प्रशिक्षण कोर्स उत्तीर्ण गरेका हुन्। लामाले वल्र्ड तेक्वान्दो फेडरेसनको आयोजनामा मंसिर १९ देखि २१ सम्म सञ्चालन भएकोे अनलाइन लेबल२ कोर्स उत्तीर्ण गरेका हुन्। पारा तेक्वान्दोको लेबल२ कोर्स पूरा गर्ने लामा एक्लो नेपाली प्रशिक्षक पनि हुन्। यसअघि लामाले गत असोजमा सञ्चालन भएको लेबल१ परीक्षामा सफलता हात पारेका थिए। लेबल१ कोर्स लामासँगै आयशा शाक्य र विकेश बिडारीले पनि पूरा गरेका थिए। लेबल२ कोर्समा सहभागी हुन विश्व तेक्वान्दोले जारी गरेको गाल लाइसेन्स, राष्ट्रिय प्रशिक्षकमा कम्तीमा एक वर्षको अनुभव र वल्र्ड तेक्वान्दोको आयोजनामा भएको कुनै एक प्रतियोगितामा प्रशिक्षकको भूमिका निर्वाह गरेको प्रावधान रहेका कारण नेपालबाट कविराज नेगी लामा मात्र सहभागी भएका हुन्। लेबल२ कोर्समा एसियाका १८ राष्ट्रका प्रशिक्षक सहभागी भएका थिए। तीनदिने अनलाइन कोर्समा पारा तेक्वान्दोका विभिन्न विषयमा वल्र्ड तेक्वान्दो फेडरेसनअन्तर्गत पारा कमिटीका उस्मान दिल्दार, चकिर चेल्बाट र नादेज्दा पेट्रोभाले प्रशिक्षण दिएका थिए। सन् २०१६ मा दक्षिण कोरियाको मुजुमा भएको पारा तेक्वान्दो कोर्स उत्तीर्ण गरेपछि लामा राष्ट्रिय पारा तेक्वान्दोको प्रशिक्षणमा संलग्न रहँदै आएका छन् । वल्र्ड तेक्वान्दो फेडरेसनको नयाँ नियमअनुसार हरेक अन्तर्राष्ट्रिय प्रतियोगितामा प्रशिक्षकमा सहभागी हुन अनिवार्य रूपमा अन्तर्राष्ट्रिय पारा कोर्स उत्तीर्ण हुनुपर्ने प्रावधान छ। त्यसअनुसार वल्र्ड तेक्वान्दोको स्वीकृतिमा हुने जी१ र जी२ जस्ता क्षेत्रीय स्तरका प्रतियोगिताका लागि लेबल१, एसियन गेम्सलगायतका अन्य महादेशीय प्रतियोगिताका लागि लेबल२ र वल्र्ड च्याम्पियनसिप तथा पारा ओलम्पिकका लागि लेबल३ गरेको हुनुपर्नेछ। वल्र्ड तेक्वान्दोले यो नियम सन् २०२१ देखि लागू गरिने जनाएको छ।"
एपीएफले फुटबल एकेडेमी सञ्चालन गर्ने,"काठमाडौं : विभागीय टोली नेपाल एपीएफ क्लबले फुटबल एकेडेमी सञ्चालन गर्ने भएको छ। एपीएफले अखिल नेपाल फुटबल संघ (एन्फा) सँगको सहकार्यमा आगामी वैशाख महिना देखि युथ एकेडेमी सञ्चालन गर्न लागेको हो। एकेडेमी सञ्चान सम्बन्धी सम्झौता पत्रमा मंगलबार एन्फा अध्यक्ष कर्मा छिरिङ शेर्पा र शसस्त्र प्रहरी अतिरिक्त महानिरिक्षक पुष्पराम केसीले हस्ताक्षर गरे। हस्ताक्षर कार्यक्रममा शसस्त्र प्रहरी महानिरिक्षक शैलेन्द्र खनालको पनि उपस्थिति रहेको थियो। सम्झौता अनुसार एपीएफले सुरुमा २१ जना यू१४ उमेर समूहका खेलाडीलाई एकेडेमीमा अनुबन्ध गर्नेछ। जसमा एन्फाले छनोट गरेका सात, एपीएफ विद्यालयबाट छनोट भएका सात र अभिभावक आफैले शुल्क तिर्न इच्छुक सात खेलाडीको समावेश हुनेछ। खेलाडीलाई दश जोड दुईसम्मको शिक्षा, स्वास्थ्य, आवास लगायत सबै सुविधा प्राप्त हुने एन्फा अध्यक्ष शेर्पाले बताए। खेलाडीको छनोट देशभरबाट उत्कृष्ट खेलाडीको आधारमा हुनेछ। एकेडेमीबाट उत्पादित खेलाडीलाई क्लबमा राख्ने पहिलो प्राथमिकता एपीएफलाई दिइने उल्लेख छ। एकेडेमी एसियाली फुटबल महासंघ (एएफसी) को क्लब लाइसेनिङका लागि पनि उपयुक्त हुने बताइएको छ। एपीएफले आगामी वर्ष एएफसी ए क्लब लाइसन्सको लागि दाबेदारी प्रस्तुत गर्नेछ। एकेडेमीको स्थापनाले भविष्यमा राम्रो स्तरको खेलाडी उत्पादन हुने र त्यस खेलाडीले राष्ट्रिय टोलीमा समेत ठूलो योगदान पुर्याउने महानिरीक्षक शैलेन्द्र खनालले बताए। एकेडेमीका लागि एन्फाले प्राविधिक सहयोग गर्ने बताइएको छ।"
