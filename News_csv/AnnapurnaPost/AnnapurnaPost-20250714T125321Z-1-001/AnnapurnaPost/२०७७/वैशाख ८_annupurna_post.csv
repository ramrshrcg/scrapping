शीर्षक,विवरण
निरिह नागरिकका नाममा एउटा तार,"देश कोरोना भाइरसविरुद्धको लडाइँमा छ । भाइरसको विस्तार कम गर्न लकडाउन गरिएको छ र सरकार साना मसिना कुरा नउठाउन भनिरहेछ । तर अफ्ठेरो कस्तो छ भने सरकारलाई झिना मसिना लाग्ने कुराहरु कहिलेकही नागरिकका लागि अत्यावश्यक भइदिन्छन् । जस्तो कि आधारभूत ओखतिमूलो, खाद्यान्न र तरकारी, बच्चहरुका लागि दूध र यस्तै यस्तै । हाम्रा हाकिम र तिनका हाकिमको अगाडि यो अफ्ठेरामा पनि अनेक सुविधा छन्, गाडी छ , गाडी चलाउन पास छ, किनमेलका लागि सहयोगीहरू छन् र हिँडडूल सहज बनाउन बर्दी छ !! आम मानिससँग के छ ? तीसँग केवल निरिहता छ ! म मेरो निरिहता पोख्न यो लेखिरहेछु ! बैशाख ७ गते बिहानै मेरा दुई बहिनी आफ्नी वृद्ध हजुरआमाका लागि दमको औषधि किन्न स्कुटरमा निस्किए । रानीबारी चोकको पुलिस विटले स्कुटर समात्यो । बहिनील स्कुटर समात्यो भनेर फोन गरेपछि म पुलिसविटमा गएँ । मेरो निरिहता यहीँबाट सुरु भयो । झण्डै ३ फिटको दुरीमा उभिएको मसँग एक इन्स्पेक्टर हाते माइकबाट कुरा गर्दै थिए । माइकको चर्को स्वरले मेरो कान चर्कंदै थियो । मेरा तीन अपराध थिएः मास्क नलगाउनु , पुलिसले पक्रिएको स्कुटर लिन घरबाट ३ मिनेटको दुरीमा रहेको विटमा जानु र पुलिसलाई नसघाउनु ! सुरुमा पुलिसले मास्क लगाएर आउन भनेर मलाई फर्कायो । म एउटा कपडाको टालो मुखमा बाधेर फेरि गएँ । आजभोलि बजारम सहज पाइने मास्क एउटा कपडाको टालो न हो । अनि यसपछि मेरो अर्को अपराध थपियो म लकडाउन उल्लङ्घनकर्ता भएँ । मान्छे पक्रिने सनासोले मलाई पक्रिइयो र हल्लाउन थालियो ! इन्स्पेक्टर साहेब एउटा कपडाको टालो च्यापुमा बाँधेर हाते माइकबाट मलाई चुप लागेर बस्न र लकडाउन उल्लङ्घन नगर्न सम्झाउँदै थिए । म बबुरो अर्को कपडाको टुक्रोले टालिएको मुखबाट स्कुटर छोड्न र अत्यावश्यक काममा नरोक्न अनुरोध गर्दै थिएँ। (सुरक्षित दुरी बनाउन प्रहरी मसँग ४ फिट परबाट माइकमा बोल्दै थिए । म छिमेकीसँग कसरी बोल्नु होला ? ) एकछिनमा मेरा परिवार पनि विटसम्म पुगे ! २ मिनेटको दुरीमा रहेको विटमा छोरो पक्रिइएपछि परिवारको सोधीखोजी स्वभाभिक नै थियो । मेरो बुवासँग केही सवाल जवाफपछि म छुटेँ, स्कुटर भने प्रहरी कब्जामै रह्यो । घर फर्किइएपछि मैले प्रहरीको नेतृत्व र गृह मन्त्रालयका साथीलाई घटना वृत्तान्त सुनाएँ । त्यसलगत्तै काठमाडौँका डिआइजी साबसँग कुरा हुँदा स्कुटर लिन जान भन्नुभयो । म गएँ , फेरि पनि गिरफ्तारीबाट स्कुटर छुटेन ! मैले सोही विटबाटै डिआइजी सावलाई फोन गरेँ र त्यो फोनमा सम्बन्धित प्रहरी मित्रले कुरा गर्नसमेत तयार हुनु भएन । मैले अकस्मात मेरो निरिहताको गुरुत्व बोध गरेँ । यसको झण्डै एक घण्टापछि बहिनी गएर स्कुटर लिएर आई । औषधि आयो, स्कुटर आयो, र केहि अनुभवपछि मेरो तत्कालको समस्या हल भयो । नागरिकको गुनासो सुनेर समस्या हल गरिदिन प्रयत्न गरिदिनुभएकोमा म काठमाडौँ डिआइजी, प्रहरी संयन्त्रका अरु मित्र र गृह मन्त्रालयका साथीहरुप्रति हार्दिक आभार व्यक्त गर्दछु । उहाँहरुको सद्भावले मेरो दुःख साँच्चै कम भएको छ । यस अनुभवले केही प्रश्नहरु सिर्जना गरेका छन् । प्रहरी हामीलाई भन्छ, हामी तपाईंको सेवाका लागि हो । त्यसकारण हामीसँग केही विशेषाधिकार छन् ! जस्तो म मानिसलाई मौखिक आदेशका भरमा सडकमा उभ्याउन सक्छु । म लकडाउनमा पनि समूहमा हिँड्न सक्छु । म मास्क नलगाउन सक्छु तर तपाईंले मास्क लगाउनु पर्ने छ । निश्चय नै प्रहरी हाम्रो सेवामा छन् र यसका लागि नागरिक प्रहरीसँग कृतज्ञ छ । तर के एउटा किसान हाम्रो सेवामा छैन ? उसले उब्जाएको अन्नले हाम्रो जीवन धानिएको छैन ? के एउटा मजदुर हाम्रो सेवामा छैन ? उसको सीप र श्रमले तपाईं हाम्रो जीवन जीवनजस्तो भएको हैन ? यो संकटमा देश देख्न आतुर ती सबै नागरिकहरू जसले पठाएको रेमिटेन्सले यो देश चलेको छ, ती तपाईं हाम्रो सेवामा छैनन् ? यस संसारमा कुन त्यस्तो प्राणी छ जसले अरुको सेवा गर्दैन ? सबैले गर्छन् । त्यसो भए किसानमा नआउने, मजदुरमा नआउने, वा अरु कुनै सामान्य जनमा नआउने घमण्ड प्रहरीलाई किन आउछ ? हाम्रो सामाजिक संरचनामा, हाम्रो राज्य प्रणालीमा के यस्तो त्रुटी भयो कि कसैमा अरुको सेवा गरेका कारण अहंकार पैदा हुन्छ र कोही भने आफ्नै घर जानसमेत नसक्ने गरी निरिह हुन्छन् ? एक समय हाम्रो राजनीतिक आन्दोलनमा यस्ता मानिसको वाहुल्यता थियो जो देश र जनताप्रति समर्पित थिए । हाम्रो आन्दोलनको हरेक मानिसलाई यसकारण आत्मगौरव थियो । विस्तारै हामीलाई लाग्यो हामी मुक्तिदाता हौँ र सामान्यजन सामान्यजन हुन् । यसपछि के भयो ? हाम्रो आन्दोलनका नेताहरू नै विगत र आजको पार्टी देखेर छक्क परिरहेको बताउँछन् । इतिहासमा विरलै प्राप्त हुने बहुमत भएको सरकारको प्रधानमन्त्री 'सरकारका राम्रा कामहरूको' सही प्रचार गर्न एकजना पनि मानिस छैनन् भनेर प्रश्न गरिरहन्छन् ! एक नेता भ्रष्टाचारको विषय उत्तरित गर्दा प्रश्न गर्ने मानिस नजन्मँदै म क्रान्तिमा होमिइसकेको थिएँ , जेल परिसकेको थिएँ भन्छन् । अनि एउटा प्रहरी औषधि किन्न जादा मैरै सेवाका लागि मलाई सनासोले चेपेर राख्छ । सेवाभावका कारण घमण्ड र अहम पैदा भएपछि के हुन्छ भन्ने जान्नका लागि नेपाली कम्युनिष्ट आन्दोलन एउटा सानदार उदाहरण हो । सेवा भावका कारण पैदा हुने अहम भावले हाम्रो प्रहरी संगठन कता जाँदैछ ? यसले हाम्रा अरु संरचनाहरुलाई कता लैजान्छ ? सल्लाह गर्ने समय आएन र ? ओखती किन्न जाँदा रानीबारी विटमा मलाई सनासोले चेपेर लौरोले घोच्दै भाइरस शास्त्र पढाउने ती प्रहरी इन्स्पेक्टरप्रति म कृतज्ञ छु । ती नभएका भए मेरा मनमा यी प्रश्न उठ्ने थिएनन् ! साँच्चै पूरै पुलिस संगठन 'पुलिस दाइ'बाट साँच्चैको 'प्रहरी हाम्रो साथी' मा फेरिन कति समय लाग्ला है ? अनि लकडाउन र यो खुलेपछि रोजीरोटीमै व्यस्त हुनुपर्ने हामीले हाम्रो जीन्दगीमा प्रभाव पार्ने यी र यस्ता अरू थुप्रै प्रश्नमा छलफल कहिले गर्ने होला ? कसरी गर्न होला ?"
"संकट, स्वार्थ र सामाजिक उत्तरदायित्व","नयाँ वर्षको आगमन खासै उल्लासपूर्ण रहेन। मानवजातिको अस्तित्वमाथि नै ठूलो चुनौती दिने गरी आएको कोरोना भाइरसको सन्त्रासले सानो परिधिभित्र लामो अवधिदेखि खुम्चिनुपरेको पीडा हाम्रा लागि अप्रत्यासित र नौलो थियो। उत्सव आनन्दमा मनाइन्छ, भय र त्रासद स्थितिमा के संवेग, के उमंग ? हाम्रो हिँड्डुल गर्ने स्वतन्त्रता त यसले खोसेको छ नै, मानवको अस्तित्वका लागि आधारभूत चार स्वतन्त्रता बोल्ने स्वतन्त्रता, पूजा उपासना गर्ने स्वतन्त्रता, भयबाट मुक्ति र चाहनाबाट मुक्ति हुने स्वतन्त्रता पनि संकुचित हुने स्थिति सिर्जना भएको छ। यस महामारीबाट मुक्तिको बाटो पनि निकट देखिएको छैन। यसले समस्त विश्वभरका मानवमा हाहाकार मच्चाएको महिनौं हुँदासमेत कमजोर हुनुभन्दा अझ डरलाग्दो रूपमा फैलिँदैछ। अहिलेसम्म यसले ग्रास बनाइसकेको संख्या लाख नाघिसकेको छ भने संक्रमित हुनेको संख्या यसको बीसगुणा बढी छ। खप्तड स्वामीले विचार विज्ञान मा भनेका छन्, जुन वस्तु जति सुक्ष्म हुन्छ, उसको बल पनि त्यति नै बढी हुन्छ। सुक्ष्मतम् भएर होला यसले अहिले समग्र मानवजातिलाई नै तर्साएको छ। मानिसको विचार योभन्दा पनि सुक्ष्मतम् र बलवान हुन्छ भन्ने वैज्ञानिक आधार स्वामीले दिनुभएको छ। मानिसको यही विचार शक्तिले यो अर्धजीवलाई परास्त गर्न सकिन्छ भनेर वैज्ञानिक जगत् अनुसन्धानमा व्यस्त छन्। मानव मस्तिष्क यसमा असफल भयो भने डाइनोसर जस्तै मानव वंशकै नाश हुने निश्चित छ। त्यो भनेको महाप्रलय हो। यस्तो अवस्थाको कल्पना वैज्ञानिकहरूले पनि गरिसकेका छैनन्। धर्ममा विश्वास गर्नेले गीतामा श्रीकृष्णले भन्नुभएको यी तत्तव ज्ञान गर्नुपर्छ, मेरै इशारामा प्रकृतिले जड चेतन सबै तत्तवको सिर्जना गर्छिन् र यो सृष्टिचक्र मेरै इशारामा घुमिरहन्छ। बाइबलमा भनिएको छ, ईश्वरले खास खास प्रयोजनको निम्ति सब सृष्टि गर्छन् र दुर्दिनको निम्ति खराब तत्तवको समेत सृष्टि गर्छन्। सृृष्टिचक्रको यो काल पक्कै होइन होला, यसर्थ मानवीय सामथ्र्यले यसलाई चाँडै परास्त गर्नेछ। तर, यसका लागि सबै मानिसले आफ्ना संकीर्ण स्वार्थ त्यागेर बृहत् मानव सभ्यता जोगाउन लाग्नुपर्छ। मानवीय सम्बन्धको उपज हो समाज, जब यो सम्बन्ध संकीर्ण, राष्ट्रिय र साम्प्रदायिक हुन्छ तब मानव सभ्यतामाथि प्रश्न उठ्न थाल्छ। त्यसैले मानवजातिको अस्तित्वका लागि विश्वग्रामको सोचाइमा काम गर्नुपर्छ। विश्व नै अहिले महासंकटको बन्दी बनिरहेको छ। हाम्रा दैनिकी, व्यवसाय, वृत्तिा सबै लकडाउन भएका छन्। यस्तो बेला राज्यका संयन्त्र, सबै सामाजिक जिम्मेबारीमा रहनेहरू, स्ययंसेवी, संघसंस्थादेखि लिएर विभिन्न पेसा व्यवसाय गर्नेहरू र व्यक्तिविशेषको समेतले आफ्ना कर्तव्य र सार्वजनिक जवाफदेहिता वहन गर्न आवश्यक हुन्छ। स्वेतवस्त्रधारी चिकित्साकर्मी हाम्रा अग्रपंक्तिका रक्षक हुन् जसले आफ्नो जीवनको पर्वाह नगरेर यस महामारीसँगको महायुद्घ लडिरहेका छन्। सुरक्षाकर्मी कानुन कार्यान्वयन गराउन दिनरात खटिरहेका छन्। यस्तो संकटमा अन्य व्यवसायी, संघसंस्था, आफूलाई जनताको प्रतिनिधि भन्नेहरू र एउटा नागरिकको हैसियतमा व्यक्तिहरूले हालसम्म कति जिम्मेवार भूमिका निर्वाह गरे ? संकटमा नै सबैको सही मूल्यांकन हुने हो। जनताको सामान्य प्रतिक्रिया, अहिलेको सशक्त सञ्चारमाध्यम र कानुन कार्यान्वयन गर्ने निकायका कारबाहीसम्बन्धी जानकारी नै मूल्यांकनका आधार हुन्। सार्वजनिक भएका सबै जानकारी सत्य नहुन पनि सक्छन्। तर, यसले हाम्रो समग्र सोचाइको स्तर भने सहजै अनुमान गर्न सकिन्छ। विगत एक महिनाका केही घटनाले हाम्रो समाजमा आएको नैतिक आचरणको ह्रासलाई उदांगो पारिदिएको छ। छिमेकी देश चीनमा केही महिनाअघि देखापरेको कोरोना भाइरसको विस्तार विश्वभर नै हुन थालेपछि नेपालमा पनि लकडाउन गर्ने तरखरमा सरकार रहेको बेला एक व्यापारीले कालाबजारीमा बेच्न लुकाई राखेको सर्जिकल मास्क प्रहरीले जफत गरेको समाचार बाहिरियो। देशभरी मास्क अभाव थियो र अहिले पनि अभाव नै छ। यस्तो स्थितिमा अनुचित नाफा लिने उद्देश्यले होर्डिङ गर्नु भनेको व्यक्ति हत्या गर्नुभन्दा पनि जघन्य अपराध हो। यसले त मानव समाजलाई नै मृत्युको मुखमा पुर्याएको छ। अर्का एक व्यापारीले त कूटनीतिक उन्मुक्तिको फाइदा उठाउँदै थर्मल गन तीन गुणा बढी मूल्यमा बिक्री गर्दा रंगेहात समातिएको समाचार आयो। मानिस उपचारका लागि अस्पताल जान नपाएर मरिरहेको बेला, मृतकको शवको अन्त्येष्टि गर्नसमेत अप्ठेरो परेको अवस्थामा समेत एम्बुलेन्सको दुरुपयोग गरी लागू औषध ओसारपसार गरेकोमा केही व्यक्ति चितवनमा समातिएका छन्। यसबाट व्यापारको सामान्य इथिक्स पनि अब लोप हुँदै गएको हो ेकि भन्ने अत्यासलाग्दो स्थिति देखिएको छ। भनिन्छ व्यापारमा नैतिकता भएन भने, कर्मचारीमा निष्पक्षता रहेन भने, राजनेतामा दूरदर्शिता र शिक्षकमा ज्ञान भएन भने सबै बिग्रिन्छ। यस्ता व्यापारीको अपराधलाई कानुनले कारबाहीको दायरामा त ल्याउला, कानुनीभन्दा पनि ठूलो कुरा नैतिक जवाफदेहिताको हो। अनैतिक काम गर्न समाजले गर्ने निन्दा, तिरस्कार र श्रापले उसलाई जीवनभर पोल्छ। महाभारतमा यक्ष प्रश्नको सन्दर्भ छ। यक्षको एक प्रश्न कालोभन्दा पनि कालो के हुन्छ ? भनेर सोध्दा युधिष्ठिरले जबाफ दिन्छन् कलंक। हो कालो धोएर सफा गर्न सकिन्छ कलंक जीवनभर रहन्छ। चाणक्य नीतिमा भनिएको छ, लोभभन्दा बढी दुर्गुण के हुन सक्छ, निन्दाभन्दा बढी पाप के हुन्छ ? यी व्यापारीले कानुनी, पेसागत, नैतिक कुनै पनि जवाफदेहिता निर्वाह गर्न नसकेको मात्र होइन, सामाजिक जघन्य अपराध गरेका छन्। यिनीहरूलाई कुनै पनि दण्ड कम हुन्छ। जंगबहादुरले भनेको यी कुरा मननयोग्य छन्, संकटको बेला कालोबजारी गर्नेलाई सजाय दिन मलाई बक्साउनु पर्दैन, तीनजना साक्षी राखी काटीदिए हुन्छ। शुक्र नीतिमा भनिएको छ कि यी ६ चीज सधैं रहँदैनन् (यौवन र रूप, जीवन, मन, छाया, लक्ष्मी र सत्ताा। अलेक्जेण्डर मर्दा लाश गाड्न तीन गज जमिन भए पुग्यो। मरेपछि केही लान सक्दैनौं भन्ने ज्ञान हुनुपर्छ। सरकारमा रहनेहरू र अन्य जनप्रतिनिधि जनउत्तरदायी हुनैपर्छ। प्रतिनिधिमूलक लोकतन्त्रको आत्मा भनेकै सार्वजनिक उत्तरदायित्व हो। नागरिकले आफ्ना निर्वाचित प्रतिनिधिलाई साधन र शक्ति दिएका दिन्छन्। साथै यसमा हुन सक्ने उत्तााउलोपनका लागि फिर्ता बोलाउने र सजाय दिने अधिकार आफैंमा सुरक्षित राखेका हुन्छन्। त्यसैले उत्तरदायित्व वा जवाफदेहिताको परिपालन गराउने निकाय एकभन्दा बढी छन्। संविधान र कानुनले व्यवस्था गरेका निकायले सरकारका कामको लगातार निगरानी गरिरहेका हुन्छन्, संसदले आफूप्रति उत्तरदायी सरकार बनाउन नियन्त्रात्मक र प्रेरणात्मक भूमिका खेलिरहेको हुन्छ। आवधिक रूपमा जनादेशको नवीकरण गर्न नसके सरकार विस्थापित हुने हुन्छ। यसर्थ सरकार र जनप्रतिनिधिले जनउत्तरदायी व्यवहार प्रदर्शित गर्न सक्नुपर्छ ताकि सरकारको वैधानिकता सिद्घ गर्न सकियोस्। सरकारले सामान्य अवस्थामा साधारणरूपमा शासन गर्नुपर्छ भने युद्घको स्थितिमा असाधारण तरिकाले शासन गर्नुपर्छ भन्ने भनाइ छ। सरकारले मुख्यरूपमा क्षणिक आशा जगाउने (ब्लोविङ बवल), लालापापा बाँड्ने ( डिस्ट्रिब्युटिङ गुड्डिज्), भविष्य बुन्ने (विभिङ फ्युचर) र दमकल शैली (फाइटिङ फायर) मा काम गर्छ। यसमध्ये अहिलेको काम भनेको दमकल शैलीमा गर्ने हो। यसरी संकटमा काम गर्दा नैतिक निर्णयमा भने ज्यादै ध्यान दिनुपर्छ। यसमा परम्परागत निर्णय निर्माण जहाँ विवेकशील निर्णय (र्यासनल डिसिजन) गरिन्छ, भन्दा साहसिलो र भावनात्मक निर्णय (गट् डिसिजन) गर्नु आवश्यक हुन्छ। यस्तो निर्णय देखिँदा नै सही लाग्नुपर्छ। निर्णय गर्दा नैतिक आशय र व्यवहार देखिनुपर्छ। यस्तो निर्णय भयो भने विरोध गर्नेले पनि धेरै सोच्नुपर्ने हुन्छ। नैतिक निर्णय गर्दा अन्ततः सबैको समर्थन पाइन्छ यसलाई पुष्टि गर्न कानुनी व्यवस्था देखाएर बहस गर्नु नै पर्दैन। यही हो सरकारको नैतिक उत्तरदायित्व जुन कानुनी उत्तरदायित्वभन्दा माथि हुन्छ। उपयोगिता मूल्य वा उपयोगितावादको आधारमा कुनै निर्णय सही मान्न सकिए पनि नैतिक मूल्यको कसीमा सही नहुन सक्छ। त्यसैले इमोसनल डग एन्ड र्यासनल टेल भन्ने गरिन्छ। यस संकटमा सरकारले लिएको लकडाउनलगायतका नीतिमा नागरिक र सबै राजनीतिक दलको सहयोग देखिएको छ। सरकारको लागि यो सबभन्दा ठूलो शक्ति हो। तर, नैतिक निर्णय भएको छ भन्ने विश्वास दिलाउन सकेमा सरकारले झन् समर्थन पाउन सक्छ। एउटा अंग्रेजी उखान छ, चाँडो हिँड्नु छ भने एक्लै हिँड, टाढा पुग्नु छ भने सँगै हिँड। सरकारको दृष्टि दीर्घकालीन छ भने सबैलाई साथ लिएर हिँड्नु फलदायी हुन्छ। ढिलोचाँडो खराब काम गर्नेहरू दण्डित हुन्छन् नै, नभए अन्तरात्माले नै सजाय दिनेछ। सबभन्दा माथिको उत्तरदायित्व भनेको आफ्नै अन्तरात्माप्रतिको हो। कानुनले सीमित दण्ड दिन्छ, अन्तरात्माले अपराधी मानेपछि जीवनभर सजाय दिन्छ अशान्तिको। स्थानीय तहका निर्वाचित जनप्रतिनिधि पनि जिम्मेवार र उत्तरदायी हुन नसकेको भनी आलोचना भइरहेको छ। महामारीले रोजगारविहीन भई हातमुख जोड्न नसकेका श्रमिक मजदुरलाई राहत वितरण गर्दा निष्पक्षता नदेखिएको, वितरित सामान गुणस्तरहीन भएको, राहतका नाममा भ्रष्टाचारको गन्ध आउन थालेको आदि आरोप लाग्ने गरेको देखिन्छ। जनताको नजिक रहेर सेवा दिनु पर्नाले यी जनप्रतिनिधिले आफ्ना कामलाई बढी पारदर्शी बनाउँदै जनताको विश्वास जित्न सक्नुपर्छ। राजनीतिक दलको समग्रमा खास सक्रियता यस महामारीमा देख्न सकिएको छैन। केही नेता, कार्यकर्ताको सक्रियता व्यक्तिगत रूपमा प्रभावकारी देखिएको पनि छ। जे जति राजनीतिक दलका कार्यक्रम देखिए ती सबै सेवाभावभन्दा दलगत राजनीतिका लागि प्रचारबाजी जस्तो देखिएको छ। संकटमा यस्तो संकीर्ण राजनीतिलाई जनताले पचाउन सक्दैनन् भन्ने चेतना दलहरूमा हुनुपर्छ। गैरसरकारी संस्थाको सचेतना जगाउन, राहत दिन हुनुपर्ने सक्रियता यसपटक देखिएन। पाँच वर्षअघिको महाभूकम्पको बेला यी संस्थाको भूमिका निकै प्रभावकारी देखिएको थियो। यसपटक गैरसरकारी संस्थाको सामाजिक जवाफदेहिता देखिएन। संकटको बेला जनताको आशा नागरिक प्रशासनमाथि हुन्छ। त्यसैले कर्मचारीको भूमिका यस बेला ज्यादै महत्तवपूर्ण र केन्द्रीय हुनुपर्छ। सरकारी कर्मचारी निजी क्षेत्रका कर्मचारीभन्दा बढी जनउत्तरदायी हुनुपर्छ। निजी क्षेत्रको जस्तो नाफाका लागि पैसा जोगाउने नभई नागरिकको जीवन जोगाउने जिम्मेवारी वहन गर्नुपर्छ। यही नै कर्मचारीतन्त्रका लागि गौरवको कुरा हो। यस संस्थामा व्यक्तिहरू सेवाको सुरक्षाले होइन कि सार्वजनिक सेवाको मूल्यले आकर्षित भएका हुन्छन्। ती मूल्य हुन्, नागरिकको सेवा गर्ने, समाजलाई राम्रो र सुरक्षित तुल्याउने तथा लोकतन्त्रलाई प्रभावकारी बनाउने। यस्तो सेवा पारि श्रमिक लिएर गर्न पाउनु ठूलो अवसर हो। त्यसैले अहिलेको संकटमा सार्वजनिक सेवा, विशेष गरी निजामती सेवाका कर्मचारीबाट प्रभावकारी सेवाको अपेक्षा गरिएको छ। विगतका विभिन्न कालखण्डका संकटको अवस्थामा यस सेवाले गौरवपूर्ण काम गरेको छ। गौरवपूर्ण अतीत हेरेर भविष्य अझ गौरवपूर्ण बनाउन सबै सरकारी वा सार्वजनिक सेवामा रहनेका लागि यो अवसर पनि हो। संकटको बेला कर्मचारीले कानुन कार्यान्वयन प्रभावकारी रूपमा गर्ने, राजनीतिक नेतृत्वको आदेश र दिग्दर्शन कानुनबमोजिम छ भने तत्काल कार्यान्वयनमा लैजाने, कानुनविपरीतका निर्णय हुनबाट राजनीतिक नेतृत्वलाई रोक्न विज्ञपरामर्शद्वारा कन्भिन्स गर्ने, भ्रष्टाचार अनियमितता आफूमाथिका कर्मचारी वा राजनीतिक नेतृत्व जोबाट हुन लागेको थाहा भएमा सुशासन ऐनको सूचना वाहकसम्बन्धी प्रावधानअनुरूप जानकारी गराउने जस्ता जिम्मेवारी निभाउनुपर्छ। कर्मचारीको उत्तरदायित्व संविधान, कानुन, जनता र राष्ट्रप्रति पनि हुन्छ भन्ने हेक्का राख्न जरुरी छ। आर्थिक पक्ष गाँसिएका विषयको निर्णय प्रक्रियामा राजनीतिक नेतृत्व र कर्मचारीबीच द्वन्द्व हुने गर्छ। यस्तो अवस्थामा आफ्ना निर्णयलाई परम्परागत विवेकशील निर्णय सिद्घान्तका आधारमा मात्र नहेरी नैतिक मूल्यको कसीमा समेत हेरिनुपर्छ। यसले निर्णय स्वच्छ, सही,न्यायपूर्ण हुन जान्छ। यस अवस्थामा राजनीतिक नेतृत्वलाई विश्वास दिलाउन सकिन्छ। संकटको स्थिति कर्मचारीतन्त्रको रोगको रूपमा रहेको रुल, रुटिन र रेडटेप मा काम गर्ने नभई युद्घस्तरमा आफ्ना जिम्मेवारी निर्वाह गरेर संस्थाको गरिमा जोगाउन सक्नुपर्छ। राजनीतिक नेतृत्वलाई के विश्वास हुनुपर्छ भने उनीहरूप्रति कर्मचारी संवेदनशील छन्, कर्मचारीलाई के विश्वास हुनुपर्छ भने प्रतिकूल परिणाम नभोगी जतिसुकै अप्रिय लाग्ने परामर्श दिने अधिकार उनीहरूलाई छ। यसो हुन सक्यो भने दुवै वर्गबीच सम्बन्ध राम्रो हुन्छ। महासंकटको सामना गर्नैपर्छ र यसका लागि व्यक्तिदेखि अन्तर्राष्ट्रिय समाजसम्मका सबैको जिम्मेवारपूर्ण प्रयास हुन आवश्यक छ। हामी सबैले आत्मविश्वाससाथ यो अदृश्य शत्रुलाई परास्त पार्नैपर्छ। तर, सेवाको नाममा व्यापार गर्ने, परोपकारको ढोग र पाखण्डीपन देखाउने, संकटको वहानामा व्यक्तिगत लाभ लिने, राहतको नाममा राजनीति गर्ने, प्रचारका लागि सहयोग गर्ने यी सबै गैरउत्तरदायी हुन्। यस्ता क्रियाकलापलाई राज्यका संयन्त्रहरू र सचेत नागरिक सबैले सुरुमै रोक्न सक्नुपर्छ। सबै संस्था र व्यक्तिहरूले अन्तिम रूपमा उत्तरदायी र जवाफदेही हुनुपर्ने नागरिक, राष्ट्र र समाजप्रति हो। सार्वजनिक पदमा रहनेहरूको उत्तरदायित्व वहन गर्नुपर्ने तहगत केन्द्रहरू पनि छन्। त्यस्तै उत्तरदायित्वको परीक्षण गर्ने औपचारिक, अनौपचारिक, आन्तरिक र बाह्य संयन्त्र छन्। यी निकायले निरन्तर निगरानी राखिरहनुपर्छ कि कसैले गैरजिम्मेवार कार्य गर्न नसकोस्। भ्रष्टाचार, अनियमितता कुनै पनि अवस्थामा क्षम्य हुँदैन। परोपकारको नाममा हुने पाप र धर्मको नाममा हुने पाखण्डलाई समाजले निन्दा र तिरस्काररूपी दण्डले प्रताडित गर्ने छ। अहिले नै केही चर्चामा आएका अनियमितताको छानबिन संवैधानिक अधिकारप्राप्त निकायबाट भइरहेकाले सत्य बाहिर आउने नै छ। कानुन कार्यान्वयन गर्ने निकाय अन्य अपराधीलाई न्यायको कठघरामा ल्याइरहेको देखिन्छ। ढिलोचाँडो खराब काम गर्नेहरू दण्डित हुन्छन् नै, नभए अन्तरात्माले नै सजाय दिनेछ। सबभन्दा माथिको उत्तरदायित्व भनेको आफ्नै अन्तरात्माप्रतिको हो। कानुनले सीमित दण्ड दिन्छ, अन्तरात्माले अपराधी मानेपछि जीवनभर सजाय दिन्छ अशान्तिको।"
राष्ट्रलाई अर्को आन्दोलनमा किन धकेल्ने ?,"हामी एकैपटक यति भयभित र आक्रोशित अवस्थामा सायद कहिले पनि थिएनौं। भयभित हुनाको कारण विगतको जस्तो निरंकुश शासकीय स्वरूप, गृहयुद्घ वा आतंककारी गतिविधि आदिले गर्दा नभई कोरोना भाइरस (कोभिड १९) संक्रमणको फैलावट, फैलन सक्ने सम्भावना तथा स्वयं संक्रमित भइएला भन्ने त्रासले हो। विगत चार महिनादेखि आफू स्वयं नै संक्रमित भएनभएको एकिन गर्न नसक्ने अवस्थामा हामी छैनौं। कुन बेला, कसले कसलाई संक्रमित तुल्याइदिने हो थाहै छैन। आफू संक्रमित भएकाले अर्कोलाई संक्रमित तुल्याइन्छ कि ? एक दिन मर्नुपर्ने जान्दाजान्दै पनि संक्रमित भएर मर्नुपर्ने हो कि भन्ने चिन्ता हुन्छ। कोभिड संक्रमण पोजेटिभ भएको पुष्टि भयो भने त्यसपछिको पीडादायी अवस्थाको कल्पनासम्मले थरथरी कमाउँछ। बिरामी अवस्थामा व्यहोर्नुपर्ने न्यून मानवीय संवेदनाको चरम अभाव तथा मृत्यु भएमा निर्जीव लासले व्यहोर्नुपर्ने समस्या उत्तिाकै चर्को छ। जनमानसमा यस्तो मनोविज्ञान हाबी हुनाको प्रमुख कारण सरकारले प्रयोग गरेको संक्रमित पहिचान गर्ने प्रविधि विश्वासिलो नहुनु हो। हामी आफैंले चुनेर शासनको अभिभारा सुम्पिएका तीनै तहका सरकारले प्रदर्शन गरेको व्यवहारले सबैलाई झनै आक्रोशित तुल्याएको छ। भारत तथा सात समुद्रपारीका राष्ट्रमा रोजीरोटीनिम्ति पलायन हुनेहरूलाई एकछिन थाति राख्ने हो भने आफ्नै मुलुकमा रोजीरोटी गर्नेहरूले भोगेको पीडादायी अवस्थाले सबैको मथिंगल खल्बलाएको छ। विगत चार हप्तादेखि जारी लकडाउनको सबैभन्दा बढी मार २५ लाखभन्दा बढी संख्याका तिनैका घरपरिवारमा परेको छ। तीमध्ये पनि सहरी क्षेत्रमा गुजारा गर्दै आएका २० लाख जतिको अवस्था झनै दयनीय छ। मुलुकमा रोजगारीका अवसरको चरम अभावले जन्मथलोबाट पलायन हँुदै सहरी क्षेत्रमा आ श्रय लिन पुगेकाहरूको वर्चश्व छ। उनीहरूमध्ये अधिकांशले सहरी क्षेत्रमा मौलाउँदै गरेको गैरसंगठित क्षेत्र (८५ प्रतिशत रोजगारीको अवसर प्रदान गर्ने स्रोत) मा कार्यरत रहेर आफ्नो र परिवारको जीवन निर्वाह गर्दै आएका थिए। सबैतिरको लकडाउनले गैरसंगठित रोजगारदाताहरू पनि बन्दीमै छन्। मजदुरका निमित्ता प्रत्येक नयाँ दिन अघिल्लाभन्दा बढी कष्टप्रद हुँदै गएका छन्। कोभिड१९ बाट जोगिनकै निमित्ता सरकारले प्रचारप्रसार गरेजस्तो साधनस्रोतको उनीहरूसँग चरम अभाव छ। उदाहरणकै निमित्ता पिउने, पकाउने, चुठ्ने र भाडा माझ्ने पानीको अभाव सामना गरिरहेकाहरूले कताबाट साबुन पानीले पटकपटक हात धुने सुविधा पाउने ? रोजगारीको अवसरका निमित्ता सहरी क्षेत्र प्रवेश गर्नेहरूका निमित्ता सहर त्यसै पनि बिरानो नै हुन्छ। गाँसबास बाड््ने ठूलो छाती भएका आफन्त तिनीहरूले सहरमा भेट्टाउने सम्भावना छैन। नयाँ सम्बन्ध गाँसेका वा सहकार्य गर्नेहरूको अवस्था उनीहरूको भन्दा पृथक हुँदैन। तिनीहरूबाट सहयोगको अपेक्षा गर्नु जोगीको घरमा संन्याशी पाहुना लाग्नुसरह हुने नै भयो। सरकारले लकडाउन घोषणा गरेसँगै स्थानीय तहलाई निर्देशन दियो राहत सहयोगका निमित्ता विपन्न परिवारको लागत संकलन गर्न। तर, आजका दिनसम्म लागत संकलन गरिएको छैन। उक्त निर्देशनमा राहत पाउन योग्य परिवारको स्पष्ट परिभाषा थिएन। सरकारबाट राहत पाइने भनेपछि ८०९० प्रतिशत जनसंख्या राहत पाउन लालायित हुन्छन् नै हाम्रोजस्तो विपन्न मुलुकमा। वडाध्यक्षले राहत पाउने परिवारको छनौट गर्दा (अधिकांशले) आफ्ना समर्थक र कार्यकर्तालाई पार्छन्। निमुखा विपन्न नागरिक उनीहरूको प्राथमिकतामा पर्दैनन्। संघीय सरकारद्वारा जारी गरिएको निर्देशिकामा राहतस्वरूप खाद्यान्न वितरण गर्नु भन्नेसम्म छ तर त्यसमा केकस्ता खाद्यान्न, कुन कुन परिणामवजनमा समावेश गर्ने उल्लेख छैन। राहत सहयोग पाउन ती नागरिकको पहिचान स्थापित गर्न घर, नक्सा, धारा, बिजुली आदिको महसुल तिरेको रसिदको फोटोकपी माग गरिएको छ। राहतका सहयोगबिना जीवन धान्न नसक्ने अवस्थाका बेरोजगार कामदारसँग यस्ता सम्पत्तिा हुने कुरै भएन। कतैकतै स्थानीय तहले स्थानीय रैथानेहरूलाई मात्र राहत दिने बाहिरियालाई नदिने भनिरहेका छन्। त्यसले वास्तविक राहत पाउनुपर्नेहरू स्वतः वन्चित हुन्छन्। वितरित राहतमा पनि अनियमितता भएका समाचार प्रसारण भइरहेका छन्। यसबाट पनि सरकारको सोच र निर्णय झल्किएको छ। बिरानो स्थानमा अदृश्य शत्रुको कोपभाजनबाट जोगिन अपनाउनुपर्ने सावधानी अपनाउन असमर्थ तथा निकट भविष्यमा भोको पेट भरिने कुनै गुन्जायस नदेखेपछि उनीहरू दूरदराजकको जन्मथलोतर्फ आकर्षित भएका छन्। बालबालिका, गर्भवती सबैलाई अघिपछि लगाउँदै प्रहरीको आँखा छल्दै उनीहरू जन्मथलोमै पुग्दा केही हुन्छ कि भन्ने झिनो आसासहित पैदलयात्रामा निस्किएको स्पष्ट छ। हाम्रोजस्तो विपन्नहरूको संख्या अत्यधिक भएको मुलुकमा आवश्यक परेका नागरिकलाई राहत सहयोग उपलब्ध गर्न गराउन सरकारबाहेक अरूको सामथ्र्य हँुदैन। कुनै व्यक्ति, संघसंस्था वा निकाय आदिले दिने चाराले प्राण जोगिन सक्ला पेट भरिन्न। दुःखकष्ट भोगेका नागरिकहरूले पनि आपतविपत्को अवस्थाबाट उन्मुक्ति पाउन सरकारकै मुख ताकिराखेका हुन्छन्। आफू र आफन्तलाई आपतविपत् परेको अवस्थामा जुन रूपमा सरकार प्रस्तुत हँुदैछ त्यसबाट विपन्न समुदायलाई निराश र आक्रोशित तुल्याएको छ। राष्ट्रपति र प्रधानमन्त्रीको भनाइ छ संक्रमण फैलन नपाएको तथा मानव जीवन क्षति नभएको सरकारले अख्तियार गरेको सही नीतिहरूले गर्दा हो। जब कि लकडाउनअघिको साढे दुई महिना अवधिमा केही पूर्व तयारी गरिएको भए आजको जस्तो भयभित अलपत्र किमार्थ हुने थिएन। सतर्कता अपनाएको भए विपन्न नागरिकले दुर्गति व्यहोर्नुपर्ने थिएन। समयमै अन्तर्राष्ट्रिय आवश्यक उपकरण, औषधि तथा अन्य सुरक्षाका सामग्री खरिद प्रक्रिया अघि बढेको भए चिकित्सक तथा सुरक्षाकर्मी असुरक्षित हुने थिएनन्। लकडाउन घोषणा गरेको केही दिनपछि ( चैत १४) नियमकानुनविपरीत अनुभवविहीन ओम्नी इन्टरनेसनल कम्पनीसँग १ अर्ब २४ करोडको स्वास्थ्यसम्बन्धी उपकरण खरिद सम्झौता गर्नु र कम्पनीले सम्झौताबमोजिम सामग्री निर्यात गर्न नसक्नुले सरकारप्रति सकारात्मक धारणा राख्नेहरू पनि स्तब्ध भए। अझै व्यापारी घरानाले खरिद गरेर सरकारलाई सहयोगस्वरूप प्रदान गरेको सामग्रीको मूल्यभन्दा ५६ गुणा तय गरेर अनियमिततामा मुलुकलाई लगेको विषयले सबै जनता यतिबेला निराश छन्। यो त बाहिर आएका कुरा भए, भित्र केके हुँदैछ भन्ने विषय अहिले गरिएको डाक्टरको सरुवा र काजले देखाउँदैछ। मुलुकलाई पुनः एकपटक अर्को आन्दोलनको संघारतर्फ धकेल्नुको साटो बढ्दो आक्रोशको भावलाई व्यवस्थापन गर्नु सबैको हितमा छ। सबै विषय प्रक्रियागत तहमा गएको भए सरकारसरकारबीच अघि बढेको सामग्री खरिद तथा सहयोग प्रक्रियाको जिम्मा सेनालाई सुम्पने आवश्यकता नै आइपर्ने थियो। यस घोटालाको खुलासा भएपछि सरकारले उच्चस्तरीय छानबिन आयोग गठन गरी अपराधीलाई सजायको भागीदार तुल्याउने अपेक्षा नागरिकले गरेका थिए। अर्कोतर्फ, संकटको घडीमा फजुल खर्च कटौती गर्दै मितव्ययी बनेर आफूसँग भएको स्रोत र साधनले संक्रमणको रोकथाम, संक्रमितको उपचार तथा विपन्नको जीवित रहने अधिकारको संरक्षण गर्ने जनविश्वासमा तुसारापात त्यतिबेला भयो जुन दिन सरकारले जम्बो साइजको सुकुम्बासी समस्या समाधान आयोग गठन गरेको खुलासा गरियो। वैशाख ५ का दिन दुई आदेश जारी भएका छन्, अलपत्र परेका नागरिकका विषयमा। सरकार प्रमुखले उनीहरूको गतिविधिमा कडाइका साथ रोक लगाउने आदेश दिएका छन् भने त्यसको ठीक विपरीत सर्वोच्च अदालतले सरकारलाई अलपत्र परेका नागरिकलाई सकुशल गन्तव्यमा पुर्याइदिन आदेश जारी गरेको छ। आउने दिनहरूमा उच्च न्यायालयले जारी गरेको आदेश र संघीय सरकारले जारी गरेको निर्देशनबीच कसरी सन्तुलन कायम हुन्छ, त्यो देखिने नै छ। जो कोहीले पनि विपत्को समयलाई स्वार्थपूर्तिका निमित्ता उपयोग गर्नु अक्षम्य अपराध हुन्छ। हुन त अपराध कुनै क्षम्य हुँदैन। संघीय सरकारको सिको गर्दै प्रान्तीय तथा स्थानीयले पनि अनियमितता, भ्रष्टाचार तथा जबाफविहीनता प्रदर्शन गर्न थालेका छन्। यस्ता कार्यहरू निषेध गर्न गठित संस्था आवश्यक कानुनी कारबाही अघि बढाउनुको साटो मुकदर्शक भएर बसेको छ। यस्तो परिस्थितिमा मौलाएको भ्रष्टाचारका घटना तथा समाजको निम्न आय भएकाले अनयास झेलेको कष्टजस्ता कारणले सजग नागरिक सविस्तार आक्रोशित हुन थालेका छन्। हाम्रो मुलुककै समकालीन इतिहासबाट पाठ सिक्ने हो भने राणाकालीन अवस्थामा सरकारले गरेको गल्ती वा उसका कमजोरीका विषयमा चार दिवारभित्र पनि चर्चा गर्न जनसाधारण डराउँदैथे। त्यही भयभित नागरिक आक्रोशित हुँदा २००७ को क्रान्ति सफल भयो। तीन दशकको अवधिभर राजाको विरुद्घमा एक शब्द उच्चारण गर्न त्रासित जनसमुदाय भएमुक्त हुँदा तिनैले पहिलो जनआन्दोलन (२०४६) द्वारा राजालाई संविधानको परिधिअन्तर्गत रहन बाध्य तुल्याए। संविधानभन्दा माथिका राष्ट्र नायक तथा देशको एकमात्र नेता संवैधानिक राजामा परिणत भए। ज्ञानेन्द्रले नागरिकको अधिकार खोसेर केही दिन मात्र निरंकुश शासन सञ्चालन गर्न सके। नागरिकको त्रास आक्रोशमा परिणत हँुदा दोस्रो जनआन्दोलन भयो। उक्त आन्दोलनले ज्ञानेन्द्रलाई मात्र श्रीपेच पहिरनबाट वन्चित गरेन १ सय ८० वर्ष पुरानो राजतन्त्रलाई सदाका निमित्ता बिदा गर्यो। सुन्दर मुलुकमा शासक टिक्दैनन् भन्ने यी उदाहरण मात्र हुन्। सत्ताामा बस्नेहरूले बुझ्नैपर्ने विषय के छ भने, जनता यतिबेला सरकारमा रहेकाहरूको गफ सुन्न लालयित छैनन्। कार्यान्वयन भएको हेर्न चाहन्छन्। इतिहास साक्षी छ, जनमानसको मनमा लुकेको भयको भाव आक्रोशमा परिणत हुन धेरै समय लाग्दैन। भयभित नागरिक आक्रोशितसँग मिले भने यो मि श्रण घातकसिद्घ हुनसक्छ। वर्तमान कालखण्डमा हामीहरू कोभिड१९ बाट भयभित छौं भने अर्कोतर्फ सरकारले प्रदर्शन गरेको चरित्रबाट आक्रोशित। मुलुकलाई पुनः एकपटक अर्को आन्दोलनको संघारतर्फ धकेल्नुको साटो बढ्दो आक्रोशको भावलाई व्यवस्थापन गर्नु सबैको हितमा हुनेछ।"
प्रतिबन्धित खेलाडीलाई पनि ओलम्पिकमा मौका,"टोकियो : सन् २०२१ मा आयोजना हुने टोकियो ओलम्पिकमा प्रतिबन्धमा रहेका खेलाडीलाई पनि मौका दिइने भएको छ। डोपिङका कारण सन् २०२० को ओलम्पिकसम्म प्रतिबन्धमा रहेका खेलाडीलाई खेल्न दिइने एथलिट इन्टिग्रिटी युनिट (एआईयू) ले जनाएको छ। एआईयूका प्रमुख ब्रेट क्लोदियरले डोपिङको कसुरमा विश्व एन्टी डोपिङ एजेन्सी (वाडा) को प्रतिबन्धमा रहेका खेलाडीको कारबाही समयावधि सकिएका कारण ओलम्पिकमा सहभागिताको मौका दिन लागेको बताए। कारबाहीको समय सकिएपछि खेल्न पाउने अधिकार खेलाडीलाई हुन्छ। ओलम्पिक पछि सरेकाले खेलाडीले छनोट चरण पार गरेर खेल्न पाउनेछन्, ब्रेटले भने। उनले ओलम्पिक निर्धारित समयभन्दा पछि धकेलिएकाले पनि प्रतिबन्धित खेलाडीलाई राहत पुगेको बताए। कोरोना भाइरसका कारण ओलम्पिक एक वर्षपछि सरेको छ। टोकियो ओलम्पिक सन् २०२१ को जुलाई २३ देखि अगस्ट ८ तारिखसम्म हुनेछ। यसअघि ओलम्पिक यसै वर्षको जुलाई २४ देखि अगस्ट ९ तारिखसम्म गरिने तय भएको थियो। कोरोनाको संक्रमणमा खेल्न नसक्ने भन्दै विश्वका अधिकांश देशले दबाब दिएपछि अन्तर्राष्ट्रिय ओलम्पिक कमिटी (आईओसी) ले आयोजक जापान सरकारको सहमतिमा ओलम्पिक सारेको थियो। ओलम्पिक एक वर्षपछि सारिए पनि कोरोना भाइरसको भ्याक्सिन पत्ता लागेन र त्यो मत्थर भएन भने सारिएको समयमा पनि ओलम्पिक नहुने स्वास्थ्य वैज्ञानिकहरूले बताएका छन्। ग्लोबल हेल्थका प्रमुख एवं युनिभर्सिटी अफ इडनवर्गकी प्राध्यापक देवी श्रीधरले कोरोनाको भ्याक्सिनसँग ओलम्पिकको भविष्य जोडिएको बताएकी हुन्। आईओसी र जापानी पदाधिकारीसँगको छलफलमा श्रीधरले कोरोना भाइरसको भ्याक्सिन पत्ता लगाउन समय लाख्ने भएकाले यस वर्षको अन्तिमसम्म पत्ता नलागे ओलम्पिक अनिश्चित हुने बताइन्। कोरोना भ्याक्सिनका लागि वैज्ञानिकहरू लागिपरेका छन्। दीर्घकालीन भ्याक्सिन चाँडै आए राम्रो। ओलम्पिक आयोजनाका लागि पूर्वाधार र तयारीभन्दा भ्याक्सिन नै महत्वपूर्ण देखिएको छ, श्रीधरले भनेकी छन्।"
अब इङ्ल्यान्ड फर्कन्नँ : लुकाकु,"रोम : बेल्जियमको राष्ट्रिय टोलीका प्रभावशाली स्ट्राइकर रोमेलु लुकाकुले भविष्यमा आफू व्यावसायिक फुटबल खेल्न इङ्ल्यान्ड फर्कने सम्भावना नरहेको बताएका छन्। भविष्यमा व्यावसायिक फुटबलका लागि पुनः इङ्लिस क्लबमा आबद्ध हुने आफ्नो चाहना पनि नरहेको उनले बताए। लुकाकु हाल इटालियन सिरिए क्लब इन्टर मिलानमा आबद्ध छन्। त्यसअघि निकै लामो समयसम्म उनले विभिन्न इङ्लिस क्लबबाट व्यावसायिक फुटबल खेलेका थिए। उनी म्यानचेस्टर युनाइटेडबाट सन् २०१९ को अगस्टमा इन्टर मिलानमा आबद्ध भएका हुन्। इन्टर मिलानमा आबद्ध हुनुअघि उनले दुई वर्ष म्यानचेस्टर युनाइटेडबाट खेलेका थिए। इङ्ल्यान्ड बसाइ मेरो लागि सुखद रह्यो। मैले इङ्लिस क्लबहरूबाट उत्कृष्ट फुटबल पनि खेलेँ। तर, भविष्यमा व्यावसायिक फुटबल खेल्न फेरि इङ्ल्यान्ड नै फर्कन्छु जस्तो लाग्दैन, २६ वर्षीय लुकाकु भन्छन्। इङ्लिस क्लबहरूमध्ये पनि एभर्टन आफ्ना लागि सधैं प्रिय रहने धारणा पनि उनले व्यक्त गरे। सन् २०१३१४ सिजन एभर्टनबाट खेलेका लुकाकु त्यसपछि तीन वर्ष सोही क्लबमा आबद्ध भएका थिए। एभर्टन छाडेर नै उनी सन् २०१७ मा म्यानचेस्टर युनाइटेडमा आबद्ध भएका थिए। मैले इङ्ल्यान्डका विभिन्न क्लबबाट फुटबल खेलेँ तर, एभर्टन मलाई सबैभन्दा मनपर्ने क्लब हो। मलाई अहिले पनि एभर्टनको माया लाग्छ, लुकाकुले भनेका छन्। एभर्टन र म्यानचेस्टर युनाइटेडका अतिरिक्त उनले इङ्लिस क्लब चेल्सी र वेस्ट ब्रोमविचबाट पनि व्यावसायिक फुटबल खेलेका थिए। बेल्जियन क्लब एन्टरलेच्टबाट सन् २०११ मा चेल्सीमा आबद्ध भएका लुकाकु सन् २०१४ सम्म त्यहाँ रहे। त्यसबीचमा उनले सन् २०१२१३ सिजन वेस्ट ब्रोमविचबाट लोन (ऋण) मा खेलेका थिए। लुकाकुले आफू अहिले सान सिरोमै रमाइरहेको बताए। इन्टर मिलान मेरा लागि उपयुक्त क्लब हो। अहिले म यही क्लबमा रमाइरहेको छु, लुकाकु भन्छन्। पहिलो सिजनमै उनले इन्टर मिलानमा उत्कृष्ट प्रदर्शन पनि गरेका छन्। यो सिजन उनले इन्टर मिलानका लागि विभिन्न प्रतियोगितामा २३ गोल गरिसकेका छन्। हाल कोरोना भाइरसको विश्वव्यापी महामारीका कारण इटालियन सिरिए पनि स्थगित छ। सञ्चारकर्मीद्वारा सोधिएको एक प्रश्नको जवाफमा लुकाकुले आफू भविष्यमा एन्डरलेच्ट फर्कन सक्ने सम्भावना भने रहेको प्रतिक्रिया दिए। उनको जवाफले पक्कै पनि एन्डरलेच्टका समर्थकलाई हर्षित तुल्याएको हुनुपर्छ। एन्डरलेच्ट त्यही क्लब हो जहाँबाट उनले आफ्नो व्यावसायिक खेल जीवनको सुरुआत गरेका थिए।"
सन्न्यास लिनुअघि लियोनबाट खेल्न चाहन्छु,"म्याड्रिड : चर्चित फ्रान्सेली स्ट्राइकर करिम बेन्जेमाले स्पेनिस ला लिगा क्लब रियल म्याड्रिडबाट आफ्नो व्यावसायिक खेल जीवनको अन्त्य नगर्ने बताएका छन्। लामो समयदेखि रियल म्याड्रिडबाट खेल्दै आएका बेन्जेमा फ्रान्सेली क्लबमै फर्किएर आफ्नो व्यावसायिक खेल जीवन टुंग्याउने योजनामा छन्। बेन्जेमाले फ्रान्सेली क्लब लियोनबाट आफ्नो व्यावसायिक खेल जीवन प्रारम्भ गरेका थिए। त्यसैले उनी लियोनबाट केही समय खेलेर मात्र सन्न्यास लिन चाहन्छन्। ३२ वर्षीय बेन्जेमा लियोनकै युथ एकेडेमीका उत्पादन हुन्। उनी लियोनको सिनियर टोलीमा पाँच वर्ष बिताएर सन् २००९ मा रियल म्याड्रिडमा आबद्ध भएका थिए। लियोनको सिनियर टोलीबाट खेल्नुअघि सन् २००४ देखि सन् २००६ सम्म लियोनकै बी टोलीमा आबद्ध थिए। उनी केवल १० वर्षको उमेरमा फुटबल सिक्न लियोनको एकेडेमीमा भर्ना भएका थिए। लियोनबाट केही समय खेलेर मात्र म आफ्नो व्यावसायिक खेल जीवन टुंग्याउने योजनामा छु, सञ्चारकर्मीसँगको कुराकानीका क्रममा बेन्जेमाले भनेका छन्। फ्रान्सेली राष्ट्रिय टोलीका पूर्वखेलाडी बेन्जेमाको जन्म पनि लियोन सहरमै भएको हो। लियोन नै मलाई फुटबल सिकाउने पहिलो पाठशाला हो। त्यसैले पनि यो क्लबसँग मेरो भावनात्मक सम्बन्ध गाँसिएको छ। त्यर्हीको हावापानी र न्यानो मायाले म आज यो ठाउँसम्म पुगेको हुँ, बेन्जेमाले भनेका छन्। रियल म्याड्रिडमा आबद्ध हुनुअघि बेन्जेमाले सन् २००४ देखि सन् २००८ को बीचमा लियोनलाई लगातार चारपटक घरेलु लिगको च्याम्पियन बनाएका थिए। उनले लियोनको सिनियर टोलीबाट एक सय ५० खेल खेलेका थिए। लियोनले मलाई ठूलो गुन लगाएको छ। त्यसैले पनि आफ्नो खेल जीवनको उत्तरार्धमा केही समयका लागि मैले लियोन फर्कनु आवश्यक छ, बेन्जेमा भन्छन्।रियल म्याड्रिडमा आबद्ध भएपछि पहिले पोर्चुगिज स्टार क्रिस्टियानो रोनाल्डो र त्यसपछि वेल्सका अनुभवी विंगर गारेथ बेलसँग बेन्जेमाको गजबको तालमेल मिलेको थियो। रोनाल्डो सन् २०१८ मा रियल म्याड्रिड छाडेर इटालियन सिरिए क्लब युभेन्ट्समा आबद्ध हुनुअघि यी तीन खेलाडीले रियल म्याड्रिडलाई चारवटा च्याम्पियन्स लिग र दुईवटा ला लिगाको उपाधि चुमाएका थिए। लियोनका समर्थकले पनि मलाई निकै माया गर्छन्। उनीहरू एकपटक फेरि मैले आफ्नो गृहनगरको क्लबबाटै खेलेको हेर्न चाहन्छन्। त्यसैले पनि मैले एकपटक लियोन फर्कनु आवश्यक छ, बेन्जेमाले भनेका छन्, तर, तत्कालै रियल म्याड्रिड छाडेर लियोन फर्कने अवस्था छैन। म आफ्नो खेल जीवनको अन्त्य भने लियोनबाटै गर्नेछु।"
