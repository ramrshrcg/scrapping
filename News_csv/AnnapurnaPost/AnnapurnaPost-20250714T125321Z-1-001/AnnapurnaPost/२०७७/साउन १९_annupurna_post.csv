शीर्षक,विवरण
राष्ट्रिय सरकार किन ?,"सरकारले राष्ट्रिय तथा अन्तर्राष्ट्रिय जगत्मा वैधानिकता गुमाउँदै गएकाले मुलुकको साख जोगाउन पनि राष्ट्रिय सरकार गठनको औचित्य पुष्टि हुन थालेको छ। नेपाल कम्युनिस्ट पार्टीभित्रको अन्तरद्वन्द्व उत्कर्षमा पुगेको छ। प्रधानमन्त्री केपी ओलीलाई प्रधानमन्त्री तथा पार्टी अध्यक्ष दुवै पदबाट राजीनामा गर्न अर्का अध्यक्ष प्रचण्ड तथा वरिष्ठ नेताद्वय माधव नेपाल र झलनाथ खनाललगायत अन्य नेताले दबाब दिएपछि अन्तरद्वन्द्वले उग्र रूप लिएको हो। दुवै पदको सट्टा एक पदबाट राजीनामा दिने मध्यम मार्गको खोजी पनि सुरु भएको छ। तर प्रधानमन्त्री ओलीले दुवै पदबाट राजीनामा नदिने अडान लिएका छन्। दुवै पक्ष आआफ्नो अडानमा दृढ रहेकाले समस्या बल्झिँदै गएको छ। नेकपाको यो अन्तरद्वन्द्वले मुलुकलाई अपूरणीय क्षति मात्र भइरहेको छैन; दैनिक प्रशासन सञ्चालनमा पनि कठिनाइ उत्पन्न भएको छ। एउटा पार्टीभित्रको अन्तरद्वन्द्वको सिकार मुलुक बन्नु हुँदैन। भारतसितको सीमा विवादको विषय अघि बढ्न सकेको छैन। नया नक्सा सार्वजनिक भएपछि आम नागरिक हौसिएका थिए तर त्यो उत्साह हराएको छ। कोरोना महामारी नियन्त्रण गर्न सरकार असफल भइरहेको छ। भियतनामजस्ता सफलताका साथ कोरोनाको पहिलो चरणलाई सामना गरेका देशमा पनि दोस्रो लहरले टाउको उठाएको छ। नेपालमा पनि दोस्रो लहरको आगमन हुने सम्भावना छ। सरकारले इन्कार गरे पनि समुदाय स्तरमा कोरोना फैलिँदो छ। कोरोना यही रूपमा बढ्यो भने सरकारको नियन्त्रणबाहिर जानेछ। विराटनगर, इनरुवा, राजविराज, वीरगन्जजस्ता तराईमधेसका सहर फेरि बन्दाबन्दीको चपेटामा परेका छन्। यो सबै सतर्कता नअपनाउँदाका परिणाम हुन्। व्यक्ति शक्तिशाली हुने होडको सिकार नागरिक हुनु हुँदैन भन्ने आवाज मुखरित भएका छन्। नेकपाभित्रको अन्तरद्वन्द्व एमाले तथा माओवादीबीच भएको अप्राकृतिक गठबन्धनको उपज हो। यी दुई पार्टीबीच पूर्णरूपमा मिलन भइसकेको छैन। क्षणिक लाभका लागि सपना बाँडेर निर्वाचनमा विजय हासिल गर्न जति सजिलो हुन्छ, त्यसलाई सार्थक निष्कर्षमा पुर्याउन त्यत्तिकै कठिन छ। दुई फरक विचारधारा अँगालेका पार्टीबीचको मिलन तार्किक निष्कर्षमा पुग्न सम्भव थिएन। पछिल्लो अन्तरसंघर्ष त्यसैको परिणाम हो। कुनै पनि अस्वाभाविक काम गर्न खोज्यो भने त्यस्तै अव्यावहारिक उपाय अवलम्बन गरिनुपर्ने हुन्छ। यसले झन्झन् संकट निम्त्याउँछ। एउटा पार्टीमा दुईजना अध्यक्ष हुनु यसको ज्वलन्त उदाहरण हो। यसका लागि द्वैराज्य शासन प्रणालीको अनुसरण भयो। एक राजतन्त्रमा शक्तिको हकदार एकजना रहन्छ। तर द्वैराज्य पद्धतिमा भने शक्तिको सूत्राधार एकभन्दा बढी रहन्छन्। द्वैराज्य पद्धतिको कतै राम्रो र कतै नराम्रो प्रभाव परेको देखिन्छ। त्यसैले गर्दा यससम्बन्धी विभिन्न विचारक तथा चिन्तकको विभिन्न मत पाइन्छ। आफूमै मारकाट हुनसक्ने भएकाले यो शासन पद्धति ठीक नभएको केहीको मत छ। द्वैराज्य पद्धतिमा बाबुछोरा तथा दाजुभाइको संलग्नता हुने र अमात्यले मनपरी गर्न नपाउने भएकाले द्वैराज्य अलिक असल पद्धति भएको विचार चाणक्यले प्रकट गरेका थिए। नेपालमा बाबुछोरा अथवा दाजुभाइले द्वैराज्यको सञ्चालन गरेको दृष्टान्त मध्यकालमा पाइन्छ। गोपाल, अभिर, किराँत तथा लिच्छवीकालमा यस्तो अभ्यास भएको थिएन। सन् ९९८ मा नरेन्द्रदेव र उदयदेवले संयुक्त शासन गरेका थिए। त्यसैगरी सन् १०१२ मा रुद्रदेव तथा भोजदेव काका भतिजाले चन्द्रमा तथा सूर्यजस्तै मिलेर द्वैराज्य सञ्चालन गरेको ललितपुरको गचाननीको सन् १०१२ को अभिलेखमा उल्लेख छ। संयुक्त शासन भए पनि जेठाबाठा तथा चतुरले हालिमुहाली गर्ने भएकाले शासन कमजोर हुदै गयो। त्यसकारण शक्तिशाली राजा शिवदेवले सन् १०९९ मा एकल राजतन्त्र स्थापना गरे। दाजुभाइले वरिष्ठता अनुसार शासन गर्ने व्यवस्था गरियो। पछि मल्लकालमा यो पद्धति अन्तइ भई बाबुपछि छोरा राजा हुने परिपाटी सुरु भयो। तर फेरि द्वैराज्यको पुनरावृत्ति भयो। जयस्थिति मल्लपछि धर्म मल्ल, ज्योतिर मल्ल, कीर्ति मल्ल तीनै राजा भए। यस रोगले पृथ्वीनारायण शाहलाई पनि छाडेन। फलस्वरूप भाइहरूले राजा हुने इच्छा व्यक्त गरे। उनले नमानेकाले भाइले विद्रोहै गरेका थिए। अन्त्तः दोलखा भेक भाइ दलजितलाई दिएका थिए। तर पछि आएर यो विकृति अन्त्य भयो। यतिखेर यो समस्या नेकपामा प्रवेश गरेको छ। भारतमा ७० को दशकमा इन्दिरा गान्धीले आपत्कालीन स्थितिको घोषणा गरिन्। यस समयमा विभिन्न अत्याचार भए। जनसंख्या घटाउने क्रममा कति अविवाहित तथा ज्येष्ठ नागरिकको बलजफ्ती परिवार नियोजन गरियो। अन्ततः निर्वाचनको घोषणा भयो। यस निर्वाचनमा पहिले आपसमा नमिलेका विभिन्न पार्टी संयुक्त भएर जनता पार्टीको गठबन्धन बन्यो। निर्वाचनमा इन्दिरा गान्धीको तानाशाही मुख्य मुद्दा बन्यो। उनका नजिकका मित्र जगजीवन रामले कांग्रेस फर डेमोक्र्यासी नामक पार्टी खोलेर इन्दिरा गान्धीबाट अलग भए। इन्द्रिय बचाऊ, इन्दिरा गान्धी हटाऊ जस्ता नाराले आकर्षक रूप धारण गरे। इन्दिरा गान्धीको दल पराजित भयो। जनता पार्टीले दुईतिहाइ अभिमत प्राप्त गरी यसको सरकार निर्माण भयो। तर यो सरकार पूरा अवधि टिक्न सकेन। फेरि निर्वाचन भएर इन्दिरा गान्धी नै सत्तामा आइन्। जनता पार्टीबीचको अमेलपूर्ण क्रियाकलाप देखेर इन्दिरा गान्धीको तानाशाहीलाई जनताले बिर्से। व्यक्तिमा शक्ति कायम राख्ने नेकपाको जस्तो होडबाजी कांग्रेसभित्र पनि चलिरहने हो भने त्यसले लोकतन्त्र कमजोर हुने मात्र होइन; दलीय व्यवस्था नै धरापमा पर्ने छ। समान राजनीतिक दर्शन नभएका पार्टी विजयका लागि मात्र एक भए भने यो चीरस्थायी हुँदैन भन्ने संकेत यसले दिन्छ। नेकपाको उद्देश्य जसरी भए पनि कांग्रेसलाई पराजित गरी आफू सत्तामा जानु थियो, जसरी जनता पार्टीको अभिप्राय इन्दिरा कांग्रेसलाई हराएर बागडोर समाल्नु थियो। यसका लागि दुइटा भिन्न विचार भएका पार्टी एमाले तथा माओवादी एकअर्कामा विलय भए। फलतः अहिले जे अवश्यम्भावी थियो त्यही भएको छ। सिद्धान्तमा सतही सामीप्य मात्र भएर पार्टी एक हुन सक्तैन। जनता पार्टीमा लोकतन्त्र सतही साझा विन्दु थियो। तर आन्तरिक मतभेद विभिन्न थिए। उदाहरणका लागि अटलविहारी बाजपेयीको भारतीय जनसंघ पार्टी राष्ट्रिय स्वयंसेवकपरस्त थियो भने जनता पार्टी यसको विपरीत। यी दुइटा घटकबीच मतभेद बढ्दै गयो। अन्ततः जनता पार्टी एक रहन सकेन। नेकपा एमाले तथा माओवादीबीच पनि साम्यवाद साझा विन्दु थियो। तर आन्तरिक रूपमा एमाले जनताको बहुदलीय जनवादमा विश्वास गर्छ भने माओवादी माओवाद र एक्काइसौैं शताब्दीको जनवादमा। एमालेभित्रको वामदेव खेमाले जनताको बहुदलीय समाजवादको नारा भर्खरै अगाडि सारेको छ। नेकपा भित्रभित्रै फुटिसकेको छ। अब पनि यो पार्टी सग्लो छ भन्नु पानीमाथिको ओभानु हुन खोज्नु हो। लोककथामा वर्णित स्यालले बोरामा हालेर ढुंगामा घिसार्दा अहा, क्या मज्जा भयो ! भने र बालुवामा घिसार्दा मरें नि ! भनेजस्तै हो। नेकपाको सरकार मुलुकलाई भार भएको छ। दुईतिहाइ सरकारले देशको मुहार फेर्ला भन्ने जनतालाई आशा थियो तर यो सबै आशा निराशामा परिणत भएको छ। सरकारका गतिविधिले न नागरिक सन्तुष्ट हुन सके न त छिमेकी मुलुक नै। चीनसितको निकटता र भारतसँगको शत्रुताले सरकार चेपुवामा परेको छ। सम्बन्ध भनेको समदूरीमा हुनुपथ्र्यो। सीमा विवादमा भारतसित वार्ता हुन नसक्नु भनेको सम्बन्धमा चिसोपना बढ्नु हो। त्यसै पनि सीमा समस्या समाधान गर्न तत्पर नदेखिएको भारतलाई प्रधानमन्त्रीबाट भारतको राष्ट्रिय चिह्न, भारतीय कोरोना, सरकार ढाल्ने भारतीय प्रयास, अयोध्याबारे भएका अभिव्यक्तिबाट बहाना मिलेको छ। तत्काल या यो सरकार रहुञ्जेल भारतसित वार्ता हुने सम्भावना छैन। भारतीय मनस्थिति हेर्दा ओलीले सत्ता नछाडेसम्म भारतसँगको सम्बन्धमा सुधार आउने कुनै संकेत देखिन्न। झन् भारतीय विदेशमन्त्रीले अब असंलग्न आन्दोलनको औचित्य समाप्त भएको भनेर नयाँ तरंग ल्याइदिएका छन्। असंलग्न आन्दोलनको संस्थापकमध्येको मुलुक नेपालका लागि यो गम्भीर विषय हो। ओली सरकारबाट मध्यावधि निर्वाचनको घोषणा हुने गाइगुइ पनि राजनीतिक नेपथ्यमा नगुन्जिएको होइन। यस्तो परिस्थिति निर्माण भयो भने त्यो मुलुकका लागि दुर्भाग्य हुनेछ। मुलुक निर्वाचनमा जान सक्ने परिस्थितिमा छैन यतिबेला। किनभने कोरोनाले गर्दा देश आर्थिक रूपमा जर्जर भइसकेको छ। ओली सरकारको निरन्तरता मुलुकका लागि अभिशाप हुने सम्भावना बढ्दै छ। नेकपा एक भएर जाने परिस्थिति नभएको र दलभित्रैबाट नेतृत्व परिवर्तनको सम्भावना पनि नहरेकाले राष्ट्रिय सरकार निर्माणमा लाग्नु आवश्यक छ। कांग्रेसका वरिष्ठ नेता रामचन्द्र पौडेलले राष्ट्रिय सरकारको आवश्यकता औंल्याइसकेका छन्। शीतलनिवासको निष्पक्षतामा पनि प्रश्न उठ्न थालेको छ। राष्ट्रपति पार्टीको विवाद मिलाउन क्रियाशील हुनुले पनि संस्थाको मर्यादामा आँच आएको छ। बरु राष्ट्रपति स्वयं मुलुक यही अवस्थामा अघि बढ्न नसक्ने भएकाले राष्ट्रिय सरकार निर्माण गर्नेतर्फ अग्रसर हुने हो भने शीतलनिवासको ख्याति जोगिन सक्छ। नेकपाले पनि यो समस्या बुझेर कदम चाल्नु राष्ट्रिय माग हो। विभिन्न दलसित संवाद गरेर नेकपाले आफ्नै नेतृत्वमा राष्ट्रिय सरकार निर्माण गर्नुपर्छ। यस्तो परिस्थिति निर्माण भयो भने आन्तरिक समस्या मात्र सुल्झिने छैनन्; छिमेकीसँगको सम्बन्ध पनि सुमधुर हुनेछ। अबको दुई वर्षपछिको निर्वाचन गराउन पनि सहज हुनेछ। यस्तो अवस्थामा प्रमुख प्रतिपक्षी कांग्रेसलगायत अन्य दलको भूमिका महत्वपूर्ण हुन्छ। संसद् र सडकमा कांग्रेस छैन भन्ने आवाज प्रस्फुटित भएपछि थोरै भए पनि क्रियाशील देखिन थालेको छ। केही समय कांग्रेस हराएजस्तो देखिए पनि अहिले राष्ट्रिय प्रजातन्त्र पार्टीका नेता तथा कार्यकर्ताको प्रवेशले प्रजातान्त्रिक शक्तिको एकता चाहेको देखिन्छ उसले। प्रजातन्त्रमा आस्था राख्ने सबैलाई एकता सूत्रमा बाँध्न कांग्रेस क्रियाशील हुनुपर्छ। तर, कांग्रेसको प्रजातान्त्रिक छविमा कसैबाट आँच आउने काम भयो भने त्यतिबेला गरिमामय ऐतिहासिक विरासतको पनि ख्याल गर्नुपर्छ। जनता पार्टीलाई पराजित गरेर इन्दिरा गान्धीले विजय हासिल गरेजस्तै अर्काे निर्वाचनमा कांग्रेस विजयी बन्न सबैको साथ र सहयोग लिनुपर्छ। तर त्यसका लागि आन्तरिक लोकतन्त्र मजबुत बनाउन आवश्यक छ। यो सम्भावनालाई गुम्न नदिनेतर्फ कांग्रेसको सक्दो प्रयत्न गर्नुपर्छ। भारतमा कांग्रेसले र भारतीय जनता पार्टीले विभिन्न पार्टीको गठबन्धन बनाएजस्तै कांग्रेसले पनि विरोधी दलको समूह बनाउन आवश्यक छ। नेकपाको औचित्य समाप्त भएकाले यस्तो गठबन्धन नेपालमा पनि प्रभावकारी हुनेमा दुईमत हुन सक्तैन। व्यक्तिमा शक्ति कायम राख्ने नेकपाको जस्तो होडबाजी कांग्रेसभित्र पनि चलिरहने हो भने त्यसले लोकतन्त्र कमजोर हुने मात्र होइन; दलीय व्यवस्था नै धरापमा पर्ने छ।"
बुझ्न नसकिएको कोभिड,"स्वास्थ्य मन्त्रालयले असार २३ गते भक्तपुरका चारसहित उपत्यकामा २८ जनामा संक्रमण देखिएको सार्वजनिक गर्यो। पाटन अस्पतालमा स्वाब दिएकी गठ्ठाघरकी महिला सम्पर्कमा आइनन्। वडाध्यक्षले नाम, थर, उमेरका आधारमा खोजी गरे पनि भेट्न सकेनन्। त्यस्तै काठमाडौं गल्फुटारका एक पुरुष पनि सम्पर्कविहीन छन्। असार २५ का चारजना, असार २७, २८ र २९ का यतियति भन्दै जाँदा ठूलै संख्या बन्दछ। फर्ममा फोन नम्बर नलेखिएको, लेखिएको गलत, नाम, उमेर, ठेगाना नभएका वा गलत भएका अनगिन्ती छन्। यसमा पैसा तिरेर पीसीआर गर्ने बढी छन्। संक्रमित सचेत भए पनि अस्पताल वा आइसोलेसन केन्द्रको बसाइ तथा छरछिमेकका व्यवहार छल्न यसो भइरहेको देखिन्छ। कन्ट्याक्ट ट्रेसिङ भएन भन्दाभन्दै अब संक्रमित नै ट्रेसिङमा छैनन्। विदेशबाट चार्टर्ड उडानमा आउने ३५ प्रतिशतले मात्र पीसिआर र अन्य ३३ प्रतिशतले आरडीटी गरेको देखिन्छ भने बाकी परिक्षण नै नगरी त कति लक्षणसहित आइरहेको पाइएको छ। धेरै भीडभाड हुने र संक्रमितहरू घुलमिल हुन सक्ने सम्भावित १२ जोखिमस्थलबाट स्वाब संकलन गर्ने काममा पनि सञ्चालक, स्वास्थ्यकर्मी, बैंकर्स र कर्मचारी सहयोगी छैनन्। मन्त्रालयले उपत्यकामा समुदायस्तरमा कोरोना संक्रमण नफैलिएको बताउँदै आइरहेको छ। साउन २ गते काठमाडौं, भक्तपुर र ललितपुरका भीडभाड हुने विभिन्न स्थानबाट चार हजार आठ सयजनाको नमुनामा तीन जनामा मात्र देखिएकाले उक्त दाबी प्रमाणित गर्दै छ। संक्रमितमा दुईजना विदेशबाट आई ब्युटीपार्लर व्यवसाय गरिरहेका छन्। राजधानीमा कोरोना भाइरस संक्रमित पुष्टि भएको पाँच महिनापछि उपत्यकामा दैनिक संक्रमित र मृत्युको ग्राफ उकालो लागिरहेको छ। उपत्यकाबाहिर संक्रमण, क्वारेन्टाइन र आइसोलेसनमा बस्ने घट्दै गइरहेको छ भने उपत्यकामा बढ्दैछन्। उपत्यका उच्च जोखिममा कोरोना संक्रमण दर मोफसलमा भन्दा न्यून रहेको उपत्यकामा पहिलोपटक ललितपुर भैंसेपाटीका दुई वर्षीय बालक जसको यात्रा इतिहास नभएको तथा घरमै बसिरहेको बालकमा शल्यक्रिया गर्न मेडिसिटीले पाटन अस्पतालमा पीसीआर गर्दा पोजेटिभ देखिएपछि स्थानीय संक्रमण देखा परेको छ। बाक्लो जनसंख्या भएको राजधानीमा असारसम्म भ्रमण इतिहास नभएका ३० जना बढीमा कोरोना पुष्टि भइसकेको छ। कतै नगएका व्यक्तिमा र ढलमा पनि कोरोना देखिन थालेपछि सरकारले स्थानीय संक्रमण भएनभएको यकिन गर्न नमुना संकलन गर्न थालेको हो। सचेत समाज भनिएकै तहतप्काबाट मास्क नलगाउने, भीडभाड गर्ने, सामाजिक दूरी कायम नगर्नेजस्ता गतिविधि भइरहेका छन्। राजनीतिले सरगर्मी लिई बैठक, भेला, प्रधानमन्त्री बचाउन जुलुस निस्किएका छन्। नेपाल विद्यार्थी संघले गरेको एक कार्यक्रममा त कांग्रेस सभापति शेरबहादुर देउवाले सामाजिक दूरी नगरीकन टासिएर बसेको भन्दै रोषै प्रकट गरे। हटस्पट जिल्ला र स्थानबाट पसल खोल्न, व्यवसाय गर्न उपत्यका आउनेको संख्या ह्वात्तै बढेको छ। घरमा छिर्नै पीसीआर घरबेटीले माग्ने क्रम अद्यावधिक छ। मापदण्डमा पर्नेको त समस्या रहेन तर घरबेटीको दबाबले पैसा खर्च गरी तथा सोर्सफोर्स लगाई परीक्षण गराउनेको लाइन लामै छ। पीसीआर गरेका र नगरेकालाई होल्डिङ सेन्टर एउटै छ। राजधानीमा विदेशबाट आउनेलाई देखाएको उदासीनता र सदासयताले कोरोना देखिने रबढ्ने क्रम जारी छ र कोरोनाको हटस्पट बन्दै छ। नेपालकै हटस्पटबाट आउनेलाई पनि निगरानी छैन। उपत्यकावासी पनि बाहिरबाट आउनेलाई मात्र संक्रमण छ भन्दै मक्ख छन्। जिल्ला र विदेशबाट आउने क्रम सुरु भएसँगै काठमाडौंमा संक्रमितको संख्या बढेको हो। देशमा १५ प्रतिशतभन्दा बढी अर्थात् हरेक ६ मध्ये १ उपत्यकामा बस्छन्। जनघनत्व बाक्लो भएको उपत्यका कथं हटस्पट बन्न पुगे नियन्त्रणमा ल्याउन मुस्किल पर्नेछ। निगरानी तथा स्वनिगरानीमा बसेनबसेको पनि कसैले ख्याल गरेको छैनन्। ढलपानीमा पनि संक्रमण सेन्टर फर मोलिक्युलर डाइनामिन नेपालले राजधानीका चारवटा घना बस्ती भएको टोलको ढलको नमुना लिएर परीक्षण गर्दा दुइटा नमुनामा कोरोना भाइरस देखिएको जनाएको छ। ढलमा एक सयदेखि पाँच सय घरको ढल मिसिने गरेको थियो। उक्त दुइटा नमुनामा चीनको वुहानमा पाइएको प्रजातिकै भाइरस पाइएको छ। लक्षण नभएका धेरै संक्रमित समुदायमा हुन सक्ने बताएका छन्। ढलपानी संक्रमण पत्ता लगाउन विश्वभर विभिन्न देशले प्रयोग गर्दैछन् र विश्व स्वास्थ्य संगठनले पोलियो रोग धेरै हुने क्षेत्र पत्ता लगाउन प्रयोग गरेको थियो। कोभिड १९ को पेटसम्बन्धी लक्षण देखाउने, श्वासप्रश्वास लक्षणपश्चात् र लक्षण नदेखाउने दुवै किसिमका बिरामीको दिसामा कोरोना भाइरस देखा पर्न सक्छ। कोरोना पत्ता लगाउन प्रयोग गर्न सकिने नमुनामा दिसा पर्छ। कुनै अध्ययनले समुदायमा संक्रमण देखिनु केही दिनअघि संकलित ढलपानीमा पनि कोरोना भाइरसको पहिचान भएको देखाएका छन्। लक्षण नदेखिएका संक्रमितलाई समेत समावेश गर्न ढलपानीको परीक्षण लाभकारी हुन्छ। साथै संक्रमणको दोस्रो लहर फैलन थालेनथालेको जानकारी पनि दिन्छ। तसर्थ ढलपानी परीक्षण विधिलाई स्वास्थ्य सर्वेक्षणको विकल्पका रूपमा नभई पूरकका रूपमा लिन सकिन्छ। आर फ्याक्टर एक बिरामीले कतिजना मानिसलाई रोगी पार्न सक्छ भन्ने कुरा उक्त भाइरसको प्रभावकारिता अर्थात् वैज्ञानिक भाषामा रेप्लिकेसन नम्बर वा आर फ्याक्टर भनिन्छ। आर फ्याक्टर अत्यधिक भए उक्त भाइरसको सर्ने रफ्तार धेरै छ भन्ने हो। आर नम्बर १ भन्दा अधिक हुनु भनेको उक्त जीवाणुलाई समयमै नियन्त्रण गर्न नसके उक्त कीटाणुले संसारमा विस्फोटक अवस्था सिर्जना गर्छ भन्ने हो। भ्रम यथावत कतिपय क्वारेन्टाइनबाट भागे, आत्महत्या गरे। संक्रमणपछि मृत्यु भइहाल्छ भन्ने गलत बुझाइ समाजले देखाउने नकारात्मक दृष्टिकोण नै हो। कोरोना निको भई गाउँ फर्किएका व्यक्ति पानी लिन जाने ठाउँमा समाजले करेन्ट प्रवाह गरिदिँदा दुःखद घटना भयो। काठमाडौंमै कोरोनामुक्तलाई छुवाछूतको व्यवहार गरिदिँदा मानसिक तनाव सिर्जना भई डेरा, घर सरेका छन्। त्यसो त संक्रमणमुक्त भएको भनी डिस्चार्ज गरिएकामा पीसीआर गर्दा पोजेटिभ देखिएर केहीमा ठूलो हलचल, त्रास मच्चिएको हो। यसलाई विश्व स्वास्थ्य संगठनले पोजेटिभ मृत, निष्क्रिय, अवशेष भाइरसले गर्दा भएको र अर्काेमा रोग सार्न नसक्ने बताएको छ। जतिसुकै पीसीआर, आईसीयू, भेन्टिलेटरका योजना बनाए पनि सरोकारवालाले सर्वसाधारणमा कोरोना सम्बन्धमा रहेका तथ्य बुझाउन आज पनि सकेका छैनन्। समाजमा अझै पनि भ्रम, अविश्वास र त्रास व्याप्त छ। घरमा संक्रमित घरमै बस्छु, नियमकानुन मान्छु भन्दै घरमा बस्ने संक्रमितहरू सयौं स्थानमा छन्। त्यसो त असार २५ पहिले घरमै आइसोलेसनमा बस्ने चिकित्सक र स्वास्थ्यकर्मी मात्रै थिए। कोरोनाको जोखिमयुक्त पक्ष भनेकै बिरामीको स्वास्थ्य अचानक गम्भीर हुनु हो, के घरमै आइसोलेसनमा बस्दा सावधानी अपनाउँदा अपनाउँदै सर्ने जोखिम तथा जटिलता र मृत्युको जोखिम टार्न सकिन्छ त ? घरमै बस्दा अस्पताल र क्वारेन्टाइनमा जस्तो सुरक्षित त हुँदैन। त्यसैमा लक्षणरहित संक्रमित मलाई केही भएको छैन भनेर घरबाट निस्कने गरे अवस्था भयावह हुन सक्छ। किरियापुत्री जस्तै कसैलाई नछोई टाढै बस्ने हो भने अस्पतालभन्दा आइसोलेसन मापदण्ड पूरा गरेका घर ठिकै हुन सक्छन्। तथापि आईसीयू सेवा उपलब्ध अस्पताल नजिकै हुनुपर्छ। अन्त्यमा, समुदायमै फैलिएको नभने पनि दोस्रो चरणमा भने पुगिसकेको छ। उपत्यका समुदाय संक्रमणको सँघारमा छ, सामुदायिक संक्रमण छैन भन्दैमा ढुक्क भएर बस्ने अवस्था छैन। नियन्त्रण गर्न नसके भोलि ठूलै महामारी हुन सक्छ। सुरुमा फाट्टफुट्ट संक्रमण भए पनि पछिल्लो सातामा अत्यधिक छ। संक्रमण फैलिन नदिन गर्नुपर्ने मुख्य काम भनेकै रोकथाम हो। संक्रमण फैलन नदिने सरकार मात्र होइन, संक्रमित व्यक्ति र हरेक नागरिकको दायित्व हो।डा बुढाथोकी नेपाल चिकित्सक संघका केन्द्रीय कोषाध्यक्ष हुन्।"
मधेस राजनीतिको दृश्य,"मधेसले पनि राष्ट्रिय मूलधारमा हस्तक्षेप गर्नैपर्छ। तराईमधेसले शिर उँचो पारेर पहाड, हिमालतिर हेर्नैपर्छ। मधेसलाई टेकेर पहाडतिर उक्लिनैपर्छ। नेपालको दक्षिणी समथर भूगोल (तराईमधेस पनि भनिन्छ) उसैगरी पूर्वपश्चिम तन्किएको छ, जसरी विश्वको मानचित्रमा नेपालको सीमा तन्किएको छ। यो समथर भूगोलमा पूर्वपश्चिम छिचोल्ने दुई राजमार्ग छन्पूर्वपश्चिम (महेन्द्र) राजमार्ग र हुलाकी राजमार्ग। हुलाकी राजमार्गको निर्माण अझै पूरा हुन सकेको छैन। नेपालको उपेक्षित विकासको प्रभावकै रूपमा हुलाकी राजमार्गलाई हेर्न सकिन्छ। तराईमधेसको विकास र समृद्धिमा कायाकल्प गर्ने सम्भावना बोकेको यो राजमार्ग नेपालका सबै चालू राजमार्गभन्दा पुरानो भईकन पनि दशकौंदेखि निर्माण सम्पन्न नहुनुको बहुआयामिक कारण छन्। नेपालको जेठो सडक अझै पनि बनिनसक्नु आफैंमा एक ऐतिहासिक उल्झन हो। र, हो यो एक अनुत्तरित प्रश्न पनि। यही एउटा राजमार्गले नेपालको काठमाडौंकेन्द्रित शासनसत्ताले तराईमधेसलाई कस्तो व्यवहार गरिरहेको छ भन्ने छर्लंग पारेको छ। अनि यही एउटा राजमार्गले तराईमधेसलाई हेर्ने सांगोपांगो नजरियासमेत प्रतिविम्बित गरिदिएको छ। राजमार्गमा राजनीति हुलाकी सडक, राणाकालीन समयमा चिठीपत्र ओसारपसार गर्ने हुलाकीहरू हिँड्ने छोटो बाटो हो। त्यही बाटोलाई हुलाकी राजमार्ग नामाकरण गरियो। हालको पूर्वपश्चिम (महेन्द्र) राजमार्ग निर्माण हुनुपहिले यो नै एकमात्र पूर्वपश्चिम सडक थियो। यो मार्ग तराईमधेसका जिल्लाहरू जोड्ने पहुँच मार्ग हो। यति पुरानो र ऐतिहासिक भईकन पनि यो हुलाकी लोकमार्ग निर्माण सम्पन्न हुन सकेको छैन। त्यसैले अहिलेको अवस्थामा पूर्वपश्चिम नेपालको यात्रा गर्ने एक मात्र चालू बाटो पूर्वपश्चिम राजमार्ग नै हो। तत्कालीन राजा महेन्द्रले २०१९ सालमा निर्माण सुरु गराएको यही राजमार्ग पञ्चायती विकासको एक मात्र जीवित उम्दो दृष्टान्त पनि मानिन्छ। त्यो बेला महेन्द्रले चाहन्थे भने सबैभन्दा पहिले हुलाकी राजमार्ग बन्ने थियो। तर पूर्वपश्चिम तराईमधेसका सहर जोड्ने हुलाकी मार्गको साटो चुरेको फेदकेन्द्रित भएर व्यापक मात्रामा वन फडानी गरी नयाँ राजमार्ग खोलियो। यो राजमार्ग खोल्नुको कारण पहाडबाट बसाइँसराई गरी पूर्वपश्चिम नयाँ बस्ती बसाउनु थियो। अनि त्यो नयाँ बस्तीमार्फत तराईमधेसको भूराजनीतिलाई सन्तुलनमा ल्याउनु थियो महेन्द्रीय राष्ट्रवाद का खातिर ! त्यही राष्ट्रवादको राजनीतिले आजको पुस्तासम्मलाई नराम्ररी गाँजेको छ। आखिर यो देशको विविधता नचिन्ने, समुदाय, स्थानीयता, भूसंस्कृति, भेषभूषा र रहनसहन चनिन्ने केवल भूगोल र शासकीय समुदायलाई मात्रै चिन्ने राष्ट्रवाद को भाष्यको निर्माण त्यही महेन्द्र राजमार्ग निर्माणसँगै विस्तारित भयो। पूर्वपश्चिम चुरेको फेदैफेद निर्माण गरिएको राजमार्ग र यसले चर्चेको स्थानमा नयाँ सहर बन्दै गर्दा मध्यमधेस छिचोल्ने हुलाकी राजमार्गचाहिँ उपेक्षित भइरहनुले त्यही महेन्द्रीय राष्ट्रवाद को सचेतन राजनीति उजिल्याउँछ। देखिने दृश्य अनि आज हामी त्यही पूर्वपश्चिम राजमार्गको यात्रा गर्दै समग्र तराईमधेसको दृश्य र मनोविज्ञानको संश्लेषण गर्न पुग्छौं, जुन वास्तवमै असंगत एवं त्रुटिपूर्ण छ। साँच्चिकै मधेस बुझ्नका लागि हुलाकी सडक हुँदै दक्षिण नेपालका पुराना सहर, राजमार्गवरिपरिका अव्यवस्थित देखिने बजार, खेत खलियान हुँदै तराईमधेसका गाउँटोल पुग्ने धुलाम्य र हिलाम्य बाटोको कष्टकर यात्रा तय गर्नैपर्छ। बल्ल मधेस के हो बुझिन्छ। मधेसको समस्या के हो ज्ञात हुन्छ। पूर्वपश्चिम राजमार्गमा यात्रा गर्दा एक खालको विकासको झझल्को पाउन सकिन्छ। राजमार्गवरिपरि देखिने दृश्यले भन्छ जताततै आबादी बढेको छ। बढ्दै गरेको आबादीले केही मात्रामा विकासका गतिविधि पनि बढाएकै छन्। अनि शिक्षा, स्वास्थ्य, खानेपानी, बिजुली, सञ्चार आदिको विकास हुँदै जो छ, मुख्य सहरबजारमा चौडा बाटो हुने क्रम जारी नै छ। हो, पूर्वपश्चिम राजमार्गको यात्रामा यही गुल्जार हुँदै गरेको तराईमधेस देख्छौं र हामी सहज निष्कर्षमा पुग्छौं, आखिर तराईमधेसमा सबै ठीकै त छ। तर, त्यही राजमार्गबाट टाढिएर केही किलोमिटर दक्षिणी शाखा सडकहरूको यात्रा गर्दा अर्कै यथार्थको बोध हुन्छ। हो, त्यो दक्षिणी भेकको दृश्यमा भने अर्कै संसार दृष्टिगोचर हुन पुग्छ। सडकवरिपरि देखिने निकै पुरानो तर अव्यवस्थित र दुर्गन्धित बजारले प्रश्न उठ्छ एउटै भूगोलको केही किलोमिटर दक्षिण र केही किलोमिटर उत्तरको दृश्यमा किन यत्रो अन्तर ? अनि लाग्छ यो दुइटा पूर्वपश्चिम नेपाल जोडिने सडकबीच कुनै सम्बन्ध नै छैन। तराईमधेसको वास्तविक कथा बोल्ने यिनै दृश्य हुन्। निर्मित दृष्टिकोण यी दुई राजमार्गवरिपरि देखिन दुईथरी दृश्यको अन्तरविरोध नै तराईमधेसको राजनीतिक परिदृश्य हो। अनि यहाँका गरिब र उत्पीडित जनता भने राज्य, समुदाय र छिमेकीको मिचाह प्रवृत्तिको तेहेरो शोषणमा पिल्सिएका छन्। पहिलो, राज्यसत्ताले गरेको शोषण र दमन। दोस्रो, सामुदायिक रूपले टाठाबाठाबाट हुने उत्पीडन, जसलाई उनीहरूकै नाउँमा हुने राजनीतिले संरक्षण गरेको हुन्छ। तेस्रो, भारतीय सीमा अतिक्रमणको बलमिच्याइँ र ज्यादती। मधेसका नेताहरू जब सत्ताको निकट आउँछन् र मधेस बिर्सिन्छन्। मधेसको माटोमा जन्मेहुर्केका अनि त्यहीं राजनीतिक कर्म गर्ने नेताहरूलाई काठमाडौंको वातानुकूलित मौसम किन प्यारो लाग्छ ? उनीहरूले किन मधेसमै बसेर मधेसी जनताको हितका लागि काम गर्दैनन् ? खासमा उनीहरूका लागि न त राज्य छ, न पार्टी छ, न स्थानीय छन्, न त सुरक्षा छ। बाह्य र आन्तरिक दुवैतर्फबाट दमित भइबस्नुपर्ने सीमाञ्चल क्षेत्रका नागरिकका वेदना, पीडा अनि दैनन्दिनी झेल्नुपर्ने समस्याको चाङ कसले देखोस् ? परिणामस्वरूप रोग, भोक र शोक नै दक्षिणी सीमाञ्चल क्षेत्रका नागरिकको दैनिकी बनेको छ। यिनै समस्यासँग जुध्दाजुध्दै तिनको जुनी बित्छ। त्यही अभाव र पीडामाथि समाजले सामाजिक विभेद र बहिस्करणको बल्छी थाप्छ। अनि मान्छे भएर बाँच्न सकेको छैन मान्छे। उता राज्यको चरम् लापरबाही र अमानवीय व्यवहारबाट पनि तिनै मरिरहेका छन्। केही समयअघि त्यही तराईमधेसको सीमाञ्चल क्षेत्रका तीन होनाहार युवाहरूको अकारण ज्यान गयो। प्रहरी हिरासतमा मृत्यु भएका शम्भु सदा, अस्पतालमा जीवनजलसमेत पाउन नसकेर प्राण त्यागेका राजु सदा र पेट भर्ने खाना नपाएर भोककै कारण ज्यान गुमाएका मलर सदाको मृत शरीरले यो देशलाई गिज्याइरह्यो राज्यको अमानवीय र संवेदनहीन चरित्र उदांगो पारिदियो। तर, काठमाडौंको सत्तालाई त्यसको कुनै असर परेन। खासमा त्यो स्वाभाविक मृत्यु थिएन। त्यो राज्यहत्या नै थियो। आफ्ना नागरिकको न्यूनतम बाँच्न पाउने अधिकारसम्मको सुरक्षा गर्न नसक्ने राज्यले दैनन्दिनी नागरिकको हत्या गरिरहेको छ। हो, मधेसको राजनीतिमा ती अनाहकमा ज्यान गुमाएका मानिसले भोगेका समस्या नखोतल्ने हो भने त्यो राजनीति नक्कली प्रतीत हुन्छ। इतिहासको योगदान इतिहासको फलकमा मधेस र मधेसको राजनीतिलाई हेर्दा सबै जागरणमुखी आन्दोलन र राजनीतिक रूपान्तरणको संघर्षमा मधेसको योगदान महत्वपूर्ण र निर्णायक देखिन्छ। हालसम्म भएका सबैजसो राजनीतिक संघर्षमा तराईमधेसको योगदान उच्च छ। झन् २००७ सालको क्रान्तिताका त मधेसका केही सहरले निर्णायक इतिहास रचेकै हुन्। वीरगन्ज, जनकपुर, राजविराज, विराटनगर, भैरहवा यस्ता केही दक्षिण नेपालका पुराना सहर हुन्, जसले २००७ सात सालको क्रान्तिलाई नै नयाँ उचाइ र गन्तव्यमा पुर्याए। तर, एकाध सहरलाई छाड्ने हो भने गौरवमय राजनीतिक इतिहास बोकेका अनि दिग्गज नेतृत्व जन्माएका यी सहर आज किन गुमनाम छन् ? किन तिनको शान, सौकत र वैभव मुर्झाएको छ ? ती तराईमधेसका पुराना सहर किन आज सुनसान बने ? ती किन राजनीतिक नेतृत्व र राज्यबाट उपेक्षित भए ? कसले उपेक्षा गर्यो ? अनि किन गरियो ? तराईमधेसको विकासक्रमको कारण खोतल्दा जहाँ बसाइँसराइ भएर आउने क्रम बढी हुन्छ, त्यहाँ विकासको प्रक्रिया पनि तीव्र भएको देखिन्छ। अनि यसरी बसाइँसराइ गर्नेमा पहाडी मूलका आर्य खस समुदायकै बाहुल्य देखिन्छ। तर, तुलनात्मक रूपमा दक्षिणतिरका मधेसी थारू समुदायको बसाइँसराइको दर पनि कम छ र उनीहरूको समुदायको भौतिक विकासको दर पनि उस्तै न्यून देखिन्छ। हो, यहींबाट राज्यको स्रोतसाधनको उपयोग सबैभन्दा बढी कुन समुदायले गरेको छ ? अनि उत्पीडन र विभेदको शृंखला कहाँ बढी छ ? स्पष्ट हुन्छ। खस आर्य समुदायको बाहुल्य भएका स्थानमा विकासको गति बढी हुनुमा उनीहरूको उन्नत सभ्यता, संस्कार र चेतना हो भनेर तर्क गर्नेहरू पनि प्रशस्त छन्। यसमा केही सत्यता पक्कै छ। तर, किन त्यसो भयो भनेर प्रश्न गर्ने हो भने त्यो समुदाय जहाँजहाँ पुग्छ राज्यको स्रोतसाधन त्यहींत्यहीं पुगेको यथार्थ अस्वीकार गर्न सकिँदैन। अतः भौतिक विकासको अवस्था र अवसरको बाहुल्य पनि त्यही समुदायको भागमा बढी पर्न गएको साँचो हो। वैकल्पिक नजर उत्पीडन, विभेद र अविकाश मधेसका खास समस्या हुन्। त्यसैले तराईमधेसमा कुनै न कुनै जागरणको आन्दोलन चलिरहेको छ। आन्दोलनको फरकफरक स्वरूप र झाँकी प्रस्तुत भइरहेको छ। त्यही जागरणमुखी आन्दोलनले नयाँ वैकल्पिक रणनीति प्रस्तावित गर्दै छ। जुन मधेसको पछिल्लो राजनीतिक जागरण हो। मधेसका नेताहरू जब सत्ताको निकट आउँछन् किन उनीहरू मधेस बिर्सिन्छन् ? मधेसको माटोमा जन्मेहुर्केका अनि त्यहीं राजनीतिक कर्म गर्ने नेताहरूलाई काठमाडौंको वातानुकूलित मौसम किन प्यारो लाग्छ ? उनीहरूले किन मधेसमै बसेर मधेसी जनताको हितका लागि काम गर्दैनन् ? यस्ता अनगिन्ती प्रश्न अनुत्तरित नै छन्। यी प्रश्नको उत्तर खोज्दै गर्दा अब उही पारम्परिक आँखाले हेरेर हुँदैन। तराईमधेसको अहिलेको अभावग्रस्त अवस्था र असन्तुलित विकासले त्यहाँको जीवनस्तर झन् खस्किँदै गएको छ। त्यसैले राज्यको समतामूलक समृद्धिमा अब तराईमधेसको सहभागिता बढाउनुपर्छ। पूर्वपश्चिम राजमार्गमा नयाँ बस्ती र सहरहरू गुल्जार हुँदै गर्दा दक्षिणतिर मुर्झाएका बस्तीहरूमा पनि त्राण भर्नुपर्छ। उत्तरदक्षिण व्यापारिक र भावनात्मक सम्बन्धको विस्तारले नै समग्र तराईमधेसको उन्नति हुने हो। मधेस राजनीतिको वैकल्पिकता यही हो कि सामुदायिक स्वरूपमा रहेको राजनीतिलाई राष्ट्रिय स्वरूप दिनैपर्छ। मधेसले पनि राष्ट्रिय मूलधारमा हस्तक्षेप गर्नैपर्छ। तराईमधेसले शिर उँचो पारेर पहाड, हिमालतिर हेर्नैपर्छ। मधेसलाई टेकेर पहाडतिर उक्लिनैपर्छ।"
सन्ततिनिम्ति संस्कार र पर्व,"धर्म, संस्कृति, परम्परा, रीतिरिवाज, चाडपर्व र संस्कार परिवार र समाजका गहना हुन् र सुसंस्कृत समाजका ढुकढुकी हुन् भने राष्ट्रका पहिचान हुन्। हिन्दु धर्मलाई संसारकै पुरातन धर्म मानिन्छ र यसका आफ्नै धार्मिक तथा सांस्कृतिक पर्वहरू छन्। त्यसमध्ये एउटा जनैपूर्णिमा तथा रक्षाबन्धन हो। रक्षाबन्धन सबै हिन्दुले मनाउने सामूहिक पर्व हो भने जनैपूर्णिमा तागाधारीले मात्र हरेक वर्ष मनाउने अर्थात् विशेष विधिद्वारा पूजा गरेर नयाँ जनै धारण गर्ने दिन हो। रक्षाबन्धनले नै यस दिनलाई महत्वपूर्ण बनाएको छ। किनकि जनै निश्चित जातका पुरुषले मात्र धारण गर्छन् भने रक्षाबन्धन सबै जातजातिले आफ्नो र घरपरिवार रक्षाका लागि धारण गर्छन्। हिन्दु धर्ममा जनै धारण गर्नु तथा रक्षाबन्धन बाँध्नुमा केही वैज्ञानिक आधार तथा तथ्य पनि छ। जनैपूर्णिमा तथा रक्षाबन्धन श्रावण शुक्ल पूर्णमासीका दिन जनैपूर्णिमा तथा रक्षा बन्धन पर्व मनाउने गरिन्छ। वैदिक सनातन वर्णा श्रम धर्म मान्ने तागाधारी जातिले अघिल्लो दिन चोखो गरी एक छाक खाने र उक्त दिन बिहानै नदी तथा तलाउमा गई गाईको गोबर र तुलसीको माटो लगाई नुहाउने, जौ, तिल र कुशद्वारा ऋषितर्पणी गरी वैदिक विधिपूर्वक मन्त्रिएको नयाँ जनै अर्थात् यज्ञोपवित फेर्ने चलन रहेकाले यस पर्वलाई जनैपूर्णिमा भनिएको हो। यसै दिन आत्माको शुद्धीकरण र शरीर रक्षाका लागि ब्राह्मण पुरोहितका हातबाट नाडीमा रक्षाबन्धन बाँध्ने प्रचलन छ। हिन्दुहरूका विभिन्न संस्कारमध्ये व्रतबन्ध अर्थात् उपनयन पनि एक हो। परापूर्वकालमा बालकलाई व्रतबन्ध गरी गुरुकहाँ पठाउने र गुरुले शिष्यको ज्ञानचक्षु खोलिदिने भएकाले व्रतबन्धलाई उपनयन अर्थात् दोस्रो आँखा पनि भनिन्छ। व्रतबन्धपछि जनै लगाउनुपर्ने प्रचलन छ र डोरो त्यसैको प्रतीक हो। व्रतबन्धपछि मात्रै शिक्षादीक्षालगायत धार्मिक तथा संस्कारिक कर्महरू गर्न योग्य हुने मान्यता छ। जनैपूर्णिमा तथा रक्षाबन्धनलाई संस्कृतिकै रूपमा मनाए पनि यस्ता पर्वसँग जोडिएका संस्कारलाई सन्ततिका लागि रक्षा गर्नुपर्छ। सत्ययुगमा दानवद्वारा लखेटिएका देवगणलाई गुरु वृहस्पतिले रक्षा विधान तयार गरी जोगाएका तथा वामन अवतार विष्णुले राजा बलिलाई डोरो बाँधी वचनबद्ध गराएर तीनै लोक लिएको धार्मिक किंवदन्तीसँग पनि रक्षाबन्धनको सम्बन्ध जोडिएको छ। यसैगरी यस दिन देह शुद्ध गरी देवता, सप्तऋषि (कश्यप, अत्रि, भारद्वाज, गौतम, जमदग्नि, वशिष्ठ र विश्वामित्र तथा पितृहरूका नाममा तिल, कुशसहित तर्पण गरिने भएकाले यस पर्वलाई ऋषितर्पणी पनि भनिन्छ। ज्ञान र सफल जीवनमार्गको शिक्षादीक्षा गर्ने ऋषिहरूको सम्मानमा ऋषि तर्पणी गरी अभिमन्त्रित जनै धारण गरेर पवित्र कार्य सम्पादन गरिन्छ। स्वाध्याय, अतिथि सत्कार, पितृ तर्पण, भूतबलि, होमजस्ता दैनिक गर्नुपर्ने पञ्च महायज्ञको कर्मलाई स्मरण गराउने दिनका रूपमा पनि तागाधारीहरू यो पर्व मनाउने गर्छन्। रक्षाबन्धनका दिन गुरुले रक्षाबन्धन बाँध्दा यो मन्त्र उच्चारण गरिन्छ येन बद्धो बलिराजा दानवेन्द्रो महाबलः। तेन त्वां प्रतिबध्नामि रक्षे माचल माचल। अर्थात् जुन रक्षा (काँचो धागो) ले दानवहरूका महान् राजा बलिलाई बाँधिएको थियो, म तिमीलाई त्यही धागोले बाँध्छु। यो रक्षाबन्धनले तिम्रो सदैव रक्षा गर्ने छ। यसरी तागाधारीले नयाँ जनै धारण गरेर ऋषिहरूको सम्झनामा तर्पण दिने तथा रक्षाबन्धन बाँधेर पौराणिक कालदेखि मनाउँदै आएको यो पर्व आज पनि सांस्कृतिक रूपमा देशविदेशमा मनाउने गरिन्छ। जनैपूणिर्मामा हातमा बाँंधिएको रक्षाबन्धन गाईतिहारका दिन गाईको पुच्छरमा बाँधिदिएमा मान्छेको मृत्युपछि वैतरणी नदी पार हुने जनविश्वास छ। के हो जनै शुद्ध कातेको कपासको धागोलाई विधिपूर्वक बाटेर छुट्टै किसिमले गाँठो पारिएको हुन्छ, त्यस गाठोलाई शिखा भन्ने गरिन्छ। एउटा जनै अर्थात् यज्ञोपवितमा तीन डोरा हुन्छ। त्यो तीन डोराभित्र पनि प्रत्येक डोरामा नौवटा धागो हुन्छ, जुन बेस्सरी बाटिएको हुँदा सजिलै नदेखिन पनि सक्छ। यसलाई विस्तारै केलाएर हेरेमा मात्र देखिन्छ, जसलाई तन्तु भनिन्छ। यसरी निर्माण गरिएको दुइटा जनै भएपछि एक जोर अर्थात् एउटा जनै बन्छ र त्यसलाई जनैपूर्णिमाका दिनमा विधिपूर्वक अभिमन्त्रणा गरेर तन्तु देवता र शिखामा ब्रह्मा, विष्णु र महेश्वरको पूजा गरी धारण गरिन्छ। हिन्दु दर्शनअनुसार जनैलाई ब्रह्मासूत्र अर्थात् ज्ञानको धागो पनि भनिन्छ। जनै बनाउँदा ९६ वटा धागो (सूत्र) मा ९६ देवताको आभान गरिनुका साथै हिन्दुहरूको इष्टदेवता (त्रिदेव) अर्थात् ब्रह्मा (रक्षा गर्ने), विष्णु (पालन कर्ता )र महेश्वर (संहारकर्ता) को प्रतीकका रूपमा जनैमा तीनवटा शिखा बनाइन्छ तथा अर्को तीनवटा शिखाको डोरालाई कर्म, उपासना र ज्ञानका तीन योग मानिन्छ। जनैमा प्रयुक्त हुने डोराग्रन्थ र शिखाले ज्ञान र जीवनबारे सही मार्गमा लैजान सहयोग गर्छन्। यी कर्म गर्दा व्यक्ति, देव ऋण, ऋषि ऋण र पितृऋणबाट मुक्त हुने धार्मिक विश्वास छ। जनैको अर्थ जानकार हुनु पनि हो। मानिस जन्मदा पशुसरह निर्दोष र अज्ञानी हुन्छ। जनै धारण गरेपछि ज्ञान बढ्ने र यसैअनुसार विभिन्न कर्मकाण्ड गरी संस्कारहरूको विकास हुन्छ भन्ने मान्यता पनि छ। महत्व जनैपूर्णिमा तथा रक्षाबन्धन हिन्दुहरूको एउटा महत्वपूर्ण पर्व हो। यो हिन्दुहरूको धार्मिक परम्परामा आधारित मात्र नभएर नेपालकै सांस्कृतिक पर्वकै रूपमा मनाइने गरिन्छ। धार्मिक दृष्टिकोणबाट जनैधारण गर्नाले शरीर शुद्ध र पवित्र हुने मानिन्छ। जनै धारण गरेको व्यक्तिलाई कुनै पनि आसुरी शक्तिले आक्रमण गर्न सक्दैन। जुनसुकै धार्मिक कार्य गर्दा पनि पुरुषले जनै अनिवार्य धारण गरेको हुनुपर्छ। विनाजनै गरिएको काम पूरा नहुने मात्र होइन, विपरीत फलसमेत दिन सक्ने मान्यता छ। यसलाई हिन्दुधर्मको एउटा अनुशासनको कडी अर्थात् हिन्दु संस्कारको पहिलो खुट्किलोका रूपमा पनि मानिन्छ। वैज्ञानिक दृष्टिअनुसार जनै लगाउँदा मानिस झनै स्वस्थ रहन्छ। यसले हृदय रोगको सम्भावना कम गर्छ। चिकित्सा विज्ञानका अनुसार कानमा रहेका नशा हाम्रा इन्द्रियसँग जोडिएको हुन्छ। पिसाब फेर्ने समयमा कानमा जनै राख्नाले हाम्रा इन्द्रियहरूको रक्षा हुन्छ। काँधमा जनै राखेर सुतेमा नराम्रो सपना देख्ने समस्याबाट मुक्ति मिल्छ भने निद्रामा भूत, प्रेतबाट हुने ऐंठन आदिको भयबाट पनि मुक्ति मिल्छ। पेटसम्बन्धी रोग तथा रक्तचापको समस्याबाट बच्न सकिन्छ। शरीरको मध्यभागबाट पिठ्युँमा जाने एक प्राकृतिक रेखाले विद्युत् प्रवाहको काम गर्छ। यो रेखा दायाँ काँधबाट कम्मरसम्म फैलिएको हुन्छ। त्यसैले जनै लगाउनाले विद्युत् प्रवाह नियन्त्रित हुन्छ। हाम्रो शरीर पार्थिव इन्द्रिय नाक हो भने जलीय इन्द्रिय जिब्रो, तेजस इन्द्रिय अाँखा, वायव्य इन्द्रिय छाला र आकाशीय इन्द्रिय कान हो। अरू इन्द्रियहरू अपवित्र हुन्छन् तर आकाशीय इन्द्रिय कान कहिल्यै अशुद्ध हुँदैन। त्यसले जनै मलमूत्र गर्दा कानमा जनै हाल्नुपर्छ भन्ने गरिन्छ। त्यसैगरी जुन रक्षा सूत्रले बाँधेर शुक्राचार्यले महाबलि राजाको रक्षा गरेका थिए, उही सूत्र धागो ले म तिमीलाई बाँधेर तिम्रो रक्षाको कामना गर्छु भन्दै जुन रक्षाबन्धन बाँधिन्छ। त्यसैले साँच्चै हाम्रा हरेक दुःख, पीडा तथा भयमा भगवान्को साथ रहन्छ र हामी सुरक्षित हुन्छौं भन्ने विश्वासले यसको महत्व बढेको हो। साथै यस पवित्र बन्धनले केवल शारीरिक रक्षाका लागि मात्र होइन; सबै मनुष्यलाई मन, वचन र कर्ममा पवित्र रहने प्रेरणा पनि प्रदान गर्छ। जब एउटा जीवनमा पवित्रताको धारण हुन्छ तब हरेक जीवन, परिवार, समाज र राष्ट्रमा सच्चा सुख तथा शान्ति मिल्छ। नेवार समुदायमा आजको दिनलाई गुन्हुपुन्ही भनी मनाइने परम्परा छ। हिन्दु द्विज तागाधारी जाति राजोपाध्याय ब्राह्मण र क्षेत्री (६ थरी) श्रेष्ठ हरूले संकल्प गरी नयाँ जनै लगाउँछन्। आजकै दिन परम्परानुसार नौ थरीका गेडागुडी मिसाई भिजाएर टुसा उम्रेपछि क्वाँटी बनाई खाने चलन छ। यसरी तयार गरिएको क्वाँटी खानाले शरीरमा रोग नलाग्ने, पेट सफा हुने र वर्षाका कारण चिसो भएको मौसममा शरीरमा ताप सञ्चार हुने विश्वास गरिन्छ। पहाडी समुदायमा रक्षाबन्धन गुरु, पुरोहित, ज्वाइँ तथा भान्जाबाट बाँधिदिने चलन छ भने तराई क्षेत्र तथा भारतमा भाइटीकामा जस्तो बहिनीले भाइलाई विभिन्न शृंगार गरेका सुन्दर रक्षाबन्धन जसलाई राखी भन्ने गरिन्छ बाँधिन्छ। अन्त्यमा, हाम्रा हरेक पर्व सुख, समृद्धि, आरोग्य तथा जीवन रक्षाका लागि मनाइन्छ। आयु तथा आरोग्य वृद्धि र एउटा धागोले फूललाई एउटै मालामा समाहित गरेजस्तै आफन्त र इष्टमित्रलाई एउटै मालामा समाहित गर्छ। यस्ता पर्वको धार्मिकभन्दा सांस्कृतिक महत्व बढी देखिन्छ। युवा पुस्ता यस्ता पर्व किन मनाउनेभन्दा कहिले मनाउने भन्नेमा मात्र ध्यान केन्द्रित भएको देखिन्छ। विभिन्न वैज्ञानिक आधार प्रमाणित हुन नसक्ला तर यसले मनाव मस्तिष्कमा पार्ने सकारात्मक प्रभाव, समाजमा पार्ने सामाजिक प्रभाव ज्यादै महत्वपूर्ण हुन्छन्। यस्ता पर्वले मान्छेमा शान्तिको अनुभूति हुने र जीवनमा गर्नुपर्ने हरेक संघर्षमा ऊर्जा प्राप्त हुनेमा विश्वास गर्न सकिन्छ। यसैले जनैपूर्णिमा तथा रक्षाबन्धनलाई संस्कृतिकै रूपमा मनाए पनि यस्ता पर्वसँग जोडिएका संस्कारलाई सन्ततिका लागि रक्षा गर्नुपर्छ। पोख्रेल उपप्राध्यापक हुन्।"
कोरोनाले रोकिएको आईपीएल सेप्टेम्बर १९ देखि नोभेम्बर १० सम्म हुने,"मुम्बई : इन्डियन प्रिमियर लिग (आईपीएल) को १३औँ संस्करण आगामी सेप्टेम्बर १९ देखि नोभेम्बर १० सम्म हुने निश्चित भएको छ। आइतबार आईपीएल गभर्निङ काउन्सिलको बैठकले भारत सरकारबाट अनुमति पाउने निश्चित भएपछि खेल सेप्टेम्बर १९ बाट युएईमा गर्ने निर्णय गरेको हो। आईपीएलको आधिकारिक ट्वीटर मार्फत् खेल हुने निश्चित भएको जानकारी दिइएको छ। सम्पूर्ण खेलहरू युएईको तीन स्थानमा हुने तय भएको छ। युएईको दुबई, सारजाह र अबुधाबीमा खेलहरू हुनेछन्। काउन्सिलले सम्पूर्ण प्रायोजक कम्पनीहरू स्वीकृत गरी प्रमाणित गरेको छ। यसमा चिनियाँ मोबाइल कम्पनी भिभो समेत समावेश रहेको छ।यसपटक हरेक टिमले २४ खेलाडी राख्न पाउने छन्। त्यस्तै कोभिड१९ रिप्लेस्मेन्ट खेलाडी समेत राख्न सक्ने छन्। संसारभर हेरिने आईपीएल नेपालमा विशेष चासोका साथ हेरिने गरेको छ। दिल्ली क्यापिटलले नेपाली युवा क्रिकेटर सन्दीप लामिछानेलाई तीन संस्करणका लागि अनुबन्ध गरेसँगै नेपालमा आईपीएलको चासो अझ बढेको हो। लामिछानेले आईपीएलको दुई संस्करण खेलिसकेका छन्। यस संस्करणमा पनि उनी दिल्ली क्यापिटलबाट खेल्नेछन्।"
आर्सनलको पोल्टामा एफए कप,लन्डन : एफए कप फुटबल प्रतियोगिताको उपाधि आर्सनलले जितेको छ । आर्सनलले शनिबार राति खेलिएको खेलमा बलियो प्रतिद्वन्द्वी चेल्सीलाई २१ गोलले हराउँदै उपाधिमाथि कब्जा जमाएको हो । आर्सनल सबैभन्दा बढी एफए कपको उपाधि जित्ने क्लब पनि हो । हालसम्म आर्सनलले १४ पटक एफए कपको उपाधि जितेको छ । यसअघि आर्सनलले सन् २०१६१७ सिजनमा एफए कप जितेको थियो । खेलको प्रारम्भमै गोल खाएको आर्सनलले उत्कृष्ट पुनरागमन गर्दै उपाधि चुमेको हो । खेल सुरु भएको पाँचौं मिनेटमै चेल्सीका लागि क्रिस्टियन पुलिसिकले चेल्सीलाई अग्रता दिलाएका थिए । उनी एफए कपको फाइनलमा गोल गर्ने पहिलो अमेरिकी खेलाडी पनि बनेका छन् । त्यसपछि लयमा फर्किएको आर्सनलका लागि एमरिक आउबामेयाङ नायक बने । टोलीको प्रतिस्पर्धात्मक जितमा दुवै गोल उनले नै गरेका थिए । खेलको २८औं मिनेटमा आर्सनलका लागि अनुभवी खेलाडी आउबामेयाङले पेनाल्टीमार्फत पहिलो गोल गरेका थिए । चेल्सीका कप्तान सेसरले फल खेलेपछि आर्सनलले पेनाल्टी प्रहारको अवसर पाएको थियो । कोरोना भाइरसको महामारीका कारण बन्द रंगशालामा खेलिएको उक्त खेलको ६७औं मिनेटमा उनले टोलीका लागि विजयी गोल गरे । म्यानचेस्टर सिटीविरुद्घको सेमिफाइनल खेलमा पनि आउबामेयाङले दुई गोल गरेका थिए । सन् २०१८ को फेब्रुअरीमा आर्सनलमा आबद्ध भएयता आउबामेयाङले क्लबका लागि ७० गोल गरिसकेका छन् । पहिलो हाफको अन्तिम समयमा कप्तान सेसर घाइते भएपछि चेल्सी दबाबमा परेको थियो । खेलको दोस्रो हाफमा पुलिसिक पनि ह्यामस्ट्रिङको समस्याबाट पीडित बनेका थिए । खेलको ७३औं मिनेटमा माटेओ कोभासिस दोहोरो पहेँलो कार्ड पाउँदै मैदानबाट बाहिरिएपछि चेल्सी १० खेलाडीमा समेटिएको थियो । त्यसअघि खेलको १४औं मिनेटमै उनले पहिलो कार्ड पाएका थिए । हालसम्म आठ पटक एफए कपको उपाधि जितेको चेल्सीले पछिल्लो पटक सन् २०१७१८ सिजनमा उपाधि चुमेको थियो । आर्सनलका प्रशिक्षक मिकेल आर्टेटाका लागि पनि उक्त खेल विशेष बन्यो । उनी पहिले खेलाडी र त्यसपछि प्रशिक्षकका रूपमा आर्सनललाई एफए कपको उपाधि दिलाउने पहिलो व्यक्ति हुन् । यसैगरी आर्टेटा पछिल्लो ३३ वर्षयता जिम्मेवारी सम्हालेको पहिलो सिजनमै आर्सनललाई महत्वपूर्ण उपाधि दिलाउने पहिलो प्रशिक्षक पनि हुन् । यसअघि सन् १९८६८७ सिजनमा प्रशिक्षकको जिम्मेवारी सम्हालेलगत्तै जर्ज ग्राहमले आर्सनललाई उपाधि दिलाएका थिए । सन् २००१०२ सिजनयता चेल्सी तीन पटक एफए कपको फाइनलमा पराजित भएको छ । तीन पटक नै फाइनलमा आर्सनलले नै चेल्सीलाई हराएको हो ।०
इम्मोबाइललाई गोल्डेन बुट,"रोम : लाजियोका स्ट्राइकर सिरो इम्मोबाइलले यो सिजन इटालियन सिरिएमा सर्वाधिक गोलकर्ता बन्दै गोल्डेन बुट अवार्ड जितेका छन्। उनले इटालियन सिरिए विजेता क्लब युभेन्ट्सका स्टार खेलाडी क्रिस्टियानो रोनाल्डोलाई पछि पार्दै गोल्डेन बुट हात पारेका हुन्। जारी सिजनको सिरिएमा उनले कुल ३६ गोल गरे। जारी सिजनको आइतबार बिहान सम्पन्न अन्तिम खेलमा पनि इम्मोबाइलले लाजियोका लागि एक गोल गरे। यद्यपि, उक्त खेलमा नापोलीले लाजियोलाई ३१ गोलले हरायो। सर्वाधिक गोलकर्ताको सूचीमा पोर्चुगिज स्टार रोनाल्डो दोस्रो स्थानमा रहे। रोनाल्डोले जारी सिजनको सिरिएमा कुल ३१ गोल गरे। उनी इम्मोबाइलसँग पाँच गोलले पछाडि परे। रोनाल्डोले यो सिजन एउटा महŒवपूर्ण सफलता भने हात पारे। उनी युरोपका चर्चित तीन लिगमा ५०५० गोल गर्ने विश्वकै पहिलो खेलाडी बने। उनले इङ्लिस प्रिमियर लिग क्लब म्यानचेस्टर युनाइटेड, स्पेनिस ला लिगा क्लब रियल म्याड्रिड र सिरिए क्लब युभेन्ट्सका लागि ५०५० गोल गरेका हुन्। यद्यपि, यसपटक उनी सिरिएमा गोल्डेन बुट जित्न असफल भए। आइतबार बिहान खेलिएको जारी सिजनको अन्तिम खेलमा उनी गोल गर्न असफल भए। उक्त खेलमा एएस रोमाले युभेन्ट्सलाई ३१ गोलले हरायो। युभेन्ट्सले यसअघि नै उपाधि जित्ने पक्का भइसकेको थियो। इम्मोबाइल यो सिजन सिरिएको मात्र नभई युरोपकै चर्चित पाँच लिगमा सबैभन्दा बढी गोल गर्ने खेलाडी हुन्। इङ्लिस प्रिमियर लिग, स्पेनिस ला लिगा, फ्रेन्च लिग र जर्मन बुन्डेस लिगामा समेत कुनै पनि खेलाडीले यो सिजन ३६ गोल गर्न सकेनन्। त्यसैले युरोपकै सर्वाधिक गोलकर्ताका रूपमा इम्मोबाइलले गोल्डेन शु अवार्ड पनि जिते। ब्रेसियाविरुद्घ गोल गर्दै इम्मोबाइलले बुन्डेस लिगा क्लब बायर्न म्युनिखका प्रभावशाली खेलाडी रोबर्ट लेवान्डोवस्कीलाई पछाडि पारेका हुन्। लेवान्डोवस्कीले यो सिजनको बुन्डेस लिगामा ३४ गोल गरेका छन्। नापोलीविरुद्घको खेलमा गोल गरेपछि ३० वर्षीय इम्मोबाइलको गोल संख्या ३६ पुगेको हो। इम्मोबाइलले सिरिएको अर्को कीर्तिमानसँग पनि बराबरी गरे। सिरिएमा एकै सिजन सर्वाधिक गोल गर्ने खेलाडीको कीर्तिमान गोन्जालो हिग्वेनको नाममा थियो। हिग्वेनले सन् २०१५१६ सिजनमा नापोलीका लागि ३६ गोल गरेका थिए। इम्मोबाइलले पनि सोही कीर्तिमानको बराबरी गरेका हुन्। यो सिजन सिरिएमा सर्वाधिक गोल गर्ने खेलाडीको सूचीमा इन्टर मिलानका रोमेलु लुकाकु तेस्रो स्थानमा छन्। उनले २३ गोल गरेका छन्।"
सीपीएल खेल्न गएका सन्दीप लामिछाने १४ दिन क्वारेन्टाइनमा,"काठमाडौं : क्यारेबियन प्रिमियर लिग (सीपीएल) खेल्नका लागि ट्रिनिडाड एन्ड टोबागो गएका नेपाली क्रिकेट खेलाडी सन्दीप लामिछानेलाई १४ दिनको क्वारेन्टाइनमा राखिएको छ। सीपीएल खेल्ने सन्दीपलगायत सम्पूर्ण खेलाडीलाई आइतबारदेखि क्वारेन्टाइनमा राखिएको हो। सीपीएल आगामी भदौ २ गतेदेखि शुरु हुँदैछ। 'प्रतियोगिताअघि सबै खेलाडीले अनिवार्य १४ दिन क्वारेन्टाइन बस्नुपर्ने आयोजकले नियम बनाएको छ, त्यसैअनुसार अन्य खेलाडीले जस्तै सन्दीप पनि क्वारेन्टाइनमा बस्नु परेको हो', उनका व्यवस्थापक रमन शिवाकोटीले भने। यसबीचमा सन्दीपले आफ्नो पीसीआर परीक्षणसमेत गराउनु पर्ने उनले बताए। 'पीसीआर परीक्षणपछि मात्र त्यसको नतिजा हेरेर सीपीएल खेल्न पाइनेछ', उनले भने। सन्दीप कोरियन एयरको चार्टर्ड जहाजमार्फत बिहीबार दक्षिण कोरिया र त्यहाँबाट अमेरिका हुँदै ट्रिनिडाड एन्ड टोबागो जानुभएको हो। सरकार र अन्य विभिन्न निकायको सहयोगमा उनी टोबागो गएका हुन्। टोबागो उड्नुअघि सन्दीपले गत मङ्गलबार पीसीआर परीक्षण गराएका थिए। उनको सानेपास्थित स्टार हस्पिटलमा स्वाब परीक्षण गरिएको र त्यसको नतिजा नेगेटिभ आएपछि मात्र टोबागो उड्न सहज भएको व्यवस्थापक शिवाकोटीले बताए। सरकारले अन्तर्राष्ट्रिय हवाई उडान आगामी भदौ १ गतेदेखि मात्र खोल्ने निर्णय गरेका कारण केही समय सन्दीपले सीपीएल खेल्नेबारे अन्योल भएको थियो। सन्दीप सीपीएलका लागि यस पटक जमैका तल्लावाहजबाट अनुबन्धित हुनभएको हो। उहाँलाई जमैकाले ९० हजार अमेरिकी डलरमा अनुबन्ध गरेको हो। सन्दीपले सीपीएल खेल्न लागेको यो तेस्रो पटक हो। उनले यसअघि सन् २०१८ मा पहिलो पटक सेन्ट किट्स एन्ड नेभिस पेट्रीयट्सबाट सीपीएल खेल्नुभएको थियो। त्यसका लागि उहाँलाई पाँच हजार अमेरिकी डलर पारिश्रमिक दिइएको थियो। उक्त प्रतियोगितामा उनले पाँच खेलमा सात विकेट लिएका थिए। यस्तै दोस्रो पटक सन्दीपले सन् २०१९ मा बार्बाडोस ट्राइडेन्ट्सबाट सीपीएल खेलेका थिए। उनले गत वर्ष ७० हजार अमेरिकी डलर पारिश्रमिक प्राप्त गरेका थिए। सन्दीले सो प्रतियोगितामा छ खेलमा आठ विकेट लिएका थिए। यसपटक सन्दीपको टोलीमा विश्व क्रिकेटका प्रख्यात खेलाडी आन्द्रे रसेल, कार्लोस ब्रेथवेट, तरबेज शाम्सी, ओशन थोमसलगायत छन्। उनी आबद्ध जमैका तलावाजले आगामी भदौ ३ गते सेन्ट लुसिया जौक्ससित खेल्नेछ। सिपिएलका लागि विश्वका २३ देशका ५३७ खेलाडीले नाम दर्ता गराएका थिए। सीपीएलमा जमैकासँगै बार्बाडोस ट्रिडेन्ट्स, ट्रिनबागो नाइट राइडर्स, गुएना अमेजन वारियर्स, सेन्ट लुसिया जौउक्स र सेन्ट किट्स एण्ड नेभिस प्याट्रिओट्सले प्रतिस्पर्धा गर्नेछन्। सीपीएलमा कुल ३३ खेल हुने छन् भने कारोना भाइरसका कारण ती सबै खेल बिना दर्शक खेलाइने आयोजकले जनाएको छ। सीपीएल आगामी भदौ २५ गतेसम्म चल्ने छ। सन्दीप टोबागोबाट सोझै इन्डियन प्रिमियर लिग (आईपिएल) खेल्न असोज दोस्रो साता युनाईटेड अरब इमिरेटस् जानेछन्। यसपटक १३ औँ संस्करणको आईपीएल आगामी सेप्टेम्बरदेखि युएईमा शुरु हुँदैछ। कोरोना भाइरसका कारण यसपटक आईपीएल भारतमा आयोजना गर्न नकिएको हो। आईपीएल युएईमा आयोजना गर्न भारत सरकारले आयोजकलाई आइतबार अनुमति दिएपछि सो प्रतियोगिता हुने पक्का भएको हो। सन्दीपले आईपीएल दिल्ली क्यापिटल्सबाट खेल्नेछन्। उनले आईपीएल खेल्न लागेको तेस्रो पटक हो। यसअघिका दुई संस्करण पनि उनले दिल्ली टोलीबाटै खेलेका थिए।"
