शीर्षक,विवरण
कानुनमा सुधारको खाँचो,"निजी र गैरसरकारी क्षेत्रमा हुने भ्रष्टाचार अनुसन्धानसम्बन्धी विषयमा स्पष्ट कानुनी व्यवस्था गर्न आवश्यक छ। देशमा भ्रष्टाचार व्यापक रूपमा बढिरहेको छ। सरकारी मात्र नभएर निजी, गैरसरकारी क्षेत्र र नागरिक संघसंस्थासमेत भ्रष्टाचार समस्याबाट आक्रान्त छन्। राजनीतिक दलका कार्यालय व्यापारिक हेडक्वार्टरजस्ता बनेका छन्। नीतिगत र ठूला भ्रष्टाचारले राष्ट्रलाई खोक्रो बनाइरहेको अवस्था छ। भ्रष्टाचार नियन्त्रणका लागि संवैधानिक निकायका रूपमा अख्तियार दुरुपयोग अनुसन्धान आयोग छ। यस आयोगलाई भ्रष्टाचार नियन्त्रण क्षेत्रमा दक्षिण एसियाकै नमुना संस्थाका रूपमा लिइन्छ। आयोगले संविधान र अख्तियार दुरुपयोग अनुसन्धान आयोग ऐन २०४८ तथा भ्रष्टाचार नियन्त्रण ऐन २०५९ को अधीनमा रही सार्वजनिक पद धारण गरेका व्यक्ति र राष्ट्रसेवकले गरेको भ्रष्टाचारको अनुसन्धान गरी विशेष अदालतमा मुद्दा दायर गर्ने अधिकार राख्छ। राजस्व हिनामिनाबारे अनुसन्धान गर्न राजस्व अनुसन्धान विभाग र सम्पत्ति शुद्धीकरण नियन्त्रणका लागि सम्पत्ति शुद्धीकरण नियन्त्रण विभागहरू छुट्टै कानुनद्वारा स्थापित छन्। भ्रष्टाचारविरुद्ध प्रवर्धनात्मक कार्य गर्ने जिम्मेवारी पाएको राष्ट्रिय सतर्कता केन्द्र पनि कार्यरत छ। यो केन्द्र प्रधानमन्त्रीको मातहतमा रहेको छ। यस किसिमको कानुनी र संरचनागत व्यवस्था हुँदा पनि देशमा भ्रष्टाचार घट्न भने सकिरहेको छैन। यसरी भ्रष्टाचार बढ्नुका पछाडि अन्य कुराका अतिरिक्त वर्तमान संविधानले अख्तियार दुरुपयोग अनुसन्धान आयोगले अनुसन्धान गर्ने अधिकार कटौती पनि एक हो। अनुचित कार्य र भ्रष्टाचारजन्य कार्य एकअर्कासँग जोडिएका हुन्छन्। भ्रष्टाचारको अनुसन्धान गर्दा अनुचित कार्य भएको पत्ता लाग्न सक्ने र अनुचित कार्यबारे बुझ्दा भ्रष्टाचार भएको पत्ता लाग्न सक्ने हुन्छ। भ्रष्टाचारको प्रकृति बारम्बार परिवर्तन भइरहने हुन्छ। तर नेपालका कानुन पुराना छन्। कानुनका कतिपय प्रावधान अस्पष्ट र अपूरा पनि छन्। यसले गर्दा पनि भ्रष्टाचारको अनुसन्धानमा वाधा पुगिरहेको देखिन्छ। त्यस्तै भ्रष्टाचार नियन्त्रणसँग सम्बन्धित विभिन्न कानुनका प्रावधानमा एकरूपता पनि छैन। कतिपय अत्यावश्यक विषयलाई नेपालका कानुनमा समेटिएको छैन। सन् २०११ मै नेपालले अनुमोदन गरेको भ्रष्टाचारविरुद्धको संयुक्त राष्ट्रसंघीय महासन्धिका सिद्धान्त र मार्गदर्शन समेटेर नेपाली कानुनमा अझै सुधार गरिएको छैन। दुःखलाग्दो विषय के छ भने गत वर्ष सरकारले अख्तियार दुरुपयोग अनुसन्धान आयोग ऐन र भ्रष्टाचार नियन्त्रण ऐनमा संशोधन गर्न संसद्समक्ष दुई विधेयक प्रस्तुत गर्दा समसामयिक विषय नसमेटी प्रस्तुत गर्यो। यी विधेयक उक्त महासन्धिका सिद्धान्त र मार्गदर्शनविपरीत रहेको देखिन्छ। विधेयकमा प्रस्ताव गरिएअनुसार संघीय मन्त्रिपरिषद् र प्रदेश मन्त्रिपरिषद्ले गरेका नीतिगत निर्णयउपर आयोगले अनुसन्धान गर्न नपाउने भन्ने प्रावधान राखिएको छ। त्यस्तै पाँच वर्षभित्र मुद्दा नचलाए भ्रष्टाचारसम्बन्धी मुद्दा दायर गर्न नपाइने व्यवस्था पनि प्रस्ताव गरिएको छ। सार्वजनिक पदमा नियुक्त हुने पदाधिकारी र कर्मचारीले सम्पत्ति विवरण पेस गर्ने व्यवस्थामा पनि खुकुलोपन प्रस्ताव गरिएको छ। प्रस्तावित यी प्रावधान यथावत् पारित भएमा भ्रष्टाचारमा बढोत्तरी हुने निश्चित छ। सुधारका क्षेत्रहरू भ्रष्टाचार नियन्त्रणसँग सम्बन्धित सबै कानुनको एकमुष्ट रूपमा व्यापक पुनरावलोकन गर्न आवश्यक छ। कानुनद्वारा नै भ्रष्टाचार नियन्त्रणसम्बन्धी संस्थाहरूको कार्य क्षेत्रमा स्पष्टता र प्रभावकारी कार्यपद्धतिको विकास गर्न जरुरी देखिन्छ। अनुचित कार्यलाई आयोगको क्षेत्राधिकारबाट हटाइएकाले आयोगलाई भ्रष्टाचारको अनुसन्धान तथा तहकिकात प्रक्रियामा कठिनाइ परिरहेको देखिन्छ। यसको वैकल्पिक व्यवस्था तत्काल गर्नुपर्ने देखिन्छ। भ्रष्टाचारको नवीनतम् प्रकृति र प्रवृत्तिको सम्बोधन हुन सक्ने गरी कानुनका प्रावधानहरूको निर्माण गरिनुपर्छ। नयाँ बन्ने कानुनमा एकरूपता हुने व्यवस्था गर्नु पनि अत्यावश्यक देखिन्छ। भ्रष्टाचारविरुद्धको संयुक्त राष्ट्रसंघीय महासन्धिका सिद्धान्त र मार्गदर्शनको सम्बोधन गर्न आवश्यक छ। हालसम्म समावेश नभएका विषय कानुनमा समेटिनुपर्छ। स्वार्थ बाझिनेसम्बन्धी विषयमा स्पस्ट कानुनी व्यवस्था गर्न अत्यावश्यक भइसकेको छ। यस विषयलाई भ्रष्टाचार निवारण ऐनमा समावेश गर्नु उपयुक्त हुने देखिन्छ। भ्रष्टाचारसम्बन्धी सूचना दिनेको सुरक्षासम्बन्धी विषयमा पनि स्पस्ट कानुनी व्यवस्था गर्नुपर्छ। भ्रष्टाचार निवारण ऐनमै यो व्यवस्था समावेश गर्न उपयुक्त हुने देखिन्छ। निजी र गैरसरकारी क्षेत्रमा हुने भ्रष्टाचार अनुसन्धानसम्बन्धी विषयमा स्पष्ट कानुनी व्यवस्था गर्न आवश्यक छ। नीतिगत भ्रष्टाचार ज्यादै बढेकाले यसको समाधान कानुनी रूपमै गर्न आवश्यक छ। यसका लागि मन्त्रिपरिषद्ले गर्ने नीतिगत निर्णयको स्पस्ट परिभाषा हुन जरुरी देखिन्छ। अख्तियार दुरुपयोग अनुसन्धान आयोग ऐन, २०४८ (संशोधनसहित) को दफा ४ विवादास्पद र दोहोरो अर्थ लाग्ने किसिमको बनाइएको छ। यसले गर्दा मन्त्रिपरिषद्ले गरेका निर्णयउपर आयोगले अनुसन्धान तथा तहकिकात गर्न हिच्किचाहट देखाउने गरेको छ। त्यस्तै यसै सम्बन्धमा सर्वोच्च अदालतको २०५३ सालको निर्णय नं ६२०५ को आदेश पनि छ; जसले नीतिगत निर्णय र नीतिगत भ्रष्टाचार अनुसन्धानमा थप अस्पष्टता सिर्जना गराएको छ। तसर्थ नीतिगत निर्णय भनेर अख्तियार दुरुपयोग अनुसन्धान आयोगको क्षेत्राधिकारमा अवरोध सिर्जना गर्ने अख्तियार दुरुपयोग अनुसन्धान आयोग ऐन, २०४८ (संशोधनसहित) को दफा ४ नै खारेज गर्ने र जुनसुकै तह वा संयन्त्रबाट निर्णय भएको विषय भए पनि भ्रष्टाचारजन्य कार्य भएको रहेछ भने अख्तियार दुरुपयोग अनुसन्धान आयोगले अनुसन्धान तथा तहकिकात गर्न सक्ने व्यवस्थालाई खुला गर्नुपर्ने देखिन्छ। भ्रष्टाचार एक जघन्य अपराध हो। यस्तो कार्यमा संलग्न हुने व्यक्तिउपर कडा सजाय गर्ने व्यवस्था गर्नुपर्छ। भ्रष्टाचार गर्ने व्यक्ति, भ्रष्टाचार गरेको सम्पत्ति लुकाउन सहयोग गर्ने व्यक्ति वा संस्था र त्यस्तो रकम प्रयोग गरी व्यापारव्यवसाय गर्ने व्यक्ति वा संस्थाउपर कडा किसिमको सजाय हुने व्यवस्था गर्नुपर्ने देखिन्छ। विद्यमान कानुनमा रहेको कानुनैपिच्छे फरक सजाय हुने व्यवस्थाको अन्त्य गरिनुपर्छ। राजनीतिक दलसम्बन्धी कानुनमा सुधार गरी दलहरूको आम्दानी र खर्चका सम्बन्धमा निर्वाचन आयोगको नियमनसम्बन्धी अधिकारलाई कडा बनाउनुपर्छ। दलको सञ्चालनमा सरकारी बजेटबाट सहयोग गर्ने कानुनी व्यवस्था गर्नुपर्छ। नीति निर्माण वा कानुन निर्माण गर्दा हुने बिचौलियाको चलखेल रोक्नेतर्फ विशेष ध्यान दिन आवश्यक भइसकेको छ। सदाचार पद्धतिको विकास र प्रवर्धन गर्न छुट्टै कानुन र संरचनागत व्यवस्था गर्न आवश्यक भइसकेको छ। यसको विकास हुन सकेमा मात्र भ्रष्टाचार हुनुअघि रोक्न सकिन्छ। यसमा मुख्यतः एकै किसिमका आचरणका नियमहरू निर्माण गर्न, ती नियमको पालनाको अनुगमन र सुधार गर्न सहयोग पुग्छ। यसैगरी नैतिक शिक्षाको विकास र प्रवर्धन गर्न पनि सदाचार पद्धतिले सहयोग पुर्याउँछ। समग्र समाजमा नैतिक जागरण ल्याउन सदाचार पद्धतिले मद्दत गर्ने विश्वास गर्न सकिन्छ। त्रिताल पूर्वसचिव हुन्।"
भ्रष्टाचार न्यूनीकरणमा दण्ड,"भ्रष्टाचारबाट कमाएको सम्पत्तिको प्रशंसा गर्ने संस्कार स्थानीय तहसम्म विस्तार भएको छ भ्रष्टाचार गर्नेगराउने कार्य समाज र देशविरुद्धको जघन्य अपराध हो। भ्रष्टाचार नगरी सार्वजनिक सेवामा समर्पित हुने शपथ खाई सार्वजनिक पदमा रहने पदाधिकारीबाट हुने भ्रष्टाचारजन्य कार्य देश र जनताका लागि गम्भीर धोकासमेत भएका कारण यस्तो कार्यका विरुद्धमा कडा सजाय हुनुपर्ने विश्वव्यापी मान्यता छ। कडा सजायका माध्यमबाट भ्रष्टाचार न्यूनीकरण गर्ने अभ्यासका कारण धेरै मुलुकले यसमा सफलता हासिल गरेका छन्। नेपालमा भ्रष्टाचार कसुरमा हुने सजाय सामान्य र सहजै व्यहोर्न सकिने भएका कारण भ्रष्टाचारीले पूर्वयोजनासहित भ्रष्टाचार गर्ने र सजाय भुक्तानपश्चात् खुसीसाथ विलासी जीवन निर्वाह गर्ने प्रवृत्ति छ। भ्रष्टाचार निवारण ऐन २०५९ अनुसार प्रचलित कानुनबमोजिम सार्वजनिक पद धारण गरेको मानिने व्यक्तिले रिसवत् लिनेदिने, विनामूल्य वा कम मूल्यमा वस्तु वा सेवा लिने, दान, दातव्य, उपहार वा चन्दा लिने, कमिसन लिने, राजस्व चुहावट गर्ने, गैरकानुनी लाभ वा हानि पुर्याउने, गलत लिखत तयार गर्ने, गलत अनुवाद गर्ने, सरकारी कागजात सच्याउने, सरकारी वा सार्वजनिक संस्थाका कागजात नोक्सान गर्ने, प्रश्नपत्रको गोपनीयता भंग गर्ने वा परीक्षाको परिणाम फेरबदल गर्ने कार्यलाई भ्रष्टाचारको कसुरमा लिएको छ। साथै गैरकानुनी व्यापार व्यवसाय गर्ने, नपाएको ओहोदा पाएँ भन्ने, झूटा विवरण दिने, सार्वजनिक सम्पत्तिको हानिनोक्सानी गर्ने, गैरकानुनी दबाब दिने, गलत प्रतिवेदन दिने, गैरकानुनी रूपमा सम्पत्ति आर्जन गर्ने आदि कसुर गर्ने कार्य भ्रष्टाचार हो। यस्ता कसुर गर्ने व्यक्तिलाई कसुरको प्रकृति र मात्राअनुसार बिगोबमोजिम जरिमाना र कैदको सजाय हुने व्यवस्था भएको छ। यसरी गरिने सजायमा अधिकतम एक करोड रुपैयाँभन्दा बढी जतिसुकै भएमा बिगो र बिगोबमोजिम जरिमानाका साथै आठ वर्षदेखि १० वर्षसम्मको कैद हुने व्यवस्था भएको छ। करिब दुई दशक पहिलेको अवस्था एवं परिवेशलाई आधार बनाई व्यवस्था भएको मौजुदा सजाय व्यवस्था परिवर्तित सन्दर्भमा कमजोर भएको महसुस गरिएको छ। भ्रष्टाचार गर्नेगराउने सोच एवं शैलीमा परिवर्तन हुनुका साथै भ्रष्टाचार हुने रकममा व्यापक वृद्धि भइसकेको सन्दर्भमा भ्रष्टाचार गरी सजिलै सजाय भुक्तान गर्ने प्रवृत्ति बढेको हो। यस सन्दर्भमा भ्रष्टाचारविरुद्धमा कडा र डरलाग्दो सजाय कार्यान्वयनमा ल्याउन जरुरी भएको छ। कानुनतः घुस लिनेदिने दुवै भ्रष्टाचार अभियोगका कसुरदार हुन्। यस्ता कसुरदार आपसी सहमति वा सहकार्यमा भ्रष्टाचारजन्य कार्यमा सहभागी भएका हुन्छन्। सार्वजनिक पदमा रहँदा आचरणको पालना गरी इमानदारीका साथ जिम्मेवारी निर्वाह गर्न शपथ खाएका सार्वजनिक पदाधिकारी साथै घुस नदिई सेवा केन्द्रबाट सार्वजनिक सेवा लिन प्रतिबद्ध हुनुपर्ने सेवाग्राही घुस लेनदेनको अभियोगमा समान रूपमा कसुर गर्ने हुँदा दुवै पक्षलाई सजायको दायरामा ल्याउन जरुरी भएको हुन्छ। राष्ट्रसेवकबाहेक अन्य व्यक्तिले कुनै राष्ट्रसेवकलाई निजको ओहोदाको वा हैसियतको कुनै काम गराउन वा नगराउन मनाउने उद्देश्यले वा निजबाट गराउन वा नगराउन मनाइदिएबापत वा सो ओहोदाको वा हैसियतको कुनै काम गर्दा कुनै व्यक्तिउपर मोलाहिजा वा अनिष्ट गर्न वा नगर्न मनाउने उद्देश्यले वा मोलाहिजा वा अनिष्ट गर्न वा नगर्न मनाइदिएबापत कुनै व्यक्तिबाट आफ्नो वा अरू कसैको निमित्त कुनै रिसवत् लिएमा वा लिन मञ्जुर गरेमा निजलाई तोकिएको सजाय गरी रिसवत् लिइसकेको भए सो रिसवत्समेत जफत गरिने कानुनी व्यवस्था गरिएको छ। साथै कसैले राष्ट्रसेवक वा अन्य कुनै व्यक्तिलाई भ्रष्टाचारजन्य कुनै काम गर्नगराउन वा नगर्ननगराउन रिसवत् दिएमा निजलाई कसुरको मात्राअनुसार सजाय हुने र भ्रष्टाचारविरुद्धको सजाय हुने कुनै कसुर गर्न दुरुत्साहन दिने व्यक्तिलाई त्यसरी दुरुत्साहन दिएबाट कसुर भएको वा नभएको जेसुकै भए पनि कसुरको मात्राअनुसार निज राष्ट्रसेवक भए सोही कसुरका लागि तोकिएको सजाय र अन्य व्यक्ति भए त्यसको आधा सजाय हुने व्यवस्था भएको छ। यसरी कानुनमा भ्रष्टाचारजन्य कार्यमा संलग्न हुने दुवै पक्षलाई सजाय हुने व्यवस्था गरिएको भए पनि घुस लिने व्यक्तिलाई मात्र सजायको भागीदार गराउने प्रवृत्तिले भ्रष्टाचार नियन्त्रणको कार्य प्रभावकारी हुन सकेको छैन। मुलुकमा भ्रष्टाचार नियन्त्रणका वर्तमान प्रयास प्रभावकारी हुन सकेको छैन। कर्मचारी, राजनीतिक नेतृत्व, सांसद कोषका जिम्मेवार सांसद, बिचौलिया, ठेकेदार, स्थानीय उपभोक्ता समितिसमेतको मिलेमतोमा भ्रष्टाचार क्रमशः संस्थागत हँुदै गएका कारण यसको नियन्त्रण क्रमशः चुनौतीपूर्ण हँुदै गएको हो। भ्रष्टाचारजन्य कार्यका कारबाहीका लागि कार्यान्वयनमा रहेको कानुन कमजोर भएको, अख्तियार दुरुपयोग अनुसन्धान आयोगका कार्य क्षेत्र विस्तार गर्न नसकिएको, निगरानी एवं नियन्त्रणका लागि जिम्मेवारी पाएका अन्य संस्था अपेक्षित रूपमा सक्रिय हुन नसकेको, भ्रष्टाचारीहरू छोटो समयमै सहजै सजायबाट उन्मुक्ति हुने गरेका कारण भ्रष्टाचारीको उत्साह वृद्धि भएको जस्ता समस्याका कारण सार्वजनिक निकायमा भ्रष्टाचारजन्य कार्य वृद्धि हुँदै गएको छ। सार्वजनिक कार्यमा बिचौलियाको अस्वाभाविक उपस्थिति एवं हस्तक्षेप बढ्दै गएको साथै बिचौलियालाई भ्रष्टाचार गर्नेगराउने सहज माध्यमका रूपमा लिन थालिएको छ। बिचौलियाले सेवाग्राहीलाई कर्मचारीको नाममा ठगी गर्ने, विभिन्न बहानामा कर्मचारी र सेवाग्राहीबीच सीधा सम्पर्क नै हुन नदिने, मागेको रकम दिएपछि सबै काम बिचौलियाका माध्यमबाटै टुंग्याउनेजस्ता विकृति बढ्दै गएको छ। कार्यालयका विषयमा गलत सूचना दिई अस्वाभाविक रूपमा ठगी गर्ने कार्यमा संलग्न बिचौलियालाई कारबाहीको दायरामा ल्याउने कार्य प्रारम्भ भए पनि यस कार्यलाई व्यापक र प्रभावकारी गराउन जरुरी भएको छ। साथै भ्रष्टाचारजन्य कार्यका विरुद्धमा पहरेदार भई निगरानी गर्नुपर्ने सेवाग्राहीसमेत बिचौलियाहरूको विश्वासमा घुुस दिने कार्यमा सहभागी हुने गरेका कारण घुस दिने अभियोगमा सजाय गर्ने व्यवस्थालाई प्रभावकारी गराउन आवश्यक छ। सार्वजनिक पदमा रहने व्यक्तिलाई सम्बन्धित सेवा समूहका कानुनले समेत आचरण पालना गर्नुपर्ने, घुस लिनेदिने कार्यमा संलग्न हुन नहुने स्पष्ट व्यवस्था गरेको छ। सेवा समूहका यस्ता कानुनी कारबाहीका व्यवस्था कमजोर र सहजै व्यहोर्न सकिने भएका कारण पदाधिकारी सजायबाट डराउनेभन्दा उत्साहित हुने गरेको महसुस गरिएको छ। सार्वजनिक निकायभित्रको सुशासन कायम गराउने जिम्मेवारी राजनीतिक नेतृत्वको भए पनि कार्यालयभित्रको भ्रष्टाचारजन्य कार्य नियन्त्रणमा राजनीतिक नेतृत्वको निगरानी एवं अग्रसरता कमजोर रहेको गुनासा रहेका छन्। मुलुकको भ्रष्टाचार नियन्त्रणको समग्र नेतृत्व संघीय तहदेखि स्थानीय तहसम्मको राजनीतिक क्षेत्रबाट हुुनुपर्ने भए पनि यस क्षेत्रको भूमिका कमजोर रहेका कारण स्थानीय तहसम्मको सार्वजनिक खरिद एवं विकास निर्माण कार्यमा अनियमितता एवं भ्रष्टाचार कायमै रहेको छ। कडा सजायका आधारमा भ्रष्टाचार न्यूनीकरण गर्ने कार्यलाई मूल प्रवाहीकरण गर्न आवश्यक छ। यस सन्दर्भमा भ्रष्टाचारको कार्यमा प्रत्यक्ष वा परोक्ष संलग्न हुने सार्वजनिक पदमा रहेका राजनीतिक नेतृत्व वा राजनीतिक दलको अन्य जिम्मेवार पदाधिकारीका विरुद्धमा समेत कडा सजाय हुने व्यवस्था गर्न आवश्यक छ। स्थानीय उपभोक्ता समितिका पदाधिकारी, सामाजिक संघसंस्था, सेवाग्राहीलगायत राजनीतिक नेतृत्वले भ्रष्टाचार गरेको प्रमाणित भएमा भ्रष्टाचारविरुद्धको सजायका अतिरिक्त उसले मुलुकको कुनै पनि राजनीतिक गतिविधिमा संलग्न हुन नपाउने, सरकारी संस्थामा दर्ता गरी गर्नुपर्ने कुनै पनि व्यापारव्यवसाय वा पेसा गर्न नपाउने, राहदानीलगायतका राज्यका तर्फबाट नागरिकले पाउने सुविधा लिन नपाउनेलगायतका सजायको व्यवस्था गर्न आवश्यक छ। भ्रष्टाचारको कसुर प्रमाणित भएको अवस्थामा कर्मचारीलाई सेवाबाट बर्खास्त गरी पाउने सेवासुविधाबाट वञ्चित गर्ने, भविष्यमा कुनै पनि सरकारी सेवाका लागि अयोग्य गराउने, राज्यको तर्फबाट सामान्य नागरिकले पाउने राहदानीलगायतका कुनै पनि सुविधाबाट वञ्चित गर्ने, सरकारी प्रक्रियामा दर्ता गरी कुनै पनि व्यवसाय, पेसा गर्न नपाउनेलगायतका सजाय हुने व्यवस्था गर्न आवश्यक छ। साथै पछिल्लो समयमा संगठित भ्रष्टाचार फैलाउन क्रियाशील रहेका एवं भ्रष्टाचारविरुद्धको अपरेसन असफल गराउन सफल भएका बिचौलियालाई तत्कालै कडा कारबाही गर्ने कानुनी व्यवस्था कार्यान्वयनमा ल्याउन जरुरी छ। सार्वजनिक सेवा प्रवाहका सन्दर्भमा सेवा केन्द्रमा उपस्थित भई भ्रष्टाचारको कार्यमा प्रत्यक्ष वा परोक्ष रूपमा सहभागी भएको प्रमाणित भएमा बिचौलियालाई भ्रष्टाचारको अभियोगमा घुस लिने व्यक्तिसरह सजाय हुने व्यवस्था गरिनुपर्छ। साथै राज्यका तर्फबाट सामान्य नागरिकले पाउने सामान्य सुविधाबाट समेत वञ्चित गर्ने, सरकारी प्रक्रियाभित्रको कुनै पनि पेसा, व्यवसाय गर्न नपाउने गरी कालो सूचीमा राख्ने, सार्वजनिक सेवा केन्द्रमा प्रवेश निषेध गर्नेलगायतका सजाय गर्नु जरुरी छ। निर्माण व्यवसायीहरूको जिम्मेवारीमा रहेको सार्वजनिक चासोका पछिल्ला कार्यहरू विवादित र दुराचारयुक्त भएको तथ्य हामीसामु रहेकै छ। सार्वजनिक खरिद एवं निर्माण कार्यमा कर्मचारी एवं राजनीतिक नेतृत्वसँग स्वार्थपूर्ण साँठगाँठ गरी ठूला भ्रष्टाचार गर्नेगराउने कार्यमा निर्माण व्यवसायीहरूको समेत साझेदारी हुने गरेको पाइएको छ। राजनीतिक नेतृत्व एवं कर्मचारीतन्त्रलाई भ्रष्टाचारजन्य कार्यमा संलग्न हुन उत्प्रेरित गर्ने निर्माण व्यवसायीहरूको भ्रष्टाचारसमेतलाई वर्गीकरण गरी कानुनी कारबाहीको दायरामा ल्याउन आवश्यक छ। निर्माण व्यवसायीले सार्वजनिक निर्माण कार्यका सन्दर्भमा कमिसनलगायतको अनियमित लाभ दिनेदिलाउने कार्य गरेको प्रमाणित भएमा भ्रष्टाचार अभियोग लगाई तत्काल निर्माण कार्य गर्नबाट वञ्चित गर्ने, भविष्यमा कुनै पनि निर्माण व्यवासाय कार्यमा सहभागी हुनबाट वञ्चित गर्ने, कालो सूचीमा राखी सरकारी प्रक्रियाका कुनै पनि व्यापार, व्यवसाय, पेसा गर्न नपाउने व्यवस्था गर्ने, राज्यका तर्फबाट सामान्य नागरिकले पाउने सुविधाबाट समेत वञ्चित गर्नेजस्ता सजायको व्यवस्था गर्नु जरुरी छ। नागरिक सचेतनाको कमी, राज्यसंयन्त्रको कमजोर भूमिका, मिलेमतोमा राज्यको सम्पत्ति दोहन गर्ने प्रवृत्ति हाबी भएको साथै भ्रष्टाचारबाट कमाएको सम्पत्तिको प्रशंसा गर्ने संस्कार स्थानीय तहसम्म विस्तार भएको छ। यस सन्दर्भमा कडा सजायका आधारमा भ्रष्टाचार न्यूनीकरण गर्ने कार्यलाई मूल प्रवाहीकरण गर्न आवश्यक छ। यसका लागि सरकार प्रमुख, राजनीतिक नेतृत्व, भ्रष्टाचारविरुद्धमा कार्य गर्ने सरकारी एवं गैरसरकारी निकायका प्रमुख एवं सार्वजनिक सेवा प्रवाहका जिम्मेवार निकायका उच्च प्रशासनिक नेतृत्वको ऐक्यबद्धता र अग्रसरता जरुरी छ। रक्षा मन्त्रालयका सहसचिव हुन्।"
"अस्ताउँदो सुशासन, उदाउँदो भ्रष्टाचार","आम जनताले सरकारी कार्यालयबाट भोग्ने प्रशासनिक सास्तीको सुनुवाइ गरी तत्काल न्याय दिन छुट्टै प्रशासकीय अदालत गठन गर्नुपर्छ। राम्रा कुरा हराउने र खराब कुरा झांगिने रोगले हामी आक्रान्त हुँदै गएका छौं। जाई र चमेली फुल्दा टाढासम्म बास्ना चल्छ, तर खर र उन्यु फुल्दा कुनै बास्ना चल्दैन। सोही रीतले सरकारले आलोचना र विरोध हुने कार्यक्रम धेरै गर्ने तर वाहावाहा पाउने जनचाहनाको काम नगर्ने परिपाटी बस्दै गएको छ। यसो हुँदै जाँदा मुलुकी प्रशासन सञ्चालनमा सुशासन अस्ताउने र भ्रष्टाचार उदाउने प्रक्रिया आरम्भ भएको महसुस हुनु स्वाभाविकै हो। हामीले सुशासनको चाहना गरेको धेरै भयो। यथार्थमा असल शासनलाई सुशासन भनिन्छ र सो प्राप्ति हाम्रो ध्येय हो। यसैगरी, कानुनी शासन नै सुशासनको आधार हो भने नागरिकको प्रशासनिक अधिकारको समुचित प्रयोगलाई नै सुशासन मान्ने गरिएको छ। विश्वव्यापीरूपमा सेवाग्राही जनताको सन्तुष्टिमापनमा आधारित भई जनअपेक्षाअनुसार गुनासोरहित ढंगले शासन सञ्चालन गर्न बेलायतमा नागरिक बडापत्रको आविष्कार भएको हो। स्विडेनमा स्ट्रिट ब्युरोक्रेसीको सञ्चालन र अजरबैजानमा गभरमेन्ट इन योर पकेट कार्यक्रम सुशासन प्राप्तिकै लागि सञ्चालनमा आएका हुन्। सुशासनका विशेषता केलाउँदा जनताप्रति उत्तरदायी राजनीतिक सरकार, राजनीतिक अधिकारसहितको बहुदलीय व्यवस्था र कानुनी शासन भन्ने बुझिन्छ। यसैगरी सुशासनको सूचकमा राजनीतिक स्थिरता, स्वतन्त्र न्यायपालिका, दिगो विकास, भ्रष्टाचारविहीनता, पारदर्शिता र सार्वजनिक उत्तरदायित्वको पालना भन्ने बुझिन्छ। तर नेपालमा बढ्दो भ्रष्टाचार, पारदर्शिताको कमी, जवाफदेहिता र उत्तरदायित्वको अभाव तथा शक्तिको बाँडफाँड देखिएको अस्पष्टताले सुशासनलाई निस्तेज गर्ने र भ्रष्टाचारलाई मलजल गर्ने परिस्थिति सिर्जना भएको पाइन्छ। २०६२६३ को जनआन्दोलनपछि मुलुकमा २०६४ सालमा सुशासन ऐन जारी गरियो। यो ऐनअनुसार कुनै पनि काम गर्दा निश्चित कार्यविधि अवलम्बन गर्नुपर्ने, निश्चित समयमा निर्णय गर्नुपर्ने, निर्णयको पारदर्शिता कायम गर्नुपर्ने, निर्णयको आधार र कारण खुलाउनुपर्ने र स्वार्थ बाझिएको विषयमा निर्णय गर्न नपाइने कानुनी व्यवस्था गरियो। यसका अतिरिक्त सार्वजनिक पदमा रहेकाले जिम्मेवारी पन्छाउन नमिल्ने, पदीय आचरण पालना गर्नुपर्ने, पदीय उत्तरदायित्व निर्वाह गर्नुपर्ने, क्षतिपूर्तिसहितको नागरिक बडापत्र राख्नुपर्ने, घुम्ती सेवा सञ्चालन गर्नुपर्ने, सार्वजनिक सुनुवाइ गर्नुपर्ने र गुनासो व्यवस्थापन गर्नुपर्नेजस्ता कानुनी बाध्यात्मक स्थिति सिर्जना गरे पनि परिस्थितिमा आमूल परिवर्तन ल्याउन सकिएन। यसका लागि परम्परावादी सोच एवं गलत प्रवृत्तिको माइन्डसेटमा सुधार ल्याउन सकिएन, जुन विडम्बनाको विषय हो। सुशासनको बाधकका रूपमा देखिएको भ्रष्टाचारविरुद्धको संयुक्त राष्ट्रसंघीय महासभाले ३१ अक्टोबर २००३ मा पारित गरेको महासन्धिलाई नेपालले २३ फेब्रुअरी सन् २०११ मा अनुमोदन गरी यसको पक्ष राष्ट्र बन्यो। यस विश्वव्यापी भ्रष्टाचारविरुद्धको संयुक्त राष्ट्रसंघीय महासन्धिको कार्यान्वयनसम्बन्धी राष्ट्रिय रणनीति तथा कार्ययोजनासमेत निर्माण गरी कार्यान्वयनमा ल्याइयो। तथापि समाजमा गहिरो रूपमा जरा गाडेको भ्रष्टाचार उखेल्न भने सकिएन। वास्तवमा भ्रष्टाचारका कारण राज्यको आर्थिक, सामाजिक, सांस्कृतिक एवं राजनीतिक क्षेत्रमा गम्भीर नकारात्मक असर परिरहेको छ। यसले सार्वजनिक क्षेत्रलाई मात्रै होइन, निजी क्षेत्रलाई पनि नराम्ररी गाँजेको छ। सार्वजनिक क्षेत्रमा राजनीतिक वा प्रशासनिक मार्गबाट प्रवेश गर्ने लक्ष्य नै भ्रष्टाचार गर्न हो भने झैं भएको छ। यसैगरी निजी क्षेत्रमा घुस खुवाएर जुनसुकै काम पनि गर्न सकिन्छ भन्ने विश्वास मौलाएको छ। यसबाट मुलुकमा दूरगामी दुष्प्रभाव पर्ने निश्चित छ । भ्रष्टाचार नैतिक मान्यता र मूल्यविपरीत छ, यसले इमानदारी र विश्वासलाई निस्तेज तुल्याउँछ, पदीय ओहोदा, अधिकार र शक्ति दुरुपयोग गर्दै अमर्यादित र आपराधिक बाटो लिन्छ। यो दुव्र्यसनभन्दा पनि कडा नशा हो। सार्वजनिक ओहोदामा रहेको मानिस भ्रष्टाचारको आहालमा डुबेपछि सजिलै बाहिर निस्किन सक्तैन। यसले लोकतान्त्रिक मूल्य र मान्यतालाई चुनौती दिन्छ र सरकारको प्रतिष्ठामा आँच पुर्याउँदै समग्र राष्ट्रलाई आर्थिक रूपमा कमजोर बनाउँछ। राष्ट्रको ढुकुटीमा आउनुपर्ने राजस्व कुनै अमूक व्यक्तिका खल्तीमा पुग्ने भएपछि राज्य प्रणाली खोक्रो हुँदै जानु स्वाभाविकै हो। यसरी भ्रष्टाचाररूपी रोगको समूल अन्त्य नहुँदासम्म समाजले अग्रगामी प्रगति हासिल गर्न सक्दैन। यसर्थ भ्रष्टाचार नियन्त्रण गरी सुशासन कायम राख्नु वर्तमान समयको माग हो। जुन कुरा, बोलेर लक्ष्यमा पुग्न सकिन्छ, कठोर अनुशासन र दृढ प्रतिबद्धताबाट मात्रै यो लक्ष्य हासिल गर्न सकिने हुन्छ। भ्रष्टाचारविरुद्धको शून्य सहनशीलताको नीतिलाई व्यवहारमा अक्षरशः उतार्न राजनीतिक सरकार, कर्मचारी र जनता तीनै क्षेत्रबाट मन, वचन र कर्मले प्रतिबद्धता व्यक्त गर्नुपर्छ। भ्रष्टाचारले मुलुकको समग्र विकासको गति रोक्छ। आम जनतामा नैरास्य पैदा गराउँछ। मुलुकी प्रशासनलाई जनविरोधी संस्थाका रूपमा चिनाउँछ। जनप्रतिनिधिप्रति रोष पैदा गराउँछ। यसर्थ यसको नियन्त्रणका लागि अदालत, संवैधानिक आयोग, महालेखापरीक्षकको कार्यालयलगायतका निकाय क्रियाशील छन्। राष्ट्रिय सतर्कता केन्द्र, सार्वजनिक खरिद अनुगमन कार्यालय, सम्पत्ति शुद्धीकरण नियन्त्रण विभागजस्ता संस्था स्थापना भएका छन्। नागरिक समाजका अगुवा हातमा लौरो लिएर बसेका छन्। विभिन्न संघसंस्थाले वाचडगको भूमिका निर्वाह गरेका छन्। केही राजनीतिक दलले भ्रष्टाचारीको नाम सार्वजनिक गरेका छन्। केही मानिसले राज्यको अधिकार आफ्नो हातमा लिएर हुलहुज्जत गरेका छन्। तथापि भ्रष्टाचार ज्यूँका त्यूँ रहनुले सबैको निद्रा हराम गरेको छ। यसर्थ, भ्रष्टाचार नियन्त्रणका लागि निदानात्मक, उपचारात्मक र प्रवद्र्धनात्मक नीतिलाई घनीभूतरूपमा लागू गर्नुको विकल्प देखिन्न। भ्रष्टाचार नियन्त्रणका तीन उपायमध्ये पहिलो, निदानात्मक हो। यसअन्तर्गत समाजलाई उच्च नैतिकतातर्फ रूपान्तरण गर्नुपर्छ। स्कुल र कलेजका पाठ्यक्रममा भ्रष्टाचार नियन्त्रण र सदाचारिता एवं नैतिकताका विषय समावेश गर्नुपर्छ। आदर्श समाज निर्माणपछि भ्रष्टाचारी समाजबाट बहिष्कृत हुन पुग्छन् भन्नेमा विश्वास गर्नुपर्छ। दोस्रो, उपचारात्मक उपाय हो। यसअन्तर्गत सानोभन्दा सानो भ्रष्टाचारका केसमा पनि कठोर सजाय दिनुपर्छ। भ्रष्टाचारमा ठूला माछा र साना माछा भन्ने हुँदैन। भ्रष्टाचारीलाई जघन्य अपराधीको सूचीमा राखी मुद्दा फिर्ता लिन नहुनेलगायतको कडाइ गर्नुपर्छ। भ्रष्टचारको आरोप खेपेको मानिस जेलबाट निस्किँदा सिन्दूरजात्रा गर्ने समाज रहुञ्जेल भ्रष्टाचार नियन्त्रण सम्भव छैन। तथापि भ्रष्टाचारीलाई कानुनी कारबाहीको फन्दामा पार्ने सुनिश्चितता गर्न सके भ्रष्टाचारमा कमी ल्याउन सकिन्छ। तेस्रो, प्रवद्र्धनात्मक उपाय हो। यसअन्तर्गत सदाचारीलाई पुरस्कृत गरिन्छ। सदाचारीलाई रोलमोडलका रूपमा प्रस्तुत गरिन्छ। असल अभ्यासको अनुसरणबाट भ्रष्टाचार नियन्त्रणमा सघाउ पुग्ने विश्वास गरिन्छ। सधैं खराब कुरा गरेर आम समाजलाई निराश पारिन्छ। यसको सट्टा असल कुरा गरेर उत्प्रेरित पनि गर्नुपर्छ। सम्भवतः भ्रष्टाचार नियन्त्रणको अचूक औषधि सदाचारीलाई समाजमा उच्च प्रतिष्ठा दिनु नै हुन सक्छ। सुशासनको नैतिक आयामभित्र पारदर्शिता र स्वच्छ प्रशासनको जगेर्ना गर्नुपर्छ। यसका लागि सूचनाको हकसम्बन्धी कानुनी व्यवस्थाहरूको हुबहु पालना गरिनुपर्छ। विभिन्न मुलुकको अनुभव हेर्दा समाजले भ्रष्टाचारीलाई सामाजिक बहिष्कार गर्नुपर्ने देखिन्छ। भ्रष्टाचार निवारण ऐनले रिसवत् लिनेदिने, विनामूल्य वा कम मूल्यमा वस्तु वा सेवा लिने, दानदातव्य, उपहार वा चन्दा लिने, कमिसन लिने, राजस्व चुहावट गर्ने, गैरकानुनी लाभ वा हानि पुर्याउने बदनियतले काम गर्नेलाई भ्रष्टाचारजन्य कार्य मानेको छ। यसैगरी, गलत लिखत तयार गर्ने, गलत अनुवाद गर्ने, सरकारी कागजात सच्याउने वा नोक्सान गर्ने, प्रश्नपत्रको गोपनीयता भंग गर्ने, परीक्षाको परिणाम फेरबदर गर्ने, गैरकानुनी व्यवसाय गर्ने, नपाएको ओहोदा पाएँ भन्ने, झूटा विवरण दिने, सार्वजनिक सम्पत्तिको हानिनोक्सानी गर्ने, गैरकानुनी दबाब दिनेलगायतका उद्यमलाई भ्रष्टाचारको दायरामा राखेको छ। यस्ता हर्कत गर्ने जोसुकैलाई कानुनको दायरामा ल्याउँदा मात्रै नेपाली समाज भ्रष्टाचारमुक्त हुनेछ। सार्वजनिक पदधारीहरूले कानुनी शासन, इमानदारी, पारदर्शिता र जवाफदेहिताप्रति अठोट व्यक्त गरेमा सुशासन बढ्न गई भ्रष्टाचार नियन्त्रण गर्न सकिने हुन्छ। यसका लागि सार्वजनिक पदमा रहनेहरूको कार्यसम्पादनका मापदण्ड र आचारसंहिता निर्माण गरी लागू गर्नुपर्छ। विशेषतः लेखा प्रणालीमा सुदृढीकरण गर्नुपर्छ। राष्ट्रसेवक कर्मचारीका तलब र सुविधामा पुनरावलोकन गर्नुपर्छ, यसले भ्रष्टाचार नियन्त्रणमा सघाउनेछ। यसका अतिरिक्त सुशासनका तीनवटा आयामलाई कार्यान्वयनमा ल्याउनुपर्छ। जसअनुसार पहिलो, सुशासनलाई राजनीतिक परिवेशमा अत्यधिक जनसहभागिता, निश्पक्ष निर्वाचन र बहुलवादतर्फ डोर्याउनुपर्छ। दोस्रो, सुशासनको व्यवस्थापकीय आयामभित्र छरितो तर सक्षम सरकारको भावना मुखरित गर्नुपर्छ। तेस्रो, सुशासनको नैतिक आयामभित्र पारदर्शिता र स्वच्छ प्रशासनको जगेर्ना गर्नुपर्छ। यसका लागि सूचनाको हकसम्बन्धी कानुनी व्यवस्थाहरूको हुबहु पालना गरिनुपर्छ। अन्त्यमा, आम जनताले दैनिक जीवनमा सरकारी कार्यालयबाट भोग्ने प्रशासनिक सास्तीको सुनुवाइ गरी तत्काल न्याय दिन छुट्टै प्रशासकीय अदालत गठन गर्नुपर्छ। सुशासन ऐनको प्रभावकारी कार्यान्वयनका लागि सुशासन आयोग स्थाापना गर्नुपर्छ। हरेक प्रदेशस्तरमा सुशासन ऐन र आयोग तथा सबै स्थानीय तहमा एडमिनिष्ट्रेटिभ अम्बुड्सम्यान खडा गर्नुपर्छ। यसैगरी, बिचौलियामुक्त प्रशासनका लागि कठोर हुनुपर्छ। विश्वव्यापी सुशासन, भ्रष्टाचार नियन्त्रण, लोकतन्त्रलगायतको सूचकांकमा बढोत्तरीका लागि विशेष प्रयास गर्नुपर्छ। यी र यस्तै प्रयासबाट मुर्झाउँदो सुशासन फस्टाउने र हुर्किंदो भ्रष्टाचार शिथिल हुने अपेक्षा गर्न सकिन्छ। भ्रष्टाचारका पछिल्ला प्रवृत्ति"
क्यान्सर जित्न प्रतिबद्धता,"शरीरका अंगप्रत्यंगका कोष वा कोषिका अनियन्त्रित रूपमा अस्वाभाविक आकार र संख्यामा वृद्धि भएर शरीरलाई प्रतिकूल असर पार्ने, नसर्ने रोगमध्येको डरलाग्दो र प्राणघातक रोग क्यान्सर हो। क्यान्सरले आफूनजिकका तन्तुमा असर पार्नुका साथै शरीरमा एक स्थानबाट अर्को स्थानमा तन्तुमा रगत, लिम्फबाट सर्न वा असर पार्न सक्छ। तर एक व्यक्तिबाट अर्को व्यक्तिमा सर्दैन। अर्वुदरोग उपचार गर्न सकिने एक दुःख हो, जुन पुरुषमा प्रायजसोको उपचार हुन्छ र महिलामा झन् सुरुमै पत्ता लगाउन सकिन्छ। विश्वमा एक करोड ८१ लाख नयाँ क्यान्सरका रोगी रहेको र त्यसमा ९६ लाखको वार्षिक मृत्यु हुन्छ भने नेपालमा ६० हजार रहेको तथा वार्षिक करिब २६ हजार थपिने र १९ हजारको मृत्यु हुने गरेको छ। विश्व स्वास्थ्य संगठनले हरेक ६ मृत्युमध्ये १ मृत्यु क्यान्सरबाट हुने बताउँछ। बालबालिकामा विश्वमा झन्डै ९० प्रतिशत क्यान्सर निको हुने भए पनि नेपालमा कान्ति बाल अस्पतालमा ७० प्रतिशतसम्म देखिएको छ। नेपालमा वार्षिक एक हजार पाँच सय बालबालिकामा क्यान्सर हुने गरे पनि उपचारको पहुँचमा चार सय मात्र छन्। नेपालमा सुर्तीजन्य पदार्थ सेवनले हुने रोगको उपचारमा वार्षिक ४० अर्ब बढी खर्च र कूल ग्राहस्थ उत्पादनको १५ प्रतिशत खर्च हुने गरेको छ। अध्ययनमा सुर्ती सेवनबाट उत्पन्न प्रमुख रोगमा क्यान्सर र श्वासप्रश्वाससम्बन्धी छ। क्यान्सर उपचारमै १६ प्रतिशत बिरामीले जायजेथा गुमाउनुपरेको र उपचार खर्चमा वार्षिक औसत आम्दानीभन्दा पाँच गुणा बढी देखाएको छ। क्यान्सर उपचारमा ८६ प्रतिशत आर्थिक कठिनाइ भोग्न बाध्य छन् भने १४ प्रतिशत ऋण लिन बाध्य छन्। सरदर साढे ३ लाख बढी खर्च उठ्ने गर्छ। क्यान्सर उपचारमा भन्दा खानबस्नमा धेरै खर्च लाग्ने गरेको छ। कूल खर्चमा ८० प्रतिशत खानबस्नमा र २० प्रतिशत औषधोपचारमा लाग्ने गर्छ। विश्वमा पाठेघरको मुखको क्यान्सर वार्षिक पाँच लाखलाई हुने र २ लाख अर्थात् दैनिक ५४८ वा हरेक घन्टा २३ को मृत्यु हुने गरेको विश्व स्वास्थ्य संगठनले बताएको छ। नेपालमा महिलााई हुने क्यान्सरमा १८५ प्रतिशत तथा क्यान्सर रजिस्ट्रीका अनुसार १८ हजार ५ सय महिलालाई हुने गरेको छ। कोरोना सर्ने डर, लाज, संकोच तथा बन्दाबन्दीले क्यान्सरका जटिलता र क्यान्सरका बिरामी पनि बढेका छन्। कारण अर्बुद रोग हुने सम्भावना निश्चित रूपले बढाउनेमा करिब ९० प्रतिशत क्यान्सर खानपिन, रहनसहन, वातावरण, जीवनशैली आदिका कारणले र १० प्रतिशत शरीरको आन्तरिक कारणले हुने गर्छ। सुर्ती तथा सुर्तीजन्य पदार्थ, मादक पदार्थ, खानपिन, पोषणको कमी भिटामिन ए, ई र सी, खनिजतत्व फलामजस्ता तामा र म्यागनिज, तयारी खाना, बासी खाना र बढी चिल्लो भएका खाना, प्रदूषण विषालु रसायन, आर्सेनिक, निकेल, अस्वेस्ट्स, अल्कत्रा र तार, विकिरण एक्सरे, अल्ट्राभाइलेट किरण, भाइरस ईबीभी, एचपीभी, एचएसभी, सीएमआई, भेरिसेला जस्टर, हेपाटाइटिस, असुरक्षित यौन व्यवहार, हर्मोन स्ट्रोजेन र टीएसएच, उमेर र वंशानुगत पर्छन्। लक्षण क्यान्सर बालबालिकादेखि वृद्धसम्म सबैलाई लाग्न सक्छ। तर पनि जति उमेर बढ्दै गयो त्यति नै क्यान्सर लाग्ने सम्भावना बढ्दै जान्छ। नेपालमा देखिएका क्यान्सरमा पुरुषमा मुख तथा घाँटीको, फोक्सोको र ठूलो आन्द्राको सबैभन्दा बढी पर्छ भने स्त्रीमा पाठेघरको मुखको, स्तन र फोक्सोको क्यान्सर तथा बालबालिकामा रगत र आँखासम्बन्धी क्यान्सर बढी देखिएको छ।तर क्यान्सर एउटा लक्षण, निदान र उपचारमा अबजसिलो रोग हो। सुरुका आठ लक्षणमा विनाकारण वजन घट्ने, अपच वा खाना निल्न गाह्रो हुने, दिसा वा पिसाबको बानीमा फरक पर्ने, असाधारण रक्तस्राव वा पीप आउने, उपचारद्वारा निको नहुने पुरानो घाउ हतपत निको नहुने, खोकी वा घोक्रो स्वर हुने, कोठीको रङ र आकारमा परिवर्तन देखा पर्ने, स्तन वा शरीरका अन्य भागमा दुख्ने वा नदुख्ने गिर्खा आउने पर्छन्। अंगअनुसार लक्षण पनि फरकफरक देखिने गर्छन्। क्यान्सर लागिसकेपछि व्यक्ति दुब्लो, पातलो, कमजोर हुँदै जाने, भोक नलाग्ने, रक्तअल्पत्ता हुने र प्यारानियोब्लस्टीक सिन्ड्रोम हुँदै सिकिस्त हुन्छ र मृत्यु हुन्छ। निदान बिरामीको इतिहास सविस्तार जाँच गरेर, रगत, दिसापिसाबको परीक्षण गरेर, सियोले गिर्खाबाट पानी झिकी परीक्षण गरेर (एफएनएसी) तन्तु वा कोषको बायोप्सी गरेर, साधारण तथा स्पेसल एक्स रे अल्ट्रासोनोग्राम, सीटी स्क्यान, एमआरआई र इन्डोस्कपिक जाँँच गरेर क्यान्सर निदान गर्न सकिन्छ। उपचार कुनै पनि क्यान्सरको उपचार कति सफल रहन्छ भन्ने कुरा क्यान्सरको अवस्था, स्थान, प्रकार तथा किसिमले साथै बिरामीको स्वास्थ्य अवस्था र उमेरले पनि निर्धारण गर्छ। वयस्कमा सय क्यान्सरमध्ये ४० निको हुन्छ भने बच्चामा सयमा ९० निको हुन्छ। सुरुकै अवस्थामा क्यान्सर निदान हुन सक्यो र उपचार सुरु गरियो भने उमेर ढल्किसकेका र रोगको अवस्था जटिल तथा ढिलो भइसकेकोमा भन्दा सफल रहन्छ र क्यान्सर निको भई धनजनको क्षति न्यूनीकरण गर्न सकिन्छ। शल्यक्रिया, केमोथेरापी, रेडियोथेरापी, हार्मोनथेरापी र इम्युनोथेरापी क्यान्सर उपचारमा प्रयोग गीरन्छ। क्यान्सर एक जटिल रोग भए पनि करिब ४० प्रतिशत क्यान्सर रोकथाम गर्न सकिने, एकतिहाइ क्यान्सर समयमा पत्ता लगाई उपचार गरेमा निको पार्न सकिने र बाँकीलाई उचित उपचारबाट आयु लम्ब्याउन सकिन्छ। ९० प्रतिशत क्यान्सर सुर्तीजन्य पदार्थको सेवन, अस्वस्थकर खानपिन र रहनसहन, वातावरणीय प्रदूषण इत्यादिले हुने भएकाले यस रोगलाई समयमै प्रभावकारी ढंगले क्यान्सर रोकथाम तथा नियन्त्रणका कार्यक्रम सञ्चालन गरी नियन्त्रण गर्न सकिन्छ। जाँडरक्सीको उत्पादन र प्रयोगमा बन्द नभए नियन्त्रण गर्नुपर्छ। अस्वस्थकर खानपिनको बानीव्यहोरामा सुधार ल्याउनुपर्छ। हेपाटाइटिसजस्ता क्यान्सर बनाउन सक्ने संक्रमणविरुद्धको खोप लगाउने र रोग लागिहालेमा तत्काल उपचार गराउनुपर्छ। ताजा र हरिया सागपात र मौसमअनुसारका फलफूल दिनहुँ खानुपर्छ। अन्त्यमा, रोग त्यसैमा क्यान्सर रोग स्विकार्न त्यति सजिलो छैन हाम्रो समाजमा। स्वस्थ हुनका लागि औषधोपचारका साथै जीवनमा अरू पक्षले अहम् भूमिका खेल्ने गर्छन्। यसमा चिकित्सक र नर्सका व्यवहार, परिवारको स्याहारसुसार, आफन्त र साथीहरूको शुभकामनाले पनि स्वास्थ्यमा सुधार र सकारात्मक असर परी रोगीको मनोबल बढ्छ। फलस्वरूप रोगसँग लड्ने क्षमता बढ्छ।"
भ्रष्टाचारका पछिल्ला प्रवृत्ति,"भ्रष्टाचार नियन्त्रण नेपालको सन्दर्भमा चुनौतीपूर्ण रहँदै आएको छ। यस दिशामा नीतिगत, कानुनी, प्रणालीगत तथा संस्थागत पहल नभएका भने होइनन् तर आम नागरिकले अपेक्षा गरेअनुरूप भ्रष्टाचारको न्यूनीकरण तथा सुशासन प्रवर्द्धन भने हुन नसकेको हो। राजनीतिक क्षेत्रमा हुने अपारदर्शी चन्दा, नीतिगत निर्णयको नाममा हुने स्वार्थ समूहको पक्षपोषण नेपालजस्तो अल्पविकसित देशमा हुने भ्रष्टाचारको जग मानिएको छ। मन्त्रिपरिषद्बाट गरिने नीतिगत निर्णय अख्तियार दुरुपयोग अनुसन्धान आयोगको अनुसन्धानको दायरामा नपर्ने ठानेर विभागीय प्रमुखबाट हुन सक्ने निर्णयसमेत मन्त्रिपरिषद्मा पठाउने प्रवृत्ति देखिएको छ। निजी क्षेत्रको भ्रष्टाचारलाई भ्रष्टाचारविरुद्धको अन्तर्राष्ट्रिय महासन्धिले अनुसन्धानको दायरामा ल्याउनुपर्ने कुरामा जोड दिन्छ। नेपालले पनि यसलाई अनुमोदन गरिसकेको छ। बैंक, वित्तीय संस्था, सहकारी संस्था, मेडिकल कलेजहरूमा जनसाधारणको समेत लगानी रहेको हुन्छ। यस्ता क्षेत्रमा सञ्चालक, व्यवस्थापक वा कर्मचारीले गर्ने भ्रष्टाचारजन्य कार्यको अनुसन्धान नगर्ने हो भने जनताको लगानी खेर जाने अवस्था आउन सक्छ। निजी क्षेत्रको नियमन गर्ने संस्था छन् तर प्रभावकारिता देखिएको छैन। सार्वजनिक पदमा बहाल भएपछि कतिपय पदाधिकारी तथा कर्मचारीको आर्थिक हैसियत धाक, रवाफ, लवाइखवाइमा ठूलो परिवर्तन आउने गरेको पाइन्छ। पदको दुरुपयोग गर्दै भ्रष्टाचारबाट हुने आम्दानीले समाजमा विकृति पैदा गरेका छन्। धेरै पैसा हुनेले सामाजिक व्यवहार चाडपर्वमा गर्ने खर्चले नहुने वर्गलाई प्रताडित बनाएको अवस्था सहजै देख्न सकिन्छ। अकुत सम्पत्ति आर्जन गर्ने मनोरोगबाट कैयौं पदाधिकारी र कर्मचारी ग्रसित छन्। यस विषयमा भइरहेका अनुसन्धानले मुलुकका लागि आय गर्ने, विकास निर्माणका कार्यमा खर्च गर्ने र शक्तिको उपयोग गर्नेहरूबाट बढी मात्रामा सम्पत्ति थुपार्ने गरेको तथ्य फेला पर्ने गरेको छ। मुलुक संघीय ढाँचामा रूपान्तरण भएपछि सेवा प्रवाह, विकास व्यवस्थापन, सार्वजनिक सम्पत्तिको उपयोग, प्राकृतिक स्रोतको प्रयोगका अधिकारहरू प्रदेश र स्थानीय तहमा हस्तान्तरण भए। यससँगै ठूलो आर्थिक स्रोत पनि तल्लो तहसम्म पुग्यो। अधिकार र जिम्मेवारीको हस्तान्तरणसँगै भ्रष्टाचार र अनियमितता पनि प्रस्टै रूपमा विकेन्द्रित भयो। सार्वजनिक सेवा प्रवाह गर्ने मालपोत, नापी, यातायात व्यवस्था, जिल्ला प्रशासन आदिमा सुधारका लागि केही प्रयास हुँदैछन् तर घुस, रिसवत लिनेदिने प्रवृत्ति पनि छँदैछ। सर्वासाधारणले अतिरिक्त रकम दिनुपर्ने बाध्यता हटिसकेको छैन। कम भएको मात्र हो। विकास आयोजनामा दोहोरो तेहेरो भुक्तानी, काम सम्पन्न नगरी रकम भुक्तानी गर्ने, नक्कली उपभोक्ता समिति बनाएर स्थानीय तहकै राजनीतिक नेतृत्वले फाइदा लिने गरेको प्रशस्त गुनासा उजुरी रहेका छन्। समयमा नै काम सम्पन्न नगर्ने प्रवृत्तिले विकास खर्च अनावश्यक रूपमा बढेको छ। आवश्यकता र औचित्यको प्रवाह नगरी, वातावरणीय पक्षको बेवास्ता गरेर केवल लोकप्रियताका लागि सडक निर्माण गर्ने कार्यले स्रोतको दुरुपयोग भएको छ। यसमा भ्रष्टाचार छ छैन अर्कै कुरा भयो तर सुशासनको आँखाबाट हेर्ने हो भने यसले दीर्घकालसम्म नकारात्मक परिणाम दिने देखिन्छ। प्राकृतिक स्रोतको दोहन खासगरी स्थानीय तहमा आयआर्जनको माध्यम बनेको देखिन्छ। जसले प्राकृतिक विपत्तिलाई आमन्त्रण गर्ने सहजै अनुमान गर्न सकिन्छ। सरकारी सार्वजनिक जग्गा मिच्ने, एउटाको जग्गा अर्कैको नाउँमा नापी गरिदिने, गुठी र वन क्षेत्रको जग्गा अतिक्रमण गर्ने, नक्कली कागजात बनाउने, अनेकन समस्या भूमि क्षेत्रमा छन्। यसभित्र भ्रष्टाचार अनियमिततासमेत देखिएका छन्। प्रदेश तथा स्थानीय तहका पदाधिकारीले कानुनले तोकेको भन्दा बढी सुविधा लिने, दोहोरो सुविधा लिने, अनावश्यक विज्ञ, सल्लाहकार भर्ना गर्ने, दरबन्दीमा नै नभएका कर्मचारी करारमा भर्ना गर्ने, केन्द्रकै जस्तो गरी बोर्ड, प्राधिकरण, समिति गठन गरी पदाधिकारी भर्ना गर्ने जस्ता प्रवृत्तिले मुलुकको राजस्वको ठूलो हिस्सा अनुत्पादक रूपले खर्च भइरहेको छ। सुशासनको दृष्टिले यो अनुचित हो। भ्रष्टाचारबाट प्राप्त भएको आम्दानीलाई वैधानिक बनाउने र उपयोग गर्न जग्गा जमिनमा लगानी गर्ने, अर्काको नाममा सेयर खरिद, व्यवसायमा अदृश्य लगानी गर्ने, व्यवसायीहरूलाई अदृश्य साझेदार बनाउने, महँगा स्कुल कलेजमा सन्ततिलाई पढाउने पछिल्लो प्रवृत्तिका रूपमा पाइएको छ। यसबाट भ्रष्टाचारलाई झनै बल पुग्ने देखिन्छ। उल्लेखित भ्रष्टाचारजन्य कार्य र सुशासनविरुद्धका क्रियाकलापमा अख्तियार दुरुपयोग अनुसन्धान आयोग, सम्पत्ति शुद्धीकरण विभाग, राजस्व अनुसन्धानजस्ता संस्थाले ध्यान नपुर्याएका होइनन्। कारबाहीको दायरामा पनि ल्याएका छन्। तर यो प्रवृत्ति यत्ति व्यापक छ कि यी संस्थाको प्रयासले मात्र यस्ता क्रियाकलाप नियन्त्रण भइहाल्ने अवस्था छैन। सार्वजनिक जवाफदेहिताको पालना, असल कार्य संस्कार प्रविधिमा आधारित सेवा प्रवाह, सार्वजनिक क्षेत्रमा नागरिक निगरानीको अभ्यास, विकास निर्माण कार्यको प्राथमिकीकरण, नागरिक परीक्षणबाट भ्रष्टाचारलाई न्यूनीकरण गर्न सकिन्छ। सामाजिक क्रियाकलाप र व्यावहारमा रूपान्तरण, सामाजिक सचेतता, राजनीतिक पारदर्शिता र प्रतिबद्धता भ्रष्टाचार न्यूनीकरण र सुशासन प्रवद्र्धनका लागि आवश्यक हुन्छ। विकसित मुलुकहरूले कर प्रणालीमा सुधार गरेर, सामाजिक सुरक्षाको प्रत्याभूति गरेर, सार्वजनिक निकायमा काम गर्ने कर्मचारीलाई कामको आधारमा प्रोत्साहित गरेर, पारदर्शी र जवाफदेही कार्य प्रणाली अवलम्बन गरेर तथा भ्रष्टाचार गर्नेलाई कठोरतापूर्वक दण्ड सजाय गरेर नै भ्रष्टाचार न्यूनीकरण तथा सुशासन कायम गर्ने गर्दछन्। हामीले पनि असल अन्तर्राष्ट्रिय अभ्यासको सिको गर्नुपर्दछ। गैरकानुनी सम्पत्ति आर्जन र अपारदर्शी खर्चलाई कर प्रणालीले निरुत्साहन गर्न सक्नुपर्दछ। सामाजिक सुरक्षा जस्तो निःशुल्क स्वास्थ्य, स्वास्थ्य बिमा, निःशुल्क र गुणस्तरीय शिक्षाको प्रत्याभूतिले आफ्ना सन्ततिको लागि सम्पत्ति जोहो गर्ने प्रवृत्तिमा कमी आउछ। सामाजिक व्यवहारमा मितव्ययिताले खर्च कम गर्छ र भ्रष्टाचारविरुद्धको शून्य सहनशीलताले भ्रष्टाचार गर्नेहरूलाई त्रसित गर्दछ। साथै भ्रष्टाचार नियन्त्रण र सुशासनका लागि क्रियाशील संस्थाहरूको सबलीकरणले अनुसन्धान तथा अभियोजन प्रणालीलाई सशक्त बनाउँछ। भ्रष्टाचारविरुद्ध एक्लै लड्न सकिँदैन। समुदाय, समाज, बुद्धिजीवी, सञ्चार जगत् र सरकारका सबै तहसँगको सहकार्य जरुरी हुन्छ। नागरिकप्रति प्रतिबद्ध तथा जवाफदेही शासन र सरकार रहनुपर्दछ भन्ने मान्यता विकास भएको छ। भ्रष्टाचाररहित शासकीय पद्धतिलाई मात्र जनविश्वास आर्जन गर्दछ र विकास तथा समृद्धि हासिल गर्न सकिन्छ।  अधिकारी अख्तियार दुरुपयोग अनुसन्धान आयोगका सचिव हुन्"
