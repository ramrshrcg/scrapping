शीर्षक,विवरण
विनम्रता दण्डनीय हुनु हुँदैन,"अरूलाई अपमानित गरेर, अशिष्ट व्यवहार गरेर अथवा सानो बनाएर आफूलाई महान् ठान्नु त्यो भूल हो र आत्मरति हो । अरूलाई सम्मान गर्दा आफू पनि सम्मानित भइन्छ । अरूलाई सम्मान गर्दा आफू सानो भइन्छ भन्ने सोच्नु हीनताग्रन्थिको उपजमात्रै हो । आफूभन्दा ठूलालाई सम्मान गर्नु हामी नेपालीको सनातन संस्कार हो । शिष्टता, शालीनता, विनयशीलता, विनम्रता, सहनशीलता र सहिष्णुता हाम्रो जातीय गुण पनि हो । हाम्रो सभ्यता, संस्कृति र संस्कारले नै हामीलाई शिष्ट, शालीन, विनयशील, विनम्र, सहनशील र सहिष्णु बन्न प्रेरित गर्दै आएको छ । हामी यही असल सभ्यता र संस्कारमा जन्मेहुर्केका नागरिक हौं । त्यसैले शिष्टता, शालीनता, विनयशीलता, विनम्रता, सहनशीलता र सहिष्णुता हाम्रो जन्मजात गुण पनि हो । यसलाई हामी कहिल्यै भुल्न सक्दैनौं र हाम्रो जीवनशैलीबाट यसलाई अलग्याउन पनि सक्दैनौं । शिष्टता, शालीनता, विनयशीलता, विनम्रता, सहनशीलता र सहिष्णुताले मानिसलाई महान् बनाउँछ । यी गुण भएका मानिसले जीवनमा कहिल्यै लघुताभासको अनुभूति गर्नुपर्दैन र हीनताबोध पनि गर्नुपर्दैन । विनम्रता आत्मसम्मानको एक विशेष गुण हो । विनम्रताले व्यक्तिको महानतालाई दर्शाउँछ । विनम्रताको अर्थ समर्पण कदापि होइन । त्यसैले कसैका सामु शिर झुकाउनुलाई समर्पणको अर्थमा मात्रै लिनु हुँदैन । त्यसलाई विनयशीलताको उत्तम उदाहरणका रूपमा पनि लिन सक्नुपर्छ । यद्यपि समय र परिस्थितिलाई हेरेर पनि यसलाई अथ्र्याउन सकिन्छ । प्रतिस्पर्धा वा युद्धका बेला प्रतिद्वन्द्वीको सामु शिर झुकाउनुलाई समर्पण भन्न सकिएला । तर दुई समकक्षीबीचको भेटमा एकले अर्कासामु शिर झुकाउनुलाई पनि समर्पणकै रूपमा अथ्र्याउनु उचित होइन । शिर झुकाउनु विनयशीलता हो, विनम्रता हो । अझ समकक्षीमा पनि आफूभन्दा ज्येष्ठ र परिपक्व समकक्षीसामु विनम्रतापूर्वक शिर झुकाएर अभिवादन गर्नु लम्पसार पर्नु होइन, बरु सभ्य र सुसंस्कृत नागरिक हुनुको उदाहरण हो । सभ्य र सुसंस्कृत समाजमा शिष्टता र विनम्रता कहिल्यै र कदापि दण्डनीय हुँदैन र हुन पनि सक्दैन । जो असल सभ्यता र असल संस्कारले डोरिएको हुन्छ, ऊ सधैं र सबैसँग शिष्ट र विनम्र हुन्छ र शिष्ट र विनम्र भएरै प्रस्तुत हुन्छ। यसो त हरेक कुरालाई हेर्ने र बुझ्ने आआफ्नो ढंग हुन्छ । जुन ढंगले हेरिएको छ, त्यसैअनुसारको अर्थ लाग्छ । फूलका आँखामा फूलै संसार काँडाका आँखामा काँडै संसार भने झैं सकारात्मक दृष्टिले हेर्यो भने हरेक कुरा सकारात्मक नै देखिन्छ र नकारात्मक दृष्टिले हर्यो भने हरेक कुरा नकारात्मक नै देखिन्छ । हरेक कुरालाई नकारात्मक दृष्टिले मात्रै हेर्नु दृष्टिदोष हो । नकारात्मक कुरालाई पनि सकारात्मक दृष्टिले हेर्यो भने त्यो सकारात्मक देखिन्छ र अन्ततः त्यो सकारात्मक बन्छ । नकारात्मक दृष्टिले हेर्यो भने सकारात्मक कुरा पनि नकारात्मक बन्छ । संसारका हरेक कुरालाई आआफ्नै ढंगले हेर्ने र आआफ्नै ढंगले व्याख्या गर्ने स्वतन्त्रता सबैलाई छ । तर त्यस्तो स्वतन्त्रताले अरू कसैलाई हानि भने पुर्याउन हुँदैन । सन्दर्भ नेपालका परराष्ट्रमन्त्री प्रदीप ज्ञवालीले भारतीय समकक्षी रक्षामन्त्री राजनाथ सिंहसँगको भेटमा झुकेर नमस्कार गर्दैगर्दाको एउटा तस्बिरको हो । यो तस्बिरलाई लिएर विशेषगरी सामाजिक सञ्जालमा अनेकौं टीकाटिप्पणी भइरहेका छन् । नेपालको शिर झुकाएको र भारतसामु आत्मसमर्पण गरेको भन्दै मन्त्री ज्ञवालीप्रति गालीगलौज गर्ने र लाञ्छना लगाउने काम पनि भइरहेका छन् । यद्यपि सभ्यता र संस्कृति के हो भन्ने बुझेका केही बुझ्झकीहरूले भने त्यसलाई नेपालीको सनातन सभ्यता र संस्कारको एउटा नमुनाका रूपमा सकारात्मकरूपमा व्याख्या गरेका छन् । उपर्युक्त तस्बिर हेरेर सकारात्मक व्याख्या गर्नेमध्येका एक हुन् महारानी उपन्यासका लागि २०७६ सालको मदन पुरस्कार विजेता लेखक चन्द्रप्रकाश बानियाँ । उनले आफ्नो फेसबुक स्टाटसमा लेखेका छन्, मोदीसँगको भेटमा हाम्रा प्रधानमन्त्रीले देखाएको अशिष्टताको प्रशंसा गर्ने, ओलीको ठाडो शिरमा गौरव गर्ने नेपाली मानसिकतामा यसपटक प्रदीप ज्ञवालीको झुकेको शिर अपमानको प्रतीकजस्तो देखिनु वा बन्नु स्वाभाविक थियो । उनले थप लेखेका छन्, ओहोदाको मात्र होइन, उमेरको पनि मर्यादा हुन्छ । आफूभन्दा पाको मानिससमक्ष विनम्र भाव प्रदर्शन गर्नु प्रशंसनीय हो । यस अर्थमा ज्ञवालीको चेष्टा सराहनीय छ । भारत सरकारको नेपाललाई हेर्ने दृष्टिकोण हेपाहा छ । तर सिंह उमेरका हिसाबले मात्र होइन; राजनीतिक अग्रताका हिसाबले ज्ञवालीभन्दा पाका हुन् । पाका मानिसका अगाडि झुक्नु स्वाभाविक शिष्ट संस्कार हो । ओहोदाको हिसाबले ज्ञवाली सिंहका समकक्षी भए पनि सिंहप्रति आदार भाव प्रदर्शन गर्नु कुनै अर्थमा पनि नराम्रो भन्न मिल्दैन । म त त्यो शिष्टाचार, सभ्यता र विनम्रता प्रदर्शन गरेकोमा ज्ञवालीजीलाई क्याबात भन्न मन पराउँछु । साधुवाद भन्छु । मान्छेहरू कति हतारमा प्रतिक्रिया दिन्छन् र कति आवेशमा दिन्छन् भन्ने पछिल्लो उदाहरण बनेको ज्ञवालीसिंहबीचको भेटको एउटा तस्बिर । यस्तै विनम्रता परराष्ट्रमन्त्री ज्ञवालीले अरू नै देशको समकक्षीसामु देखाएको भए सायद त्यो त्यति आलोच्य बन्ने थिएन । भारतको नेपालप्रतिको दृष्टिकोण र व्यवहार नै हेपाहा प्रवृत्तिको भएकाले त्यसबाट आजित नेपाली नागरिकबाट हतार र आवेशमा त्यस्तो प्रतिक्रिया आएको मान्न सकिन्छ । यसो त कुनै एक सन्दर्भमा नेपालका पृथ्वी सुब्बा गुरुङसँग भारतका प्रधानमन्त्री नरेन्द्र मोदीले झुकेर उपहार ग्रहण गरेको तस्बिर पनि सार्वजनिक भएको छ । यसलाई कुन अर्थमा व्याख्या गर्ने त ? के भारत नेपालसँग झुकेको वा भारतले नेपालसामु लम्पसार परेको भनेर व्याख्या गर्ने ? यस्तो सोच्नु वा यसरी बुझ्नु सरासर गलत हो । सभ्य मानिसलाई उसको संस्कारले डोर्याउँछ । जो असल सभ्यता र असल संस्कारले डोरिएको हुन्छ, ऊ सधैं र सबैसँग शिष्ट र विनम्र हुन्छ र शिष्ट र विनम्र भएरै प्रस्तुत हुन्छ । फलेको हाँगो झुकेकै हुन्छ । यो सत्यलाई हामीले कहिल्यै भुल्नु हुँदैन । सभ्यता र संस्कार भुलेको मान्छे असभ्य हुन्छ, असंस्कारी र अहंकारी हुन्छ । नेपालका परराष्ट्रमन्त्री प्रदीप ज्ञवालीले आफ्ना समकक्षी भारतीय रक्षामन्त्री राजनाथ सिंहलाई झुकेर अभिभावदन गर्दाको तस्बिरलाई नेपालीले दुई कित्तामा बाँडिएर व्याख्या गरिरहेका छन् । एउटा कित्ता सरकारपक्षीय भएर र अर्को कित्ता प्रतिपक्षी भएर । यसो त सरकार पक्षलाई सरकारले गरेका हरेक कामकुरा सकारात्मक नै लाग्छन् भने प्रतिपक्षीलाई नकारात्मक । यो तस्बिरको सवालमा पनि यही कुरा लागू हुन्छ । एउटा तस्बिरलाई हेरेर राजनीतिक कित्तामा बाँडिएर एउटाले सम्मान र अर्काले समर्पणको अर्थमा व्याख्या गर्नु उचित हुन सक्दैन । दोहोरो अभिभादनका क्रममा शिष्टता र विनम्रताले शिर झुकाइएको एउटा तस्बिरलाई लिएर अति राजनीतीकरण गर्दा त्यो प्रत्युत्पादक पनि बन्न सक्छ । राजनीतिक पार्टीप्रतिको आस्था बिर्सेर एउटा सभ्य र सुसंस्कृत नागरिकको हैसियतमा त्यो तस्बिर हेर्ने र त्यसलाई व्याख्या गर्ने हो भने त्यहाँ समर्पण वा लम्पसारवाद होइन; हाम्रो सभ्यता र संस्कारको प्रतीकको रूपमा पाउनेछौं । उपर्युक्त तस्बिर हेरेर राजनीतिक आस्थाका आधारमा पनि व्याख्या गर्ने गरिएको छ । आमसर्वसाधारण मान्छेको दृष्टिकोणबाट यो तस्बिरको कमै व्याख्या भएको छ । आमसर्वसाधारण मान्छेका आँखाले हेर्दा यसलाई शिष्टता, विनम्रता र सम्मानको प्रतीकका रूपमा देख्नेछन् र बुझ्नेछन् । यसो त माथि नै भनिसकियो आआफ्नै ढंगले हेर्ने र व्याख्या गर्ने स्वतन्त्रता सबैलाई छ । तर त्यो स्वतन्त्रता अरू कसैका लागि हानिकारकचाहिँ बन्नु हुँदैन ।"
व्यक्तित्वको टकराव,"ओलीदाहाल युद्धमा माधव नेपाल र झलनाथ खनालहरूको भूमिका विवाहका जन्तीसरह मात्र हो प्रधानमन्त्री केपी ओली नेतृत्वको नेकपाको केन्द्रीय सरकार र प्रदेश तथा पालिका सरकारहरूको करिब तीनबर्से कार्यकाल विकास र सुशासनको दृष्टिले अपेक्षाअनुरूप उल्लेख्य एवं सफल देखिएनन्। यद्यपि मुद्दा अहिले केन्द्रीय सरकार र त्यसमाथि पनि पार्टी अध्यक्षसमेत रहेका ओलीबाट भएको प्रतिनिधिसभा विघटनका विषयमा केन्द्रित छ र नेपाली जनमत यही मुद्दाका पक्ष र विपक्षमा केन्द्रित छ। पालिका र प्रदेश सरकारहरूको मूल्यांकन तथा समीक्षा भएको छैन। ती कुरा नेकपा विवाद, विभाजन र प्रतिनिधिसभा विघटनको छायामा परेका छन्। तर पनि संघीय प्रणालीअन्तर्गत तीनै तहका सरकार (प्रदेश २ सरकार र केही अपवाद पालिका सरकारबाहेक) प्रायः सबैजसो नेकपाकै नेतृत्वका सरकार भएकाले तीनै तहका सरकारको सफलता र असफलताको जस वा अपजस नेकपाकै थाप्लोमा जान्छ जुन अति स्वाभाविक हो। नागरिक तहबाट तीनै तहका कम्युनिस्ट सरकारहरूको निष्पक्ष एवं वस्तुगत समीक्षा र मूल्यांकन गर्दा तीन वर्षको यो अवधिमा नेकपाको नेतृत्वले सरकार सञ्चालनलाई खासै प्राथमिकता दिएको देखिँदैन। देशले संघीय प्रणाली अवलम्बन गरेको विल्कुल नयाँ र नौलो अवस्थामा सबै तहका सरकारहरूको कार्यशैली, कार्यक्षमता, कार्यक्रम र पार्टीका नीति र कार्यक्रमअनुरूप सरकार चलेनचलेको, कार्यसम्पादन, कार्य सफलता र सम्पन्नताका आधारमा समीक्षा तथा मूल्यांकन गरी सहयोग वा प्रोत्साहन जे गर्न उचित छ, सो गर्नुपर्ने थियो तर नेकपा नेतृत्वले यो पक्षमा कहिल्यै ध्यान दिएन। प्रदेश र पालिका सरकारहरू आफ्नै हात जगन्नाथ को शैली, मानसिकता र प्रवृत्तिबाट सञ्चालित छन् भने केन्द्रीय सरकारले चार नेता अर्थात् अध्यक्ष तथा प्रधानमन्त्री केपी शर्मा ओली, कार्यकारी अध्यक्ष पुष्पकमल दाहाल तथा वरिष्ठ नेताद्वय माधवकुमार नेपाल र झलनाथ खनालका स्वार्थ, महŒवाकांक्षा, आग्रह र पूर्वाग्रहको चक्रव्युहमै समय, साधन र स्रोत तथा ऊर्जा अपव्यय भयो। अतः तीनवटै तहमा नेकपाका सरकार प्रभावहीन रही असफल हुनुमा पार्टीका शीर्षस्थ चार नेता र तिनमा पनि कार्यकारी अध्यक्ष दाहालको बाघचाल नीति, त्यसलाई नेता माधवकुमार नेपालको पुठ तथा तिनका गुट जिम्मेवार छन्। चार नेताको चरम महŒवाकांक्षा, एकअर्काप्रतिका आग्रह र पूर्वाग्रहका कारण सात दशक लामो कम्युनिस्ट आन्दोलन एकै झोक्कामा धराशायी मात्र भएको छैन; विश्वका साम्यवादी जमातले नयाँ आशा र उमंगका साथ नेपाललाई एक्काईसौं शताब्दीको स्वप्निल एवम् उदाउँदो नवसाम्यवादी राष्ट्रका रूपमा हेरिरहेकामा त्यो सुन्दर तर मूर्तताको नजिकको सपना पनि अन्ततः स्खलित हुन पुगेको छ। यसरी कम्युनिस्ट पार्टीको कलह र विभाजनले विश्व कम्युनिस्ट आन्दोलनको भाग्य र भविष्यमा जति मात्रामा धक्का र क्षति पुग्न गएको छ; राष्ट्रिय राजनीति र विदेश नीतिमा पनि त्यत्तिकै अकल्पनीय असर परेको छ। कुनै ठूलो उथलपुथल वा परिवर्तनका लागि देश र जनताले आजको दुरुह परिस्थिति भोग्नुपरेको भए चित्त बुझाउने ठाउँ हुन्थ्यो, जसरी दसबर्से जनयुद्धका क्रममा भएका धनजनको क्षतिप्रति त्यसका सकारात्मक पक्ष हेरेर आम जनताले चित्त बुझाएका थिए र छन्। तर यहाँ त रूपमा नेकपाका चार नेताबीचको कलह र वैमनस्य देखिए पनि सारमा अध्यक्षद्वय केपी शर्मा ओली र पुष्पकमल दाहालबीच विगत लामो कालखण्डदेखि कायम एकअर्काप्रतिको चरम घृणा, द्वेष, ईष्र्या, प्रतिशोध र पूर्वाग्रहलाई नै भिडन्तका मुख्य कारक र कारण मान्नु अतिशयोक्ति हुँदैन। नेपालको राजनीति आज जहाँ र जुन अवस्थामा आइपुगेको छ; यसको चुरोमा अध्यक्षद्वय ओली र दाहालबीच लामो समयदेखि विद्यमान मानसिक र राजनीतिक द्वन्द्व रहेको स्पष्ट छ। दुवै नेताले नेपालको एक नम्बरको राजनेता बन्ने सपना र महŒवाकांक्षा पालेका हुन्, छन्। र, आआफ्नो स्थान र भूमिकामा सफल हुँदै पनि आएका हुन्। तर दुवै नेताले आफूलाई आफ्नो औशत इतिहासभन्दा बढी उचाइ र आयतनको आकलन गर्दा आजको दुर्भाग्यपूर्ण अवस्था निम्तिएको हो। कम्युनिस्ट पार्टीको कलह र विभाजनले विश्व कम्युनिस्ट आन्दोलनको भाग्य र भविष्यमा जति मात्रामा धक्का र क्षति पुग्न गएको छ; राष्ट्रिय राजनीति र विदेश नीतिमा पनि त्यत्तिकै अकल्पनीय असर परेको छ। तत्कालीन नेकपा, एमाले र नेकपा (माओवादी) बीच एकता हुनुअघिको अवस्थासम्म एउटा सामान्य परिवारबाट राजनीतिमा आएर पनि देशको ठूलो, सुव्यवस्थित एवम् त्यो बेलासम्म अनुशासित पार्टीको लोकप्रिय अध्यक्षमा निर्वाचित हुन र पटकपटक प्रधानमन्त्री बन्नमा प्राप्त सफलताले नेता ओलीमा महŒवाकांक्षा र आत्मविश्वास प्रवाहित भएको हुनुपर्छ। यसलाई समय र परिस्थितिको तकाजा नै मान्नुपर्छ कि मधेस आन्दोलनका कारण भारतबाट भएको नाकाबन्दीविरुद्ध उभिनबाहेक अन्य विकल्प नभएकाले पञ्चायतकालीन प्रधानमन्त्री मरिचमान सिंहसरह नै तात्कालीन नेकपा एमालेका अध्यक्ष तथा प्रधानमन्त्री ओली सो नाकाबन्दीविरुद्ध सतीसाल झैं नडग्मगाई उभिनुभयो, जसलाई आम नेपाली जनताको न्यानो साथ, समर्थन र सहयोग रह्यो। उहाँ भारतीय नाकाबन्दीविरुद्ध जडवत् खडा मात्र हुनुभएन; अपितु भूपरिवेष्टित नेपालका निम्ति व्यापार र पारवहनका लागि विकल्पको ठेगानसमेत गर्नुभयो। भारतको विकल्पमा चीन खडा भयो सैद्धान्तिक रूपमा। चीनसँग व्यापार र पारवहन सम्झौता गरेर नेपाल भारतीय दबाब र निगाहको बन्दी नभएको सन्देश दिन सफल हुनुभयो। यसको लाभ उहाँको नेतृत्व र नाममा २०७४ सालको निर्वाचनमा नेकपाएमालेलाई प्राप्त भयो देशको सबभन्दा ठूलो पार्र्टी बनेर। चाहे काकताली परेर होस् अथवा नेतृत्व क्षमता र पौरखकै कारणबाट होस्; नेपालको इतिहासको एउटा कालखण्डमा नेपालको स्वाभिमान र सबल एवम् सकारात्मक राष्ट्रिय भावनाको विकास गराउनमा आफ्नो योगदान अतुलनीय रहेको गर्वानुभूति उहाँलाई नहुने प्रश्नै छैन। ओलीका ठाउँमा अरू कोही हुन्थ्यो भने सायद त्योभन्दा बढी गर्वको अनुभूति गथ्र्यो होला। त्यस्तो अनुभूति जसले महत्ता र महŒवाकांक्षालाई सगरमाथासँग प्रतिस्पर्धा गराउँछ। उहाँको अर्को उल्लेखनीय विशेषता यो रह्यो कि उहाँले दसबर्से माओवादी जनयुद्धको औचित्य र आवश्यकतालाई कहिल्यै स्वीकार गर्नुभएन, न त तत्कालीन नेकपा (माओवादी) का अध्यक्ष एवं जनमुक्ति सेना, नेपालका सर्वोच्च कमान्डर प्रचण्डलगायतका जनयुद्ध सञ्चालकलाई नै सक्कली कम्युनिस्ट मान्नुभयो। यस्तो मान्यता र मानसिकताका नेता ओलीमा सम्भवतः आफू दुईतिहाइनजिक बहुमतीय कम्युनिस्ट सरकारको प्रधानमन्त्री भएपश्चात् मनोविज्ञान र मनोदशा थप चुलिएको होस्। यस्तै, नेता ओलीभन्दा दस बित्ता अघि बढेर आफ्नो क्षेत्र र मिसनमा इतिहास रच्नमा सर्वाधिक सफल नेता आफू एक मात्र रहेको महत्ताबोध पुष्पकमल दाहाल उर्फ प्रचण्डमा हुने नै भयो। राजनीतिक घोडामा सवार हुन थालेदेखि नै नेता दाहाल पार्र्टी नेतृत्वमा सदैव शीर्ष स्थानमा रहिआउनु भएको मात्र होइन; अपितु १० वर्ष लामो सशस्त्र जनयुद्धको नेतृत्व एवं सञ्चालन गरेर एकताका विश्वका शक्तिसहित ११६ राष्ट्रले शान्ति क्षेत्र स्वीकारेको शान्ति र अहिंसाका प्रवर्तक भगवान् बुद्धको जन्मभूमि नेपाललाई क्रान्ति क्षेत्र मा रूपान्तरण गरी नेपालको परम्परा, इतिहास, मूल्यमान्यता, धर्म र संस्कृतिलाई निषेध गराएर उहाँको नाममार्फत प्रस्तावित तथा प्रक्षेपित एजेन्डालाई नेपालको नयाँ परिचय र प्रणालीका रूपमा स्थापित गरी कार्यान्वयन गराउन सफल हुनुभएको गर्वानुभूति उहाँमा छ नै। उहाँलाई पृथ्वीनारायण शाहको इतिहास मेटाएर आफ्नो इतिहास रच्न सफल नयाँ नेपालका निर्माता मान्नेहरू पनि नभएका होइनन्। सायद उहाँ स्वयंले पनि आफू पृथ्वीनारायण शाहको विकल्प बन्न र भौतिक तथा राजनीतिक रूपमा नेपाली राजतन्त्र समाप्त गर्नगराउन सफल भएको गर्विलो अनुभूति पालिरहनु भएको होला। धर्मनिरपेक्षता र संघीयतासहितको नेपालको वर्तमान गणतान्त्रिक संविधान दसबर्से सशस्त्र जनयुद्धको उपलब्धि हो; जो पुष्पकमल दाहालका एजेन्डामा आधारित रहेको मानिन्छ। यति ठूलो इतिहास रचिसकेको विश्वासको जगमा खडा पुष्पकमल दाहालमा देशको नेतृत्वपंक्तिमा आफू एक नम्बरको राजनेता दरिने वा कहलिने महŒवाकांक्षा जागृत हुनु स्वाभाविकै हो। छापामार युद्धको ताकत र सही राजनीतिक रणनीतिका माध्यमबाट राजा, सेनादेखि संसद्वादी कित्ताका शक्ति तथा व्यक्ति एवम् भारतलगायतका अन्तर्राष्ट्रिय शक्तिलाई सफलतापूर्वक खेलाएको अनुभव र अनुभूतिले प्रचण्डमा निरन्तर ऊर्जा र हौसला प्रवाहित हुनु अनौठो होइन। एमाले र माओवादी एकीकृत भएर बनेको नेपाल कम्युनिस्ट पार्टी जोसँग तीनवटै तहमा दुईतिहाइनजिकका सरकार छन्; त्यस्तो पार्टीको एक नम्बरको सर्वशक्तिमान अध्यक्ष तथा रूपमा कम्युनिस्ट देखिने र भनिने नेपाली कम्युनिस्ट सत्ताको प्राधिकार बन्ने उहाँको चरम महŒवाकांक्षाको राजमार्गमा प्रधानमन्त्री तथा अर्का अध्यक्ष केपी ओली गहिरो खाडलका रूपमा उपस्थित भइदिँदाको परिणाम हो। प्रतिनिधिसभा विघटन र नेकपाको राजनीतिक विभाजन भन्ने स्वतन्त्र विश्लेषक धेरै छन्। यथार्थमा ओली र दाहालबीचको पार्टी एकता कम्युनिस्ट आन्दोलनको विकास र थप सुदृढीकरणका लागि नभई सत्ता स्वार्थका लागि भएको थियो भन्ने तथ्य एकतासँगै दुई अध्यक्षबीचका अस्वाभाविक सम्बन्ध र व्यवहारले पुष्टि गरेका छन्। यथार्थमा अध्यक्षद्वय केपी शर्मा ओली र पुष्पकमल दाहाल दसबर्से सशस्त्र जनयुद्धकालदेखिकै एकअर्काका विरोधी हुन्। ओलीले दाहाल नेतृत्वको जनयुद्धको आवश्यकता र औचित्यलाई सधैं लल्कार्दै आउनुभयो। अध्यक्ष दाहाललाई पनि वास्तविक कम्युनिस्ट नेताका रूपमा स्वीकार गर्नुभएन। दसबर्से सशस्त्र जनयुद्धको दौरान राजा, दरबारका भाइभारदार, सेना र प्रायः सबै दलका नेताहरूलाई कज्याउन र आफ्नो पक्षमा प्रयोग तथा उपयोग गर्न दाहाल सफल हुनुभयो तर ओली मात्र एकजना त्यस्तो नेता रहनुभयो; जसलाई दाहालले अलिकति पनि हल्लाउन र तरंगित तुल्याउन सक्नुभएन। अर्थात् ओली र दाहालको रसायन कहिल्यै मिलेन। राष्ट्रिय राजनीतिक भूमिकामा आएदेखि आजपर्यन्त एक खोरमा रहेका दुई रिसाहा बाघजस्ता छन् एकअर्काप्रति। फरक धातुका यी तत्व एउटै पार्टीको अध्यक्ष भएपछि एउटाको निषेधमा मात्र आफ्नो इतिहास र अस्तित्व देख्न थाले। ओलीमा नेकपाएमालेजस्तो विशाल पार्टीको निर्वाचित अध्यक्ष भएको मनोविज्ञानले काम गरेको थियो र छ भने दाहाललाई संसार जितिआएको सन्दर्भमा ओलीको मातहतको जस्तो भान पर्ने गरी दोस्रो अध्यक्ष भएर काम गर्दा निकट अतीतले गिज्याउने पीडा र हीनताबोधले चिमोटेको हुनुपर्छ। यथार्थमा ओलीले दाहाललाई साइजमा राख्न खोजेका वा चाहेकै हुन्। र, दाहालले पनि ओलीलाई राजनीतिक रूपमा निषेध गरेर नेपालको एक्काइसौं शताब्दीको कम्युनिस्ट आन्दोलनको एक्लो र सर्वेसर्वा प्राधिकारी हुने उद्योग गरेकै हुन्। यसरी समकालीन नेपालको एक नम्बरको राजनेता कहलिएर देश सञ्चालन गर्ने महŒवाकांक्षा राखेर अघि बढेका दाहालको बाटोमा ओली तगारो भएपछि दुई नेताबीच निर्णायक टकराव हुने नै भयो। एकले अर्कालाई पछार्ने दौडमा प्रतिनिधिसभा विघटन गरेर ओलीले प्रधानमन्त्री पद जोगाउनुभएको हो, दाहालको चालबाजी र रणनीतिलाई मात दिन भ्याउनुभएको हो। ओलीले थोरैमात्र विलम्ब गरेका वा असावधानी बर्ताएको भए प्रतिनिधिसभामा अविश्वास प्रस्ताव दर्ता गराएर दाहालले तत्कालै भ्याइदिनुहुने थियो। फलत : राजनीतिक मृत्युवरण गर्दै बालकोटतर्फको यात्रा तय गर्न नेता विवश हुनुहुने थियो। जहाँसम्म ओलीदाहाल युद्धमा माधव नेपाल र झलनाथ खनालहरूको भूमिका तथा प्रभावको प्रश्न छ; उहाँहरू अन्ततः यस प्रकरणमा विवाहका जन्तीसरह मात्र हो ।"
कोरोनाको नयाँ रूप र असर,"एक सातामा विश्वभर ५० लाखभन्दा धेरै मानिस कोभिडबाट संक्रमित हुने गरेका छन्। तीमध्ये सबैभन्दा धेरै अमेरिकामा भएको तथ्यांक छ नयाँ वर्षको सुरुवातसँगै विश्वका वैज्ञानिक र विभिन्न देशका प्रमुख कोभिडविरुद्धको खोप विकास भएकोमा खुसी देखिन्थे। ठूलो मात्रामा खोप वितरणको कामसमेत अघि बढिसकेको थियो। कोभिडबाट अति प्रभावित देशमध्येको एक बेलायतका अधिकारीहरू सबैभन्दा तीव्र गतिमा खोप विकास गर्न सकेकोमा खुसी थिए। तर बेलायतमै खोप वितरणसँगै कोभिडको अर्को झट्काले झन् सकस निम्त्यायो। यो दोस्रो लहरको कोभिड पनि थिएन। विज्ञहरूले यसलाई कोरोना भाइरसको नयाँ स्वरूप भनेका छन्। जुन भाइरसले बेलायत मात्रै नभएर सिंगो विश्वलाई झन् अन्योल र चुनौती थपिदिएको छ। सबैभन्दा तीव्र गतिमा फैलिने भनिएको कोरोनाको पछिल्लो स्वरूप बुधबारसम्म कम्तीमा ६० वटा देशमा फैलिइसकेको छ। विश्व स्वास्थ्य संगठनका अनुसार अहिलेसम्म कोरोनाबाट मृत्यु हुनेको संख्या २० लाख नाघिसकेको छ। विश्वव्यापी रूपमा यसले गहिरो चासो र चिन्ता थपिदिएको छ। विश्वभर खोप विस्तारको काम सकिसक्दा यसको संक्रमणलाई कसरी कम गर्ने भन्नेमा विभिन्न देशहरूबीच नै विवाद उत्पन्न भएको छ। अघिल्लो साता मात्रै एक सातामै ९३ हजार नयाँ मृत्यु भए। सोही सात दिनको अवधिमा ४७ लाख नयाँ संक्रमित थपिए। बेलायतबाट फैलिएको संक्रमण मध्य डिसेम्बरमा पत्ता लाग्यो। जुन डब्लूएचओले यसअघि भनेको कोभिड १९ को संक्रमणभन्दा ७० प्रतिशत बढी संक्रामक भएको बताइन्छ। फाइजर र बायोएनटेकले भने आफूहरूको खोप बेलायतबाट फैलिएको उक्त नयाँ रूपको संक्रमणविरुद्ध पनि प्रभावकारी भएको दाबी गरेका छन्। विशेषगरी अमेरिका र युरोपियन मुलुकहरूले गरेको खोप अभियानले कोरोना भाइरस संक्रमण कम हुने आशा गरिएको थियो। युरोपियन युनियनले गत मंगलबार भनेअनुसार उनीहरूले अगस्टको अन्त्यअघि नै ७० प्रतिशत वयष्कलाई खोप उपलब्ध गराउने लक्ष्य राखेका थिए। ईयू प्रमुख उर्सुला बोन देर लेनका अनुसार उनीहरूले कोभिडविरुद्धको लडाइँमा लक्ष्य प्राप्त गर्ने सबालमा आगामी चार महिना महत्त्वपूर्ण निर्णयक विन्दु मानिएको थियो। तर भारत, रूससहित ईयूका देशहरूले अहिले थप संघर्ष गर्नुपरेको छ। अमेरिका भने सबैभन्दा खराब तरिकाले कोभिडको असर भोग्ने देशमा परेको छ। पछिल्लो समय देखिएको नयाँ रूपको कोरोना अमेरिका र चीनसहित ६० भन्दा धेरै देशमा फैलिसकेको छ। कोरोनाको नयाँ रूपबारे विज्ञहरू अनुसन्धानमै छन्। विभिन्न ठाउँमा फरक तरिकाले देखिँदा यसबारे अध्ययनमा कठिनाइ भएको छ। नवनिर्वाचित राष्ट्रपति जो बाइडेन ह्वाइटमा बस्ने तयारी गरिरहँदा मात्रै चार लाख अमेरिकी नागरिकको मृत्यु भइसकेको थियो। तर बाइडेनले शपथ ग्रहण लिनुअघि नै भनेका थिए बुधबार शपथ ग्रहणपछि यसको नियन्त्रणमा उनी कुनै कसर बाँकी राख्ने छैनन्। विश्वभरका देशहरूले खोप वितरण गरिरहँदा विश्व स्वास्थ्य संगठनले भने नैतिक संकटले गर्दा विपन्न देशले खोप नपाउनेमा चिन्ता व्यक्त गरे। विश्व स्वास्थ्य संगठनका महानिर्देशक टेड्रोस अधानमले खोप विश्वभर सबै देशमा समान रूपमा वितरण हुन नसक्ने खतरा रहेको चेतावनी दिएका छन्। खोपमा सबैको समान पहुँच पुयाउर्ने प्रतिबद्धता संकटमा परेको भन्दै उनले त्यसप्रति चिन्ता व्यक्त गरे। डब्लूएचओका अनुसार ३९ मिलियन डोज खोप कम्तीमा ४९ वटा उच्च आय भएका देशले खरिदका लागि दर्ता गरिसकेका छन्। र न्युन आय भएका देशहरूमा २५ डोज मात्रै पठाइने भएको छ। २५ लाख हैन, २५ हजार पनि हैन। २५ मात्रै ! महानिर्देशक टेड्रोसले भने। यस्तै विपन्न देशहरूमा खोपको मूल्यका लागि महँगो जीवन चुकाउनुपर्ने टेड्रोसले टिप्पणी गरे। धेरैजसो मानिस महामारीमा आवश्यक अन्य मेडिकल उपचार रोक्न बाध्य छन्। उपचारमा ढिलाइ गर्दा महामारीकै समयमा कोरोनाभन्दा पनि अन्य कारणबाट मृत्यु हुने क्रम बढ्दो भएको पाइएको छ। फेमिली फाउन्डेसन स्टडीको अनुसन्धानअनुसार २५ प्रतिशत अमेरिकीले गत महिनामा कोरोना भाइरस महामारीका कारण नै अन्य मेडिकल उपचारमा ढिलाइ गरेको तथ्यांक छ। यस्तै प्रारम्भिक चरणमा गरिएको सर्भेअनुसार अमेरिकामा ४१ प्रतिशत अमेरिकीले मेडिकल सेवा लिन ढिलाइ गरेका थिए। जब कि तीमध्ये १२ प्रतिशतले त आपत्कालीन उपचारको सेवा लिनसमेत आनाकानी गरे। विज्ञ तथा चिकित्सकहरूले भने आम नागरिक यसरी स्वास्थ्योपचारबाट वञ्चित हुनुपरेकोमा चिन्ता व्यक्त गरेका छन्। यतिबेला विश्वभरका अनुसन्धाता कोरोनाको नयाँ रूपले गर्दा खोपलाई नै असर गर्ने हो कि भनेर खोजी गरिरहेका छन्। जबकि कोरोनाको नयाँ रूप पहिलोपटक बेलायतमा भन्दा अघि गत अक्टोबरमा नै दक्षिण अफ्रिकामा देखिएको थियो। ती स्वरूप मानिसमा नदेखिएर प्रयोगशालामा भेटिएको बताइन्छ। यसैले पनि नयाँ स्वरूपको खतरा मापन गर्न थप अनुसन्धान भइरहेका छन्। बेलायतमा मार्चदेखि क्रमशः प्रतिबन्ध खुकुलो हुँदै जाने यद्यपि बेलायतमा कोभिडको पछिल्लो असर झन् कडा रूपमा देखिएको छ। यसैले यहाँ लकडाउन लगाइएको छ। बेलायत सरकारले अहिले हरेक मिनेटमा २०० वटा कोभिड खोप दिइरहेको छ। वृद्धवृद्धा र उनीहरूको हेरचाहमा खटिएकाहरूले खोप लिइरहेका छन्। यसरी यूकेले ४६ लाख मानिसलाई ५० लाखभन्दा बढी डोज खोप दिइरहेको जनाएको छ। कोभिड खोप वितरण भइरहँदा प्रधानमन्त्री बोरिस जोन्सनले भने नागरिकलाई घरमै बस्न आग्रह गरिरहेका छन्। बेलायतको अवस्था यस्तो भइसकेको छ कि यहाँ लगाइएको प्रतिबन्ध कहिले हट्छ भनेर सोध्दा प्रधानमन्त्री भन्छन्, अहिले नै यसको जवाफ दिनु हतार हुनसक्छ। यद्यपि अधिकारीहरूका अनुसार महामारी प्रतिबन्ध मार्च महिनादेखि विस्तारै खुकुलो हुँदै जानेछ। बेलायतमा गत बुधबार सबैभन्दा धेरै ३८९०५ जना संक्रमित भेटिए। १८२० को मृत्यु भयो। बेलायत नै युरोपियनमध्ये सबैभन्दा बढी मृत्यु भएको देश हो; जहाँ ९३ हजारको मृत्यु भइसकेको छ। चीनको सहयोग पाकिस्तानलाई चीनले छिमेकी देश पाकिस्तानलाई खोपको पाँच लाख डोज मात्रा निःशुल्क दिने भएको छ। पाकिस्तानी परराष्ट्र मन्त्रालयले बिहीबार जनाएअनुसार चीनले उक्त अनुदान जनवरी ३१ सम्म उपलब्ध गराउनेछ। जब कि पाकिस्तान सरकारले गत डिसेम्बरमा पाकिस्तानले १२ लाख सिनोफर्म खोपको डोज भिœयाउने घोषणा गरेको थियो। परराष्ट्रमन्त्री मुहम्मद कुरैसीले फेब्रुअरीदेखि मात्रै पाँच लाख खोप प्राप्त गरिसक्ने बताएका छन्। जर्मनीमा सतर्कता कोभिडबाट सबैभन्दा बढी प्रभावित देशमध्ये एक हो जर्मनी। कोरोनाको नयाँ स्वरूप देखिएसँगै यहाँको सरकार गम्भीर बनेको छ। जर्मन चान्सलर एन्जेला मर्केलले हालै कोरोनाको नयाँ रूपको संक्रमणलाई अति गम्भीर रूपमा लिनुपर्ने बताएकी छन्। भाइरसको परिवर्तित रूप नै खतरा भएको भन्दै मर्केलले यसै साताको सुरुमा गरिएको लकडाउनको निर्णयको औचित्य पुष्टि गर्न खोजिन्। दैनिक रूपमा मृतकको संख्या बढ्नुमा उनले चिन्ता व्यक्त गरिन्। जर्मनीमा यसै साताको सुरुमा फेब्रुअरी १४ सम्मका लागि देशव्यापी लकडाउन घोषणा गरिएको थियो। मास्क लगाउने र सामाजिक दूरी कायम गर्ने नियमलाई कडा रूपमा पालना गर्न पनि आग्रह गरिएको छ। यस्तै विभिन्न कम्पनीहरूले आफ्ना कामदारलाई मध्य मार्चसम्म फेरि घरबाटै काम गर्न लगाएका छन्। जर्मनीमा बिहीबार मात्रै २० हजार तीन सय ९८ नयाँ संक्रमित थपिए भने एक हजार १३ जनाको मृत्यु भयो। यस्तै १० लाख ४८ हजारभन्दा धेरैलाई खोप उपलब्ध गराइसकेको सरकारले जनाएको छ। क्षति नियन्त्रण एजेन्सीका अनुसार खोप वितरण तीव्र रूपमा भइरहेको छ। अमेरिकाको अवस्था विश्वमै सबैभन्दा बढी कोरोना प्रभावित देश अमेरिका हो। यही जनवरी २० मा कार्यभार सम्हालेका नवनिर्वाचित राष्ट्रपति जो बाइडेनको सबैभन्दा ठूलो चुनौतीमध्ये कोरोनाको खोप वितरण एक हो। त्यसो त, बाइडेनले आफ्नो सयदिने कार्यभारमा पनि खोप वितरणको कामलाई तीव्रता दिने प्रतिबद्धता व्यक्त गरेका छन्। बाइडेनले कोरोना संक्रमणलाई मत्थर पार्ने भन्दै सय दिनभित्र एक करोड खोप देशभर वितरण गर्ने कामलाई मुख्य प्राथमिकतामा राखेका छन्। निवर्तमान राष्ट्रपति डोनाल्ड ट्रम्पले कोरोना महामारीबारे विवादित र कतिपय झूटो अभिव्यक्तिसमेत दिए। उनका गल्ती औंल्याउँदै बाइडेनले आफूले जनतालाई राहत दिने प्रतिबद्धता गरेका थिए। यसैले पनि बाइडेनको कार्यकाल सुरु भएसँगै केही परिवर्तन हुने अपेक्षा गरिएको छ। अमेरिकामा अझै पनि संक्रमणको गति रोकिएको छैन। गत बुधबार मात्रै एक लाख ७८ हजार दुई सय ५५ नयाँ संक्रमित थपिएका थिए। यससँगै जम्मा दुई करोड ४४ लाख ३४ हजारभन्दा धेरै मानिस संक्रमित भइसकेका छन्। साथै बुधबार एकै दिन ४ हजार २ सय २९ जनाको मृत्यु भएको थियो भने हालसम्म अमेरिकामा मृत्यु हुनेको संख्या ४ लाख ६ हजार नाघिसकेको छ। तर हालसम्म ३ करोड ५९ लाख ९० हजार बढी खोपको डोज वितरण गरिएको छ। फ्रान्समा ७५ वर्ष बढीका मानिसलाई खोप फ्रान्सले ७५ वर्षमाथिका मानिससहित अरू जोखिममा रहेका व्यक्तिका लागि भन्दै खोप अभियान विस्तार गरेको छ। जब कि प्रारम्भिक चरणमा नर्सिङ होममा कार्यरत र मेडिकल कर्मचारीलाई लक्षित गरिएको थियो। तर विडम्वना, एकै सातामा ७० हजारको मृत्यु हुने गरी देशव्यापी रूपमा कोरोनाको नयाँ रूप आएको छ। खोपको माग यति धेरै भयो कि अत्यधिक मागले गर्दा सरकारी वेबसाइट नै क््रयास भएको थियो। खोप उत्पादक कम्पनीहरूले भने अर्बौं खोप तयार पार्नुभन्दा पनि यसको प्रक्रियामा परिवर्तन आवश्यक भएको बताएका छन्। पछिल्लो समय फ्रान्सले पनि प्रतिबन्ध लगाएको छ। खासगरी गैरयुरोपियन देशबाट फ्रान्स आउन रोक लगाएको छ। यात्रुहरूले फ्रान्स छिर्नुअघि नेगेटिभ पीसीआर रिपोर्ट पेस गर्नुपर्ने र संक्रमित भएमा एक साताको आइसोलेसनमा बस्नुपर्ने नियम लगाइएको छ। गत शनिबारदेखि देशव्यापी रूपमा साँझ ६ बजेदेखि बिहान ६ बजेसम्म कम्तीमा १५ दिनका लागि कफ्र्यु घोषणा गरिएको छ। जब कि केही अति प्रभावित क्षेत्रमा पहिल्यै कफ्र्यु जारी थियो। यद्यपि ढिलो खोप वितरण गरेकोमा सरकार आलोचित बन्दै आएको छ। स्वास्थ्य मन्त्रालयका अनुसार हालसम्म ४ लाख २२ हजार मानिसलाई खोप दिइएको छ। १० लाख मानिसलाई खोप उपलब्ध गराउने र जनवरीको अन्त्यसम्म ५ सयदेखि ६ सय खोप केन्द्र तयार पार्ने लक्ष्य राखिएको पनि बताइएको छ। कोरियाको तीव्र तयारी दक्षिण कोरियाका राष्ट्रपति मुन जाए इनले आफ्नो देशमा आगामी नोभेम्बरसम्म कोभिडविरुद्ध हर्ड इम्युनिटी अर्थात् आमरूपमा प्रतिरक्षाको प्रणालीको काम सम्पन्न गर्नेमा विश्वास व्यक्त गरेका छन्। साथै खोप योजनालाई उनले धन्यवादसमेत दिएका छन्। यहाँ खोप योजना सबैभन्दा तीव्र रूपमा लागू हुनेमा कोरियाली अधिकारीहरू बताउँछन्। साथै कोरियामा खोप यहींका नागरिक र कोरियामा रहेका विदेशीलाई समेत निःशुल्क उपलब्ध गराउने बताइएको छ। यस्तै यहाँ कोभिडको थप असर पुग्नुभन्दा पहिल्यै खोप अभियानलाई तीव्र बनाउन कोरिया सक्रिय बनेको बताइन्छ। कोरियामा कोभिडका संक्रमित झन्डै ७३ हजार हाराहारीमा छन्। एक हजार २ सयभन्दा धेरैको मृत्यु भइसकेको छ। अस्ट्रेलियाको सीमा प्रतिबन्ध अस्ट्रेलियाको स्वास्थ्य मन्त्रालयका अधिकारीहरूले भनेअनुसार अस्ट्रेलियाले यस वर्ष अधिकांश सीमा स्थानमा प्रतिबन्ध लगाउने भएको छ। यस वर्ष अझै सीमा प्रतिबन्ध लगाउँदै जाने अधिकारीहरूले बताएका छन्। जब कि त्यस प्रतिबन्धले संक्रमण रोक्छ वा रोक्दैन भन्नेमा उनीहरू प्रस्ट छैनन्। अस्ट्रेलियाका स्वास्थ्य विभागका प्रोफेसर ब्रेन्डन मर्फीले भनेका छन् कि उनी यसबारे आगामी दुई वा तीन महिनापछि सम्मको आकलन गर्न सक्ने अवस्थामा छैनन्। किनकि विश्व छिटोछिटो परिवर्तन भइरहेको छ। यद्यपि अस्ट्रेलियाले कडा रूपमा सीमा प्रतिबन्ध लगाएकाले संक्रमणलाई अत्यधिक रूपमा फैलन नदिन सफल भएको बताइन्छ। साढे दुई करोड जनता भएको अस्ट्रेलियामा २८ हजारजनालाई संक्रमण भएको छ भने ९०० बढीको मृत्यु भएको छ। हङकङमा तीव्र संक्रमण हङकङमा एक महिनामै कोरोना संक्रमण तीव्र रूपमा फैलियो। गत आइतबार मात्रै १०७ जना नयाँ संक्रमित थपिए। जबकि यो २०१९ को डिसेम्बरयताकै सबैभन्दा ठूलो संख्या हो। स्वास्थ्य संरक्षण केन्द्रका अनुसार १०२ केस स्थानीयस्तरमा फैलिएको थियो र तीमध्ये केही जटिल किसिमका थिए। यसरी कोभिड नियन्त्रणमा रहेको हङकङमा पनि पछिल्लो समय संक्रमण बढ्न थालेको छ। भारतमा संक्रमण फेरि फैलिँदै भारतको अवस्था पनि जटिल बन्दै गएको छ। राजधानी नयाँदिल्लीका शिक्षकहरूसमेत कोभिड फ्रन्टलाइनमा पठाइँदैछन्। तीमध्ये केहीलाई त तालिम, पीपीई र शुल्कसमेत नदिईकन फ्रन्टलाइनमा पठाउने तयारी भएको छ। हरेक बिहान दिल्लीका हजारौं स्कुल शिक्षकहरू गत मार्चमा संक्रमण फैलिएपछि नै फ्रन्टलाइनमा सक्रिय हुन थालेका हुन्। घरघरमा गएर राहत वितरण गर्नु र सर्वेक्षण गर्नु जटिल काम भएको भन्दै आलोचना पनि हुन थालेको छ। भारतको शिक्षक संगठनका अनुसार २०२० मा कम्तीमा २८ हजार शिक्षक यसरी खटाइए। तर यसरी खटिएका शिक्षकमध्ये ३५ जनाको कोभिडबाट मृत्युसमेत भयो। अरू सयौं शिक्षक संक्रमित भए। फिल्डमा नजाने शिक्षकलाई चेतावनीसमेत दिइयो। विश्वव्यापी रूपमा कोरोना जोन हकिन्स विश्वविद्यालयको तथ्यांकअनुसार विश्वभर संक्रमित संख्या कम्तीमा ९ करोड ५० लाख ३७ हजार ६ सय पुगिसकेको छ। यस्तै कोरोनाबाट कम्तीमा २० लाख ३० हजार ६ सयभन्दा धेरैको मृत्यु भइसकेको छ। एक सातामा मात्रै विश्वभर ५० लाखभन्दा धेरै मानिस कोभिडबाट संक्रमित हुने गरेका छन्। तीमध्ये सबैभन्दा धेरै अमेरिकामा भएको तथ्यांक छ। अमेरिकामा मात्रै २ करोड ३९ लाख ३२ हजारभन्दा धेरै संक्रमित भए। ३ लाख ९७ हजार ५ सयभन्दा धेरैको मृत्यु भयो। भारत, ब्राजिल र रूस यसपछि धेरै प्रभावित देशमध्ये पर्छन्। के हो कोरोनाको नयाँ रूप ? कोरोनाको नयाँ रूपबारे विज्ञहरू अझै अनुसन्धानमै छन्। विभिन्न ठाउँमा फरक तरिकाले देखिने गर्दा यसबारे अध्ययनमा पनि कठिनाइ भएको बताइन्छ। मुख्य कुरा त यसको परिवर्तित रूपले गर्दा यसको असर अझै केही समय रहनसक्ने आकलन गरिएको छ। कहिलेकाहीं यसका नयाँ रूप देखा पर्छन् र हराउने पनि गर्छन्। कहिले नयाँ रूप देखिरहन्छन्। कोभिड १९ कोरोना भाइरसको एक प्रकार हो। अर्थात् भाइरसको एक विशाल समूह। बेलायतमा हाल देखिएको नयाँ रूपलाई बी ११७ नाम दिइएको छ। जसको संक्रमण असामान्य रूपमा अहिले फैलिएको छ। यो रूप अन्य रूपभन्दा तीव्र र सजिलै फैलिँदै गरेको बताइन्छ। यद्यपि यसले गम्भीर असर गर्छ वा मृत्युनजिक नै लैजान्छ भन्नेबारे यकिन छैन। यो रूप सन् २०२० को सेप्टेम्बरमा पहिलोपटक र अहिले लन्डन र दक्षिणपूर्वी इङल्यान्डमा व्यापक रूपमा देखिएको छ। पछिल्लो समय अमेरिका र चीनसहित ६० भन्दा धेरै देशमा फैलिसकेको छ। यस्तै दक्षिण अफ्रिकामा पनि कोरोनाको नयाँ रूप गत अक्टोबरमा अस्वाभाविक रूपमा देखिएको थियो। यसको नाम १३५१ नाम दिइएको छ। यस्तै ब्राजिलमा पनि पी १ नामको अर्को रूप देखियो। तर वैज्ञानिकहरू यिनै नयाँ रूपबारे अनुसन्धान गरिरहेका छन्। (एजेन्सीहरूको सहयोगमा)"
स्वास्थ्यमा हिमपात र शीतलहरको प्रभाव,"तराईमा बाक्लो हुस्सु र शीतलहरले उडान, चौपायाका साथै मानवीय जनजीवन प्रभावित भएका छन्। हिमाल तथा पहाडमा हिमपातको कठ्यांग्रिदो जाडोसँगै बस्तीबाट सर्वसाधारण औलतिर झरिसकेका छन्। तथापि कर्मचारी, सुरक्षाकर्मी झर्न नपाउने र आर्थिक अभावले हिउँमा नभिज्ने र चिसो हावा रोक्न सक्ने कपडा नभएपछि जेनतेन न्यानो लुगाकपडाकै भरमा छन्। चिसोजन्य रोग तथा समस्यामा बढोत्तरी भइरहेको छ। सदा झैं जब पहाडमा हिमपात र तराईमा शीतलहर सुरु हुन्छ तब हुने र नहुने, धनी र गरिब, कमजोर र बलियो व्यक्ति स्पष्ट देखिन थाल्छ। मधेसमा अधिकांश समय गर्मी हुने भएकाले जाडोका लागि जोहो गरिँदैन, दैनिक ज्याला मजदुरी गरेर छाक टार्नेहरूसग नया लुगा किन्ने क्षमता हुदैन, भएको एकसरो लुगा पनि शीतलहरले चिसो हुने, घाम नलागी नसुक्ने तथा ज्याला मजदुरी गर्ने अवसर कम भई खानपान र न्यानो लुगा तथा वातावरण कोरा कल्पना बन्दछ। सरकारी तथ्यांकमा २१ हिमाली तथा उच्च पहाडी जिल्ला हिमपात र तराईका ११ जिल्ला शीतलहरको उच्च जोखिममा पर्छन्। समूहमै बस्दा र बढेको चिसो मौसमले कोरोना, इन्फ्लुएन्जा, क्षयरोग र निमोनियाजस्ता सरुवा रोगका बिरामी बढेका छन्। भोज, जुलुस, धर्ना तथा बसभित्र कोचाकोच गरी यात्रा गर्नुपर्ने बाध्यताले सरुवा रोग, निमोनियाको जोखिममा सहभागी सबै छन्। क्षयरोगका जीवाणु मात्र नभई श्वासप्रश्वास र सम्पर्कबाट सर्ने अनगिन्ती रोग भीडभाडमा सर्छन्। स्वास्थ्य समस्या अत्यधिक चिसो र शीतलहरले शारीरिक कमजोरी भएका वृद्धवृद्धा, सडक बालबालिका, विस्थापित परिवार, घरवारविहीन परिवार, सडक मजदुर बढी प्रभावित हुन्छन्। झाडापखाला, निमोनिया, टाउको र छाती दुख्ने, हातखुट्टाका औंला र कान रातो हुने, चिलाउने, सुन्निने र कहिलेकाहीं घाउ हुने गर्छ। त्यस्तै रुघाखोकी, दम र यसका जटिलता, छालासम्बन्धी समस्या, दाद, अनुहारमा सेतो दाग, ओठ फुट्ने, हातखुट्टा फुट्ने, शरीर चिलाउने, छाला सुक्म्खा हुने, फुस्रो हुने र फुट्ने, चिसोको एलर्जी हुने, अपच, पखाला, आउजस्ता पाचनसम्बन्धी रोग र हातखुट्टा र जोर्नी सुन्निने अवस्था पनि त्यत्तिकै निम्त्याउँछ। मुटु, श्वासप्रश्वास र दमका पुराना बिरामी, कुपोषित बालबालिकालाई बढी आक्रान्त पार्छ चिसोले। शीतलहरले मुटु र मस्तिष्कमा असर पारी हृदयाघात बढी हुने, कोलेस्ट्रोल बढाउने, पक्षाघात गराउने र बालबालिकामा दादुरा, ठेउला पनि ल्याउँछ। जाडोमा शारीरिक सरसफाइमा कमी हनाले लिंग र योनिमा फोहर जम्ने, कापमा संक्रमण हुने, योनिद्वारबाट सेतो पानी बग्ने, यौनावरिपरि चिलाउने योनिरसको बहाव बढ्ने हुन सक्छ। मौसम भोजभतेरको समय पनि भएकाले बढी खाना, बोसो र गरिष्ठ खानाले अपच, ग्यास्ट्रिाइटिस, झाडापखाला हुन सक्छ। जन्डिस र टाइफाइड पनि प्रशस्त पाइन्छ। जाडोमा रगत बाक्लो हुने भएकाले सुगर र रक्तचाप मात्र बढ्दैन, प्रायः सबै दीर्घकालीन रोग बढी गम्भीर बन्छन्। शीतांग शरीरको तापक्रम ३० डिग्री सेल्सियसभन्दा कम हुन गई उत्पन्न हुने स्वास्थ्य समस्यालाई शीतांग भनिन्छ। मेडिकल इमरजेन्सी भएकाले तुरुन्तै उपचारको जरुरत पर्छ। शरीरको तापक्रम ३२ डिग्री सेल्सियस पुग्दासम्म शरीरले अनुकूल काम गर्छ तर त्योभन्दा कम हँुदा शरीरमा अक्सिजनको परिपूर्तिमा ह्रास तथा कार्बनडाइअक्साइडको मात्रामा वृद्धि भई शरीर काम्नुको साटो मांसपेशी कडा हुने, निदाउने, शिरा धमनी संकुचन हुने र रक्तचाप मुटुको चाल र श्वासप्रश्वास घट्दै जान्छ। न्यानोपन नै प्रमुख रोकथाम तथा उपचार हो। विषाक्तता जाडो बढेसँगै जताततै के टायर, प्लास्टिक के सडक किनारमा थुपारिएका फोहर सबै बालेर आगो तापेको देखिन्छ। तत्काल न्यानो भए पनि उत्पन्न धुवाँले स्वास्थ्य तथा वातावरणमा दीर्घकालीन नकारात्मक असर पार्छ। एक दिन पहिले भएको प्रदूषणमा जाडो बढेर आगो ताप्नासाथ कचौरा आकारको काठमाडौंमा दुई गुणा बढ्छ। त्यसैमा प्लास्टिक, टायर बाल्दा कार्बनका मोनो र डाइअक्साइड, प्युरेन, डाइअक्सिनले क्यान्सरसम्म गराउन सक्छ। वायु प्रदूषणले तत्काल सामान्य टाउको दुख्ने, आँखा, नाक, कान, घाँटी र श्वासप्रश्वासमा असर र दीर्घकालमा मुटु, मस्तिष्कघात, फोक्सोको क्यान्सर, दम र प्रजनन क्षमतामा ह्रास गराउँछ। जाडोमा शरीर तताउन मध्यपानलाई सजिलो विकल्प ठानी मातेर रात ढलेकाहरू भोलिपल्ट बिहानबाट कहिल्यै उठ्न नसकेका पनि बग्रेल्ती भेटिन्छन्। त्यस्तै सामान्यतः सहीरूपले बल्न नसकेका स्टोभ, हिटि सिस्टम, जेनेरेटर तथा चुरोट र मट्टीतेल, ग्यासबाट चल्ने हिटर, गिजर तथा स्टोभ आदिमा बाथरुममा झ्याल र भेन्टिलेसन राम्रो नभएकामा गिजर प्रयोग हुँदा अक्सिजन कम भएर सीओ ग्यासको निर्माण हुन्छ तब निसास्सिएर नुहाउने व्यक्तिको मृत्यु पनि बढोत्तरी छ। भाइरसजन्य संक्रमण बढ्ने तापक्रम घटेसँगै संक्रमण, उत्पन्न गम्भीर बिरामी र मृत्यु बढ्दै जान सक्ने भय छ। शरीरमा सुक्खापन हुने, शरीरमा श्वासप्रश्वास प्रणालीका कोषिका कम सक्रिय रहँदा कोरोना श्वासप्रश्वासमा कोरोना लामो समयसम्म रहने, जाडोमा अन्य समयमा भन्दा प्रतिरोधी शक्ति कम हुने, कम घाम लाग्ने, सामूहिक बसाइ, भिटामिन डीको कमीले पनि जाडोमा कोरोनालगायतका संक्रमण जटिल बन्न सक्ने देखिन्छ। चिसोमा देखिने फ्लु, निमोनिया, समस्या, ब्याक्टेरियल संक्रमणले कोभिडमा थप जटिलता ल्याउन सक्छ। होम आइसोलेसनमा बस्ने बढी र गम्भीर भए मात्र समस्या लिएर अस्पताल जाने, जाडोमा कोरोना संक्रमित दीर्घरोगीलाई निमोनिया, वायु प्रदूषणको दोहोरो संक्रमण हुन सक्ने, संक्रमण समुदायस्तरमा पुगेकाले वृद्धवृद्धामा पनि संक्रमण भई गम्भीर समस्या थपिने, अक्सिजन चाहिने संक्रमित अर्थात् आइसोलेसनको संख्यामा वृद्धि नभई आईसीयूमा मात्र जटिल प्रकृतिका बिरामी थपिँदै जानुले मृत्युवर्धक बन्न सक्छ। रोकथाम चिसोका कारण उत्पन्न रोग लाग्न नदिन धुवाँ धूलोबाट बच्न अनिवार्य मास्क लगाउने, न्यानो लुगा लगाउने, पोषणयुक्त सन्तुलित खाना खानपर्छ। भिटामिन सी र मौसमी फलफूल तथा सागपात खाने, व्यक्तिगत सरसफाइमा ध्यान दिनुपर्छ। प्रशस्त तातो झोल पदार्थ पिउनुपर्छ। बालबालिकालाई स्तनपान, जोखिम वर्गलाई इन्फ्लुएन्जा र निमोनियाको खोप लगाउनुपर्छ। शरीर तथा कोठा न्यानो बनाउने निहँुमा धूमपान, मध्यपान सेवन नगर्ने, झ्याल, ढोका थुनेर गुइँठा, दाउरा बाल्ने, हिटर, ग्यास गिजर प्रयोग गर्नु हँुदैन। संक्रमण घटे पनि जोखिम नघटेकाले तथा खोपको हल्लाले मात्र कोरोना रोक्न नसक्ने भएकाले जीवनशैलीबारे जनस्वास्थ्यका मापदण्ड अनिवार्य पालना गर्न र गराउन जरुरी छ। वरिष्ठ कन्सल्टेन्ट डेन्टल सर्जन डा बुढाथोकी नेपाल चिकित्सक संघका केन्द्रीय कोषाध्यक्ष हुन्।"
राष्ट्रिय महिला तथा पुरुष क्लबस्तरीय भलिबल प्रतियोगिता हुने,"पोखरा : राष्ट्रियस्तरको महिला तथा पुरुष क्लबस्तरीय भलिबल प्रतियोगिता यही माघ २७ देखि आगामी फागुन १ गतेसम्म पोखरामा हुने भएको छ। टाइगर ग्रुप अफ पोखरा नेपालको आयोजनामा पोखरा रङ्गशालामा प्रथम टाइगर कप आमन्त्रित राष्ट्रिय महिला तथा पुरुष क्लब च्याम्पियनशिप भलिबल प्रतियोगिता२०७७ हुने आज पोखरामा आयोजित पत्रकार सम्मेलनमा ग्रुपका अध्यक्ष नारायणप्रसाद शर्माले जानकारी दिए। उनले सो खेलका लागि महिलातर्फ चार र पुरुषतर्फ चार गरी कूल आठ टोलीको सहभागिता रहने बताए। राउन्ड रोविन लिगका आधारमा सञ्चालन हुने प्रतियोगितामा महिलातर्फ सशस्त्र प्रहरी बल, त्रिभुवन आर्मी क्लब, नेपाल प्रहरी काठमाडौं र न्यू डायमन्डको सहभागिता रहनेछ। यसैगरी पुरुषतर्फ सशस्त्र प्रहरी बल, त्रिभुवन आर्मी क्लब, नेपाल प्रहरी काठमाडौँ र गण्डकी प्रदेशको सहभागिता रहने जनाइएको छ। प्रतियोगितामा उपाधि विजेता महिला तथा पुरुष टोलीले समान एक लाख ५० हजार, द्वितीय हुनेले ७५ हजार तथा तृतीयले २५ हजार रुपैयाँसहित मेडल, ट्रफी र प्रमाणपत्र प्राप्त गर्ने प्रचारप्रसार संयोजक रामकृष्ण ज्ञवालीले जानकारी दिए। उनका अनुसार प्रतियोगितामा सर्वोत्कृष्ट महिला तथा पुरुष खेलाडीले समान २०२० हजार रुपैयाँ प्राप्त गर्नेछन्। सान्त्वना पुरस्कार पनि महिला तथा पुरुष खेलाडीले १५१५ हजार रुपैयाँका दरले प्राप्त गर्नेछन्। त्यस्तै उत्कृष्ट सर्भर, उत्कृष्ट सेटर, उत्कृष्ट ब्लकर, उत्कृष्ट डिफेन्डर तथा स्पाइकर महिला तथा पुरुष खेलाडीले समान पाँचपाँच हजार नगद प्राप्त गर्ने प्रतियोगिताका संयोजक नवीन गुरुङले जानकारी दिए। गुरुङका अनुसार प्रतियोगिताबाट बचेको रकम सामाजिक, खेल क्षेत्र र खेलाडीको सहयोगका लागि खर्च गरिने भएको छ। प्रतियोगितामा पहिलो चरणको खेलका लागि टिकट दर १०० रुपैयाँ तोकिएको छ भने सेमिफाइनलका लागि १५० रुपैयाँ र फाइनल खेलका लागि २०० रुपैयाँ तोकिएको उनको भनाइ छ।  रासस"
