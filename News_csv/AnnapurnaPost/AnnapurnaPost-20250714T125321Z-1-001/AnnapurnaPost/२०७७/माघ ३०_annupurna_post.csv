शीर्षक,विवरण
डाक्टर पनि श्रमजीवी होइनन् र ?,"घटना १ तीन कक्षामा पढ्ने एकजना बालक शिक्षिकालाई चिन्तित हुँदै प्रश्न गर्छन्, मिस, समिरले भनेको मेरा बाबाले मान्छे मारेका रे ? शिक्षिका स्तब्ध बन्छिन्। उनले जबाफ दिन नपाउँदै ती बालक थप प्रश्न गर्छन्, समिरले झूटो बोलेको हो नि मिस ? मिसलाई ती बालकका बाबा ठूलो अस्पतालमा कार्यरत कहलिएको डाक्टर हुन् भन्ने थाहा थियो। उनी हत्यारा त हुन सक्दैनन्। त्यसैले उनले सहज बन्दै समिरले जिस्काएको भन्ने जवाफ दिइन्। तर शिक्षिकाको कूतुहल बढ्यो र उनले समिरलाई बोलाएर सोधिन्, बाबु, किन त्यसो भनेको ? समिरले टोलका ठूला मान्छेले केही दिनअघि मात्र उपचार गराइरहेको एक बिरामीलाई अस्पतालमा डाक्टरले मारेको कुरा सुनेको बताए। ती डाक्टर अरू नभई उसकै साथीका बाबा रहेकाले भनेको बताए। उनका कुराबाट झसंग भएकी शिक्षिकालाई स्मरण भयो केही दिन अघि मात्र सञ्चारमाध्यममा आएको समाचार। समाचारमा लेखिएको थियो चिकित्सकको लापरबाहीले बिरामीको मृत्यु। घटना २ कस्तो राम्रो घर रहेछ, कसको होला ?, विराटनगरभित्रको बाटोमा ठूलो क्षेत्रफलमा पर्खालले घेरेको तीनतले घर देखाउँदै पैदल हिँडिरहेका एक युवक सँगैका साथीलाई सोध्छन्। तत्काल जवाफ दिँदै साथी भन्छन्, डाक्टरको हो। डाक्टरको घर भन्ने सुन्नासाथ पहिलो साथीले प्रतिक्रिया दिइहाले, बिरामीलाई लुटेर बनाएको होला। यी घटना केही उदाहरण मात्र हुन्। चिल्लो कारमा ओर्लिएर अस्पतालमा छिर्दा गार्डदेखि चिन्ने सबैले नमस्कार टक्य्राउने, वार्डमा पुग्नेबित्तिकै सिस्टरहरूले स्वागत गर्ने आकर्षक पहिरनमा सजिएका आकर्षक व्यक्तित्व हुन् डाक्टर। तर अब त्यो आकर्षणमा सकारात्मकभन्दा पनि नकारात्मक ईष्र्या, जलन वा सामाजिक वितृष्णा बढी झल्किन थालेको छ। अस्पतालमा रमाइलो गर्न वा मेला भर्न कोही आउँदैनन्। स्वास्थ्यमा समस्या भएपछि नै अस्पताल जाने गरिन्छ। स्वास्थ्य समस्या लिएर अस्पताल आएका बिरामीको उपचार सफल बनाउने प्रयास चिकित्सक र चिकित्सक समूहको रहन्छ। सफल उपचारको चाहना भए पनि सधैं सफलता प्राप्त गर्न सकिँदैन। सधैं उपचार सफल हुने भएको भए डाक्टरका परिवारमा कहिल्यै मृत्यु हुँदैनथ्यो होला। अस्पताल पुगेका र पुग्न नसकेका केही बिरामीको कहिलेकाहीं मृत्यु हुने गर्छ। यसरी बिरामीको मृत्यु हुनुका कारण अनेक हुन सक्छन्। कतिपय रोग कडा प्रकृतिका हुन्छन्। रोगको निदान गरेर उपचार सुरु गर्नुअगाडि नै मृत्यु हुन सक्छ। कतिपय अवस्थामा रोग निकै फैलिइसकेपछि मात्र वा उपचार गर्न नसक्ने अवस्थामा मात्र अस्पतालमा आइपुगेका हुन्छन् भने कतिपय अवस्थामा औषधि नै पत्ता लागेको हुँदैन। हाम्रो देशको कति अस्पतालमा रोग निदान र उपचारका लागि चाहिने सबै उपकरण, जनशक्ति तथा अन्य सुविधा पर्याप्त हुँदैनन्। जसले गर्दा समयमा प्रभावकारी उपचार पद्धति अपनाउन सकिँदैन। बिरामीको सेवामा समर्पण हुने चिकित्सकलाई सम्मान गर्न नसके पनि कम से कम हत्यारा वा लुटेरा भन्ने अवस्था नमिम्त्याऔं। यसबाहेक कमीकमजोरी हुँदै हुँदैन भन्न सकिँदैन। कहिले औषधिमा, कहिले परीक्षणको रिपोर्टमा, कहिले निदानको तरिकामा त कहिले चिकित्सकको ज्ञान र सीपमा कमजोरी हुन सक्छन्। सबै अवस्थामा चिकित्सककै कमजोरी मात्र हुन्छन् भन्ने पक्कै हुँदैन। तर पछिल्लो चरणमा बिरामीको मृत्यु भएमा दोष पहिचान गर्नेभन्दा पनि चिकित्सकलाई दोष देखाउने चलन बढेको छ। यस्तो अवस्थामा सोझै डाक्टरले मारेको भन्ने गरिन्छ। मानौं डाक्टरले बिरामी बोलाएर वा झुक्यिाएर मारेको हो। मृत्युको कारण त रोग हो, डाक्टरले बचाउन असफल भएको वास्तविकता कसैले बुझ्न खोजेको देखिँदैन। यसरी चिकित्सकलाई हत्याराभन्दा उनको सामाजिक र पारिवारिक जीवनमा कस्तो असर पर्छ ? कसले बुझ्ने कोसिस गरेको देखिँदैन। एउटा पानीको धारा बनाउने प्लम्बरले घरमा पानी तान्ने मोटर जोडिसकेपछि कति पारिश्रमिक दिन्छौं ? अनि निजी अस्पतालमा पनि चिकित्सकसँग परीक्षण गराउन लाग्ने शुल्क कति छ ? काम सानो र ठूलो भन्न खोजेको होइन। तर कामको प्रकृति, गम्भीरता र कामका लागि चाहिने सीप तथा दक्षतालाई आधार मान्ने हो भने यी दुई कामको पारिश्रमिक वा मूल्यमा जुन अन्तर हुनुपर्ने हो, हाम्रो देशमा पक्कै छैन। अझ धेरैवटा अवस्थामा प्लम्बरको शुल्क वा ज्याला डाक्टरको शुल्कभन्दा बढी देखिएको हुन सक्छ। तर हामी डाक्टरलाई लुटेको भन्न अप्ठ्यारो मान्दैनौं। मानिस बिरामी भएको अवस्थामा उपचारका लागि भएका खर्च सम्झन्छ। सामान्य बिरामीमा पनि निकै रकम खर्चिएको देख्छ। बिरामीले औषधि र विभिन्न परीक्षण (रगत, दिसा, पिसाब, एक्स रे आदि) मा खर्चिएको पैसा पनि डाक्टरकै सन्झन्छ, जुन यथार्थ होइन। अधिकांश डाक्टरहरूको आर्थिक स्तर राम्रो हुन्छ। राम्रा गाडी, सुन्दर घर, आकर्षक पहिरन अनि महँगा ग्याजेट प्रयोग गरेका डाक्टर देख्दा निकै कमाइ भएको अनुमान गर्नु स्वाभाविक होला। तर यो कमाइ लुटेर ल्याएको भन्नु घातक हो। औसत नेपालीभन्दा कैयन् गुणा बढी समय उच्च सतर्कताका साथ डाक्टरले काम गर्नुपरेको हुन्छ। चिकित्सकीय पेसामा ९ वा १० बजेदेखि ४ वा ५ बजेसम्मको ड्युटी मात्र हुँदैन। यी नियमित समयमा भौतिक रूपमा सक्रिय भएर काम गर्नुसँगै आकस्मिक रूपमा चौबीस घन्टा सक्रिय र सचेत हुनुपर्छ। बिरामीको अवस्था र गम्भीरताले थपिने समय र मानसिक तनाव पनि थपिएको हुन्छ। हाम्रोजस्तो कम जनशक्ति भएको देशमा भनेका बेला बिदा पाइन्छ भन्ने हुँदैन। दसैं, तिहार, चाडपर्व, सार्वजनिक बिदा, बन्द, हडताल सबै अवस्थामा पालो मिलाएर ड्युटी गर्नुपर्छ। चिकित्सकले जस्तै मेहनत गरे जुनसुकै पेसाका श्रमजीवीले चिकित्सकभन्दा बढी सम्पत्ति जोड्न सक्नेमा दुईमत पक्कै नहोला। अस्पताल सफा भए पनि रोग र रोगका जीवाणुका बीचमा सधैं बिरामीका पीडा सुन्नु, बुझ्नु, हेर्नु र सधैं रोग र रोगका जीवाणुसँग काम गर्नु सानोतिनो होइन। त्यस्तो वातावरणमा पनि जिम्मेवारीका साथ आफू र आफ्ना परिवारसमेतलाई बिर्सेर बिरामीको सेवामा समर्पण हुने चिकित्सकलाई सम्मान गर्न नसके पनि कम से कम हत्यारा वा लुटेरा भन्ने अवस्था नमिम्त्याऔं।"
पर्यटनस्थलको सम्भावना खोज्दै प्रदेश दुई,"विश्व परिवेशमा पर्यटन क्षेत्रको दायरा र महत्त्व दिनप्रतिदिन फराकिँदै गएको छ। विकास र समृद्धिमा पर्यटन क्षेत्रले ठूलो योगदान गर्छ। पर्यटन विकासले जीडीपीमा पनि अप्रत्यासित बढोत्तरी गर्न सक्ने र रोजगारका अवसर सिर्जना गर्न कोसेढुंगा सावित हुने गर्छ। पर्यटन प्रवर्द्धनले सामाजिक चेतनाको विकास, सरसफाइ पर्यावरण स्वच्छतामा सकारात्मक प्रभाव तथा स्थानीय पहिचान, कला, संस्कृतिको जगेर्ना र संरक्षण हुने, स्थानीय उत्पादन, हस्तकलाले बजार पाउने सम्भावना बढ्दै जान्छ। हाल वैश्विक महामारी कोभिड १९ को प्रभावले पर्यटन क्षेत्र थला परेको छ। यसको असर नेपालको पर्यटन क्षेत्रमा सर्वाधिक परेको छ। महामारीयता मात्र पर्यटन क्षेत्रले करिब एक खर्बको नोक्सानी बेहोर्नुपरेको छ भने लाखौं रोजगार जोखिममा रहेको छ। नेपालको पर्यटन क्षेत्रको कुरा गरिरहँदा प्रदेश २ पनि यसको मारमा परेको छ। यो प्रदेशमा मासिक ५० करोडभन्दा बढी नोक्सान हुँदै गरेको पर्यटन व्यवसायीको अनुमान छ। प्रदेश २ र समग्र मधेसकै पर्यटन प्रवर्द्धनमा नेपाल सरकार र नेपाल पर्यटन बोर्डको नीति, कार्यक्रम र लगानी सन्तोषजनक रहेको पाइँदैन। मात्र हिमाल र पहाडका केही गन्तव्यलाई प्राथमिकतामा राखी नीति, कार्यक्रम र बजेट बनाउँदै आएको तथ्य नेपाल सरकार र पर्यटन बोर्डको पछिल्लो आर्थिक वर्षहरूको वार्षिक कार्यक्रम, नीति र बजेटमा प्रस्ट हेर्न, बुझ्न र अध्ययन गर्न सकिन्छ। कोरोनाको कारणले थला परेको प्रदेश २ को पर्यटनलाई पुनः उद्धार गर्न सरोकारवाला गम्भीर र जिम्मेवार हुनुपर्छ, जसअनुसार सरोकारवालाको निम्नअनुसार भूमिका अपरिहार्य छ। प्रदेश २ सरकारको पर्यटन मन्त्रालयलाई प्राविधिक र प्राविधिमा सहयोग गर्न नेपाल सरकारले तदारुकता देखाउन सक्नुपर्छ। थला परेका होटल, पर्यटन व्यवसायीको ऋणमा सहुलियत तथा छुटका लागि राष्ट्रबैंकसँग समन्वय गरेर राहत प्याकेज घोषणा गर्नुपर्ने हुन्छ। अन्तरप्रदेश पर्यटन प्रवर्द्धनका लागि प्रदेश सरकारबीच समन्वयकारी भूमिका खेल्नुपर्ने अभिभारा नेपाल सरकारको पर्यटन मन्त्रालयकै रहेका छ। स्थानीय प्रशासन र सुरक्षाकर्मीलाई पर्यटनमैत्री व्यवहारका लागि प्रशिक्षित गरी (खासगरी भारतीय पर्यटकका लागि) परिचालित गर्न जरुरी छ। उच्च बजेट लाग्ने नयाँ वा पुराना पर्यटकीय गन्तव्य निर्माण, स्तरोन्नति वा मर्मतसम्भारमा संघीय मन्त्रालयको पनि साझेदारी हुनुपर्ने, अन्तर्राष्ट्रिय विमानस्थलमा प्रदेश २ का पर्यटकीय गन्तव्य र विशेषतः अंकित पम्प्लेटब्रोसर प्रदर्शन र वितरण गर्न व्यवस्था गर्नुपर्ने, व्यवसायकेन्द्रित पर्यटन बैंकको अवधारणा र परिकल्पना साकार गर्दा पर्यटन क्षेत्रलाई दिगो औद्योगीकरण गर्न सहज हुने भएकाले यसलाई प्राथमिकतामा राख्न अभिभावक भूमिका खेल्ने जिम्मावारी केन्द्रीय पर्यटन मन्त्रालयकै हो। पर्यटन बोर्डको भूमिका पनि महत्त्वपूर्ण हुन्छ। प्रदेश २ का पर्यटकीय गन्तव्यको व्यापक प्रचारप्रसार गर्नुपर्ने, प्रदेश सरकार शिशुकालमै रहेकाले प्राविधिक र प्रविधि सहयोग उपलब्ध गराउनुपर्ने, प्रदेशस्तरीय पर्यटन बोर्ड स्थापनाको सहयोग, सहकार्य हुनुपर्ने, नेपाल पर्यटन बोर्डको बजेटबाट प्रादेशिक मन्त्रालय वा प्रादेशिक मन्त्रालयमातहतका कार्यालयमा बजेट उपलब्ध गराउनुपर्ने, राष्ट्रियअन्तर्राष्ट्रिय फोरममा प्रदेश २ लाई पनि प्राथमिकतामा राख्नुपर्ने डिजिटल मार्केटिङमा यहाँका प्याकेज, गन्तव्य तथा विशेषतालाई समावेश गर्न पर्यटन बोर्डले पनि चासो दिनुपर्छ। प्रदेश सरकारले तत्काल पर्यटन पुनः उद्धार समिति गठन गर्नुपर्ने, आफ्नो दायरामा पर्ने सबैखाले ठूलासाना धरोहरमा सडक कनेक्टिभिटी गर्नुपर्ने हुन्छ। सरसफाइ एवं हराभरा बनाउन विशेष पहल गर्नुपर्ने, मुख्य चौकचौराहामा सहरगाउँका विशेषताधरोहरअंकित तस्बिरसहितका होर्डिङ बोर्डडिजिटल बोर्ड जडान गर्नुपर्ने, (गन्तव्य दर्शाउने निशान (साइन) अंकित गर्नुपर्ने। मुख्य प्रवेशद्वारमा स्वागत तथा धन्यवाद बोर्ड लगाउनुपर्ने, (गन्तव्य जुन अवस्थामा छ कम्तीमा त्यसलाई सफा एवं रङरोगन गर्न सकियो भने पर्यटकका लागि आकर्षणको केन्द्रविन्दु बन्न सक्छ। पर्यटन प्रवर्द्धनका लागि विज्ञको सल्लाहमा विशेष योजना एवं नीति तथा कार्यक्रम तय गर्नुपर्ने हुन्छ। अतिथि देवो भवः को भावना विकास गर्न पर्यटन क्षेत्रका सरोकारवालासँग समन्वय र सहकार्य गरी अगाडि बढ्दै स्थानीय स्तरसम्म अभियान चलाउनुपर्ने हुन्छ। प्रदेश २ को मुख्य पर्यटनको क्षेत्र धार्मिक, सांस्कृतिक क्षेत्र नै रहेकाले खासगरी छिमेकी मुलुक भारतमा प्राथमिकताका साथ प्रचारप्रसारका निम्ति अभियान चलाउनुपर्ने हुन्छ। प्रदेश २ का पर्यटकीय धरोहर, विशेषता झल्काउने डकुमेन्ट्री, वेबसाइट, फेसबुक पेज तथा पम्प्लेट, ब्रोसरलगायतका भिजुअल र डिजिटल सामग्री तयार गर्नुपर्ने हुन्छ। प्रदेश २ का महान् पर्वहरू जस्तै छठ, होली, दिवाली, रामनवमी, जनकपुर परिक्रमा, गढिमाई मेला, सलहेश मेला तथा शक्तिपीठ मेलालाई महोत्सवका रूपमा मनाई पर्यटन प्रवर्द्धन गर्न सक्नुपर्छ। सम्भाव्यता प्रदेश २ को पर्सामा रहेका विन्दवासिनी मन्दिर, गहवमाई मन्दिर, बाराको महागढिमाई मन्दिर, रौतहटको राजदेवी मन्दिर, महोत्तरीको राजदेवी मन्दिर, धनुषाको राजदेवी मन्दिर, सिरहाको राजदेवी मन्दिर, सप्तरीको साखडा भगवती र कन्कालिनी मन्दिरलाई शक्तिपीठ सर्किटका रूपमा रूपान्तरण गर्न सकिन्छ। त्यसैगरी यी शक्तिपीठलाई प्रदेश १ को सुनसरीमा अवस्थित दन्तकाली मन्दिर, बागमती प्रदेशको गैंडाकोटस्थित मौलाकाली मन्दिर, प्रदेश ५ को नेपालगन्जस्थित प्रख्यात वागेश्वरी मन्दिर र गण्डकी प्रदेश पोखरास्थित विन्दवासिनी मन्दिरसम्म जोडेर अन्तरप्रदेश पर्यटन गन्तव्य जोड्न सकिन्छ। जनकपुरधाम रामायण सर्किटको महत्त्वपूर्ण भाग रहेको छ। जनकपुरको जानकी मन्दिर, रामायणमा प्रख्यात शिवधनुष रहेको धनुषाधाम, बिहारमा रहेको माता सीता जन्मस्थल रहेको सीतामढी, भारतको उत्तरप्रदेशमा रहेको राम जन्मभूमि अयोध्या जोडेर नेपालभारतबीचको बृहत् रामायण धार्मिक सर्किटको अवधारणा प्रवर्द्धन गर्न सकियो भने भारतबाट मात्रै लाखौं पर्यटक भित्र्याउन सकिन्छ। यति मात्रै होइन; रामायण श्रीलंकाविना अधुरो र अपुरो रहेको छ। रामजस्तै रावण पनि रामायणको महत्त्वपूर्ण पात्र हो। यी सर्किटलाई श्रीलंकासँग जोड्न सकियो र प्रचारप्रसार गर्न सकियो भने लुम्बिनी आउने अधिकांश श्रीलंकाका पर्यटकलाई जनकपुरधाममा आकर्षित गर्न सकिन्छ। श्रीलंकामै महत्त्वको चर्चा र प्रचारप्रसार हुन सक्यो भने लुम्बिनी र जनकपुरधाम भ्रमण उद्देश्यले त्यहाँका थप पर्यटक भिœयाई लाभ लिन सकिन्छ। पर्साको दुग्धेश्वर (राम भौरी भाथा), बाराको काटघाटधाम, रौतहटको शिवनगर मन्दिर, महोत्तरीको जलेश्वरधाम, जनकपुरधाम, शाश्वतधाम, काठमाडौंको पशुपतिनाथ र मुक्तिनाथलाई भगवान् शिव सर्किटका रूपमा पर्यटन व्यवसायी प्याकेज बनाई लाभ लिन सक्छ। प्रदेश २ वीरगन्जको भिश्वा स्तुफा (डाँडा) लाई लुम्बिनीसँग जोडेर बौद्ध धर्मावलम्बीको आस्थाको केन्द्र बनाउन सकिन्छ। वीरगन्ज आसपास वा प्रदेश २ का पर्यटकीय गन्तव्यका भ्रमण प्याकेज पस्किन सकिए यो प्रदेशको पर्यटन क्षेत्र विस्तार हुँदै जाने छ। पर्सा जिल्लाको मध्यभागमा रहेको एतिहासिक, पुरातात्विक धरोहर पारसनाथ मन्दिरलाई जैन धर्मको आस्थाको केन्द्रका रूपमा विकास गर्न सकिन्छ। यो मन्दिरमा जैन धर्मसँग सम्बन्धिता प्रचुर आधार र प्रमाण रहेको तथ्यबारेमा अन्तर्राष्ट्रिय स्तरका जैन धर्मका विज्ञहरूले अध्ययनअनुसन्धान गरेका छन्। यसको स्तरोन्नति गरी जैन सर्किटमा जोडिन बहस, छलफल र कार्यक्रम चल्दै छ। राजविराजबाट सगरमाथा जम्मा १० मिनेटको उडान दूरीमा रहेको विज्ञहरू बताउँछन्। अर्थात् खासगरी भारतीय पर्यटकलाई लक्षित गरी राजविराजबाट सगरमाथाका लागि माउन्टेन फलाइटको सुविधा गर्न सकियो भने सगरमाथा हेर्न लालायित लाखौं पर्यटकलाई सस्तोमा आकाशबाट सगरमाथा अवलोकन, भ्रमण गराउन सकिने र त्यसबाट प्रचुर लाभ लिन सकिने सम्भावना छ। कोशी ब्यारेजको दक्षिणपट्टि सप्तकोसीको किनारमा रहेको सयौं बिघा बलौटे जग्गामा असोज महिनादेखि वैशाखजेठसम्म नौ महिनाबीच टुरिजमका रूपमा विकास गर्न सकिने सम्भावना छ। यसको सम्भाव्यताबारे नेपाल पर्यटन बोर्डले अध्ययन सुरु गरेको छ। यसैगरी रौतहट र सर्लाहीका नुनथरधाम बागमती नदी किनारबीच टुरिजमको सम्भावना रहेको छ। प्रदेश २ कृषि प्रदेशका रूपमा रहेको छ। जेठआसार महिनामा धान रोपाइँमा यहाँका आफ्नै मौलिकता रहेको छ। धानरोपाइँको महिलाले सामूहिक रूपमा गाउने लोकगीत र महिलापुरुषको सामूहिक सहभागिताले यो बखत तराईमा अलग्गै रौनक छाएको हुन्छ। धान रोपाइँ प्रक्रियालाई पनि प्रवर्द्धन गर्न सकियो भने आन्तरिक र बाह्य पर्यटक धान रोपाइँमा सहभागी भई रमाउने व्यापक सम्भावना छ। त्यसैगरी मंसिरपुस महिनामा फस्टाएको बाली, हरियाली, तोरीको फूलले मनोरम देखिएका वातावरणमा पर्यटक तस्बिर लिन आकर्षित हुन सक्छन्। त्यसैगरी यहाँ रहेका पोखरी, तालतलैया, नदीनालामा पर्यटकलाई स्वयं माछा मार्ने र पकाएर खाने सुविधाका साथ व्यवस्था गर्न सकियो भने कृषि र पर्यटन दुवैलाई जोड्न सकिने छ। प्रदेश २ मा खासगरी मैथिली र भोजपुरी, थारू संस्कृतिको बाहुल्य रहेको छ। प्रदेश २ को मिथिला क्षेत्रमा एउटा मैथिली गाउँ र भोजपुरा क्षेत्रमा भोजपुरी गाउँको व्यावसायिक रूपमा विकास गरी ग्रामीण पर्यटनको बृहत् विकास र यसबाट लाभ लिन सकिन्छ। यी गाउँमा स्थानीय खाना, रहनसहन, वासको व्यवस्था, मौलिक गीतसंगीतका साथै पारम्परिक खेलकुद, मनोरञ्जनले पर्यटक फरक र नौलोपना अनुभूति गर्न सक्छ। यस्तो अवधारणामै होम स्टेलाई पनि प्रोत्साहन गरेर गाउँगाउँमा पर्यटक भित्र्याउन सकिन्छ। प्रदेश २ मा मैथिली, भोजपुरी, मगही, बज्जिका, नेपाली र हिन्दी भाषा बोल्ने गरिन्छ। खासगरी यहाँ मैथिली र भोजपुरीसम्बन्धी कविगोष्ठी वा सभासम्मेलन गरेर साहित्यिक पर्यटन प्रवर्द्धन गर्न सकिन्छ। त्यसैगरी मैथिलीका महान् साहित्यकार विद्यापतिको सिरहामा रहेको जन्मस्थलको प्रवर्द्धन र प्रचारप्रसार गर्न सकियो भने उनको साहित्यमा रुचि राख्ने विभिन्न देशका साहित्यिक पर्यटकलाई आकर्षित गर्न सकिन्छ। त्यसैगरी बाबा भिनकराम भोजपुरीका अन्तर्राष्ट्रिय महान् कविको जन्मस्थल सर्लाहीको सोहर्वा, गोनर्वा ठाउँलाई प्रवर्द्धन गर्न सक्नुपर्छ। विश्वका पहिलो गध साहित्यका लेखक ज्योति रेश्वर ठाकुरको जन्मस्थल बारा जिल्लाको सिम्रौनगढलाई पनि पुरातात्विकका साथसाथै साहित्यिक पर्यटकीय स्थलका रूपमा परिचय दिन सकिन्छ। व्यावसायिक पर्यटन नेपालको प्रमुख प्रवेशद्वारका रूपमा रहेको वीरगन्जमा व्यापारव्यवसायको उद्देश्यले भारत र अन्य मुलुकबाट प्रशस्त पर्यटक आउने गर्छन्। यिनीहरूलाई वीरगन्ज आसपास वा प्रदेश २ भरिकै पर्यटकीय गन्तव्यको भ्रमण प्याकेज पस्किन सकियो भने पनि यो प्रदेशको पर्यटन क्षेत्रमा योगदान हुन सक्छ।"
सरकारको डिजिटल छलाङ,"स्मार्ट डिजिटल नेपालको परिकल्पना मुलुकलाई प्रविधिको विकासमा एक कदम अघि सार्ने छ सोच्नु नै पहिलो आविष्कार भनेजस्तै तीन वर्षअघि प्रधानमन्त्री केपी शर्मा ओलीले डिजिटल नेपालको महत्त्वपूर्ण इन्जिन नागरिक एपबारे सोच्नुभयो। प्रधानमन्त्री कार्यालयमै उक्त डिजिटल इन्जिन निर्माण गर्नुभयो र त्यसलाई हाँक्ने जिम्मेवारी सञ्चार तथा सूचना प्रविधि मन्त्रालयलाई सुम्पिएपछि हालै मन्त्री पार्वत गुरुङले सार्वजनिक गर्नुभयो। नागरिक एप निर्माणाधीन अवस्थामै छ। तीन महिनापछि यो थप सेवासहित परिपक्व ढंगले सेवाका लागि तयार भइसक्ने छ। नागरिक एपमा सरकारबाट दिइएका व्यक्तिका प्रायः सबै खालका निस्सा राखिएका हुन्छन्। नागरिक, राहदानी वा मतदाता परिचयपत्र नम्बरका आधारमा एपभित्र पस्न सकिन्छ। अनुरोध गरिएबमोजिम प्राप्त भएको डिजिटल संकेतको चाबीले खोल्नेबित्तिकै व्यक्तिगत महत्त्वपूर्ण कागजात हातको मोबाइलमै आउँछन्। त्यहींबाट क्रमशः धेरैजसो सरकारी कार्यालयमा उपस्थिति भई गरिने काम एपबाटै सम्पादित हुन्छ। सरकारका निकायसँग भएका नागरिक लगानी कोष, सञ्चय कोषलगायतका बचत र ऋणका अंक देखिन्छन्। यस्तो एकीकृत सेवाको डिजिटल पूर्वाधारको परिकल्पना नै गज्जबको आविष्कार हो। एपहरू विश्वमा करोडौं चल्तीमा छन्। तर एउटै एपबाट सरकारका सबै कामकाज हुन सक्ने सोच नै डिजिटल सोचाइमा नवीन हो। संसारलगायत बिरलै देशमा यस्तो सरकारी सेवा संग्रहित एकीकृत एपको प्रयोगमा छन्। छिमेकी भारतमा २६ वटा सरकारी क्षेत्रका फरकफरक ६१ वटा एप्लिकेसनबाट नागरिकले सेवा लिइरहेका छन्। हेर्दा र सुन्दा सामान्य लाग्छ तर तोकिएका संकेत थिच्नेबित्तिकै नागरिकता, योग्यताका प्रमाण, भोटरर्स कार्ड, पासपोर्ट, प्यान कार्ड हातैमा आउने बन्दोबस्त गरिनु युगान्तकारी कार्य हो। जनतालाई सरकारले हेर्ने दृष्टिकोणमा रूपान्तरण र शक्तिहरू हस्तान्तरण प्रक्रियाको थालनी पनि हो। यो एप परीक्षणकै क्रममा छ। लेख तयार पार्दासम्म करिब पाँच लाख नागरिक एपमा अभ्यस्त हुन थालेका छन्। मोबाइल खिसीखिसी चल्दाचल्दै चार हजारजनाले व्यक्तिगत प्यान नम्बर एपबाटै लिइसकेका छन्। यो एपले प्यान रजिस्ट्रेसन गर्न राजस्व कार्यालयमा सेवाग्राहीले दर्ता चलानीकर्तादेखि अधिकृतसमक्ष उभिनुपर्ने दिन विस्थापित गरिदिएको छ। अदृश्य लेनदेनका गुनासा फेरि सुन्नुनपर्ने भएको छ। निकट भविष्यमा सवारी कर तिर्न कर कार्यालय जानै पर्दैन। हातकै मोबाइलबाट लाइन्सेन्स नवीकरण हुन्छ। तत्कालै मालपोतसम्बन्धी कार्य हुनेलगायतका सेवा नागरिक एप इन्जिनमा थपिँदै जाने छ। लोकतन्त्रको नमुना जनतालाई शक्ति हस्तान्तरण गर्दै जानु पनि हो। सिंहदरबारको पोल्टामा राखिएको अधिकार स्थानीय तहसम्म पुर्याउँदा ठूलो उपलब्धि मानियो। गाउँमै सिंहदरबार आयो भनियो। नागरिक एपले पूर्णतः काम थालेपछि हातहातमै सिंहदरबार आयो भन्न थालिने छ। अहिल्यै संसारका जुनै कुनामा भए पनि घरमा फोन वा ईमेल गरेर नागरिकता पठाइदेऊ भन्ने दिन गए। पासपोर्ट, योग्यताको प्रमाणपत्र स्क्यान गरी ईमेल गरिदिनु भन्नु पनि परेन। एपबाट लाइसेन्स स्क्यान सवारी कुदाउन पाइने, मतदाता परिचयपत्र स्क्यान गरेर मत खसाल्न पाइनेजस्ता सेवा थपिएपछि बल्ल एपको महत्त्व बढ्ने देखिन्छ। नागरिक एप सुरुका दिन प्रधानमन्त्री ओलीले हरेक नेपालीलाई सूचना प्रविधिसँग जोड्नु प्राथमिक दायित्व भएकाले एपलाई त्यसको एटा कडी भएको बताउनुभएको छ। सञ्चार तथा सूचना प्रविधिमन्त्री पार्वत गुरुङले सरकारी सेवा अब लाइनबाट हैन; अनलाइनबाट सुरु भयो भन्नुभएको छ। कार्यालय ढुकेर १० देखि ५ बजेभित्र काम लिनुपर्ने दिनलाई यो एपले क्रमशः बिदा गर्दै जाने छ। २४ सै घन्टा अनलाइनमार्फत नागरिक एपबाट सरकारी सेवा लिइरहन सकिने छ। नागरिक एपको घोषणासँगै सञ्चार तथा सूचना प्रविधि मन्त्रालयले भरपर्दो अनलाइन सेवालाई देशभर विस्तार गर्ने थप अठोट गरेको छ। मन्त्रालयको प्रस्तावमा गत मसिंर १५ गते बसेको मन्त्रिपरिषद् बैठकले इन्टरनेट सेवालाई अस्पताल, दमकल, एम्बुलेन्सलगायतका सेवाजस्तै अत्यावश्यकको सूचीमा राखेको छ। यो निर्णयपछि इन्टरनेट सेवामा अवरोध हुने कुनै पनि क्रियाकलाप गर्न पाइने छैन। यसै वर्षदेखि नेपाल टेलिकमले फाइभजी सेवा सुरु गर्ने घोषणा गरेको छ। फाइबर लाइनका सञ्जालले ग्रामीण भेगसम्म जोड्ने लक्ष्य दूरसञ्चार प्राधिकरणले राखेर काम सुरु गरेको छ। यो एप सुधारका लागि आईटी विज्ञ र इन्जिनियर खटाइएका छन्। नागरिक एपसँग जोडिन गृह, परराष्ट्र, अर्थलगायत सरकारी कार्यालय तयार गर्दैछन्। सबै मन्त्रालयदेखि मातहतसम्म र स्थानीय तह एपको इन्जिनमा अन्तरआबद्ध हुने प्रधानमन्त्रीको निर्देशन छ। क्रमशः तीनै तहका सेवा हातमै आउने सोचाइपूर्वक काम अघि बढिरहेको छ। डिजिटल नेपालको दूरदृष्टिसँग जोडिएको नागरिक एपमा आठवटा क्षेत्र शिक्षा, कृषि, ऊर्जा, पर्यटन, वित्त, सहरी पूर्वाधार सेवा आबद्ध हँुदै जाने लक्ष्य छ। त्यसका लागि लक्ष्यलाई पूर्णता दिन ८० वटा पहल सुरु गरिएको छ। विभिन्न अध्ययनले इन्टरनेट पुगेपछिको गाउँमा पहिलेभन्दा प्रतिव्यक्ति आर्थिक वृद्धिदर भएको देखाउँछ। त्यसैले यसका लागि भरपर्दो इन्टरनेट पहिलो प्रयास मानेर विज्ञ, सेवाप्रदायक र सरकारी सेवाप्रदायकसँग छुट्टाछुट्टै बैठकमा मन्त्री गुरुङ आफैं सहभागी भइरहनुभएको छ। राष्ट्रिय योजना आयोगले नेपालीको आय वृद्धिदरमा यो एपको महत्त्वपूर्ण भूमिका रहने जनाउँदै छलफलमा सहभागी भइरहेको छ। सरकारको डिजिटल सोचको प्रमुख हिस्सा नागरिक नै हुन्। अति दुर्गमदेखि अति सुगममा बस्ने नागरिकले भर गर्ने इन्टरनेट नै हो। उही नागरिक एप नै हो। इन्टरनेट पढालेखाका लागि छुट्टै र निरक्षरका लागि छुट्टै भन्ने हुँदैन। नेपाललाई प्रविधिमा स्मार्ट बनाउँदै जाने सोच मन्त्री गुरुङले अघि सार्नुभएको छ। पछिल्ला दिनमा प्रविधिसँग जोडिएका सामान्य कार्यक्रममा चासोपूर्वक सहभागी भइरहनुभएको छ। उहाँले पटकपटक दूरसञ्चारबाट भएका आम्दानी अन्यत्र नभई प्रविधि कम्पनीमै लगानी गर्न निर्देशन दिनुभएको छ। हजारौं आईटी इन्जिनियरलाई नेपालमै रोजगार दिन सकिने गरी काम थाल्न सुझाइरहनुभएको छ। अन्तर्राष्ट्रिय आइटी लगानी सम्मेलनको तयारी गरिने उहाँले बताउनुभएको छ। डिजिटल नेपाल आफैंमा एउटा स्मार्ट सोच हो। नागरिक एपको प्रारम्भ सोचको स्मार्ट उत्पादन हो। यसलाई धेरैले युगान्तकारी कदम भने। केहीका नकारात्मक टिप्पणी पनि आइरहेकै छन्। सुधारका लागि सकारात्मक सुझाव दिइरहेका छन्। यो इन्जिनलाई बलियो बनाएर नागरिकका हरेक कार्य यसैबाट गर्न सकिने सोचप्रति सबैले सकारात्मक सोच राख्दा पनि यसको सुधारमा थप योगदान पुग्न सक्छ। नागरिक एपको सुरक्षाको सवाल प्रमुख प्राथमिकता हो। नागरिकको सूचना हातहातबाटै प्राप्त गर्न सकिने भएकाले दुरुपयोगको सवाल पनि सँगसँगै आउनु स्वाभाविक पनि हो। कतिपयले कुनै पनि दिन ह्याकरको कब्जामा यो एप पर्न सक्ने पनि बताइरहेका छन्। यो एपलाई ह्याकरबाट बचाउन ह्याकरलाई नै खटाउनु अर्को उपाय हो। तीनवटा सरकारी र निजी निकायबाट एपलाई जोखिमता परीक्षण गरेर ल्याइएकाले अशंका गरिएजति ह्याकिङ हुन भने नसक्ने अवस्था छ। यो सरकारी डिजिटल इन्जिन बचाउन विभिन्न प्रयास थालिएका छन्। प्रधानमन्त्री ओलीले सन् २०२२ सम्म नेपालकै आफ्नै स्याटेलाइट हुनुपर्यो भन्नुभएको छ। मन्त्री गुरुङले स्याटेलाइटको काम अघि बढाउन निर्देशित गरिसक्नुभएको छ। राष्ट्रिय डाटा सुरक्षाका दृष्टिले स्याटेलाइटको अति आवश्यकता छ। डिजिटल जमानामा युगान्तकारी फट्को मार्न सरकार एक्लैले सम्भव छैन। यो सोचलाई पूर्णतः कामयावी बनाउन निजी क्षेत्रसँगको सहकार्य जरुरी छ। मन्त्रालयको आयोजनामा भएको छलफलमा नेपालका इन्टरनेट र प्रविधि क्षेत्रमा सेवा गर्दै आएका कम्पनीहरूले सरकारलाई सहयोग गर्ने प्रतिबद्धता गरेका छन्। इन्टरनेट सेवामा सुधारलाई ध्यान दिइने प्रतिज्ञा गरेका छन्। सरकारले केही सहुलियत दिएमा इन्टरनेट शुल्कमा भारी कटौती गर्न सकिने घोषणासमेत गरेका छन्। स्वदेशमै सुरक्षित डाटा सेन्टरहरूको स्थापना गरी डिजिटल संकेतहरू सुरक्षाका अर्को कदम हो। सरकारको डिजिटल सोचको प्रमुख हिस्सा नागरिक नै हुन्। अति दुर्गमदेखि अति सुगममा बस्ने नागरिकले भर गर्ने इन्टरनेट नै हो। उही नागरिक एप नै हो। इन्टरनेट पढालेखाका लागि छुट्टै र निरक्षरका लागि छुट्टै भन्ने हुँदैन। नागरिक एप सकेसम्म साधारण लेखपढ गर्नेले पनि चलाउन सक्ने गरी बनाइएको छ। तर निरक्षरका लागि अर्कै एप सम्भव छैन। यो एप इन्जिन सञ्चालनका साथै इन्टरनेट साक्षरता सरकारको अर्को अत्यावश्यक काम हो। त्यसका लागि सञ्चार तथा सूचना प्रविधि मन्त्रालयले विभिन्न प्रविधि साक्षरता कार्यक्रम सञ्चालन गर्ने घोषणा मन्त्री गुरुङले गरिसक्नुभएको छ। स्मार्ट डिजिटल नेपालको परिकल्पना मुलुकलाई प्रविधिको विकासमा एक कदम अघि सार्ने खालको छ। तर परम्परागत मूल्य र मान्यताबाट हुर्केबढेका सरकारी संयन्त्रले भने पाइला चाल्न नसकेको अवस्था छ। कर्मचारीको ज्ञान, स्रोतसाधन र इच्छाशक्ति अभावले डिजिटल नेपाल फ्रेमवर्कलाई द्रूतगतिमा लागू गर्न वाधक देखिन्छ। मानन्धर सञ्चार तथा सूचना प्रविधि मन्त्रालयका सञ्चारविज्ञ हुन्।"
किन मनाउने नवअजित डे !,"जातीय जञ्जिरको जालोलेसमाजलाई यति धेरै गाँजेको छ कि जाततन्त्र अहिले पनि शक्तिशाली छ प्रत्यक्ष या परोक्ष रोज डे देखि चकलेट डे, हग डे देखि भ्यालेन्टाइन्स डे सम्म मनाउन उद्यत् नेपाली युवाले पश्चिमाले सुरु गरेको कुन डे को विशिष्ट महत्त्व के थियो भनेर थाहा पाउन थालेको पनि दशकौं भइसक्यो। तर आफ्नै माटोले जन्माएको महत्त्वपूर्ण घटनापरिघटना, संस्कृति र सन्दर्भको जगमा आएका र मनाउन सकिने दिवस र पर्वभन्दा विदेशी मिथकमा सुरु भएको प्रेम र त्यागको अनमोल संगम मानिने भ्यालेन्टाइन्स डे को नेपालमा हिजोआज जगजगी छ। सारा प्रेमीप्रेमिकाले बडो रोमाञ्चकता र उत्सवकै रूपमा मनाउँदै आएको भ्यालेन्टाइन्स डे सम्भवतः क्रिसमस डे पछि सबैभन्दा बढी मनाइने विदेशी संस्कृति हुन सक्छ। नेपालमा मौलाउँदो सांस्कृतिक साम्राज्यबारे एउटा छुट्टै बहस र विश्लेषण गर्न सकिन्छ तर यो आलेखमा भने गहिरो प्रेम हुँदाहुँदै पनि जातकै कारण मारिएका नवराजअजितसंगीता र शिवशंकर दासहरूको सम्मान र स्मृतिमा किन नवअजित डे नमनाउने भनेर विशेष गरेर युवालाई उद्वेलित गर्ने दुष्प्रयास हुनेछ। जवाहर, जहर र जेल जमाना नब्बे सालको भुइँचालोमा जेलमै जन्मिएका सामाजिक जीवनका रूपान्तरणकारी पात्र र चर्चित साहित्यकार हुन् जवाहर रोका। उनका पिताले अधिकारी थरकी उच्च जातकी कन्यासँग प्रेम गरेको सजायस्वरूप दुवैजनालाई मनुस्मृतिमा आधारित जातीय उचनीच कानुनको जगमा राणाकालीन शासकले पूर्वीनेपालको चैनपुर जेलमा थुन्यो। जवाहर रोका तिनै ऐतिहासिक पात्र हुन्, जो आमा र बाबुको कथित विजातीय प्रेमको सजायस्वरूप जेलमा कोचिएका रोकाअधिकारी दम्पतीको प्रेमोपहार बनेर जेलमै जन्मिए। तिनै जवाहर रोका पछि चर्चित साहित्यकारका रूपमा उदाए। उनले लेखेका समाजपयोगी, रूपान्तरणकारी, समता र मानव मर्यादामा आधारित आधा दर्जन कृति नेपाली समाजको निधि बनेको छ। जवाहर रोका कृत वारन्ट कथा संग्रह, फेसुआ उपन्यास, सुवासको सिन्दूर खण्डकाव्य र छोइछिटोको अन्त्य प्रबन्धात्मक कृति समाजपयोगी छन्। जवाहर रोकाबारे रविमान लमजेल, उर्मिलादेवी विश्वकर्माहरूले गरेको अनुसन्धानलाई पछिल्लो पुस्ताले निरन्तरता दिएको छैन, राज्य त कति अनुदार छ भनेर हेर्न प्रधानमन्त्री ओली अनुहार नियाले पुगिहाल्छ। प्रेमको खातिर नवराज र अजितहरूको सहादत नेपाल एउटा यस्तो देश हो; जहाँ कथित विजातीय प्रेम गरेकै कारण रुढिवादी समाज हत्यामा उत्रन आजपर्यन्त किञ्चित सरम मान्दैन बरु जातकै लेपमा आफूहरू सबैभन्दा ठूलो भन्दै निकृष्ट अहंकारको फणा फुलाइरहन्छ र भन्छ, तँ सानो जात म ठूलो जात अर्थात् म जन्मजात ठूलो तँ सानो। जातको जाँतो, जातीय जञ्जिर र जातको जालोले नेपाली समाजलाई यति धेरै गाँजेको छ कि जाततन्त्र अहिले पनि सबैभन्दा शक्तिशाली छ प्रत्यक्ष या परोक्ष। यसो सोचौं त, ८५ वर्षअघि कति चरम जातीय विभेद थियो होला कल्पना पनि गर्न सकिन्न, जहाँ जातकै आधारमा कानुनको अभ्यास गरिन्थ्यो। रुढीवादी समाज कजाउन कथित निम्न जातिलाई बाँध्न धर्म र परम्पराको जगमा बनाइएका कानुनको आडमा जेलमा कोचिएका विजातीय प्रेमका अनमोल जोडीलाई कति मारियो होला कति डाँटा कटाइयो होला, त्यतिबेला जेलमै मारिदिएको भए के जवाहर रोकाको कृति नेपाली समाजले पाउँथ्यो ? जातीय अहंकार, जातीय श्रेष्ठता, नश्लवादी घमण्ड र जातीय निकृष्टता इतिहासमा मात्रै होइन; गणतन्त्रको नागरिक जीवनमा आजपर्यन्त एउटा समुदायले भोगिरहेको छ। जस्तो राष्ट्रिय स्तरको खेलाडी बन्ने जग बनाएका जाजरकोटका नवराज विश्वकर्मालाई रुकुमको (अ)समाजले जातीय उचनीचमा आधारित रुढीवादी परम्पराको जगेर्नास्वरूप नृशंस हत्या गर्दा पनि मुन्टो बटार्ने (अ)समाजमा अर्को मूकदर्शक हुँदै मरेतुल्य बाँचिरहेको अभिनय गर्ने पनि हामी नै होइनौं ? अजित मिजारहरू कथित विजातीय प्रेम गरेवापत यही समाजमा यसरी मारिन्छन् कि चोखो प्रेमको अंकुर लाग्न नपाउँदै विजातीय प्रेमीप्रेमिकाले यसरी थाहा पाऊन् कि तिम्रो हालत पनि अजितलाई जस्तै मारेर यसरी झुन्ड्याइनेछ है भनेर। विजातीय प्रेम सफल बनाउन बलिदानी दिने बाबु सेते दमाई दैलेख तोली गाउँका सन्त परियार र राजकुमारी शाहीबीच लामो समयदेखि प्रेम थियो। एकअर्का सँगै जिउने, सँगै मर्ने कसम खाएका उनीहरूको प्रेम झांगिदै गयो। प्रेमलाई विवाहमा बदल्न दुवैजना राजी भए। प्रेम बिहे भयो। उच्च जातीय अहंकारले घर गरेको तोलीका शाही परिवारले सन्तराजकुमारी जोडीलाई कुटपिट र डरधम्की देखाएर खोसे। मायाको अगाडि कसको के लाग्थ्यो। केही समयपछि फेरि उनीहरूको जोडी एक भयो। आक्रोशित शाही परिवारसहित कथित उच्च जातिका अन्य दर्जनौं हुल्लड समूहले सन्त परियारको हत्या योजना बनाएर धारिलो हतियार, लाठामुंग्रासहित सन्तको घर तोली गाउँ पुगे। दानवीय स्वरूपमा आएका हुल्लड समूह देखेर छोराबुहारीको सम्भावित हत्याको मेसो पाएका सेते दमाईले दुवैलाई लुकाए। जति नै अनुनयविनय गर्दा पनि जातीय अहंकारवादीसँग उनको केही लागेन। कथित विजातीय प्रेमका नायक छोरा सन्तलाई लुकाएको रिसमा शाही परिवारले धारिलो हतियार प्रहार गरेर सेतेको हत्या गरिछाड्यो। यो घटना २०६८ साल भदौ १३ गते रातको हो। छोराको विजातीय प्रेमका कारण मारिएका सेते दमाई नेपाली सामाजिक रूपान्तरण आन्दोलनका एक ऐतिहासिक पात्र हुन्, जसको योगदान चानचुने हुनै सक्दैन। सन्तुराजकुमारी जोडी दुई सन्तानसहित सुर्खेतमा छन्। स्तम्भकारलाई सन्तु भन्दै थिए, दाजु बुवाको सालिक राख्नुपर्छ, म बोलाउँछु जसरी पनि आउनुपर्छ है। नेपालमा समेत हिजोआज रमझम र हर्षोल्लासका साथ मनाइने गरिएको भ्यालेन्टाइन्स डे को रचना गर्भ, अधिक हानि, पृष्ठभूमि र बलिदानीको व्याख्या क्रिस्चियन संस्कृति र समुदायले गर्ने नै भयो। भ्यालेन्टाइन्स डे यसरी नेपालमा फैलिँदै र झांगिदै गइरहेको छ कि पछिपछि यो समाजकै एउटा सांस्कृतिक अंग बन्न बेर छैन। मेरो एउटा मात्र प्रस्ताव यो छ कि प्रेमको मूल्यका खातिर, प्रेमका लागि दिइएको बलिदानीको मर्मका लागि, प्रेमको दबाइएको स्वरका लागि, प्रेमकै कारण सहादती दिनुपरेको नवराज विश्वकर्मा र अजित मिजारहरूको सम्मानार्थ, स्मृतिका लागि अब भ्यालेन्टाइन्स डे होइन नवअजित डे मनाउन सुरु गरौं। नवअजित डे यस्तो दिवस बनोस्, प्रेम गर्दा कथित जातकै कारण अब नवराज विश्वकर्माहरू, अजित मिजारहरू र उनीहरूजस्तै ज्ञातअज्ञात विजातीय प्रेमीजोडीहरू मारिने छैनन्; बरु विश्वमै नयाँ प्रेम दिवस अर्थात् नवअजित डे मनाउन सुरु होस् र विश्व जगत्ले समृद्ध नेपालतिर फर्केर एउटा प्रश्न तेर्साओस्। आज नेपाल यति समृद्ध छ, विगतमा त्यहाँ कथित जातीय उचनीचकै आधारमा प्रेमीप्रेमिकाको हत्या गरिएको इतिहास थियो यो आततायी, मानव जीवनको कलंकरूपी कुसंस्कारको कसरी अन्त्य भएछ भनेर सिक्न जान्न पाइन्छ कि भनेर ? हामीलाई यति थाहा हुनैपर्छ छुवाछूत तथा जातीय विभेद पालेर विश्वमञ्चमा नेपालको शिर कहिल्यै उचो हुने छैन। एकपटक अलि गहिरिएर सोचौं विगतदेखि वर्तमानसम्मै हामीले वर्गवर्ग मात्रै भनिरहेका छौं, वर्गभित्र पनि निकृष्ट वर्ण छ है भनेर वर्ण कहिल्यै पढाइएन। किनकि वर्गीय विभेद र जातीय विभेद अलि विशिष्ट फरक कुरा हो। वर्णमा जातीय अहंकार, जातीय श्रेष्ठता, नश्लवादी घमण्ड र जातीय निकृष्टता स्वाभाविक अधिक हुन्छ। त्यसलाई न्यून गर्दै निमिट्यान्न पार्न विगतदेखि नै आन्दोलन र विद्रोह भएका थिए, हुनेवाला पनि छ। किनकि इतिहासको निर्मम ढुंगामा कुँदिएको त्यो प्रेमकथा प्यारी बाहुनीलाई माया गर्दा कथित अछूतहरूमध्ये कैयन् काटिएका, मारिएका र कथित अछूतसँग बिहे गर्दा कैयन् बाहुनको जातघटुवा गरिएका, गाउँनिकाला गरिएका, कथित माथिल्लो र तल्लो वर्ण तथा जातबीच प्रेम र बिहे हुँदा कैयन्को सर्वस्वहरण गरिएका कुरा राणाकालको दुःखद इतिहासमा मात्रै होइन; गणतन्त्रको नागरिक जीवनमा आजपर्यन्त एउटा समुदायले भोगिरहेको छ। प्रजातन्त्रलोकतन्त्रपछि तुलाराम सुनार, धीरबहादुर परियार, ममता अच्छामी, कृष्णकुमार पासवानको अन्तरजातीय विवाहका कारण कथित उच्च जातिका भनाउँदाले हत्या नै गरिदिए। गणतन्त्रपछिको दशकमा अजित मिजार, सेते दमाई, शिवशंकर पासवान, संगीता परियार, अस्मिता तोलांगीहरूको विजातीय प्रेमकै कारण हत्या गरियो, नवराज विश्वकर्माको विजातीय प्रेमविरुद्ध आधा दर्जन साथीहरूको हत्या गर्न उत्रने (अ)समाजको मूकदर्शक सदस्य बनेर बाँच्नु पनि बाँच्नु हो र ? बरु आउनुहोस् भ्यालेन्टाइन्स डे होइन नवअजित डे मनाउने जग खनौं, राज्यलाई जवाफदेही बनाऔं, सरकारलाई जिम्मेवार बनाऔं, समाजलाई मानवतावादी बनाऔं अनि हरेक जेठ १० गते ह्याप्पी नवअजित डे भन्दै मुस्कान साटौं, फेरि नवराजहरूको अन्तरजातीय प्रेमकै कारण मारिने दुःखद विगतको अन्त्यको सामूहिक पहल गरौ ! ह्याप्पी नवअजित डे !"
आइपीएलको अक्सनमा नेपालबाट सन्दीप मात्र अटाए,"काठमाडौं : सन् २०२१ को इन्डियन प्रिमियर लिग (आइपीएल) को अक्सनका लागि नेपालबाट सन्दीप लामिछाने मात्र छानिएका छन्। नेपाल क्रिकेट संघ (क्यान) ले ८ जना खेलाडीको नाम सिफारिस गरेकामा सन्दीप मात्र अक्सन सूचीमा परेका हुन्। भारतीय क्रिकेट बोर्ड (बीसीसीआई) ले बिहीबार सार्वजनिक गरेको सूचीमा नेपालबाट सन्दीप मात्र परेका हुन्। क्यानले सन्दीपसहित दीपेन्द्रसिंह ऐरी, विनोद भण्डारी, करण केसी, सोमपाल कामी, शरद भेषवाकर, अभिनाश बोहरा र कुशल मल्लको नाम सिफारिस गरिको थियो। सूचीमा २९२ खेलाडी परेका छन्। अक्सनका लागि १ हजार ११४ जनाको नाम दर्ता भएकामा २९२ लाई अक्सनका लागि सूचीकृत गरिएको बीसीसीआईले जनाएको छ। नेपालबाट सूचीमा परेका सन्दीपको न्यूनतम मूल्य ४० लाख भारु तोकिएको छ। यसअघि सन्दीपले दिल्ली क्यापिटल्सबाट आइपीएलको तीन सिजन खेलिसकेका छन्। अक्सन फेब्रुअरी १८ मा चेन्नईमा हुनेछ।"
