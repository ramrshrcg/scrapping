शीर्षक,विवरण
सहयोगी हातहरूलाई सलाम,"कोरोना कोषको प्रयोग र परिचालनमा हामी सबैले निगरानी राख्नुपर्छ। बरु, यहाँ अर्को एउटा जोखिम छ, कतै सहयोगको नाममा कालोधनको उपयोग हुने त होइन ? कोरोना कहरको यस घडीमा केही मानिसहरू रोग र भोकबाट पीडित समुदायको सेवामा कस्सिएर लागेका छन्। अहिलेको संकटग्रस्त परिस्थितिमा यस्तो स्वतःस्फूर्त सहयोगको ठूलो महत्तव रहन्छ। यो मानवतासँगै जोडिएको विषय हो। मानव सहयोगका कुरामा सल्लाह र सुझाव त धेरैले दिन्छन् तर यसमा आफ्नै पनि भूमिका देख्नेचाहिँ कमै हुन्छन्। यो एक उत्साहजनक कुरा हो। तर अर्कातिर, आधारभूत वस्तु र सेवाको आवश्यकता र अभावलाई अवसरका रूपमा उपयोग गर्दै यही मौकामा कुम्ल्याउनेहरूको जमात पनि रहेकै छ। यी कुम्ल्याउनेहरू मानवीय आवश्यकताबाट निर्देशित छैनन्। सायद लोभबाट होलान्। अथवा यिनमा आफ्नो भविष्यलाई लिएर ठूलो असुरक्षाभाव हुँदो हो। यस्ता कुप्रवृत्तिहरूको बेवास्ता गर्दै मानवसेवामा समर्पित रहन चाहनेहरूलाई कसरी बुझ्ने ? आवश्यक परेको बेलामा अरूलाई सहयोग गर्नु मानवीय स्वभाव हो। मनोवैज्ञानिक अध्ययनहरूले के देखाएका छन् भने मानिसलाई निर्णय गर्न जति छोटो समय दियो, उति नै उनीहरूको निर्णय परोपकारका पक्षमा जान्छ। विचार गर्ने समय बढी दिइयो भने निर्णय व्यक्तिको आफ्नो हितका पक्षमा जान्छ। अर्थात, नैसर्गिक स्वभावलाई लाभहानिको विश्लेषणले प्रभावित गर्छ। मानवप्रेमजस्तो नैसर्गिक स्वभावलाई हामीले बचाएर नै राख्नुपर्छ। मानवप्रेमको अवधारणाले सहयोग र सशक्तीकरण दुवैलाई जोड दिन्छ। यस अवधारणाको विकासको इतिहास नै त्यस्तै छ। पश्चिमी सभ्यतामा यसको सुरुआत् ईसापूर्व पाचौं शताब्दीदेखि नै भएको ग्रिक साहित्यको अध्ययनबाट थाहा हुन्छ। यसै समयमा लेखिएको प्रमिथस बाउण्ड भन्ने नाटकका प्रमुख पात्र प्रमिथसले त्यसबेलाका जंगली मानिसहरूलाई आगो दिएर सहयोग गरेका थिए (नेपाली पाठकहरूमाझ प्रमिथसलाई महाकवि देवकोटाले आफ्नो यसै नामको महाकाव्यबाट चिनाएका हुन्)। यो काम चानचुने थिएन। त्यतिबेला आगो देउताहरूसँग मात्र हुन्थ्यो। मानवलाई देउताहरूमा भर पर्नुपर्ने बाध्यताबाट मुक्ति दिलाउन चाहन्थे प्रमिथस। त्यसैले उनले स्वर्गबाट आगो चोरेर ल्याई मान्छेलाई दिए। यसका लागि उनले कम्ती कडा दण्ड सहनु परेन। यता पूर्वीय सभ्यतामा ऋषि दधिचीलाई समाजको भलाइका लागि जुनसुकै कुरा पनि दिन सक्ने समाजप्रेमीका रूपमा चिनिन्छ। उनले देवता र राक्षसको लडाइँमा देवताको विजय गराउन नभई नहुने आफ्नै शरीरका हाड देवताहरूलाई दिएका थिए। उनको हाडबाट बनेको बज्रको प्रहारविना इन्द्रभन्दा पनि शक्तिशाली वृत्र नामको राक्षसलाई हराउन सकिने थिएन। यी दुवै पौराणिक प्रसंगले के देखाउँछन् भने मानवप्रेमीहरूको काम सहयोगको तात्कालिक आवश्यकता पूरा गर्नेमा सीमित हुँदैन। यसले क्षमताको विकास गरी समस्या समाधानको दिगो उपायलाई पनि स्थापित गर्छ। यहाँनिर, मानवप्रेमको इतिहास लामो छ भन्ने देखाउन मात्र पौराणिक साहित्यको सहारा लिइएको हो, यस विषयलाई पुराणमा सीमित गर्न खोजिएको होइन। यस अवधारणाको निरन्तर विकास भइरहेको छ। यसको अर्थ पनि विस्तारित भइरहेको छ। आधुनिक युगमा अरूलाई सहयोग गर्ने र दान दिनेभन्दा पनि अगाडि गएर विभिन्न सामाजिक समस्याको संरचनागत समाधानको पहल तथा वकालत गर्ने काममा जुटेकाहरू पनि मानवप्रेमी नै हुन्। यस अर्थमा उनीहरू समाजप्रेमी पनि हुन्। आजको नागरिक समाज को अवधारणाले धेरै हदसम्म यसको प्रतिनिधित्व गर्छ। एउटा मानवप्रेमीको काम व्यक्तिगत आर्थिक स्वार्थहरूबाट निर्देशित हुँदैन। यो नै उसको मूल पहिचान हो। अर्काको भलाइमा चासो किन ? यस प्रश्नको उत्तरको खोजीमा थुप्रै अनुसन्धानहरू भएका छन्। एउटा उत्साहप्रद निष्कर्ष के छ भने मानिस स्वभावैले परोपकारी हुन्छन् र अरूलाई सहयोग गर्न खोज्छन्। अनुभवजन्य अनुसन्धानहरूले अरूलाई सहयोग गर्ने मानवीय जाँगरका पछाडि मुख्यरूपमा चारवटा विषय रहेको तथ्यलाई औंल्याउने गरेका छन्। पहिलो कुरा परकल्याणको भावना नै हो। मानिसहरू अरूको आवश्यकताप्रति संवेदनशील हुन्छन्, र केही गरौं भन्ने भावना राख्दछन्। यसमा स्वतःस्फूर्तता रहन्छ। दोस्रो कारण हो सहयोग गर्नका लागि कसैले गरेको आग्रह। कतिपय सामाजिकसांस्कृतिक कारणले गर्दा यस्तो आग्रह टार्न गाह्रो हुन्छ। तेस्रो र अत्यन्त महत्तवपूर्ण विषय, आफूले गरेको सहयोगबाट कसैको जीवनमा परिवर्तन आउँछ भन्ने कुराको विश्वास भयो भने पनि मानिसहरू आफ्नो स्रोतसाधन अरूसँग बाँडचुँड गर्न तयार हुन्छन्। अर्कोतिर, परोपकारले ल्याउने आकर्षक प्रतिफलको लोभले अरूलाई सहयोग गर्नेहरू पनि हुन्छन्। अर्थात्, सामाजिक मर्यादा र प्रतिष्ठाका लागि पनि मानिसहरू सहयोगका हात फैलाउँछन्, जसअन्तर्गत देखासिकीको अभ्यास पनि पर्छ। यसबाहेक, धर्मको आदेशमा दान गर्नेहरू पनि हुन्छन्। कोही चाहिँ जीवनमा आफूलाई परेका चोटहरूलाई बिर्साउन र तिनलाई सकारात्मक ऊर्जामा परिणत गर्न यसतर्फ लागेको पनि पाइन्छ। अरूलाई पुर्याएको सहयोगबाट हामी तत्काल सन्तुष्टि पाउन सक्छौं, तर यसलाई पछिका लागि जोगाएर राख्न पनि सकिन्छ। उदाहरणका लागि इटलीमा सुरु भई आजभोलि लोकप्रिय हुँदै आएको पछि पिइने कफी (सस्पेन्डेड कफी) भनिने प्रचलनलाई हेरौं। यसअन्तर्गत रेस्टुराँमा कफी खान आउने ग्राहकले आफूलाई चाहिनेभन्दा बढी कफीको अर्डर गर्छन् र पछि आउने, पैसा नभएका ग्राहकलाई दिने गरी पैसा तिरेर जान्छन्। अर्थात्, एउटा अपरिचित कफीप्रेमीलाई अग्रिम सहयोग। आफूले चिनेजानेको मानिसलाई सहयोग गर्दा उसको अनुहारमा तत्काल देखिने कृतज्ञताभावबाट हामी सन्तुष्ट हुन्छौं। र, त्यस्तो सन्तुष्टिलाई तुरुन्त आफ्नो सेल्फीमा थन्क्याइ पनि हाल्छौं। तर, अपरिचितलाई दिइएको सहयोगबाट पछि मिल्ने सन्तुष्टि अझ ठूलो हुन्छ भनिन्छ। यो राम्रो कुरा हो। तर, फेरि पनि, यो स्वभावलाई मानिसको हिसाबकिताब गर्ने बानी अर्थात् विश्लेषणात्मक क्षमताले असर पारिहाल्छ। अझ कसैले त परोपकारलाई आफूले समाजबाट लिएको सापटी फिर्ता गरेको रूपमा पनि हेर्दा रहेछन्। एउटा सेवामुखी प्रतिष्ठानलाई ३१ अरब डलरको अहिलेसम्मकै सबभन्दा ठूलो निःशर्त सहयोग गरेपछि र आफ्नो सम्पत्तिको ९९ प्रतिशत सामाजिक उद्देश्यका लागि दान गर्ने घोषणा गरेपछि अमेरिकी धनाढ्य वारेन बफेटलाई यसको कारणबारे सोधिएको थियो। उनको प्रेरणादायी उत्तर थियो मैले कसैलाई केही दिएको छैन, म अहिले समाजबाट आफूले पहिले लिएको पैंचो तिरिरहेको छु। आफूलाई काम गर्न र धनी बन्न दिएकोमा उनी समाजप्रति ऋणी भएका रहेछन्। संकटका बेला सहयोगको वहानामा सम्पत्तिा शुद्घीकरण तर्फ कसैले काम सुरु गरिसकेको भए आश्चर्य नमान्दा हुन्छ। राज्यकोषलाई सहयोग हुने गरी भन्दै स्रोत नखुलेको सम्पत्तिालाई वैधता दिलाउने प्रयास पनि हुन सक्छन्। यसरी कालोधन दान गरी आफ्नो छवि उजिल्याउन खोज्नेहरूलाई के गर्ने ? यहाँनिर, धनी देशका धनी मान्छेका मात्र कुरा गरेजस्तो नठानियोस्। हाल मानव सेवा आ श्रमका स्वयंसेवीहरूले काठमाडौंमा आफूले खाइनखाई विस्थापित मजदुरहरूलाई खाना खुवाएको दृश्यमा मानवप्रेमको ठूलै आकार प्रतिविम्बित भएको छ। यसरी मानिसहरू दिनु मा किन रमाउँछन् भन्ने प्रश्नको उत्तर हो आत्मसन्तुष्टि। जति बढी परोपकार उति नै बढी आनन्द। सुख कहाँ छ त भन्ने प्रश्नको उत्तरमा हाम्रा महाकविले ठीकै भनेका रहेछन् आफू मिटाई अरूलाई दिनु जहाँ छ। यसको आर्थिक पक्षलाई पनि हेरौं। परोपकार को पनि आर्थिक पक्ष खोज्न मिल्ला र भन्ने प्रश्न उठ्न सक्छ। वास्तवमा, परोपकार अर्थतन्त्रको महत्तवपूर्ण पाटो बन्न सक्छ, बनिरहेको छ। यी त भए राम्रा कुरा। एउटा चेतावनीको भाषा पनि प्रयोग गरौं। अरूको दुःखद् आर्थिक स्थितिप्रति समानुभूति नदर्शाउने संस्कृतिले समाजलाई उँभो लगाउँदैन भन्ने विचार पनि बलियो हुँदै आएको छ। खासगरी, अमेरिकी सन्दर्भमा हुँदै आएको एक प्रतिशत धनीमानी र ९९ प्रतिशत गरिबगुरुवाका बीचको अन्तरले गम्भीर किसिमका सामाजिकआर्थिक तनाव सिर्जना गर्नसक्ने चेतावनी मूलधारका अर्थशास्त्रीहरूले नै दिँदै आएका छन्। यस अर्थमा गरिबलाई सघाउनु भन्ने कुरा अब नैतिकताको विषयमात्र रहेन। एक प्रतिशत का लागि अब यो विषय आफ्नो सुरक्षित स्थितिकै निरन्तरताका लागि पनि चुनौती बनेको छ। चलचित्रप्रेमीहरूका लागि यसको एउटा उदाहरण हुनसक्छयस वर्षको ओस्कार पुरस्कारका लागि बेस्ट पिक्चर का रूपमा छानिएको कोरियाली चलचित्र प्यारासाइट। फिल्मका सोझा र भर पर्न सकिने गरिब पात्रहरू कुनै समयमा रौद्ररूप धारण गरी आफ्नै अन्नदाता को सर्वनाशमा उत्रेलान् भन्ने कल्पना कसले गरेको थियो र ! निजी स्वार्थको रक्षा गर्नु सायद मानिसहरूको स्वभावभित्रै पर्छ। तर, सुझबुझसहितको निजी स्वार्थ ले मात्र हाम्रो हित गर्नेछ भन्ने कुराले बढी मान्यता पाउँदै आएको देखिन्छ। सहयोगको कुरा गर्दा आर्थिक सहयोगभन्दा बाहिर गएर पनि हेर्नुपर्छ। कोरोनासँग लड्ने क्रममा डाक्टर तथा नर्स, सुरक्षाकर्मी र सरसफाइ कर्मचारीले आफ्नो ज्यान नै दाउमा राखी सेवामा उत्रेको विषयलाई जागिर खाएको अर्थमा मात्र हेर्न सकिन्न। यसरी विभिन्न ढंगले कोरोना कहरबाट त्राण दिलाउने कार्यमा तल्लिन मानवप्रेमीप्रति नतमस्तक हुँदै पंक्तिकारले पनि यसै उद्देश्यका लागि आफ्नो सानो सुर्के थैली खोल्ने निधो गरेको छ। तर, एउटा व्यावहारिक चुनौतीको पनि कुरा गरौं, यो सहयोग कुन माध्यमबाट कहाँ पुर्याउने ? यस प्रश्नको पहिलो उत्तर त सरकारले स्थापना गरेको कोरोना नियन्त्रण कोषमा पैसा जम्मा गर्ने नै हो। यसका विरूद्घमा एउटा ठाडो प्रतिक्रिया व्यक्त हुने गरेको छ त्यो सरकारी कोष हो, त्यहाँ त पैसा खान्छन्। यसमा प्रश्न गर्न सकिन्छ। पहिलो कुरा, यत्रो अर्बौं रुपैयाँ कसले खान सक्ला ? दोस्रो, तर अझ महत्तवपूर्ण, प्रधानमन्त्री स्वयंले आफ्नो सहयोग यसै कोषलाई दिनुभएको छ। के उहाँले त्यसलाई यताउता हुन दिनुहोला ? यति भनिरहँदा यस कोषका कामकारबाही सधैं निष्ठाको खरो कसीमा उत्रन सक्लान् भन्ने कुरामा ठूलो शंका गर्ने ठाउँचाहिँ शासकीय प्रणालीका हाम्रा अत्यन्त कमजोर अभ्यासहरूले दिएकै छन्। तर विकल्प के त ? हो, निजी र गैरसरकारी क्षेत्रमा पनि हाल सहयोग जुटाउने विभिन्न प्रयासहरू भइरहेका छन्। तर, तिनमा पनि त निष्ठा र स्वच्छताको प्रश्न उठ्न सक्छ। यो हामीले अनुभव गरेकै विषय होइन र ? राज्यका संस्थाको स्वच्छता र प्रभावकारिताको कुरा गर्दा के पनि बिर्सन हुँदैन भने तिनीहरू पनि हाम्रा सामाजिक मूल्यप्रणालीबाटै निर्देशित रहन्छन्। समाजले चासो लिएन भने राज्य कमजोर मात्र हुँदैन, यसको नेतृत्व निरंकुशतातर्फ उन्मुख हुन पनि सक्छ। आफ्नो हालसालै प्रकाशित प्रसिद्घ पुस्तक द न्यारो कोरिडर मा जेम्स रबिन्सन र डारेन एसिमुग्लुले विगत दुई हजार वर्षदेखिको इतिहासलाई मसिनोगरी केलाएर ठोकुवा गरेका छन् समाजले लगाम लगाएन भने राज्यले अधिनायकवादको बाटो रोज्छ, रोज्छ। यसको अर्थ होयदि हामी राज्यका संस्थाहरूले बाटो बिराएको देख्छौं भने नागरिक निगरानीलाई बलियो बनाइहाल्नुपर्छ। आदर्शताको आग्रहले मात्र पुग्दैन। राज्य र समाजबीचको शक्तिसंघर्ष र सहयात्राद्वारा मात्र लोकतन्त्र र स्वतन्त्रताको जगेर्ना गर्न सकिन्छ भन्छन्, न्यारो कोरिडोरका लेखकद्वय। हाम्रो हालसालैको अध्यादेश फिर्ता प्रकरणलाई उदाहरणका रूपमा लिन सकिन्छ। चिन्ताको विषय के छ भने, भ्रष्टाचारका सम्बन्धमा नागरिक समाज पनि त्यति चनाखो र जाँगरिलो रहेको पाइँदैन। देशमा भ्रष्टाचार र बेथिति बढ्नुको एउटा प्रमुख कारण यो पनि हो। अनि यसबाट कोरोना कोषलगायत अन्य संस्थाहरू प्रभावित हुने नै भए। यिनै कारणहरूले गर्दा कोषको प्रयोग र परिचालनमा हामी सबैले निगरानी राख्नुपर्छ। बरु, यहाँ अर्को एउटा जोखिम छ, कतै सहयोगको नाममा कालो धनको उपयोग हुने त होइन ? संकटका बेला सहयोगको वहानामा सम्पत्तिा शुद्घीकरण तर्फ कसैले काम सुरु गरिसकेको भए आश्चर्य नमान्दा हुन्छ। राज्यकोषलाई सहयोग हुने गरी भन्दै स्रोत नखुलेको सम्पत्तिालाई वैधता दिलाउने प्रयास पनि हुन सक्छन्। यसरी कालो धन दान गरी आफ्नो छवि उजिल्याउन खोज्नेहरूलाई के गर्ने ? अहिलेको आपत्कालमा यो एउटा अप्ठ्यारो नैतिक प्रश्न बनेको छ।"
"अख्तियारमा नियुक्तिकसरी, कस्तो ?","हालको अवस्थामा संवैधानिक निकायहरूमा पद खाली छन्। त्यसमा नियुक्तिको विषयलाई लिएर भएका व्यवस्थाहरूमा अध्यादेशद्धारा परिवर्तन गरिएको र पुनस्र्थापित गरिएका विषय ताजै छन्। यो आमरूपमा चर्चाको विषय रहेको छ। यस सन्दर्भमा अख्तियार दुरुपयोग अनुसन्धान आयोगमा नियुक्तिको विषय अझ झन् बढी चर्चाको रूपमा छ। किनभने, यो निकाय निकै शक्तिशाली र प्रत्यक्षरूपमा व्यक्तिगत किसिमले पनि कसैलाई प्रभाव पार्नेसम्मको अधिकारयुक्त निकाय हो। भ्रष्टाचार विरोधको चेत नेपालको स्थापनाकालदेखि नै शासकहरूमा रहिआएको छ। पृथ्वीनारायण शाहले पनि आफ्ना दिव्य उपदेशहरूमा यो विषयलाई उजागर गरेका छन्। तर, त्यसबेलादेखि अहिलेसम्मको इतिहास केलाएर हेर्ने हो भने पनि भ्रष्टाचार यस देशमा कुनै न कुनैरूपमा रहिरहेको र यसलाई नियन्त्रण गर्न पनि केही प्रयास भइरहेको बुझिन्छ। भ्रष्टाचार र त्यसविरुद्घको प्रयास समानान्तार रूपले रहिरहने भए पनि यदि देश विकास गर्ने नै हो भने भ्रष्टाचारमाथिको विजय नभई देशको विकास हुन सक्दैन। यस सन्दर्भमा भ्रष्टाचार नियन्त्रणको प्रशासनिक संयन्त्रमा पनि हाम्रो देशमा आफ्नै इतिहास रहेको छ। कुनै समयमा शासकको तजबिजीमा देखि लिएर त्यस्तो संयन्त्रको नियन्त्रित स्वतन्त्रता अनि त्यस्तो स्वतन्त्रता खुकुलोपनाको इतिहास पनि रहेको छ। कुनै बेला यो बढी प्रभावकारी र कुनै बेला यो कम प्रभावकारी देखिन्छ। यसै सिलसिलामा पञ्चायत व्यवस्थाको बेलामा पनि अख्तियार दुरुपयोग निवारण आयोग थियो। आयुक्तहरू थिए र केही काम गर्ने जमर्को गरे पनि सफल नभएको इतिहास हाम्रो सामुन्ने तड्कारो छ। २०४७ सालको संविधानपछि अख्तियार दुरुपयोग अनुसन्धान आयोगको निरन्तरता नै २०७२ सालको वर्तमान संविधानको मूलतः व्यवस्था पनि हो। फरक यति मात्रै छ, यसले आयुक्तहरूको संख्या किटान गरी पाँचजना भनी तोकिदिएको छ। र, अधिकारका केही कुराहरूमा फरक छन्। अख्तियारको आयुक्तमा नियुक्त गरिने व्यक्तिले विगतमा कहाँ, कसरी, कुन अवस्थामा, कोसँग के काम गर्यो, के प्राप्ति भयो, के विवाद बन्यो, जसमा उसको के भूमिका थियो वा थिएन भन्ने यावत् कुराहरूको प्रोफाइलको उचित मूल्यांकन हुनु आवश्यक छ। अहिलेको यस्तो किसिमको बलियो आयोग हुनु भ्रष्टाचार नियन्त्रणका लागि राम्रो व्यवस्था हो। अन्य देशको यस्ता व्यवस्थाहरूको तुलनात्मक रूपमा पनि हाम्रो अख्तियार बढी बलियो छ। यस्तो आयोगमा कस्तो मान्छे, कसरी र कसले नियुक्त गर्छ भन्ने विषय अहिलेको अवस्थामा ज्यादै महत्तवपूर्ण हो। यसबारेमा आम नेपालीहरूको चासो रहेको देखिन्छ। कतिपय अवस्थामा राजनीतिक दलहरूको बीचमा पनि खिचातानी हुने गरेको सुनिन्छ। नेपालको संविधानले यस्ता आयोगहरूमा नियुक्तिका लागि व्यवस्था गरेको संवैधानिक परिषद् एउटा महत्तवपूर्ण निकाय हो। त्यस्तो उच्च निकायबाट उपयुक्त व्यक्तिको छनौट हुनेछ भन्ने परिकल्पना गरे पनि के त त्यो व्यावहारिक रूपमा कार्यान्वयन हुन्छ त ? भन्ने प्रश्न चाहिँ सबैको मनमा उठ्छ। देशको शासन व्यवस्था संविधान बन्नुभन्दा पहिले कैयौं वर्षसम्म राजनीतिक भागवण्डाको आधारमा चल्यो। र, अहिले संविधान बनिसकेपछि पनि त्यो व्यवस्था कुनै न कुनै रूपमा कायमै छ। अझ यो झ्यांगिएर प्रशासन र राजनीतिको तल्लो स्तरसम्म पनि पुगिसकेको छ। त्यसैले अहिलेको महत्तवपूर्ण सवाल भनेको अख्तियारमा पनि राजनीतिक भागवण्डाकै आधारमा नियुक्ति हुन्छ ? वा व्यक्तिको क्षमता, नैतिकता, साहसको मूल्यांकनको आधारमा हुनेछ। धेरै टाढाको कुरा नगरौं, केही वर्षअगाडिको कुरा कोट्याउँदा पनि आयोग कैयौं वर्षसम्म प्रमुख आयुक्तविहीन रह्यो। केही आयुक्तहरू मात्र रहेको अवस्थामा पनि भयो। र, यहाँसम्म कि सचिवले नै निर्णय गरेर मुद्दा चलाउने अवस्था पनि आयो। आम जनताले व्यापक रूपमा विरोध गर्दागर्दै पनि सार्वजनिक रूपमा नै विवादास्पद व्यक्तिलाई विदेशी दबाबको आधारमा बनेको सरकार, त्यहाँका प्रमुखहरूले प्रमुख आयुक्तको नियुक्ति गरे। त्यसको परिणाम के भयो भन्ने सबैले बुझेकै छन्। त्यति मात्रै होइन, स्वयं अख्तियारकै आयुक्तहरू पनि अहिले भ्रष्टाचारको मुद्दामा तारिख धाइरहेका छन्। यस्तो अवस्थामा अख्तियारको आयुक्त नियुक्ति गर्नेहरूले यी अनुभवहरूलाई पृष्ठभूमिमा राख्न जरुरी छ। यस सन्दर्भमा निम्न कुराहरू सान्दर्भिक हुन सक्छन्, भागवण्डाको राजनीति त्यागौं। क्षमता, कुशलता, साहसजस्ता गुणहरूलाई एकातिर पन्छाएर राजनीतिक भागवण्डाको आधारमा हामीले प्रशासनिक संयन्त्रहरूमा नियुक्ति र सञ्चालन गरिनै रहने हो भने हाम्रा कुनै पनि समस्या समाधान हुँदैनन्। हामी जहिले पनि आफ्नै क्रियाकलापबाट आफैं पीडित भइरहन्छौं। त्यसैले यस विषयमा राजनीतिक भागवण्डालाई आधार नबनाऔं। हामीले राज्य सञ्चालनमा समानता, सहभागिता, समानुपातिकता, समावेशिता जस्ता आदर्शवादी कुराहरूलाई आधार बनाएका छौं। जो आफंैमा नराम्रा कुरा होइनन्। तर, उपर्युक्त कुराहरूलाई निरपेक्ष रूपमा लागू गरी क्षमतालाई ओझेलमा पार्नु उपर्युक्त होइन। त्यसले हामीले खोजेको जस्तो प्रभावकारी परिणाम नदिन सक्छ। त्यसैले त्यसतर्फ सचेत रहनु आवश्यक छ। अख्तियारमा नियुक्त गर्ने कुनै पनि व्यक्ति निश्चय नै आफ्नो करिअरलाई भर्खर थालेको नयाँ व्यक्ति हुँदैन। आफ्नो करिअरको महत्तवपूर्ण समय बिताएकै व्यक्ति हुन्छ। कहीँ कुनै ठाउँमा काम गरी अनुभव लिएको व्यक्ति हुने गरेका छन्। त्यसैले एउटा महत्तवपूर्ण कुरा के हो भने नियुक्त गरिने व्यक्तिको विगतको मूल्यांकन अति आवश्यक छ। उसले कहाँ, कसरी, कुन अवस्थामा, कोसँग के काम गर्यो, के प्राप्ति भयो, के विवाद बन्यो, जसमा उसको के भूमिका थियो वा थिएन। उसको पढाइदेखि काम गर्दासम्मको इतिहास के थियो भन्ने यावत् कुराहरूको प्रोफाइलको उचित मूल्यांकन हुनु आवश्यक छ। यस्तो मूल्यांकनमा सार्वजनिक पदमा बसेको व्यक्तिको हकमा आम सार्वजनिक अवधारणाहरू पनि महत्तवपूर्ण हुन्छन्। यी कुराहरूलाई पृष्ठभूमिमा राखेर नै व्यक्तिको चयन हुनु आवश्यक छ। संवैधानिक परिषद्को सचिवालयले यी काम गर्नु आवश्यक छ। संवैधानिक परिषद्को सचिवालयको औचित्यता पनि त्यही नै हो। हाम्रो शासन व्यवस्थामा दुईवटा लबजहरू समन्वय र सहमति ज्यादै प्रचलित रहेका छन्। जेसुकै काम गर्दा पनि हामी समन्वय गर्छौं भन्छौं तर, भनेको के हो ? त्यसको व्याख्या गर्दैनौं। कसैको अधिकार कहाँनेरसम्म हुन्छ र कसैको अधिकार कहाँबाट सुरु हुन्छ। भन्ने कुरा स्पष्टतामा नरही समन्वय मा गरौं भन्दा त्यसले ल्याउने अन्यौलताले गर्दा हामी एक दोस्रोलाई दोष देखाउनबाहेक कामको छिनोफानो गर्दैनौं। परिणामचाहिँ खोजेजस्तो हुँदैन र हामी जहिले पनि अलमलमा हुन्छौं। त्यसैगरी कुनै पनि काम सहमति मा गरौं भन्दा भागवण्डामा गएर टुंगिन्छौं। वा धेरै कालसम्म निर्णय नै गर्दैनौं। यस्तो स्थिति विभिन्न निर्णय गर्ने निकायहरूमा भइरहेको देखिन्छ। कामलाई लम्बाउने, नटुंग्याउने, टार्ने कारण पनि त्यही हो। संवैधानिक परिषद्मा पनि टार्ने, निर्णय गर्न कोरम नपुर्याउने जस्ता काम भइराखेका हुन्छन्। संवैधानिक परिषद्मा पनि कुनै बखतमा यस्ता कुरा नभएका होइनन्। कुनै पनि निर्णय झन् त्यसमा गम्भीर विषयको निर्णय अप्ठ्यारो हुन्छ। तर, निर्णय गर्ने साहस पनि देखाउनैपर्छ। संवैधानिक परिषद्को संरचना संविधानले जुन किसिमले गरेको छ, त्यसले बहुमतको निर्णय नहुन सक्ने र बहुमत के हो भन्न सक्ने देखिन्छ। तर, अहिलेको अवस्था त्यस्तो छैन। सामान्यतया बहुमतको निर्णय लागू गर्ने ठाउँमा जोर नम्बरका सदस्य हुनुहुँदैन। हाम्रो संविधानले ६ सदस्यीय संवैधानिक परिषद्को व्यवस्था गरेको छ। त्यस्तो व्यवस्था व्यावहारिक होइन। यद्यपि वर्तमान अवस्थामा उपसभामुखको पद खाली रहेकाले पाँचजना नै हुन्छन्। जोर नम्बरको व्यवस्था समावेशिताको सिद्घान्तको आधारमा गरिए पनि त्यसले ल्याउनसक्ने निर्णयको जटिलता स्पष्ट नै छ। संवैधानिक आयोगहरूको नियुक्ति गर्दा पनि हामीले पदलाई खाली राख्नुभन्दा नियुक्ति गर्नु वेश हो। अन्त्यमा, हालको अवस्थामा अख्तियार दुरुपयोग अनुसन्धान आयोगमा तीन जना आयुक्त छन्। दुईजना आयुक्त पद खाली छ। अहिले जुन व्यक्ति नियुक्त हुन्छन्, तिनै व्यक्तिहरू सम्भवतः केहीसमय पछि प्रमुख आयुक्त नियुक्त हुन्छन्। त्यसैले त्यसतर्फ विशेष ध्यान पुर्याई देश चलाउने नेताहरूले कदम चाल्नुपर्ने देखिन्छ। अतः धेरैजसो देशको तुलनामा उच्च स्तरका नियुक्तिका लागि बनाइएको संवैधानिक परिषद्को व्यवस्था राम्रो हो। संवैधानिक परिषद्ले अख्तियारमा नियुक्ति गर्दा उपयुक्त आयुक्तको नियुक्ति गर्नेछ भन्ने आशा गरौं।"
बुन्डेस लिगा छिट्टै सुरु हुने,"म्युनिख : क्लबहरू आर्थिक संकटमा पर्न थालेपछि जर्मन सरकारले अनुकूल वातावरण मिलाएर बुन्डेस लिगा फुटबल सञ्चालन गर्न अनुमति दिएको छ। सरकारबाट अनुमति पाएपछि अब बुन्डेस लिगा छिट्टै सुरु हुने अनुमान गरिएको छ। जर्मन सरकारले बन्द रंगशालामा बुन्डेस लिगा सञ्चालन गर्न अनुमति दिएको समाचारमा जनाइएको छ। जर्मनीमा मे १५ तारिखदेखि ए र बी डिभिजन लिग सुचारु हुने अनुमान गरिएको छ। विश्वव्यापी रूपमा फैलिएको कोरोना भाइरसको महामारीका कारण लिग स्थगित भएपछि क्लबहरू आर्थिक संकटमा पर्न थालेका छन्। केही क्लबले त आर्थिक समस्याका कारण आफूहरू कुनै पनि गतिविधि सञ्चालन गर्न नसक्ने अवस्थामा पुगिसकेको प्रतिवेदन पनि बुझाइसकेका छन्। ए र बी डिभिजन खेल्ने ३६ मध्ये एक दर्जनभन्दा बढी क्लब आर्थिक रूपमा संकटग्रस्त अवस्थामा पुगिसकेको समाचारमा जनाइएको छ। फुटबल गतिविधि स्थगित हुँदा हालसम्म ३२ करोड ५० लाख अमेरिकी डलरभन्दा बढी नोक्सानी भइसकेको बताइएको छ। त्यसैले जर्मन चान्सलर एन्जेला मर्केलले पनि फुटबल गतिविधि सञ्चालन गर्न चासो देखाएकी हुन्। उनले यस विषयमा निर्णय लिन सम्बन्धित अधिकारीहरूसँग टेलिफोन वार्ता पनि गरेकी छन्। टेलिफोन वार्तापछि चान्सलर मर्केलले यसै महिना लिग सञ्चालन गर्ने अनुमति दिएकी हुन्। स्थगित लिग सुचारु गर्न क्लबहरूले पनि आन्तरिक तयारी सुरु गरिसकेका छन्। क्लबले आफ्ना खेलाडीलाई नियमित अभ्यासका लागि तयार रहन निर्देशनसमेत दिइसकेका छन्। जर्मन फुटबल लिग (डीएफएल) ले पनि लिग सुचारु गर्न सरकारबाट अनुमति प्राप्त भएको र लिगका बाँकी खेल बन्द रंगशालामा खेलाइने जनाएको छ। यद्यपि, पछिल्लो एक साताको अवधिमा बुन्डेस लिगा खेल्ने विभिन्न क्लबका थप १२ जना खेलाडी कोरोना भाइरसबाट संक्रमित भएका छन्। जर्मन लिग खेल्ने ए र बी डिभिजनका खेलाडीको कोरोना भाइरस परीक्षण गर्दा १२ जनाको नतिजा पोजेटिभ आएको डीएफएलले जनाएको छ। बुन्डेस लिगामा सहभागी क्लबहरूले आफ्ना खेलाडीलाई नियमित अभ्यासमा फर्काउनुअघि खेलाडीमा कोरोना भाइरसको संक्रमण रहे नरहेको परीक्षण गराएको थियो। कोरोना भाइरसको महामारीका कारण युरोपका सम्पूर्ण घरेलु लिग फुटबल प्रतियोगिताहरू लामो समयदेखि स्थगित छन्। खेलाडीलाई अभ्यासमा फर्काउने बुन्डेस लिगा युरोपकै पहिलो लिग पनि बनेको छ। लिग पुनः सुचारु गर्ने सम्भावना नदेखिएपछि केही राष्ट्रका लिग रद्द गरिएका छन् भने केही राष्ट्रमा अंक तालिकाको वर्तमान समीकरणका आधारमा विजेतासमेत घोषित गरिसकिएको छ। तर, इङ्लिस प्रिमियर लिग, स्पेनिस लिग, इटालियन सिरिए, बुन्डेस लिगाजस्ता विश्व चर्चित लिगहरू भने अझै पनि अन्योलमै छन्।"
एमबाप्पेलाई गोल्डेन बुट,पेरिस : फ्रेन्च लिग वान फुटबलको गोल्डेन बुट उपाधि पेरिस सेन्ट जर्मन (पीएसजी) का युवा स्ट्राइकर केलियन एमबाप्पेले जितेका छन्। यस सिजन फ्रेन्च लिग वानमा सर्वाधिक गोल गरेका कारण एमबाप्पेलाई उक्त अवार्ड प्रदान गरिएको हो। कोरोना भाइरसको सन्त्रासका कारण लिग वान कमिटीले हालै मात्र फ्रेन्च लिग रद्द गर्ने निर्णय गरेको थियो। लिग रद्द भएसँगै शीर्ष स्थानमा रहेको पीएसजीलाई च्याम्पियनको घोषणा गरिएको थियो। लिगमा एमबाप्पेले सर्वाधिक १८ गोल गरेका थिए। उनीसँगै मोनाकोका विसम बेन एडरले पनि समान १८ गोल गरेका थिए। तर एमबाप्पेले कम खेलमा धेरै गोल गरेका कारण उनलाई गोल्डन बुट दिने निर्णय गरिएको हो। एमबाप्पेले २० खेलमा उक्त गोल गरेका थिए। एडरले २५ खेल खेलेका थिए। यसैगरी एमबाप्पेले सबै गोल खुला रुपमै गरेका थिए। उनले कुनै पनि गोलका लागि पेनाल्टीको सहायता लिएका थिएनन्। एडरले भने तीन गोल पेनाल्टीमा गरेका थिए। जसका कारण एमबाप्पे उत्कृष्ट ठहरिए। २१ वर्षीय एमबाप्पे फ्रेन्च लिगमा लगातार दोस्रो सिजन गोल्डेन बुट विजेता बनेका हुन्। उनले अघिल्लो सिजन पनि यस उपाधि चुमेका थिए। पीएसजीमा उच्च फर्ममा रहेका एमबाप्पेले पछिल्लो समय समर ट्रान्सफरमा पीएसजी छाड्न चाहेको समाचार समेत बाहिरिएको छ। यही समयमा पीएसजीले उनलाई क्लबमै राख्न सम्झौताको नयाँ प्रस्ताव समेत गरेको छ। पीएसजीले एमबाप्पेलाई ब्राजिलियन सुपरस्टार नेमारलाई दिइरहेको रकम प्रदान गर्ने भएको छ। पीएसजीका प्रमुख नासिर अल खेलाइफीले क्लबले एमबाप्पेलाई नेमार सरह हप्ताको ६ लाख पाउन्डको प्रस्ताव गरेका छन्। यसअघि एमबाप्पेले हप्ताको तीन लाख पाउन्ड पाउँदै आएका थिए। क्लबले दोब्बर प्रस्ताव गरेपछि एमबाप्पे पीएसजीमै बस्न खुसी देखिएको बताइएको छ। एमबाप्पे सन २०१७ मा मोनाकोबाट लोनमा पीएसजी आएका थिए। पीएसजीमा उनको सम्झौता सन् २०२२ सम्म छ। कोरोनाका कारण फ्रान्स सरकारले आगामी सेप्टेम्बरसम्म खेलकुद गतिविधिमा प्रतिबन्ध लगाएको छ। एजेन्सी
सिटीले सानेलाई नबेच्ने,"लन्डन : केही समयअघि प्रिमियर लिग क्लब म्यानचेस्टर सिटीले आफ्ना प्रभावशाली आक्रामक मिडफिल्डर लेरोय सानेलाई बिक्री गर्न लागेको चर्चा चलेको थियो। म्यानचेस्टर सिटीका केही अधिकारीले पनि उक्त समाचारको पुष्टि गरेका थिए। खासगरी जर्मन क्लब बायर्न म्युनिख २४ वर्षीय सानेलाई भित्र्याउन इच्छुक देखिएको थियो। यस विषयमा म्यानचेस्टर सिटी र बायर्न म्युनिखबीच वार्ता पनि भएको थियो। तर, अहिले आएर म्यानचेस्टर सिटीले सानेलाई सस्तोमा बिक्री गर्न आफू इच्छुक नरहेको बताएको छ। म्यानचेस्टर सिटीले बायर्न म्युनिखबाट सानेका लागि आएको प्रस्ताव कम भएको संकेत गरेको हो। कम मूल्यमा बायर्न म्युनिखमा बेच्नुभन्दा अर्को सिजन पनि सानेलाई क्लबमै राख्नु उपयुक्त हुने निष्कर्षमा आफूहरू पुगेको म्यानचेस्टर सिटीका एक अधिकारीले बताए। म्यानचेस्टर सिटीले सानेको विषयमा के सोचेको छ भनेर प्रश्न गर्नु बेकार छ। बरु उनलाई किन्न चाहने क्लबले कति रकम प्रस्ताव गरेको छ त्यो ठूलो कुरा हो। कुनै क्लबबाट राम्रो प्रस्ताव आएमा अझै पनि सानेको विषयमा सोच्न सकिन्छ, ती अधिकारीले भनेका छन्। म्यानचेस्टर सिटीका प्रशिक्षक पेप ग्वार्डिओलाले पनि तत्काल सानेलाई बिक्री गर्न चाहेका छैनन्। बायर्न म्युनिखले सानेका लागि कति रकम प्रस्ताव गरेको छ भन्ने विषयमा केही खुलाइएको छैन। साने गत अगस्तमा कम्युनिटी सिल्ड खेल्ने क्रममा घाइते भएका थिए। उनको घुँडाको लिगामेन्टमा समस्या देखिएको थियो। त्यसयता उनी मैदानमा देखा परेका छैनन्। साने मैदानमा फर्कनुअघि नै विश्वव्यापी रूपमा फैलिएको कोरोना भाइरसको त्रासका कारण प्रिमियर लिग स्थगित भएको थियो। उनी सन् २०१६ मा म्यानचेस्टर सिटीमा आबद्ध भएका थिए। त्यसअघि उनी जर्मन क्लब साल्केमा आबद्ध थिए। उनी जर्मन राष्ट्रिय टोलीका पनि प्रभावशाली सदस्यसमेत हुन्। जर्मनी फर्कंदै साने"
कोरोनालाई हराए डिबालाले,"रोम : इटालियन सिरिए क्लब युभेन्ट्सका आक्रामक मिडफिल्डर हुन्, पाउलो डिबाला। कोरोना भाइरसबाट संक्रमित इटालियन सिरिएका खेलाडीमध्ये उनी पनि एक थिए। गत मार्चको अन्त्यतिर युभेन्ट्सले आफ्ना खेलाडी कोरोना भाइरसबाट संक्रमित भएको जनाएको थियो। अर्जेन्टिनी राष्ट्रिय टोलीका सदस्यसमेत रहेका २६ वर्षीय डिबाला त्यसयता आइसोलेसनमा रहँदै आएका थिए। तर, अहिले उनी कोरोना भाइरसको संक्रमणबाट मुक्त भएको युभेन्ट्सले जनाएको छ। एक महिनाभन्दा लामो समयपछि डिबाला कोरोना भाइरसको संक्रमणबाट मुक्त भएका छन्, यभेन्ट्सद्वारा जारी विज्ञप्तिमा भनिएको छ। डीबालाले पनि आफ्नो पछिल्लो परीक्षणको नतिजा नेगेटिभ आएको बताएका छन्। मेरो पछिल्लो नतिजा नेगेटिभ आएको छ। एक महिनाभन्दा लामो समयको संघर्षपछि मैले कोरोनालाई पराजित गरेको छु, सामाजिक सञ्जाल ट्विटरमा डिबालाले ट्विट गरेका छन्। उनले केही समयपछि आफू पनि नियमित अभ्यासमा फर्कने बताएका छन्। डिबाला युभेन्ट्सको पहिलो रोजाइका खेलाडी हुन्। उनले यो सिजन क्लबका लागि विभिन्न प्रतियोगितामा १३ गोल गरिसकेका छन्। यसका अतिरिक्त उनले अन्य खेलाडीलाई गोलका लागि १२ वटा पास पनि उपलब्ध गराएका छन्। यो सिजन युभेन्ट्सका लागि डिबालाभन्दा बढी गोल पोर्चुगिज स्टार क्रिस्टियानो रोनाल्डोले मात्र गरेका छन्। युभेन्ट्सले आफ्ना खेलाडीहरूलाई नियमित अभ्यासमा फर्कन निर्देशन दिइसकेको छ। खेलाडीले प्रारम्भिक चरणमा छुट्टाछुट्टै अभ्यास गर्नेछन्। त्यसपछि सामाजिक दूरी कायम राख्दै टोलीको सामूहिक अभ्यास सुरु गरिने बताइएको छ। नियमित अभ्यासका लागि रोनाल्डो पनि इटाली फर्किसकेका छन्। पाँच पटकका बेलन डी ओर विजेता ३५ वर्षीय रोनाल्डो आफ्नो व्यक्तिगत जेटमा परिवारसहित बुधबार इटाली आइपुगेका हुन्। इटालीमा उनले दुई साता क्वारेन्टाइनमा बिताउनेछन्। त्यसपछि मात्र उनी नियमित अभ्यासमा सहभागी हुनेछन्। युभेन्ट्सले केही दिनअघि नियमित अभ्यासमा सहभागी हुन आफ्ना १० जना विदेशी खेलाडीलाई पनि इटाली बोलाएको थियो। नियमित अभ्यास सुरु गर्नुअघि खेलाडीको कोरोना भाइरस परीक्षण पनि गराइने छ। फेड्रिको बेनार्डडेस्ची, हुवाँ क्वार्डाडो, कार्लो पिनसोग्लियो, लियोनर्दो बोनुसी र एरोन रामसी पनि इटाली फर्किसकेका छन्। म्याथिज डे लिट र क्लाइस माटुडी भने अझै इटाली फर्कन बाँकी छ। गोन्जालो हिग्वेन भने आमाको स्वास्थ्य समस्याका कारण अझै केही समय अर्जेन्टिनामै रहने छन्। इटालीमा कोरोना भाइरसको संक्रमण अझै नियन्त्रणमा आइसकेको छैन। इटालीमा कोरोना भाइरसका कारण हालसम्म २९ हजारभन्दा बढीको मृत्यु भइसकेको छ। दुई लाखभन्दा बढी कोरोना भाइरसबाट संक्रमित छन्। कोरोना भाइरसको त्रासका कारण इटालियन सिरिए स्थगित हुनुअघि केही टोलीले १२ र केही टोलीले १३ खेल खेल्न बाँकी छ। २६ खेलबाट ६३ अंक जोडेको युभेन्ट्स तालिकाको पहिलो स्थानमा छ। समान खेलबाट ६२ अंक हात पारेको लाजियो तालिकाको दोस्रो स्थानमा आसीन छ।"
