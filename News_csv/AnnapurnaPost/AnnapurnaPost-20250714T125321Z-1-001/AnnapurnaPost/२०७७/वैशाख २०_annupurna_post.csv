शीर्षक,विवरण
खेलाडी अभ्यासमा फर्कन डराएका छन्,"ब्युनस आयर्स : कोरोना भाइरसको त्रासका कारण लामो समयदेखि स्थगित प्रिमियर लिग फुटबल पुनः सुचारु हुने तयारीमा छ। यसका लागि खेलाडीलाई नियमित अभ्यासमा फर्कने मिति पनि घोषणा गरिसकिएको छ। लिग आगामी जुन ८ तारिखदेखि सुचारु गर्ने र खेलाडीलाई मे १८ तारिखदेखि अभ्यासमा बोलाउने बताइएको छ। तर, खेलाडीमा भने अझै पनि कोरोना भाइरसको त्रास कायमै छ। म्यानचेस्टर सिटीका अनुभवी स्ट्राइकर सर्जियो अग्वेरोले पनि खेलाडी अझै अभ्यासमा फर्कनबाट डराइरहेको बताएका छन्। अझै पनि कोरोना भाइरसको जोखिम कम भएको छैन त्यसैले खेलाडीहरू अभ्यासमा फर्कन डराएका छन्, अर्जेन्टिनी स्ट्राइकर अग्वेरोले भनेका छन्। बेलायतमा हालसम्म कोरोना भाइरसको संक्रमणका कारण २६ हजार सात सयभन्दा बढीको ज्यान गइसकेको छ। हाल बेलायतमा एक लाख ७१ हजारभन्दा बढी व्यक्ति कोरोना भाइरसबाट संक्रमित छन्। त्यसैले पनि खेलाडीहरू नियमित अभ्यासमा फर्कन डराएका हुन्। कोरोना भाइरसको संक्रमण रोकिएको छैन। त्यसैले अधिकांश खेलाडी तत्काल नियमित अभ्यासमा फर्कन तयार छैनन्। हरेक खेलाडीको परिवार छन्। अभ्यासका क्रममा कोरोना संक्रमित भए त्यसको असर परिवारका सदस्यसम्म पुग्छ भनेर पनि खेलाडी आत्तिएका हुन्, ३१ वर्षीय अग्वेरो भन्छन्। अर्जेन्टिनी राष्ट्रिय टोलीका सदस्यसमेत रहेका अग्वेरोले कोरोना भाइरसको त्रासका कारण आफू लामो समयदेखि घरभित्रै रहेको पनि बताएका छन्। कोरोना पूर्ण रूपमा नियन्त्रणमा नआएसम्म म आफैं पनि अभ्यासमा फर्कने योजनामा छैन। आफ्नो कारणले अरूलाई संक्रमण नफैलियोस् भनेर खेलाडी पनि सचेत हुनु आवश्यक छ, अर्जेन्टिनी टेलिभिजन एल चिरिनगुइटोसँगको कुराकानीमा उनले भनेका छन्। कोरोना भाइरसको त्रासका कारण गत मार्च १३ तारिखदेखि इङ्लिस प्रिमियर लिग स्थगित छ। लिग स्थगित हुनुअघि २९ खेलबाट ८२ अंक बटुल्दै लिभरपुल पहिलो स्थानमा छ। २८ खेलबाट ५७ अंक जोडेको म्यानचेस्टर सिटी दोस्रो स्थानमा छ। जारी सिजनको प्रिमियर लिगमा अझै ९२ खेल हुन बाँकी छ। पछिल्लो समय बन्द रंगशालामा लिग सञ्चालन गर्ने तयारी भइरहेको बताइएको छ। अन्य खेलाडीले पनि मसँग गम्भीर कुराकानी गरेका छन्। उनीहरू पनि तत्काल अभ्यासमा फर्कन चाहँदैनन्। त्यसैले जिम्मेवारी खेल अधिकारीले यसतर्फ ध्यान पुयाउनु आवश्यक छ, अग्वेरो भन्छन्।"
ओलम्पिक अर्को वर्ष पनि कठिन : प्रधानमन्त्री आबे,"टोकियो : जापानका प्रधानमन्त्री सिन्जो आबेले कोरोना भाइरस (कोभिड १९) को संक्रमण कायमै रहे अर्को वर्ष पनि टोकियो ओलम्पिक आयोजना गर्न कठिन हुने बताएका छन्। ओलम्पिक आयोजनाको लागि भयमुक्त वातावरण हुनुपर्ने भएकाले कोरोनाको त्रास छिट्टै हट्ने सम्भावना कम रहेको पनि आबेले बताए। ओलम्पिक र पारा ओलम्पिक खेल आयोजनाका लागि पूर्ण रूपमा स्वच्छ वातावरण हुनुपर्छ। खेलाडी र समर्थकको स्वास्थ्यलाई ख्यालमा राख्नु पहिलो सर्त हो। यदि अर्को वर्ष पनि कोरोना भाइरसको त्रास अन्त्य भएन भने ओलम्पिक आयोजना गर्न गाह्रो छ, आबेले भनेका छन्। प्रधानमन्त्री आबे स्वयम्ले सरेको समयमा ओलम्पिक आयोजना कठिन भएको बताएपछि टोकियो ओलम्पिक फेरि अन्योलमा परेको छ। हालै मात्र ओलम्पिक आयोजक समितिका अध्यक्ष योसिरो मोरीले पनि सन् २०२० को अन्त्यसम्म कोरोना भाइरस नियन्त्रणमा नआए ओलम्पिक रद्द हुने बताएका थिए। मोरीको भनाइ आएको दुई दिनपछि मात्र जापानी प्रधानमन्त्री आबेले ओलम्पिक आयोजनाको विषयमा पुनः आशंका व्यक्त गरेका हुन्। यसअघि टोकियो ओलम्पिकको नियमित मिति यसै वर्षको जुलाई २४ देखि अगस्ट ९ सम्म तारिखसम्म तय भएको थियो। कोरोनाका कारण ओलम्पिक सन् २०२१ को जुलाई २३ देखि अगस्ट ८ सम्म सारिएको थियो। एक साताअघि पनि विश्व स्वास्थ्य अधिकारीले कोरोना भाइरसको भ्याक्सिन पत्ता लागेन भने सारिएको समयमा पनि ओलम्पिक नहुने बताएका थिए। अन्तर्राष्ट्रिय ओलम्पिक कमिटी (आईओसी) र जापानी पदाधिकारीसँगको छलफलमा ग्लोबल हेल्थका प्रमुख एवं युनिभर्सिटी अफ इडनेवर्गकी प्राध्यापक देवी श्रीधरले कोरोनाको भ्याक्सिनसँग ओलम्पिकको भविष्य जोडिएको धारणा राखेकी थिइन्। महामारीको रूपमा फैलिएको कोरोनाविरुद्धको भ्याक्सिन पत्ता लगाउन अहिले विश्वभरका वैज्ञानिकहरू लागिपरेका छन्। दीर्घकालीन भ्याक्सिन पत्ता लागेर चाँडै प्रयोगमा आए मात्र ओलम्पिक जस्तो खेल महाकुम्भ आयोजना गर्न सकिने उनीहरूको ठहर छ। ओलम्पिक पनि कोरोनाको शिकार टोकियो ओलम्पिक अर्को वर्ष पनि अनिश्चित प्रतिबन्धित खेलाडीलाई पनि ओलम्पिकमा मौका टोकियो ओलम्पिक रद्द हुन सक्छ"
पीएसजीलाई उपाधि दिने निर्णय,"पेरिस : फ्रेन्च लिग फुटबल प्रतियोगिताको उपाधि पेरिस सेन्ट जर्मन (पीएसजी) लाई दिने निर्णय गरिएको छ। विश्वव्यापी रूपमा फैलिएको कोरोना भाइरसको महामारीका कारण स्थगित लिग सुचारु हुन नसक्ने भएपछि लिग लिडर पीएसजीलाई उपाधि दिने निर्णय गरिएको हो। कोरोना भाइरसको महामारीका कारण फ्रान्समा गत मार्च १३ तारिखदेखि फुटबलका सम्पूर्ण गतिविधि स्थगित गरिएको थियो। सोही कारणले फ्रेन्च लिग पनि स्थगित भएको थियो। लिग स्थगित हुनुअघि केही टोलीले २८ र केही टोलीले २७ खेल खेलेका थिए। यस आधारमा फ्रेन्च लिगमा अझै १० चरणको खेल हुन बाँकी थियो। लिग स्थगित हुनुअघि २७ खेल खेलेको पीएसजी ६८ अंकसहित पहिलो र २८ खेल सकेको मार्सिल्ले ५६ अंकसहित दोस्रो स्थानमा थिए। गत मंगलबार फ्रान्स सरकारले आगामी सेप्टेम्बरसम्म खेलकुदका कुनै पनि गतिविधि सञ्चालन गर्न रोक लगाएको थियो। सरकारको पछिल्लो निर्णयपछि लिग सुचारु हुन नसक्ने स्थिति सिर्जना भएको थियो। त्यसपछि लिगमा सहभागी क्लबहरूले लिग टुंग्याउन उपयुक्त विकल्प खोजिनुपर्ने माग गर्दै आएका थिए। पीएसजीका अध्यक्ष नासिर अल खेलाइफीले पनि यस्तै धारणा राखेका थिए। विपत्को यस घडीमा सरकारको निर्देशनलाई हामीले पालना गर्नै पर्छ। यो नागरिककै सुरक्षाका लागि हो, उनले भनेका थिए, तर, लिग टुंग्याउन हामीले उपयुक्त विकल्प खोज्नु आवश्यक छ। उनले अन्य राष्ट्रमा खेलाएर भए पनि लिग टुंग्याउनु पर्ने धारणा व्यक्त गरेका छन्। लिग तालिकाको पहिलो र दोस्रो स्थानमा रहेका टोलीबीच देखिएको अंकअन्तरका आधारमा पीएसजीलाई उपाधि दिने निर्णय गरिएको समाचारमा जनाइएको छ। बी डिभिजन लिगको उपाधि पनि अंकतालिकाको पहिलो स्थानमा रहेको लोरियन्टलाई दिने निर्णय गरिएको छ। यसैगरी ए डिभिजन लिगबाट एमिन्स र टुलोउस रेलिगेसनमा परेका छन्। लिग स्थगित हुनुअघि २८ खेल खेलेको एमिन्स २३ अंकसहित १९औं र समान खेल खेलेको टुलोउस १३ अंकसहित २०औं स्थानमा थिए। लिग स्थगित हुनुअघि ४० अंकसहित तालिकाको सातौं स्थानमा रहेको लियोनले भने यो निर्णयप्रति असन्तुष्टि जनाउँदै पुनरावेदन गर्ने भएको छ।"
