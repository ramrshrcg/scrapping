शीर्षक,विवरण
दलीय सहमतिमा भ्रष्टाचार !,"सत्तामा रहनेहरू नागरिक असन्तुष्टि दबाएर राज्यसंयन्त्र आफ्नो नियन्त्रणमा राख्ने गैरलोकतान्त्रिक अभ्यासमा अभ्यस्त हुँदैछन् डा बाबुरामले गत कात्तिक ५ गते दुई ठूला दलका शीर्षस्थ नेताहरू प्रधानमन्त्री केपी ओली, पूर्वप्रधानमन्त्री शेरबहादुर देउवा र प्रचण्डसहित तीनजनाले तीनतीन अर्ब बूढीगण्डकी परियोजनामा भ्रष्टाचार गरेको र त्यसको प्रमाण सुरक्षित रहेको उद्घोष गरे। भ्रष्टाचार गर्दा प्रत्यक्ष प्रमाण कसैले छाड्दैन। ओलीले आफू प्रधानमन्त्री रहेका बेला यस विषयमा स्वतन्त्र छानबिन गराई पारदर्शी गराउन चासो देखाउनुपर्छ। बूढीगण्डकीमा यी तीन नेताले भ्रष्टाचार गरेको सन्दर्भबारे विभिन्न चरणमा भएका सरकारी निर्णय र क्रियाकलापको सूक्ष्म विश्लेषण जरुरी हुन्छ। जब यसको विस्तृत अध्ययन प्रतिवेदन तयार भयो, सरकार आफैं सञ्चालन गर्न तत्पर हुँदा सबै कोणबाट स्वागत गरियो। यसका लागि पेट्रोलमा थप कर लगाई अर्बौं रकम संकलन गरियो। तर जनार्दन शर्माले अकस्मात गेजुवा कम्पनीलाई दिने निर्णय लिए। जनताबाट उठेको रकमको उपयोग गरी सरकार आफैंले सञ्चालन गर्नुपर्ने सन्दर्भमा कुनै पनि राजनीतिक दल र आरोपित नेतात्रयबाट यसको विरोध भएको देख्न पाइएन। गेजुवालाई यो प्रोजेक्ट जिम्मा लगाउँदा प्रचण्ड प्रधानमन्त्री थिए। राजीनामा दिइसकेका प्रधानमन्त्री प्रचण्डको उपस्थितिमा कामचलाउ सरकारका ऊर्जामन्त्री जनार्दनले हतारमा यो काम प्रधानमन्त्रीको निवासमा गरेका थिए। नेपाली कांग्रेसको समर्थनमा बनेको सरकार भएकाले यो प्रकरणमा शेरबहादुरले रोक लगाउन सक्ने स्थिति थियो, तर उनको नेतृत्वमा बनेको सरकारले यसलाई वैधता दिए पनि कम्युनिस्ट गठबन्धन बनेपछि खारेज गरियो। स्मरण रहोस्, वर्तमान प्रधानमन्त्रीले पनि यो काम गेजुवालाई नै दिन प्रथमपटक प्रधानमन्त्री हुँदा नै पहल गरेका थिए। चीन भ्रमणका अवसरमा चीनस्थित कार्यालयमा गई लामो समय व्यतीत गर्नु, यसलाई सरकारी खर्चबाटै सञ्चालन गर्न सकिनेनसकिने विषयमा प्रतिवेदन पेस गर्न गठित समितिका सदस्यसचिव कुलमान घिसिङले सरकारी स्तरबाटै सञ्चालन गर्न प्रतिवेदन दिएकाले विद्युत् प्राधिकरणमा अर्को अवधिका लागि उनको निरन्तरता हुन सकेन। तत्कालीन मुख्य सचिव सोमलाललाई एसियाली विकास बैंकबाट अवधि पूरा नहुँदै फिर्ता बोलाई उनले प्राप्त गरेको विभूषणसमेत खोसिएन गेजुवाको नेपालस्थित प्रतिनिधि दीपक भट्टका दाजुलाई लगानी बोर्डको सीईओमा नियुक्ति गरियो। यसबाट प्रधानमन्त्रीको नियत जसरी पनि बूढीगण्डकी गेजुवालाई नै प्रदान गर्ने रहेको पुस्टि हुन्छ। गेजुवा कम्पनीलाई विश्व बैंकले कालो सूचीमा राखेको अवस्थामा यसरी उसैलाई समर्थन गरी ३६० अर्बको काम जिम्मा लगाउन भगीरथ प्रयत्न गर्ने हाम्रा नेताहरूको नियतमा शंका गर्ने अवस्था छ। यस अवधिमा पटकपटक नेतृत्वमा यी तीनजना रहेकाले पनि यसको प्रत्यक्ष जवाफदेहिता उनीहरूले नै बहन गर्नुपर्छ। राजनीतिक तहमा भएका ठूला भ्रष्टाचारहरू बूढीगण्डकीमा मात्र सीमित छैन। राष्ट्रिय महŒवका आयोजनाहरू सबै भ्रष्टाचारबाट थिलथिलो भएका छन्। सन् २०१४ मा समाप्त हुने मेलम्ची आयोजना २०२० मा पनि पूरा नहुने निश्चित छ। एनसेललाई मात्र २१ अर्ब कर छुट दिइएको छ। मध्यमस्र्याङ्दी जलविद्युत् आयोजना, मोरङ सुनसरी सिँचाइ आयोजना, नेपाल आयल निगमको जग्गा खरिद प्रकरण, ललितानिवास जग्गा प्रकरण, वाइडबडी, लाउडा प्रकरण, शिविरका लडाकुका लागि निकासा भएको रकम, सरकारलाई नबुझाइराखेका द्वन्द्वकालका हतियार माफियालाई बिक्रीसम्बन्धी बाबुरामकै प्रचण्डमाथिको आरोप, राज्यकोषबाट राजनीतिज्ञले उपचारका लागि दुरुपयोग गरिएको ठूलो रकमको खर्च, राज्यकोषबाट सर्पको विष उत्पादनका नाममा झलनाथले लगेको ७० करोड, विदेशमा अलपत्र परेका मजदुरलाई नेपाल ल्याउन २० हजार हवाई भाडा लाग्नेमा ७० हजार लगाइएको, ललिता जग्गा प्रकरणका नक्कली सुकुम्बासी खलनायकलाई दल र सरकारको साँचोताला सुम्पिएको, तारेहोटेलमा क्वारेन्टाइन राख्न भएको कमिसनको डिल, सेनालाई कोरोना उपचारका सामान झिकाउने ठेक्का प्रदान गरी ओम्निको सामान नै लिन लगाउने गलत कार्यबाट सेनालाई विवादित बनाइएको, ठूलाठूला आयोजनाका ठेकेदार पटकपटक परिवर्तन गरिएको, यी सबै घोटाला प्रकरणमा राजनीतिक नेतृत्व पटकपटक विवादमा आइराखेको छ। के यी सबै मिथ्या प्रचार र संयोग मात्र हुन् ? तर सरकारमा रहनेले यस्ता गम्भीर आरोपबारेमा आफूमाथि छानबिन गराउने क्रियाशीलता देखाउन सकेका छैनन्। यसबाट धेरै प्रकारका विश्लेषण र आलोचना यी राजनीतिज्ञका सम्बन्धमा भइराखेको छ। नेपालका राजनीतिज्ञहरू भ्रष्टाचार मामिलामा मौन समर्थन गर्छन्। भ्रष्टाचार नियन्त्रणका लागि प्रभावकारी उपायको खोजी गर्न रुचि देखाउँदैनन्। भ्रष्टाचार नियन्त्रक निकायमा दलका निकटतम्लाई जिम्मेवारी दिने प्रतिस्पर्धा र सौदाबाजी हुने गर्छ। यी निकायलाई ठूला भ्रष्टाचारका मामिला हेर्न अधिकार दिइएको छैन। बाबुरामको आक्षेपपश्चात् आरोपित व्यक्तिले आफ्नोबारेमा छानबिन नगराई आआफ्ना दल र प्रवक्तालाई रक्षात्मक पंक्तिमा खडा गरेका छन्। दलका नेता तथा कार्यकर्ता कोहीबाट पनि छानबिनको मागसम्म हुन सकेन। भ्रष्टाचार राजनीतिको केन्द्रीय तहमा मात्र सीमित नभएर पालिका तहमा समेत विकेन्द्रित हुन पुगेको छ। तल्ला तहका सरकारबाट भएका भ्रष्टाचारबारेमा निर्देशन र नियन्त्रण गर्न सक्ने हैसियतमा केन्द्रीय सरकार र नेताहरू रहेका छैनन्। ठूला नेताबाट हुने भ्रष्टाचार नीतिगत निर्णयका नाममा छानबिन गर्न नपाइने व्यवस्था मिलाइएको छ। भ्रष्टाचारविरुद्ध कुनै दलले पनि आवाज उठाउन चाहँदैन। भ्रष्टाचार गरेबाट उच्चस्तरका नेताहरूलाई संरक्षण प्रदान गर्ने गरी संसद्मा पेस भएको विधेयकले सहजै स्वीकृति पाउँछ। जनताले दुईतिहाइ मत दिएर निर्वाचित गरेर पठाएको शक्तिसम्पन्न सरकारका प्रमुख एक व्यापारी घरानाको भवनमा दलको मुख्यालय राख्छन्। सञ्चारमन्त्रीको ७० करोड प्रकरणको रेकर्ड किर्ते भएको निर्णय दिन्छन्। गोकर्ण, दरबार मार्ग, ताहाचल, सोलुखुम्बु आदिमा कौडीको मूल्यमा सरकारी जमिन सुम्पन पुग्छन्, जहाँ आफ्ना समूह र दलका नेताहरूबाट भ्रष्टाचार हुन्छ। प्रधानमन्त्रीको संरक्षण प्राप्त हुन्छ। संरक्षण गर्ने क्रममा छुट्टै आयोग गठन गरेर त्यसलाई निस्क्रिय बनाउने काम हुन्छ। नागरिक समाज कमजोर छ। अदालतका निर्णय आलोचित छन्। यस अवस्थामा राजनीतिले भ्रष्टाचारका अपराधबाट अभयदान प्राप्त गरेकोमा कुनै सन्देह रहँदैन। २०४६ सालको परिवर्तनपश्चात् देशमा प्रतिपक्षको उपस्थितिको अनुभूति भएको थियो, तर ६३ सालपश्चात् खोजी गर्नुपर्ने अवस्था छ। सबैको साझा गन्तव्य अकूत आर्जन गर्नुमा सीमित छ। सत्तापक्ष र प्रतिपक्षबीच देशमा स्रोतसाधनमा पहुँच कायम गर्ने प्रतिस्पर्धा मात्र होइन, उच्चस्तरको समझदारी भएको अवस्था देखिँदै छ। राजनीतिक तहमा भ्रष्टाचार वृद्धि हुनुमा हालसम्म अन्तर्राष्ट्रिय क्षेत्रमा जस्तो विशिष्ट पदाधिकारीमाथि कारबाही नहुनु पनि हो। भ्रष्टहरूलाई दण्डित गरेर यस अपराधको नियन्त्रण गर्ने प्रयास धेरै देशले गरिराखेका छन्। चीनमा भ्रष्टहरूलाई मृत्युदण्ड दिइन्छ। निकारागुवाका राष्ट्रपतिले २० वर्ष शासन गर्दा सय मिलियन डलर भ्रष्टाचार गरी मुद्रा निर्मलीकरण, अचल सम्पत्ति खरिदसमेत गरी पनामा र संयुक्त राज्य अमेरिकामा रकम डिपोजिट गरेकोमा सो रकम निजमाथि कारबाही गरी फिर्ता भयो। युक्रेनका प्रधानमन्त्री पाभ्लो लोजारेन्कोले दुई सय मिलियन डलर भ्रष्टाचार गरी स्विट्जरल्यान्ड, पोल्यान्ड र स्यान्टियागोमा खातामा रकम डिपोजिट गरी अचल सम्पत्ति खरिद गरेकोमा स्विट्जरल्यान्डमा गिरफ्तार भई दण्डित गरेर आर्जित रकम जफत भयो। पेरूका राष्ट्रपति अल्बर्टो फुजीमोरी १० वर्ष शासन गरे। त्यस अवधिमा ६ सय मिलियन डलर भ्रष्टाचार गरे। देशभित्र विद्रोहको अवस्था सृजना भएपछि जापान पलायन भई राजीनामा दिएका थिए। पछि उनलाई सुपुर्दगी गरी २६ वर्ष काराबासको दण्ड दिइयो। हाइटीका राष्ट्रपति जिन क्लाउदेले १५ वर्ष शासन गर्दा आठ सय मिलियन डलर भ्रष्टाचार गरी रकम स्विस ब्यांकमा जम्मा गरे। पक्राउ परेर कारबाही हुँदै गर्दा उनको अकस्मात मृत्यु भयो। सेनाको समर्थनमा ३१ वर्ष शासन सञ्चालन गरेका इन्डोनेसियाका सुहार्तोले ३५ अर्ब डलर भ्रष्टाचार गरे। उनीमाथि छानबिन सुरु भयो तर निर्णयपूर्व नै मृत्युवरण गर्न पुगे। फिलिपिन्सका राष्ट्रपति फर्डिनान्ड माक्र्सले २१ वर्ष शासन गर्दा ३० अर्ब डलर भ्रष्टाचार गरी सिंगापुर, फिलिपिन्स र स्विटजरल्यान्डको खातामा जम्मा गरेको रकम फिर्ता भयो। यी उदाहरणले केही विषयको उजागर गरेको छ। जो शक्तिशाली छ र लामो समय शासन गरेको छ, उसैबाट भ्रष्टाचार बढी भएको छ। लोकतान्त्रिक देशहरूभन्दा तानाशाहीतन्त्र भएको अवस्थामा भ्रष्टाचार मौलाएको छ। गरिब देशमा भ्रष्टाचार बढी हुन्छ। पुस्ट्याइँका लागि सोमालिया, सिरिया र दक्षिण सुडान गरिब छन्। त्यहाँ भ्रष्टाचार ज्यादा छ। शासकहरूले जनताको सहयोगमा अन्तर्राष्ट्रिय सहयोगसमेत प्राप्त गर्दा सबै भ्रष्टाचारीमाथि कारबाही भएको छ। भ्रष्टाचारबाट आर्जित सम्पत्ति सम्बन्धित देशमा फिर्ता भएको छ। त्यसैले शासकमा भ्रष्टाचारीलाई कारबाही गर्ने र नियन्त्रण प्रयासमा इमानदारीका साथ लाग्दा यस अपराधमा कमी आउने निश्चित छ। यसका अतिरिक्त व्यापारी, उद्योगपति, विभिन्न क्षेत्रका माफियाबाट सरकारी नीति र कानुन खरिद गरी आफूअनुकूल निर्माण गर्न लगाई राजनीतिज्ञहरूमा लगानी गर्ने प्रवृत्ति बढ्दै गएको छ। यसबाट देशलाई जर्जर बनाउनेमा राजनीतिज्ञहरू नै अग्रपंक्तिमा देखिएका छन्। सत्तापक्ष र प्रतिपक्षबीच देशमा स्रोतसाधनमा पहुँच कायम गर्ने प्रतिस्पर्धा मात्र होइन, उच्चस्तरको समझदारी भएको अवस्था देखिँदै छ। दलगत राजनीतिबाट प्रभावित भएर सञ्चालित सञ्चारमाध्यम र नागरिक समाज राजनीतिक कित्तामा विभाजित भई कमजोर बन्नुजस्ता कारणले नेपालमा सर्वत्र अस्तव्यस्तता सृजना भइरहेको छ। यस अवस्थामा देशभित्र हुने भनेकै भ्रष्टाचार हो। यही कारणले जनताको असन्तुष्टिलाई दबाएर सम्पूर्ण राज्यसंयन्त्रलाई आफ्नो नियन्त्रणमा राख्ने गैरलोकतान्त्रिक अभ्यासमा सत्तामा रहनेहरू अभ्यस्त छन्। यस अवस्थामा भ्रष्टाचार नियन्त्रणका लागि कानुनी समानताका आधारमा प्रगतिशील कारबाहीको व्यवस्था गर्दै देशका उच्च पदस्थ सार्वजनिक पदाधिकारीमाथि कारबाही गर्ने कानुनी व्यवस्था शीघ्र गर्नु जरुरी छ। राजनीतिज्ञहरूबाट भएका भ्रष्टाचारका अनुसन्धान उनीहरू सत्तामा पुग्नुपूर्व र हालको अवस्थामा देखिएको आर्थिक अवस्थालाई आधार मानी छानबिन गर्दा भ्रष्टाचारबाट आर्जित स्रोत साधन प्राप्त हुनेछन्। यस्तो विकराल अवस्था सृजना प्रायः राजनीतिले नै जिम्मेवारी र जवाफदेहिता बहन नगरेकाले सृजना भएको निष्कर्षमा पुगी भ्रष्टाचारविरुद्धको अभिसन्धि पारित गरियो। सन् २०३० सम्म भ्रष्टाचारमा दुरुपयोग भएको सम्पूर्ण स्रोतसाधन फिर्ता गरी उत्पादन कार्यमा लगाउनुपर्ने समझदारी सदस्य राष्ट्रहरूबीच गराएकाले विश्व संस्था यस अपराधको रोकथाम गर्न लागिपरेको थियो। यस अवसरको फाइदा उठाई नेपालले आफ्नो प्रतिबद्धताअनुसार अघि बढ्नुपर्ने स्थिति छ। यसका अतिरिक्त अन्तर्राष्ट्रिय र क्षेत्रीय स्तरमा अपराध अनुसन्धान गर्ने र यस प्रकृतिका मामिलाबारेमा निर्णय दिई लागू गराउने अदालतसमेतको व्यवस्था गरी प्रभावकारी रूपमा कार्यान्वयनमा जुट्नुपर्छ। नेपालमा अब भ्रष्टाचार र बेथिति अधिक वृद्धि हुनेछ र अन्त्यमा हङकङमा जस्तै नेपाली जनता पनि स्वतःस्फुर्त प्रकारले सडकमा आन्दोलन गरी भ्रष्टहरूमाथि कारबाही अभियान प्रारम्भ हुनेछ। यसबाट मात्र देशमा आमूल परिवर्तन भई भ्रष्टाचारलगायतका बेथिति नियन्त्रण सम्भव हुनेछ। अब बाबुरामको आरोपका सन्दर्भमा यी यथार्थका आधारमा नेतात्रयबाट भ्रष्टाचार भएको वा यो मिथ्या आरोप मात्र हो।"
नागरिक आवाजको उपेक्षा,"संसद् जनप्रतिनिधिमूलक थलो भएकाले त्यही संसद्को बहुमतबाट बनेको सरकार जनताप्रति उत्तरदायी या जवाफदेही किन भइरहेको छैन ? लोकतान्त्रिक शासन व्यवस्थाका आधारभूत मूल्य र मान्यता हुन्छन्। जस्तैः सार्वभौमसत्ता जनतामा निहित रहने, कानुनको शासन, जनउत्तरदायी सरकार, शक्तिपृथकीकरण, शक्ति सन्तुलन र नियन्त्रणको व्यवस्था, मौलिक हक तथा मानव अधिकारको प्रत्याभूति, सामाजिक सुरक्षा र सामाजिक न्यायको व्यवस्था, संवैधानिक निकायहरूको व्यवस्था, प्रेस स्वतन्त्रता, सुशासन र पारदर्शिता एवं संविधान संशोधनको व्यवस्था इत्यादि। त्यस्तै बालिक मताधिकार र आवधिक निर्वाचन तथा स्वस्थ प्रतिस्पर्धी राजनीतिक दल र दलीय प्रतिस्पर्धाद्वारा निर्वाचित जनप्रतिनिधिमूलक व्यवस्थापिका लोकतन्त्रका अनिवार्य सर्त हुन्। देशको शासन कुनै पनि व्यक्तिको स्वेच्छामा आधारित नभई मुलुकमा प्रचलित कानुन (संविधान) का आधारमा हुने व्यवस्था कानुनी राज्य हो। कानुनी शासन (रुल अफ ल) स्वेच्छाचारिताको विरुद्धमा लोकतन्त्रवादीले प्रतिपादन गरेको मान्यता हो। स्वेच्छाचारी शासकले आफूअनुकूल कानुन बनाएर गर्ने शासन अर्थात् कानुनद्वारा शासन (रुल वाइ ल) हो। लोकतन्त्रमा रुल अफ ल को उच्च मूल्य रहन्छ भने रुल वाइ लले अराजकता र निरंकुशतातर्फ डोर्याउँछ। सन् १२१५ मा बेलायतमा जारी म्याग्नाकार्टाले निरंकुश शासनप्रति अंकुश लगाई नागरिक शासनमा जोड दियो। सन् १६२८ मा अधिकारको घोषणापत्रले संसदीय सर्वोच्चता स्थापित गर्यो। संसदीय लोकतन्त्रमा संसद्बाट कार्यपालिका बन्ने हुँदा कार्यपालिका या सरकार प्रमुख (प्रधानमन्त्री) संसद्प्रति उत्तरदायी हुने गर्छ। संसद् जनप्रतिनिधिमूलक हुने हुँदा संसद् जनताप्रति उत्तरदायी या जवाफदेही हुनैपर्छ। जनताका समस्या, गुनासा, दुःख, पीडा या जनसवालबारे सबैभन्दा बढी छलफल हुने र जिम्मेवार रहने संस्था नै व्यवस्थापिका या संसद् हो। त्यसैले संसद्प्रति जिम्मेवार या जवाफदाही सरकार र प्रधानमन्त्री जनसवालप्रति गम्भीर हुन जरुरी हुन्छ। त्यति मात्रै होइन, हाम्रोजस्तो जातीय, क्षेत्रीय, सामुदायिक, धार्मिक, सामाजिक, सांस्कृतिक विविधता एवं बहुलतासँगै असमानता र विभेदसमेत रहेको मुलुकमा जनप्रतिनिधिमूलक संस्था बलियो हुने संसदीय व्यवस्था नै उत्तम हुने स्वतः स्पष्ट छ। पूर्ण समानुपातिक समावेशी संसद् आवश्यक छ। नेकपा विवाद र फुटको सम्भावना नेपाल कम्युनिस्ट पार्टी (नेकपा) फुटको सँघारमा पुगेको छ। भलै नेकपा एउटा सिंगो पार्टी बन्नै सकेको थिएन र अझै छैन। त्यो त सत्ता स्वार्थका निम्ति बनेको मोर्चामात्रै थियो। यो सत्यको पुष्टि नेकपाकै नेताकार्यकर्ताले बेलाबखत गर्दै आइरहेका छन्। सत्ता स्वार्थका निम्ति बनाइएको दलीय मोर्चामा एक पक्ष सत्तामा हालिमुहाली, लुट र मनोरञ्जन गरिरहने तर अर्काे पक्ष भने विवशतापूर्वक तमासा हेरिरहने अवस्था नै नेकपा विवादको मूल कारण हो। कतिपय भने नेकपा विवादको सैद्धान्तिक र वैचारिक आधार खोज्ने धृष्टता गर्न लालायित देखिन्छन्। तर त्यो राजनीतिक मूर्खता मात्रै हो। स्पष्ट नै छ तत्कालीन दुई कथित कम्युनिस्ट पार्टीहरू नेकपा (एमाले) र नेकपा (माओवादी केन्द्र) बीच कुनै सैद्धान्तिक र वैचारिक एकता भएको थिएन; बरु त्यो एकता नै मूलतः सत्ता स्वार्थ र कतिपय बाध्यताको परिणाम थियो। दुई कथित कम्युनिस्ट पार्टीबीचको एकताले जनता र राष्ट्रका हितमा काम गर्नेमा त कुनै सम्भावना र आशा थिएन र परिणामले त्यस्तो निराशा एवं आशंंकालाई गलत सावित गर्न पनि सकेन। कम्युनिस्टहरूको शब्दमा यो नै प्रतिक्रान्तिको एक उदाहरण बन्न पर्याप्त छ। जातिवादी, पहाडे पुरुष र हिन्दु धार्मिक एकल जातिवादी राज्यसत्ता निर्माण गर्नुबाहेक नेकपाको ओली सरकारले अन्य कुनै कामै के गर्न सक्यो र ? भ्रम नरहोस्, कम्युनिस्टको सरकार भनिए पनि यो संसदीय निर्वाचनमा चुनाव लडेर संसद्मा बहुमत पुर्याएर गठन भएको सरकार हो। संसदीय लोकतन्त्रमा गैरलोकतन्त्रवादी पार्टीको बहुमतको सरकार बन्नु असफलताको एक कारण हो। ओलीदाहालनेपालहरू सच्चा कम्युनिस्ट बन्न सकेनन् भनी लाग्ने गरेको आरोप यथार्थ नै होला तर उनीहरू निश्चित रूपमा लोकतन्त्रवादी पनि होइनन्। कथित कम्युनिस्ट पार्टीको खास्टो ओढेको एकल जातिवादी र नश्लीय राष्ट्रवादी ओली सरकारले जनताका हितमा कुनै राम्रो काम गर्नै सकेन र सक्दैन पनि। आफ्नै पार्टीको घोषणापत्र र पार्टीको निर्देशनसमेत लत्याउने ओली सरकार असफल, निकम्मा, अनियमितता र भ्रष्टाचारमा डुब्न पुगेको छ। नेकपाले जति सक्दो छिटो सरकारको नेतृत्व परिवर्तन गर्न जरुरी छ। नेकपाको बहुमतको सरकारले जनतालाई के दियो भन्ने प्रश्न गर्दै गर्दा, पार्टीभित्रको विवाद के जनताका पक्ष या हितमा काम गराउने उद्देश्यका निम्ति उचालिएको हो त भन्ने सवाल स्वाभाविक रूपमै उठ्छ। के उत्पीडित समुदायका हितमा काम गर्न, संवैधानिक हक लागू गराउन, जनसवालको यथोचित जवाफ दिने गरी काम गर्न नेकपाको आन्तरिक कलह उठाइएको हो ? त्यस्तो कदापि होइन। यो द्वन्द्व र कलहको मूल आधार सत्ता संघर्ष हो। अझ स्पष्ट भन्नुपर्दा एक असफललाई विस्थापित गरी उही जातबाहुन, पहाडे पुरुष, हिन्दु र असफल अर्काे व्यक्तिलाई प्रधानमन्त्री बनाउने खेल मात्रै हो। त्यसको तात्विक भिन्नता छैन। त्यसैले शोषित, उत्पीडित समुदाय नेकपाको सत्ता संघर्ष र सत्ता नेतृत्व परिवर्तनप्रति उतिसाह्रो उत्साहित हुन जरुरी छैन। नेकपाको बहुमतको सरकारले जनतालाई के दियो भन्ने प्रश्न गर्दै गर्दा, पार्टीभित्रको विवाद के जनताका पक्ष या हितमा काम गराउने उद्देश्यका निम्ति उचालिएको हो त भन्ने सवाल स्वाभाविक रूपमै उठ्छ। नेकपाको सरकार समानता र समावेशीविरोधी हो। नेकपाको सरकारले महिला (आमा) को नामबाट सहजरूपमा नागरिकता प्राप्त गर्ने व्यवस्था गर्यो ? त्यस्तो त गरेन। संवैधानिक आयोगहरू गठन गर्न सकेन। संविधानबमोजिम नै समावेशी मन्त्रिपरिषद् र अन्य तह र निकाय, न्यायालय, निजामती कर्मचारी आदि क्षेत्रमा समावेशीकरणको मर्मलाई व्यवहारमा लागू गर्न सकेन। अनियमितता र भ्रष्टाचारको मुद्दा लागेकाहरूलाई मन्त्रिपरिषद्मा प्रमुख प्राथमिकता दिने, दलाली, बिचौलिया र घुसखोर, कालोबजारी र अपराधीहरूको संरक्षण गरी ओली सरकारले सत्ता दुरुपयोग मात्रै गरेको छैन; संविधानको दोहन र उल्लंघन गर्ने कार्यमा उद्यत् देखिन्छन्। दलितलगायतका आम मानिसमाथि जातका कारणले विभेद, छुवाछूत, अन्याय, अत्याचार र हत्यासमेत गर्ने अपराध बढेर समाजमा अशान्ति मच्चिँदासमेत सरकार त्यस्ता घटना न्यूनीकरण गर्ने कार्यमा असफल देखियो। सामाजिक र धार्मिक रूपमा विभाजित समाजमा विभेदका थुप्रै अवशेष अझै बाँकी छन्। ती विभेद र असमानता समाधान गरी मानिसबीच समानता कायम गराउनु राज्यसरकारको दायित्व हो। सरकार जनता र राष्ट्रका हितमा काम गर्न चुकेको छ। लोकतन्त्रमा पाँच वर्षका निम्ति बहुमत पाएर सरकार चलाएको छु भनेर मात्रै पुग्दैन, जनहितमा काम गर्योगरेन भन्ने सवाल महत्त्पूर्ण रहन्छ। जनताको सवाल या जनसरोकारका विषयमा वास्तै नगरी र लाज पचाएर अघि बढ्न अन्य व्यवस्थामा सम्भव हुन सक्ला तर लोकतन्त्रमा सकिँदैन। ओली नेतृत्वको नेकपा सरकार चुकेकै जनसवाल सधैं उपेक्षा गर्दै आउनु हो। उपेक्षामा जनसवाल थन्काएर लोकतन्त्रमा सरकार चलाउनु असम्भव प्रयासमात्रै हो। त्यसको व्यवस्थापन या विकल्प खोज्ने काम, कर्तव्य र दायित्व भने नेकपाकै हो।"
"कोभिड, गर्भवती र जाडो","गर्भावस्था आफैंमा एउटा जटिल अनि विशेष अवस्था हो। यस अवस्थामा आमा बन्ने खुसी मात्र जोडिएका हुँदैनन्, गर्भसँग सामाजिक, पारिवारिक र आत्मीय सम्बन्ध रहेको हुन्छ। अझ महत्त्वपूर्ण पक्ष गर्भवतीको स्वास्थ्य अवस्था र उनीसँगै जोडिएको गर्भको शारीरिक विकास र स्वास्थ्य जोडिएको हुन्छ। बललिँदो मौसम र समयसँगै थपिएको चिसोमा के गर्ने होला अनि गर्भको शिशुलाई गाह्रो पो हुन्छ कि ? जिज्ञासा हुनु स्वाभाविक हो। त्यसै त जाडोमा रुघाले सताउने डर थियो, यसपटक त कोभिड १९ छ। समुदायमै यसको संक्रमण पुगिसकेकाले गर्भवतीलाई तनाव हुनु स्वाभाविक होला। श्वासप्रश्वास प्रणलीमा संक्रमण गर्ने भाइरस जाडोमा सक्रिय हुने तथा दुःख दिने हुन्छन्। सामान्य वा मौसमी रुघादेखि सारस, इन्फ्लुएन्जाजस्ता भाइरसको संक्रमण जाडोमा बढेको देखिने गरेको छ। गर्मी र सुक्खा मौसमभन्दा चिसोमा भाइरस लामो समयसम्म बाँच्न सक्ने भएकाले संक्रमणको खतरा बढ्ने विज्ञहरूको तर्क छ। जाडोमा घाम कम हुने र यसले गर्दा घामबाट प्राप्त हुने भिटामिन डीको कमी हुने हुन्छ। भिटामिन डीले रोगप्रतिरोधात्मक शक्ति (इम्युनिटी) पनि बढाउने भएको र जाडोमा यसको कमी हुने भएपछि कोभिड १९ को संक्रमण बढ्न सक्ने अनुमान गरिएको छ। जाडोमा मानिसको व्यवहारमा पनि परिवर्तन आउने हुन्छ। बन्द कोठा तथा राम्रो भेन्टिेलेसन नभएको ठाउँमा धेरै जना बस्नुले पनि संक्रमण फैलिने सम्भवना बढ्ने जनस्वास्थ्य विज्ञहरूको धारण रहेको छ। सूर्यको किरणमा रहेको अल्ट्राभाइलेट किरणले कोभिड १९ भाइरसलाई निस्क्रिय बनाउने रहेछ। चिसोमा अल्ट्राभ्यालेट किरण कम हुने र जसका कारण वातावरणमा धेरै समय भाइरस सक्रिय रहने, चाँडै फैलिने तर्क माइक्रोबायोलोजिस्टहरूको रहेको छ। त्यसैले जाडोमा कोभिड संक्रमण फैलिने सम्भावना अलिक बढी हुन्छ भन्दा फरक नपर्ला। यसको अर्थ जाडो मौसम सुरु हुनेबित्तिकै वा वातावरणीय तापक्रम कम हुँदैमा आत्तिनुपर्ने पक्कै होइन। तर मौसमसँगै आफूलाई स्वस्थ राख्न केही सावधानी अपनाउनै पर्छ। चिसो मौसममा पनि हाम्रो शरीरको तापक्रम स्थिर बनाइरहनुपर्छ। चिसोमा आफूलाई तातो बनाउन सबैभन्दा पहिला पहिरनमा ध्यान दिनुपर्छ। मौसमअनुसारको बाक्लो र तातो पहिरन रोज्नुपर्छ। शरीरलाई पूर्णरूपले ढाक्ने तर खुकुलो लुगा रोज्नु उपयुक्त हुन्छ। गला (घाँटी), कान, खुट्टा छोप्ने गरी लुगा लगाउने, मास्क अनि जुता लगाउनु राम्रो हुन्छ। पहिरणले चिसोबाट जोगाउनुका साथै मौसम परिवर्तनले सताउने मौसमी रुघा तथा अन्य भाइरल संक्रमणबाट पनि जोगाउँछन्। विदेशतिर गर्भवतीले रुघामर्की तथा भाइरल संक्रमणबाट भ्याक्सिन लगाउने प्रचलन पनि छ। हुन त कोभिड १९ लगायत अन्य श्वासप्रश्वासमा संक्रमण गर्ने भाइरसको विरुद्धमा कुनै खोप नेपालमा उपलब्ध छैन। तर पनि नेपाली गर्भवतीको स्वास्थ्य अवस्था निकै कमजोर छैन। जाडो मौसम आयो भनेर गर्भवतीले आत्तिनुको साटो मौसमअनुसार सावधानी र सर्तकता अपनाउन जरुरी छ। यस मौसममा गर्भवती महिला धेरै बाहिर बस्नेभन्दा पनि न्यानो तर नगुम्सिएको कोठामा बसेको राम्रो हुन्छ। गर्भवती बस्ने कोठामा राम्रो भेन्टिलेसन हुनुपर्छ र घाम लाग्ने हुनुपर्छ। कोभिड १९ बाट बच्न अझ उच्च सर्तकता अपनाउनुपर्छ। यसका लागि सधैं झैं भीडभाडमा नजाने, मास्क प्रयोग गर्ने, हात धुने बानी बसाउनेसँगै भिटामिन सी र प्रोटिनयुक्त खानेकुरा प्रशस्त सेवन गर्ने र भिटामिन डीका लागि बिहानको पारिला घाम ताप्ने गर्नु उपयुक्त हुन्छ। यस मौसममा चिसो, मौसमी रुघा र कोरोनाको भयसँगसँगै गर्भवतीलाई अन्य केही समस्याले पनि पिरोलिन सक्छ। चिसोमा पानी भन्नेबित्तिकै धेरैको सातो जान्छ। यस मौसममा पानी छुनु, नुहाउनु अनि पिउनुमा कमी आउनु स्वाभाविक हो। तर गर्भावस्थामा पानी प्रशस्त पिउनु आवश्यक हुन्छ। गर्भको वृद्धिसँगै पाठेघर ठूलो हुँदै जान्छ र यसले पिसाब नली (युरेथ्रा) लाई थिच्ने हुन्छ। जसले गर्दा युरिनस्टासिस अर्थात् पिसाबथैलीमा पिसाब सञ्चित हुने हुन्छ। त्यसैले पिसाबथैलीमा ब्याक्टेरियाको वृद्धि हुने र संक्रमण हुने अर्थात् यूटीआई हुने सम्भावना बढी हुन्छ। यूटीआईबाट बच्न पानी तथा झोलकुरा प्रशस्त मात्रामा सेवन गर्नुपर्छ। चिसो पानी पिउन गाह्रो भएमा मनतातो पानी पिउन सकिन्छ र यसका साथै कागतीपानी, महपानी तथा सुप पनि लिन सकिन्छ। त्यस्तै पानी चिसो छ भन्दैमा सरसफाइमा कमी गर्न मिल्दैन। हुन त संक्रमणबाट जहिले पनि जोगिनुपर्ने हुन्छ र गर्भावस्थामा अझ ध्यान पुर्याउनुपर्छ। त्यसैले राम्ररी हात धुने, सफा र सुकिलो लुगा लगाउने, शारीरिक सरसफाइ, भित्री अंगहरूका सफाइ तथा वातावरणीय सफाइमा पनि ध्यान पुर्याउनुपर्छ। चिसो मौसम अनि चिसो पानी भनेर यस्ता कुरालाई बेवास्ता गर्नु हुँदैन। खानेकुरा पनि सफा गरेर मात्र सेवन गर्नुपर्छ। जाडो मौसम छालाका समस्याले थप सताउने गर्छन्। त्यसै त गर्भवतीहरूका छाला फुस्रो अनि चिसो मौसम, त्यसैले छाला फुट्ने, चिलाउने र सुक्खा हुने हुन्छ। छालाको स्याहार अन्य महिलाले जस्तैगरी तेल वा मोइस्चराइजर लगाउने गर्नुपर्छ। गर्भावस्थामा छुट्टै स्याहार होइन बढी स्याहार चाहिन सक्छ। अन्य समयमा जस्तै जाडोमा पनि गर्भवतीले पोसिला खाना, फलफूल तथा झोलिला र रेसादार खानेकुरा बढी खाने गर्नुपर्छ। शारीरिक व्यायाम, नियमित स्वास्थ्य परीक्षण, आराम आदि गर्नुका साथै मानसिक तनाव र भयबाट टाढा बस्न सकेको राम्रो हुन्छ। जति सावधानी अपनाए पनि गर्भावस्थामा बिमारी नहुने, चिसोले नच्याप्ला भन्न सकिँदैन। यस अवस्थामा बिमारी भए तुरुन्त चिकित्सकसँग परामर्श गर्नुपर्छ। नियमित चिकित्सकसँग परीक्षण गराउने र आवश्यक परामर्श लिने गर्नुपर्छ। धेरै गर्भवती महिलाले चिकित्सकसँग परामर्श गर्न नरुचाउने र कतिले त परामर्श पछि चिकित्सकले लेखेको औषधि पनि सेवन नगरेको पाइन्छ। गर्भावस्थामा आफूखुसी औषधि सेवन गर्नु गलत हो तर चिकित्सकको परामर्शमा वा चिकित्सकले प्रिस्क्राइब गरेको औषधि सेवन गर्नुपर्ने हुन्छ। समयमै आवश्यक औषधि प्रयोग नगर्नाले रोग बढ्ने र जटिलता थपिन सक्छ भन्ने बुझ्न आवश्यक हुन्छ। जाडो मौसम आयो भनेर गर्भवतीहरूले आत्तिनु हुँदैन तर मौसमअनुसार सावधानी र सर्तकता अपनाउन जरुरी हुन्छ। साह प्रसूति तथा स्त्रीरोग विशेषज्ञ हुन्।"
समृद्धिप्रतिको गम्भीरतामा उदासीनता,"अधिकांश नेपाली जनताको गरिबी ज्यूँका त्यूँ छ। विगत सात महिनायता मुलुकमा व्याप्त कोरोनाका कारण यसको दर ह्वात्तै बढेको छ। मुलुक र जनताको परनिर्भरता पनि बढ्दै गएको पुष्टि हुन्छ। कोरोना कहरका कारण ज्यान जोगाउन विभिन्न मुलुक खासगरी भारतबाट स्वदेश फर्किएका थिए तर स्वदेशमा रोजगार नपाएपछि बाँच्नका लागि काम गर्न उनीहरू पुनः विदेश फर्किरहेका छन्। तिहारको कोसेलीपात बोकेर भारततिर लागेको लर्को हेर्दा पनि यो कुरा पुष्टि हुन्छ। यी गरिब, विपन्न तथा मजदुर वर्गको हिमायती मानिने वामपन्थी सरकारबाट त सहयोग हुँदैन भने अन्य सरकारबाट के अपेक्षा राख्ने ? गरिब जनताको सरकार यतिबेला आन्तरिक कहलमा चुर्लुम्म डुबेको छ। अहिले पनि विभेद एवं सत्ता स्वार्थ हावी छ। विधिको शासनभन्दा सत्ता, शक्ति र स्वार्र्थले महŒव पाइरहेको छ। संविधानवादका सिद्धान्तले उचित सथान पाउन सकेको छैन। संविधानले तीन तहको सरकारको व्यवस्था गरेको छ, जुन सबै सरकारको एक मात्र उद्देश्य देशको समृद्धि गर्ने तथा जनतालाई सहज, सुलभ तथा छिटोछरितो सेवा प्रदान गर्ने हो तर तीन तहको सरकारबाट पनि जनचाहनामुताविक काम भइरहेको छैन। पहिला दर्जनौं दलहरू थिए, तर अहिले संसद्मा जम्मा तीनवटा राजनीतिक पार्टीले मान्यता पाएका छन्। यी तीनवटैमध्ये एउटा फुटेको पार्टी एकता गरेको छ भने एउटा एकता गरेको पार्टी फुटेका भन्दा पनि दुरवस्थामा छ। एउटा पार्टी नफुटे पनि गुट एवं उपगुटको जालोमा जेलिएको छ। सरकारको नेतृत्व गरेको राजनीतिक दलमा नै स्थिर एकता, आन्तरिक सहयोग र सहकार्य भएन भने देशको विकास हुन सक्दैन। यसबाट जनतामा निराशा छाउनु स्वाभाविक हो। यसर्थ दलहरूले गलत अभ्यास त्याग्नैपर्छ। दशकौंदेखि मिलिजुली सरकारका कारण विकास नभएको पक्कै हो। त्यही सोचले जनताले वाम दललाई पूर्ण बहुमत दिए। यसको दुई कारण छन् पहिलो त लामो समयसम्म सत्तामा रहेको कांग्रेसले चाहेजतिको राम्रो काम गर्न सकेन। दोस्रो मुलुकमा कमसेकम पाँच वर्षसम्म स्थिर सरकार रहोस्। तर जनताका यी दुवै इच्छा पूर्ति भएन। सरकार गठन भएदेखि नै आन्तरिक कलहमा फसेको छ। कतिसम्म भने पहिलाको सरकारजत्तिको काम पनि गर्न सकेन। राजनीतिक दलहरू समृद्धिप्रति गम्भीरता नहुँदा हाम्रो मुलुकले वैदेशिक सहयोग पाए पनि त्यसअनुसार लाभ उठाउन सकेको छैन नेतृत्वको व्यवहार एवं मानसिकतामा परिवर्तन नभएसम्म जस्तोसुकै व्यवस्था लागू भए पनि मुलुक समृद्धितर्फ जान कठिन हुन्छ। जस्तो केपी ओली नेतृत्वको सरकार दुईतिहाईनजिकको हो, तर समृद्धितर्फको सहज यात्रा गर्न सकेन। यसर्थ अब नेतृत्वको सोच एवं व्यवहारमा परिवर्तन ल्याउन जनताले दबाबपूर्ण भूमिका निर्वाह गर्नुपर्छ। जनताले व्यवस्थामुताविकको व्यवहार कुन दलबाट हुन्छ भन्ने सोचेर मत हाल्नुपर्छ। पहिलेजस्तै रक्सी, मासु र नगद लेनदेनबाट मतको खरिदबिक्री हुने कार्यलाई जनता स्वयं अग्रसर भई रोक्ने काम गर्नुपर्छ। जनता अग्रसर नभएसम्म जति कडा कानुन भए पनि निर्वाचन आयोगले जति मेहनत गरे पनि चुनाव निश्पक्ष हुन सक्दैन। चुनाव निष्पक्ष भए पनि निष्पक्ष नेतृत्व छनोट हँुदैन। निष्पक्ष नेतृत्व छनोट भएन भने जनताका चाहना पूरा हुन सक्दैन। मुलुकभित्रका शक्तिहरूबीचमा आन्तरिक मेलमिलाप नहुँदा मुलुकसामु रहेको वैदेशिक अवसरको उपयोग गर्न सकेको छैन। हाम्रा प्रधानमन्त्रीहरू प्रायः भारत, चीन, अमेरिका र अन्य मुलुकको भ्रमण गर्छन्। प्रधानमन्त्री केपी शर्मा ओलीले भारत र चीन भ्रमण गरेका थिए। त्यस बेला उनले अधिक मात्रामा बाह्य सहयोग भिœयाएका थिए। अन्य मित्रराष्ट्रहरूले पनि सहयोग गरेकै छन् तर प्रतिफल त्यति सुखद छैन। हामी दुवै छिमेकीबाट निकै फाइदा लिन सक्थ्यौं तर अस्थिरताका कारण कहिले सरकार दक्षिणमुखी हुन्छ भने कहिले उत्तरमुखी हुन्छ। मुलुकले वैदेशिक सहयोग पाए पनि त्यसबाट लाभ उठाउन सकेको छैन। यसले लगानी बालुवामा पानी खन्याएसरह छ। विश्वकै ठूलो अर्थतन्त्र भएका विशाल एवं विकसित दुवै छिमेकी हाम्रा अवसर र चुनौती हुन्। हामीले उनीहरूसँग बलियो सम्बन्ध राखेर भरपूर लाभ लिन सक्नुपर्छ। प्रधानमन्त्रीहरूले आफ्नो विदेश भ्रमणमा अरू केही भन्न नसके पनि लगानी गर्न आग्रह गर्ने गर्छन्। भूपरिवेष्ठित राष्ट्रले प्राप्त गर्ने अधिकारको जिकिर गर्छन्, जुन स्वाभाविक र सकारात्मक पनि हो। ऊर्जाको अथाह सम्भावना रहेको हाम्रो मुलुकमा हाइड्रोपावरमा दुवै मुलुकले अनगिन्ती लगानी गरेका छन् तर ती लगानी हाम्रो आन्तरिक अस्थिर कानुनी चुनौती तथा कमिसन खेलले लगानी बालुवामा पानी खन्याएसरह छ। केही महिनाअगाडि मात्र वीरगन्ज उद्योग वाणिज्य संघका केही पदाधिकारीले भारतीय विदेश सचिवसँग लगानीको कुरा गर्दा उनले नेपालमा लगानीको केही वाधकतत्व औंल्याए, जुन यथार्थ हो। पहिलो, कमिसन, दोस्रो राजनीतिक अस्थिरता, तेस्रो ऊर्जा अभाव र चौथो असुरक्षा एवं स्थानीय मुआब्जा विवाद। वास्तवमा महŒवाकांक्षी योजनाहरू हुलाकी राजमार्ग, द्रूतमार्ग, लोकमार्गलगायतका दर्जनौं योजना अलपत्र पर्नु र रूसले बनाइदिएको वीरगन्ज चिनी कारखानाजस्ता ठूला उद्योग सधैंका लागि बन्द हुनु हाम्रा आन्तरिक चुनौतीका पराकाष्ठा हुन्। दशकौंदेखि निर्माणाधीन रहेको हुलाकी राजमार्गको प्रगति देख्नलायक नहुनु आफैंमा सरकारको असफलता हो। हाम्रा आन्तरिक चुनौतीहरू कम हुने हो भने भारतीय मात्र होइन, चिनियाँहरू पनि नेपालमा लगानी गर्न उत्साहित हुन्छन्। चिनियाँ व्यापारी भारतको सीमावर्ती तराईमा आएर उद्योग खोल्ने प्रयास गर्नु यहाँका पुलपुलेसा, नहरलगायत निर्माण टेन्डर लिनुले लगानीमा उत्साही रहेको संकेत हो। यहाँको आन्तरिक चुनौती मात्र व्यवस्थापन गर्ने हो भने स्वतस्फूर्तरूपमा चिनियाँहरू आकर्षित हुन सक्छन्। विश्व बजार लिन लालायित रहेका चिनियाँहरू नेपाली बजारमा लगानी नगर्ने कुनै कारणै छैन। हाम्रा अगाडि केही दृष्टान्त छन्, जसले हाम्रा कानुन तथा सामाजिक महŒवाकांक्षाले लगानी आउन अवरोध गरिरहेको छ। अहिले नयाँ कानुन बने पनि परम्परागत प्रावधान अद्यापि छन्। सार्वजनिक जग्गा अतिक्रमणको सिकार भएको छ। यो हाम्रो विकासप्रतिको गम्भीरतामा कमी हो। यद्यपि जग्गा प्राप्ति ऐनको दफा २३(३) ले अधिग्रहणमा परेको जगाको लगत कट्टा नभए पनि साजिक दर्ता स्वतः खारेज हुने प्रावधान छ। सार्वजनिक जग्गाका सन्दर्भमा स्थानीय प्रशासन ऐन २०२८ को दफा १० ले सार्वजनिक जगाको अतिक्रमण हटाउन हदम्याद नलाग्ने, अतिक्रमण गर्नेगराउनेलाई तीन महिनासम्म कैदसमेत गर्न सकिने जिल्ला प्रमुख अधिकारीलाई अधिकार दिएको छ भने सार्वजनिक जग्गा कसैले दर्ता गराएमा मालपोत ऐन २०३४ को दफा २४(२) अनुसार मालापोत अधिकृतले दर्ता बदर गर्न अधिकार दिइरहेको छ। यस अवस्थामा प्रशासनले कडा भएर कानुनअनुसारको अधिकार मात्र प्रयोग गर्ने हो भने सार्वजनिक जगा अतिक्रमण गर्ने कसैले आँट गर्दैन। सयकडौं बिघा जग्गा तथा भवन दिनप्रतिदिन अतिक्रमित हँुदै गएका छन्। वनजंगल पनि सखाप हँुदैछन्। एक दशकअघि देखिएको घना जंगल अहिले फाँट र बस्ती बनिसकेको छ। चुरे विनाश भइरहेको छ। यो समग्र तराईकै आम समस्या हो। दक्षिण बंगालबाट नैनो कार कम्पनी गुजरातमा स्थापना गर्न १० दिन मात्र लागेको थियो तर हामीकहाँ एउटा उद्योग दर्ता गराउन वा विदेशीले लगानी गर्न चाहेमा वर्षौं लाग्छ। त्यसपछि विभिन्न किसिमका मुद्दामामिला खेप्नुपर्छ। यसले हाम्रो कानुनी औपचारिकता विकासमैत्री हुन नसकेको स्पष्ट पार्छ।"
पार्कीले ओलम्पिक खेल्ने,"नेपालगन्ज : एपीएफ क्लबका गोपीचन्द पार्की ओलम्पिकका लागि छनोट भएका छन्। शनिबार बाँकेको नेपालगन्जमा सम्पन्न छैटौं नेपालगन्ज म्याराथनको उपाधि जितेसँगै उनी अर्काे वर्ष जापानमा आयोजना हुने टोकियो ओलम्पिकका लागि छनोट भएका हुन्। नेपालगन्जको बीपी चोकदेखि कोहलपुर चौराहा बानियाँटारसम्मको निर्धारित ४२१९५ किलोमिटर दूरी पार्कीले दुई घण्टा १८ मिनेट ५९ सेकेन्डमा पूरा गरेका हुन्। पार्की १३औं दक्षिण एसियाली खेलकुद (साग) का पाँच हजार मिटर दौडका स्वर्ण विजेता पनि हुन्। नेपाल एथलेटिक्स संघका अध्यक्ष राजीवविक्रम शाहले नेपालगन्ज म्याराथन ओलम्पिक छनोटका रूपमा रहेकाले पार्कीले ओलम्पिकमा खेल्न पाउने बताए। पार्कीले आफ्नै रेकर्ड पनि तोडेका छन्। यसमा अझै सुधार भएर उनले दुई घण्टा १५ मिनेटमै निर्धारित दूरी पूरा गर्नसक्ने मैले देखेको छु, शाहले भने। पार्कीले म्याराथनको दूरी यसअघि दुई घण्टा २१ मिनेटमा पूरा गरेका थिए। ओलम्पिक खेल्न पाउने भएपछि उनी निकै खुसी देखिन्थे। ओलम्पिक खेल्ने सबै खेलाडीको सपना हुन्छ। त्यो सपना आज पूरा भएको छ, उनले भने, ओलम्पिकका लागि अझै धेरै मेहनत गर्नेछु। प्रतियोगितामा त्रिभुवन आर्मी क्लबका कृष्ण बस्नेतले दोस्रो स्थान हात पारे। उनले दुई घण्टा २० मिनेट ४९ सेकेन्डमा दूरी पूरा गरेका थिए। आर्मीकै खगेन्द्र भाट दुई घण्टा २७ मिनेट २८ सेकेन्डका साथ तेस्रो भए। प्रतियोगिताको प्रथम हुनेले ७५ हजार, दोस्रोले ३० हजार र तेस्रो हुनेले २० हजार रुपैयाँ नगद पुरस्कार प्राप्त गरे। गत वर्षका विजेता आर्मीकै नवराज साउद भने चौथो भए। उनले दुई घण्टा ३१ मिनेट २१ सेकेन्डमा दूरी पूरा गरेका थिए। यसैगरी महिला हाफ म्याराथनको उपाधि एपीएफ क्लबकै पुष्पा भण्डारीले जितिन्। पुष्पाले निर्धारित दूरी एक घण्टा २६ मिनेट ५४ सेकेन्डमा पूरा गरिन्। जुम्लाकी मञ्जु रावत एक घण्टा ३० मिनेट ७ सेकेन्डमा दूरी पूरा गर्दै दोस्रो भइन् भने दाङकी शर्मिला घर्तीमगर एक घण्टा ३८ मिनेट १४ सेकेन्डका साथ तेस्रो भइन्। हाफ म्याराथनका विजेताले ३० हजार, दोस्रो हुनेले १५ हजार र तेस्रो हुनेले १० हजार नगद पुरस्कार पाए। विजेतालाई राष्ट्रिय खेलकुद परिषद्का सदस्यसचिव रमेशकुमार सिलवाल, नेपाल ओलम्पिक कमिटीका अध्यक्ष जीवनराम श्रेष्ठ, नेपाल एथलेटिक्स संघका अध्यक्ष राजीवविक्रम शाह र नेपालगन्ज उपमहानगरपालिकाका प्रमुख डा धवलशमशेर राणालगायतले पुरस्कार प्रदान गरेका थिए।"
