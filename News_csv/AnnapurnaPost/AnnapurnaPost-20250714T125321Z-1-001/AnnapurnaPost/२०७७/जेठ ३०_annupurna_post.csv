शीर्षक,विवरण
नेकपालाई अलमल र ढाकछोप गर्ने समय छैन,"कोभिड१९ कोरोना भाइरसका कारण विश्व आतंकित छ। विश्वभर ठूलो मात्रामा मानवीय क्षति भइरहेको छ। मानव समुदायले एकैचोटी रोग, भोक र शोकको सामना गर्नु परिरहेको अवस्था आफैंमा सामान्य होइन। नेपालमा पनि कोरोनाको प्रभाव दिनानुदिन बढ्दै गएको छ। विगत ११ हप्ताभन्दा धेरै समयदेखि हामी बन्दाबन्दीमा छौँ। उद्योग, कलकारखाना, व्यापार, शिक्षा, स्वास्थ्य सबै क्षेत्र ठप्प छ। केवल कोभिड१९ कोरोना भाइरससँगको संघर्ष मात्र राज्यकर्म बनिरहेको छ। कोरोना भाइरस कहिलेसम्ममा पराजित हुन्छ भन्ने कसैलाई थाहा छैन। जीवन गुजाराका निम्ति विदेश गएकाहरू विदेशमै अलपत्र परेका छन्। आफ्नै सुरक्षा गर्न असमर्थ विदेशी मालिकहरूले हाम्रा दाजुभाइ दिदीबहिनीको सुरक्षा गर्छन् भनेर आशा गर्नु केवल लाचारी प्रदर्शन गुर्न मात्र। नेपाल र छिमेकी देश भारतले आआफ्नो देशमा रहेका नागरिकलाई आफ्नै नागरिकसरह व्यवहार गर्ने भन्ने समझदारी अनुरुप नेपालले भारतीय नागरिकलाई कुनै भेदभाव नराखी संरक्षण दिइरहेको अवस्थामा भारतमा रहेका नेपालीहरू असुरक्षित र कष्टपूर्णरुपमा नेपाल पठाइएबाट उनीहरूमा मानवताको खडेरी रहेको प्रष्ट अनुमान गर्न सकिन्छ। जुनसुकै देशमा श्रम गर्न गएका दाजुभाइ दिदीबहिनीहरू त्यहाँ असुरक्षित महशुस गर्दछन् भने राज्यले स्वदेश ल्याउने व्यवस्था गर्नै पर्दछ। देशभित्र रहेका हुनेखाने वर्गले यो संकटको गहिरो अनुभूति गर्न केही समय लाग्ला तर हुँदाखाने वर्ग रोग, भोक र शोकले आक्रान्त भइसक्यो। अब पनि सामान्य अवस्थाको सुस्त, अक्षम र भ्रष्ट मनोवृत्तिको राज्य संयन्त्रबाट निकास खोज्नु गम्भीर भूल मात्र हुनेछ। सरकारले यो विषम परिस्थिति पार लगाउँछ भनेर सरकारलाई विश्वास वा आलोचना गरेर मात्र बस्छ भने नेपाल कम्युनिष्ट पार्टी अब जीवन सकिएको एउटा खोक्रो र्वक्ष मात्र सावित हुन धेरै समय कुर्नु पर्नेछैन। नेपाल कम्युनिष्ट पार्टीको अन्तिम लक्ष सत्ता प्राप्ति र भोगविलास मात्र हो ? नेपाल कम्युनिष्ट पार्टीले स्थापना कालदेखि आजको दुई तिहाईको सरकारको शक्ति आर्जन गर्दासम्म गरेको संघर्ष, बलिदान र जनविश्वास प्राप्त गर्न गरेका प्रतिवद्धताहरू सबै सत्ता प्राप्तिको रणनीति मात्र हो ? अमेरिकाको आर्थिक साम्राज्यवाद, भारतको विस्तारवाद, दलाल, नोकरशाही पूँजीवाद नेकपाले सत्ता प्राप्त गर्नेवित्तिकै छुमन्तरमा समाप्त भयो ? शोषण, दमन, विभेद, अन्याय, अत्याचार, भ्रष्टाचार, गरिबी, रोग, भोक, शोक, पछौटेपन र परनिर्भरता सबै समाप्त भयो ? सचिवालय, स्थायी कमिटी, पोलिटव्यूरो, केन्द्रिय कमिटी, जनवर्गीय संगठनहरू सबका सब एकैसाथ लाचार हुने अवस्था केले बनायो ? देश र जनताका उल्लेखित समस्या समाधानको निम्ति आफ्नो जीवन उत्सर्ग गर्ने शहीदहरू, अंगभङ्ग भएका घाइतेहरू, परिवर्तनको वलिदानीपूर्ण संघर्षमा आफ्नो तन, मन, धन लगाएर उर्जाशील जीवनको अमूल्य समय लगानी गरेर पनि राज्यबाट व्यक्तिगत हितको आशा नराखी देश र जनताको भलो चिताउने लाखाँैलाख जनसमुदायले बनाएको नेपाल कम्युनिष्ट पार्टीको नेतृत्वले उनीहरूप्रति न्याय गरेको छ ? के उनीहरूलाई स्मरण मात्र पनि गरेको छ ? के उनीहरूको अस्तित्व महशुस गरेको छ ? विचारशून्य भएको, पथभ्रष्ट भएको शरीर सिथिल र मन लाचार भएको नेतृत्वले इतिहासको योगदान र गौरवको भरमा मात्र सत्तामा टिकिरहन सक्दैन भन्ने विश्व इतिहासका कयौँ घटनाहरू बिर्सिएको हो ? कस्ले स्मरण गराउने नेकपा नेतृत्वलाई? सचिवालय, स्थायी कमिटी, पोलिटव्यूरो, केन्द्रिय कमिटी, जनवर्गीय संगठनहरू सबका सब एकैसाथ लाचार हुने अवस्था केले बनायो ? अनेक स्वार्थका कारण मौन रहेका नेपाल कम्युनिष्ट पार्टीका अनेक गुटमा विभक्त नेताहरू नेतृत्वलाई मात्र दोष दिएर आफूलाई जोगाउन सक्छन् ? नेतृत्वलाई सही ठाउँमा ल्याउन कसले के भूमिका खेल्यो भनेर भविष्यले प्रश्न गर्दा दिने उत्तर चाहिँदैन ? माथि उल्लेखित प्रश्नहरु सम्बन्धितहरूको आत्मसमीक्षाको निम्ति हुन्। नेपाल कम्युनिष्ट पार्टीका शीर्ष नेतृत्वदेखि टोल कमिटी नेतृत्वसम्मले यी प्रश्नको सही उत्तरको खोजी गरेर आफ्नो लक्ष पहिचान गरी अगाडिको यात्रा तय गर्नु अनिवार्य छ। यसको कुनै विकल्प छैन। नेपाल कम्युनिष्ट पार्टीले जति नराम्रो गरेको भए तापनि तुलनात्मक रुपमा त्यो यसअघिका अरू व्यवस्था र नेतृत्वभन्दा राम्रो छ। नेकपाको विकल्प दिनसक्ने अर्को पार्टी अहिले बनिसकेको छैन। दुई तिहाईको सरकार असफल हुँदा संसदले अर्को विकल्प दिन सक्दैन। संघीय लोकतान्त्रिक गणतन्त्रको अर्को विकल्प पनि छैन। जनतालाई निर्विकल्परुपमा कुनामा पारेर थिच्नु नेकपाको लक्ष होइन भने अजैबाट आफैंलाई रुपान्तरण गर्नुको के विकल्प छ ? विश्वव्यापी कोभिड१९ कोरोना भाइरसले सिर्जना गरेको आतङ्कअघि पनि नेपालको हकमा यी प्रश्नहरू थिए र छन्। कोरोना संकटसमेतको सामना गर्नु पर्ने परिस्थितिका कारण सत्तारुढ पार्टी भएको कारण नेकपालाई अब अलमल गर्ने र ढाकछोप गर्ने समय नरहेको मात्र हो। पार्टीको सचिवालय बैठकसमेत औपचारिकताको निम्ति बस्ने गरेको अहिलेको अवस्थामा केन्द्रीय कमिटीको बैठक राखेर आत्मसमीक्षा गरी पार्टी परिचालनको कुरा अव्यवहारिक लाग्न सक्दछ तर सरकारको नेतृत्व परिवर्तन होइन, मुलुकको आमूल परिवर्तन गर्ने शर्तमा बैठक बोलाउने विश्वास दिलाउन सके यो असम्भव पनि छैन। पार्टीले व्यापक छलफल र सहमतिको आधारमा निर्माण गर्ने आमुल परिवर्तनका कार्यक्रमहरू कार्यान्वयन गर्न प्रधानमन्त्री एवं अध्यक्ष ओलीले सरकारको नेतृत्व गर्ने र सिंगो पार्टी परिचालन गरेर सरकारलाई लक्ष प्राप्त गर्न सहयोग गर्ने कामको नेतृत्व अर्का अध्यक्ष प्रचण्डले गर्ने गरी कार्य विभाजन गर्न सकिन्छ। पार्टीका अन्य नेताहरूलाई राष्ट्रिय गौरवका आयोजनाहरू, प्रदेश सरकार, महानगरपालिका, उपमहानगरपालिका, नगरपालिका र गाउँपालिका जिम्मा दिएर तत् ठाउँको लक्ष निर्धारण गरी सीमित श्रोत र साधानले असीमित आवश्यकता परिपूर्तिको उपाय खोज्न वैज्ञानिक एवं मौलिक विधि प्रयोग तथा जनपरिचालन गर्ने जिम्मेवारी दिन सकिन्छ। पालिका स्तरमा संघीय, प्रदेश र स्थानीय सरकारका योजनाहरू बीच तालमेल गर्ने, स्थानीय आवश्यकताअनुसार परिचालन गर्ने, स्थानीय श्रोत साधनहरूको पहिचान तथा परिचालनको माध्यमबाट उद्योग, व्यवसाय र रोजगारी सृजना गरी समृद्ध नेपाल सुखी नेपालीको लक्ष प्राप्त गर्ने दिशामा सिंगो राष्ट्र एक भएर अघि बढ्ने कार्य योजना निर्माण गर्न सकिन्छ। जिम्मेवारी लिएको नेतृत्वका निम्ति आचारसंहिता र मूल्याङ्कनको प्रष्ट आधार निर्धारण गरेर सक्षमताको आधारमा भावी जिम्मेवारी दिने परम्परा बनाउने हो भने नेतृत्व निर्माणको आधार पनि बन्दै जाने छ। देशमा रहेको बेरोजगारी, गरिबी, अशिक्षा, रोग र भोक विष्फोटक अवस्थामा रहेको बेला विदेशमा रहेका लाखौँ युवालाई स्वदेश फर्काएर आत्मनिर्भर बनाउनु पर्ने चुनौतिपूर्ण जिम्मेवारी सरकार एक्लैले पूरा गर्ने कुरा दिवास्वप्न मात्र हो। चुनौतिपूर्ण वर्तमानलाई मसिनोसँग योजना बनाएर सिंगो राज्य परिचालन गर्ने कार्ययोजना बनाउन ढिला गरे देशले ठूलो मूल्य चुकाउनु पर्नेतर्फ चेतना होस्।"
निमुखाको आवाज सुनिनुपर्छ,"२०७७०७८ को बजेटमा करिब ३६ प्रतिशत ऋण, ८ खर्ब ८९ अर्ब ६२ करोड राजस्व, नौ खर्ब ४८ अर्ब साधारण खर्च प्रक्षेपण गरिएको छ। विकास जति ऋण र अनुदानमा भर परेपछि कसरी सोचेजस्तै परिवर्तन गर्न सकिन्छ। सिद्धान्त र प्राथमिकताका आधारमा हेर्ने हो भने बजेट सकारात्मक र सन्तुलित छ। तर अहिलेको अवस्थामा नयाँ कार्यक्रम ल्याउन सक्नुपथ्र्यो। पुराना कार्यक्रम घटाउने साहस गर्नुपथ्र्यो। लाखौं बेरोजगारलाई रोजगार दिनुपर्ने अवस्थामा सांसद कोषको नाटक बन्द गर्नुपथ्र्यो। प्रशासनलाई चुस्तदुरुस्त बनाउने हिम्मत गर्नुपथ्र्यो। शक्तिका नामका तजविजी अधिकारलाई शून्यमा झार्ने मौका थियो। अब राजस्वले मुलुक चलाउँछु भन्नु दिवास्वप्नबाहेक केही नबने निश्चित छ। भाषणले मात्र समृद्ध नेपाल, सुखी नेपालीको सपना पूरा हुन सक्दैन। काठमाडौंबाट पोखरा जाने हो भने काठमाडौं छाड्ने साहस नगरी कसरी पोखरा पुग्न सकिन्छ ? यही बेला सुकुम्बासी आयोग गठन गरेर कार्यकर्ता भर्तीको झमेला किन उठाउनुपथ्र्यो ? अहिलेको अवस्था भनेको मानव जातिकै अस्तित्व संकटमोचनको महायात्रा हो। वैधानिक अभिभावक मानिने सरकारले नै नेपाल र नेपालीको अवस्था के हो ? हामी कुन अवस्थामा छौं त्यसको हिसाबकिताब राख्न सक्दैन भने त्यो देशको शासन व्यवस्था कस्तो होला ? जोकसैले कल्पना गर्न सक्छ ? बढ्दो व्यापार घाटाको यस्तो भयावह दृश्य देख्दादेख्दै समृद्धिका नाममा बनावटी चर्का भाषण यो बेला शोभायमान हुँदैन। राजनीतिलाई विनापसिना, विनामेहनतको कमाइ गर्ने थलोबाट शुद्धीकरण गर्नु अहिलेको खाँचो हो। जिन्दगीभर रगत, पसिना बगाउने एउटा किसान सामान्य जीविकाबाट माथि उठ्न सक्दैन तर राजनीतिक बर्को ओडेकाहरूको हाइसञ्चो जीवनशैली देखिन्छ। योभित्रको रहस्य के हो ? देशको दुर्दशा देखेर नेपाली जनताले अब कम्तीमा पाँच वर्ष चोट खानु नपरोस्। देशले स्थायित्व पाओस्। परिणाममुखी काम गर्ने स्पष्ट भिजन भएको सरकार बनोस्। देश सिस्टममा चलोस्। समतामूलक समाजको विकास होस्। न्याय नपाएर मर्न नपरोस्। सिटामोल नपाएर छट्पटिन नपरोस्। मास्टर डिग्रीका सर्टिफिकेट आलुप्याजका भाउमा विकसित देशमा बेच्न नपरोस् भन्ने जनचाहना हो। त्यस्तो सरकार आफ्नै घरआँगनमा देख्न पाइयोस्। नजिकबाट छुन पाइयोस् र परिवर्तनको अनुभूति गर्न पाइयोस् भन्ने हो। के सरकारले यो सत्य बुझेको छ त ? सत्ता टिक्ने र टिकाउने खेलमा लागेकै कारण देश र जनताका पक्षमा काम हुन नसकेका हुन् ? जहाँ हेर्यो बेथिति, बिचौलिया हरूको बिगबिगी, थिचिनेहरू थिचिएको थिचियै, लुट्नेहरूले लुटेको लुट्यै गर्ने संस्कारको विकास भएको छ। यस्तो लकडाउनको अवस्थामा पनि मुलुक भारतबाट आयातीत तरकारीमा निर्भर छ। अरू त अरू हरियो धनियाँसमेत भारतबाट नआई नेपालीको जिब्रोले अचारको स्वाद पाउँदैन। योभन्दा विडम्बना अरू के हुनसक्छ ? समस्या सामान्य छन्। तर राजनीतिका डाक्टरहरूले समस्यालाई असामान्य बनाइदिनु हुन्छ। मानिसलाई चाहिएको छ तिर्खा मेट्ने एक गिलास शुद्ध जल। राजनीतिक प्रतिबद्धता भने सगरमाथाको फेदीबाट मिनरल निकालेर जनतालाई बाँड्ने उही बतासे कुरामा रुमल्लिन्छ। नेपाललाई नेपाल बनाए हुने सिंगापुर बनाउन खोजेर वर्षौं जात्रा झेल्ने हामी नै हौं। प्रयोग, प्रयोग फेरि प्रयोगको यो शृंखला कहिल्यै टुट्ने भएन। राजनीतिक नेतृत्व सम्हालेका नेताहरूमा हृदयमा पवित्रता, मनमा मानवता, आँखामा दृष्टि, कानमा श्रवण शक्ति, विचारमा दूरदृष्टि, निर्णयमा संवेदनशीलता, काँधमा जिम्मेवारी, काममा इमानदारी नभएपछि परिवर्तनको परिकल्पना हावामा तरबार हानेजस्तै हो। कोरोनाको यो महामारीमा सरकारको गतिविधि र प्राथमिकता हेर्दा गरिबको ज्यानको मूल्य हुँदैन झैं गरी सरकार नेपालीको अवस्थामा अनभिज्ञताको नाटक गरिरहेको छ। राहत नपाएर निस्तो भात पानीसँग निलेर दिन काट्न बाध्य अवस्था एकातिर छ भने सरकार एक द्वार प्रणालीका नाममा राहतकोषमा रकम संकलन गर्नमा ध्यान केन्द्रित छ। जनप्रतिनिधिको अविश्वासका कारण र विगतका राहत कोषमा जस्तै पारदर्शी रूपमा खर्च गर्न नसक्दा हुने खाने नागरिकले हुँदा खानेलाई सहयोग गर्न इच्छा भएर पनि सहयोग गर्न मन फुकाएका छैनन्। स्थानीय सरकार प्रहरी परिचालन गरेर राहत बाँड्न चाहनेलाई भाँड्न चाहन्छ। मानवता हराएपछि हुने यही नै हो। राजा महेन्द्र मल्ल कसैको घरमा चुलो नबलेको थाहा पाए त्यो घरमा चुलो बलेको स्थिति थाहा नपाएसम्म आफू पनि भाग बस्दैनथे भन्ने इतिहासको विरासत वर्तमान राजनीतिक नेतृत्वले निर्वाह गर्ने छनक कतै देखिएन। व्यवस्था परिवर्तनसँगै हामीले कस्तो किसिमको समाजवाद, माक्र्सवाद, लेलिनवाद, विकासवादको विकास गर्यौं, जहाँ मानवताको स्थान छैन। संवेदनशीलता छैन न इमानदारी छ, न त कुनै जिम्मेवारी नै। भोको पेटले नै त हो नि हत्या, हिंसा र आतंक मच्चाउने जुन अवस्था सुरु भइसकेको छ। जनताको आवाज राज्यले सुन्दैन। कोरोनाको यो महामारीमा मुखमा लगाउनुपर्ने मास्क सरकारले कानमा लगाएर बसेको अनुभव नेपाली जनताले गरेका छन्। राजनीति गर्ने देश र जनताका लागि हो। जनताको अप्ठ्यारोमा, समस्यामा बोल्न नसक्ने, अगाडि बढ्न नसक्ने, सहानुभूति दिन नसक्ने सरकार नभएर त्यो परपीडक हो। पहिलो भनेको जनता हो, अन्य देशमा जनता बचाउन नसक्दा आफ्नो पदबाट राजीनामा दिएका, आत्महत्या गरेका समाचार हामीले पढेका छौं। तर हामीकहाँ सरकार खान पाएनौं भनेर स्थानीय सरकारकोकहाँ पुग्दा निराशा बनाइएर फर्काइएका थुप्रै उदाहरण छन्। प्रधानमन्त्री तथा मन्त्रीहरूको बिहान एउटा कुरा दिउँसो अर्को कुरा र बेलुका अर्कै कुरा गरेर सरकारको विश्वसनीयता धरापमा आफैं पार्दै छन्। नसकिने कुरा, नहुने कुराको झुटो आश्वासन दिनुपर्ने राजनीतिको कुनचाहिँ वाद वा सिद्धान्तमा लेखिएको छ ? देशअनुसारको राजनीति गर्न नजान्ने व्यक्ति, पार्टी र सरकारले देशलाई निकास दिन सक्दैन।"
कसरी हुन्छ प्रोपागान्डा ?,"सामाजिक सञ्जालमा भारतीय क्रान्तिकारी कवि गोरख पाँडेको नाममा एउटा कविता प्रसिद्ध छ। राजा बोला रात है रानी बोली रात है मन्त्री बोला रात है सन्तरी बोला रात है फिर सब बोले रात है ये सुबह सुबहकी बात है (हिन्दी) यो कविताको बारेमा जान्ने पर्ने दुई पक्ष छन् । पहिलो हो कविताको अर्थ र दोश्रो हो कविताको इतिहास। सरलीकरण गर्दा कविताको अर्थ निकै प्रष्ट छ। सत्ताले चाह्यो भने बारम्बार प्रचार गरेर दिउँसै रात पारिदिन सक्छ। गलतलाई सही बनाइदिन सक्छ जसरी राजा, रानी, मन्त्र, सन्तरीले बिहानै रात पारिदिए र सबैले गलतलाई सही भनेर प्रचार गरे पछि सबैले विश्वास गर्न थाले। कविता सुनेका अधिकांश मानिसलाई लाग्छ यो कविता गोरख पाँडेको हो तर वास्तवमा यो कविता गोरख पांडेको होइन। यो कविता जवाहरलाल नेहरू विश्वविद्यालयका प्राध्यापक गोविन्द प्रसाद को हो र ओरिजनल कविता अझै लामो, थोरै भिन्न एवं झन अर्थपूर्ण छ। यो कविताको उद्देश्य राजनीतिमा प्रोपागान्डाले कसरी काम गर्छ भनेर बुझाउनु थियो तर जुन कविता प्रोपागान्डाको पर्दाफास गर्नका लागि लेखिएको थियो । अन्त्यमा त्यही कविता आफै प्रोपागान्डाको शिकार भयो। कसैले योजनाबद्ध तरिकाले गोरख पाँडेको फोटोमा यो कविता लेखेर सामाजिक सञ्जालमा हालिदियो र त्यो गलत सामग्री एकाएक भाइरल भयो। आज यो कविता गोरख पाँडेको नाममा यति प्रसिद्ध छ कि यो कविता गोविन्द प्रसादको हो भनेर स्थापित गर्ने निकै गाह्रो छ। बारम्बार प्रचार हुँदा असत्य बलियो बनेको छ भने सत्य कमजोर। यस्तै सन्दर्भमा हिटलरका प्रोपागान्डा मन्त्री पाउल जोसेफ ग्वेबल्सको एउटा चर्चित भनाइ छ। एक पटक बोलिएको झुट, झुट नै ठहर्छ तर हजार पल्ट बोलिएको झुट सत्य बन्छ। अर्थात् झुटलाई सत्य भए जसरी नै प्रचार गरेको गर्यै गर्ने हो भने कवितामा भनिए झैं आम मानिस त्यो झुटलाई सत्य सोचेर विश्वास गर्न थाल्छन्। ग्वेबल्सकै एउटा अर्को चर्चित भनाइ छ। प्रोपागान्डले सबै भन्दा राम्रो काम तब गर्छ जब मानिस प्रोपागान्डाबाट बहकिएको थाहै नपाएर आफ्नै सुझबुझले चलिरहेको भन्ठान्छन्। अर्थात एउटा राम्रो प्रोपागान्डा त्यो हो जो प्रोपागान्डा हो भनेर आम मानिसलाई थाहै हुँदैन। ग्वेबल्सकै एउटा अर्को चर्चित भनाइ छ। प्रोपागान्डले सबै भन्दा राम्रो काम तब गर्छ जब मानिस प्रोपागान्डाबाट बहकिएको थाहै नपाएर आफ्नै सुझबुझले चलिरहेको भन्ठान्छन्। अर्थात एउटा राम्रो प्रोपागान्डा त्यो हो जो प्रोपागान्डा हो भनेर आम मानिसलाई थाहै हुँदैन। उहिलेको जस्तो आजभोलि प्रोपागान्डा मन्त्री नै बनाउने चलन त छैन तर प्रोपागान्डा बनाएर भ्रम छर्ने चलन पहिला भन्दा पनि झन बढेको देखिन्छ। सूचनाको युग सँग हातमा हात समातेर र काँधमा काँध मिलाएर सँगसँगै हिँडिरहेको छ प्रोपागान्डाको युग। समाचार पढ्न थाल्यो कि कहिले कहिले त थाहै हुँदैन पढेको सामग्री समाचार थियो वा प्रोपागान्डा ! प्रायोजित मिडियाको यस्तो विगविगी छ कि समाचार कुन हो र प्रोपागान्डा कुन हो छुट्याउने नसकिने अवस्था आएको छ। प्रोपागान्डा हेर्दा समाचार वा सूचना जस्तो देखिन्छ तर वास्तवमा प्रोपागान्डा न समाचार हो न सूचना। मानिस प्रोपागान्डाला सत्य सम्झेर प्रोपागान्डालाई झन भाइरल बनाइदिन्छन् । अनजानमा आफू पनि प्रोपागान्डाको शिकार हुन्छन् र अरुलाई पनि शिकार हुन आकर्षित गर्न पुग्छन्। कोही त छन् जो जानी जानी हरेक दिन केही भ्रामक समाचार भाइरल बनाइरहेका छन्। कोही त छन् जो कतै नै कतै बसेर सत्यलाई झुट र झुटलाई सत्य बनाइरहेका छन्। आखिर को हुन उनीहरु जो मस्तिष्कमा ग्वेबल्स बोकेर हिँडिरहेका छन् ? यो लेख आम मानिसलाई ग्वेबल्सहरुबाट जोगाउन, प्रोपागान्डा के हो चिनाउन, प्रोपागान्डा कसरी काम गर्छ बुझाउन र प्रोपागान्डाबाट बचाउनको लागि लेखिएको हो। परिभाषा प्रोपागान्डा सिद्धान्तकी विज्ञ एन म्याकक्लिन्टकका अनुसार प्रोपागान्डा भनेको आम मानिसलाई आफ्नो पक्षमा तान्न वा कसैको विपक्षमा बनाउन योजनाबद्ध तरिकाका गरिएको व्यवस्थित प्रयास हो। सही होस् वा गलत, सत्य वा झुट प्रोपागान्डाको एक मात्र उदेश्य भनेको बनाइएको प्रचार सामग्रीमा आम मानिसले विश्वास गरुन भन्ने हुन्छ। विश्वास दिलाउनको लागि प्रोपागान्डा उत्पादकले विषयलाई बंग्याउने, विशुद्ध झुटको साहारा लिने, मानिसलाई बहकाउने लगायतका विभिन्न तिगडम प्रयोग गर्छन्। यहाँ बुझ्नु पर्ने एउटा महत्वपूर्ण विषय के छ भने प्रोपागान्डाहरु यती योजनाबद्ध र व्यवस्थित हुन्छन कि मानिसहरु सजिलै यसको जालमा फस्छन्। प्रोपागान्डा राजनीतिमा मात्र हुँदैन। रेडियो, टेलिभिजन, पत्रपत्रिका जस्ता आमसञ्चारमा माध्यमबाट गरिने विभिन्न वस्तुको विज्ञापनदेखि धर्म प्रचारका सामग्रीमा पनि प्रोपागान्डाको अत्यधिक प्रयोग हुन्छ। तर यो लेख राजनीतिक प्रोपागान्डामा बढी केन्द्रित छ। प्रोपागान्डा राजनीतिमा मात्र हुँदैन। रेडियो, टेलिभिजन, पत्रपत्रिका जस्ता आमसञ्चारमा माध्यमबाट गरिने विभिन्न वस्तुको विज्ञापनदेखि धर्म प्रचारका सामग्रीमा पनि प्रोपागान्डाको अत्यधिक प्रयोग हुन्छ। प्रोपागान्डाका सात प्रकार सर्वसाधारण जस्ता देखिने मानिसको प्रयोग सन् २०१४ मा भारतीय जनता पार्टीको चुनावी अभियानको एउटा मुख्य नारा थियो अच्छे दिन आने वाले है अर्थात राम्रा दिन आउनेवाला छन् । यो नारा पनि एउटा सानो तिनो प्रोपागान्डा थियो तर सबै भन्दा खतरनाक यही नाराको नाममा बनाइएका भिडियो प्रचार सामग्री थिए। युट्युबमा खोजे साढे दुई मिनेटको उक्त भिडियो हेर्न सकिन्छ। भिडियोको पहिलो अंशमा तीनजना बुढा मान्छे पार्कमा व्यायाम गर्दै गरेका देखिन्छन् । हेर्दा मध्यम वर्गीय परिवारका जस्ता देखिने ती बुढा अलीअली व्यायाम गर्दै एक अर्काअर्कासँग देशको भौगोलिक सुरक्षा लगायतका समस्या बारे चिन्ता व्यक्त गरिरहेका हुन्छन्। चिन्ताकै बीचबाट तीनमध्ये एक जनाले एकाएक एकदम आशावादी कुरा गर्छ। यसपाली मोदीलाई जिताउँछौँ, भाजपालाई बहुमत दिलाउँछौँ, एक जनाले भन्छन्। आशा माथि आशा थप्दै अर्को बुढो मान्छेले थप्छन्, त्यही भएर त राम्रा दिन आउँदैछन् । विज्ञापनको प्रस्तुति यति राम्रो छ कि भिडियो हेर्दै गरेको हरेक बुढो मान्छेले आफूलाई त्यो विज्ञापनसँग भावनात्मक रुपमा जोड्ने सम्भावना बढी छ। भिडियोको दोश्रो अंशमा दुईजना ट्याक्सी चालक र तेश्रो अंशमा ग्रामीण भेगकी दुई महिलालाई देखाइन्छ। ट्याक्सी चालकको भिडियो महंगीमा केन्द्रित छ भने ग्रामीण महिलाको भिडियो गाउँमा छिट्टै विद्यालय खुल्ने र छोरीलाई पढाउने विषयमा केन्द्रित छ। ट्याक्सी चालकको संवाद मजदुर र किसानलाई भावनात्मक रुपमा आफू तिर आकर्षित गर्ने प्रकारको छ। महिलाको संवाद भने ती तमाम महिलालाई आकर्षित गर्ने प्रकारको छ । जो चाहन्छन् कि उनका छोरीले पनि पढ्न पाउन। भान्सा कोठाको संसार नाघेर अगाडि बढ्न पाउन। समाजका समस्याको कुरा गर्दै भिडियोमा मोदी र भाजपाको लागि भोट मागिन्छ। विज्ञापनमा सर्वसाधारण जस्ता देखिने मानिसको प्रयोग गरेर प्रभावित गर्ने प्रोपागान्डाको यो शैलीलाई अंग्रेजीमा प्लेन फल्क्स भनिन्छ। प्रोपागान्डामा यो शैली एकदम प्रयोग हुन्छ। यस्ता विज्ञापन हेर्दा आम मानिस विज्ञापनमा देखिएका कलाकारलाई साँच्चै नै आफू जस्तो सर्वसाधारण जस्तो बुझ्छन् र उनीहरुले प्रचार गरिरहेका विषयसँग भावनात्मक रूपमा जोडिएर कलाकारले बोलेको कुरालाई आफ्नै मनको आवाज जस्तो बुझ्न पुग्छन्। त्यस्ता विज्ञापनले आम मानिसको निर्णय प्रकृयालाई प्रभावित पार्छ र मानिस प्रोपागान्डाको जालमा फस्छन्। भिडियोमा देखिने ती कलाकारले यस्ता सामग्रीआफ्नो पारिश्रमिक लिएर अभिनय गर्छन् र उनीहरु स्वयं आफ्नो जिन्दगीमा प्रचार गरिएको पार्टीका मतदाता नहुन पनि सक्छन् तर यस्ता भिडियोबाट प्रभावित भएर लाखौँ मानिसले भोट हाल्छन्। अरु समयमा विलाशी जीवन बिताउने तर चुनावको मुखमा किसानसँग धान रोपे जस्तो गर्ने, मजदुरहरुसँग काम गरे जस्तो गर्ने र आफू पनि मजदुर किसान नै भएको जस्तो आभास दिलाउने तरिका प्रोपागान्डा हो। सावधान ! विज्ञापनमा सर्वसाधारण जस्ता देखिने मानिसको प्रयोग गरेर प्रभावित गर्ने प्रोपागान्डाको शैलीलाई अंग्रेजीमा प्लेन फल्क्स भनिन्छ। प्रोपागान्डामा यो शैली एकदम प्रयोग हुन्छ। विज्ञापन हेर्दा आम मानिस विज्ञापनमा देखिएका कलाकारलाई साँच्चै नै सर्वसाधारण जस्तो बुझ्छन् र उनीहरुले प्रचार गरिरहेका विषयसँग भावनात्मक रूपमा जोडिएर कलाकारले बोलेको कुरालाई आफ्नै मनको आवाज ठान्छन् । नाम बदनाम गर्ने गरी दोषारोपण प्रोपागान्डाको यो शैलीमा विरोधी वा प्रतिस्पर्धीलाई नाम बिगार्ने गरी नकारात्मक नाम भिराउने गरिन्छ। अंग्रेजीमा नेम कलिङ भनिने यो शैलीलाई विपक्षीको नाम बदनाम गर्ने शैली भन्दा पनि हुन्छ। विरोधीको नाम बिगार्नको लागि मुखमै झुन्डिने खालको एउटा नकारात्मक अर्थ दिने शब्द प्रयोग गरिन्छ वा कुनै व्यक्ति वा संस्थाको बारेमा प्रमाणित नै गर्न नसकिने तर भावनात्मक रुपमा प्राभावित बनाइहाल्ने आरोप लगाएर समाचार जस्तो देखिने सामग्री प्रकाशितर प्रशारित गरिन्छ। माधवकुमार नेपालको पालामा सरकारलाई तत्कालीन एनेकपा माओवादी एवम् विपक्षीबाट कठपुतली सरकार भनेर नाम भिराइयो। झन्डै एक दशकपछि प्रचण्डको पालामा सरकारलाई विशेष गरी (नेकपाएमाले) एवं अन्य विरोधीबाट लम्पसारवादी भनेर नाम भिराउने काम भयो। अचम्मको कुरा के छ भने माधव नेपालको सरकारलाई कठपुतली भन्नेहरु स्वयं केही वर्षपछि लम्पसारवादी नाम बोकिरहेका थिए र कठपुतली कहलिएका स्वयं केही वर्षपछि लम्पसारवादी नाम बोकाइरहेका थिए। कुनै सरकार लम्पसारवादी वा कठपुतली थियो वा थिएन भनेर यहाँ विश्लेषण गर्न खोजिएको होइन्। यहाँ प्रोपागान्डाको यो शैलीमा कसरी विषयलाई अति सरलिकरण नकारात्मक नाम बोकाउने र बदनाम गर्ने गरिन्छ भन्ने विषयमा प्रकाश मात्र पार्न खोजिएको छ। यस्ता नकारात्मक नाम यसरी मुखमै झुन्डिने प्रकृतिका हुन्छन् कि सरकारका हरेक गतिविधि नै लम्पसारवादी भनेर सरलिक्रित गर्न थालियो। कठपुतली वा लम्पसारवादी भएको आरोप आज मूलधारका हरेक पार्टीले एक अर्कालाई लगाइसकेका छन्। यो किसिमको प्रोपागान्डाको सिकार भएको मानिस कुनै व्यक्ति वा संस्था प्रति एकदम नकारात्मक बन्न पुग्छ र उक्त व्यक्ति वा संस्थाका सकारातमक पक्ष देख्ने नसक्ने निरपेक्ष आलोचक बन्न पुग्छ। एक दम सरलिकरण गरेर हाम्रो राजनीतिमा कसै प्रति असहमत हुँदा बिना प्रमाण सिधै दलाल र कोएजेन्ट, डलरवादी, विखण्डनकारी, आतंककारी जस्ता नकारात्मक शब्द भिराउने गरिएको छ। आजसम्म नेपाल र भारतका बीचमा जति पनि असमान सन्धि सम्झौता भएका छन् ती कुनैपनि मधेसी समुदायको नेताकै नेतृत्वमा भएको देखिन्न तै पनि राष्ट्रघाती को आरोप भने सबै भन्दा बढी मधेसवादी नेतालाई लगाइने गरिनुको पछाडि यो प्रोपागान्डाको भूमिका छ। हरेक विषयमा षडयन्त्र देख्ने षडयन्त्र सिद्धान्तले यो प्रोपागान्डालाई एकदम मलजल गर्ने गरेको पाइन्छ। केही समाजमा षड्यन्त्रको सिद्धान्त अत्यन्त बिक्ने गर्दछ । प्रोपागान्डा उत्पादकले मानिसको यस्तो एकदम रुचाउँछन्। त्यसका साथसाथै जातपात, धर्म, लिंग, अन्धविश्वास आदिका आधारमा असहिष्णु समाजमा मानिसलाई थप असहिष्णु बनाउनका लागि यो प्रोपागान्डा अत्यन्त प्रयोग गरिन्छ। नेपाल होस् वा अमेरिका शब्द छनोटमा फरक भए पनि प्रोपागान्डाको शैली भने उस्तै हुन्छ। डोनाल्ड ट्रम्प राष्ट्रपतीय निर्वाचनको प्रचार प्रसारको अभियानदेखि आजको दिनसम्म पनि सबै भन्दा बढी प्रयोग गर्ने प्रोपागान्डा यही हो। उनले निर्वाचन अभियान भरी हिलारी क्लिन्टनलाई बारम्बार डेविल (सैतान) भनेर बदनाम गरे। इशाई बाहुल्यता भएको तथा समय समयमा नश्लभेद, रंगभेद एवं लैंगिक विभेदका समाचार आइरहने अमेरिका जस्तो मुलुकमा कसैलाई डेविल भनेर बारम्बार प्रचार गर्नुले आम मानिसलाई प्रभावित गर्नु निश्चित नै थियो। ट्रम्पले भर्खरै पनि कोभिड१९ भाइरसलाई चाइनिज भाइरस भनेर आम जनतालाई चीन प्रति थप नकारात्मक बनाउने काम गरे। भाइरसको कसरी राष्ट्रियता हुन् सक्छ ? भोलि नेपालमा कुनै नयाँ भाइरस देखियो र संसार भरी नेपाली भाइरस भनेर प्रचार गरिए के होला? सावधान ! हरेक विषयमा षडयन्त्र देख्ने षडयन्त्र सिद्धान्तले प्रोपागान्डालाई एकदम मलजल गर्ने गरेको पाइन्छ। केही समाजमा षड्यन्त्रको सिद्धान्त अत्यन्त बिक्ने गर्दछ । प्रोपागान्डा उत्पादकले मानिसको यस्तो एकदम रुचाउँछन्। साथसाथै जातपात, धर्म, लिंग, अन्धविश्वास आदिका आधारमा असहिष्णु समाजमा मानिसलाई थप असहिष्णु बनाउनका लागि प्रोपागान्डा प्रयोग गरिन्छ। चमकदार नामको ताज पहिर्याउने प्रोपागान्डाको यो शैलीमा कुनै व्यक्ति, संस्था वा ब्राण्डको नाम चम्काउने काम गरिन्छ। कुनै व्यक्ति वा संस्थाका बारेमा तथ्यहीन तरिकाका महिमागान गर्ने विषय लेखेर आम मानिसलाई प्रभावित गर्ने गरिन्छ। यस्तो कामको लागि व्यक्तिको नाम अगाडि एकदम चमकदार एवं वजनदार नामहरु जोडेर प्रचार गर्ने गरिन्छ। सामुहिक रुपमा गरिएको सकारात्मक कामको श्रेय एउटालाई दिने गरी सामग्रीप्रकाशित गर्ने पनि गरिन्छ। यो शैली नाम बदनाम गर्ने शैलीको ठ्याक्कै उल्टो शैली हो जसलाई अंग्रेजीमा ग्लिटरिंग जेनरालिटिज भानिन्छ। नेपालको संविधान २०७२ जारी हुने बितिक्कै कांग्रेसका कार्यकर्ताले तत्कालीन प्रधानमन्त्री सुशील कोइरालालाई संविधानका पिता भनेर प्रचार गरे। त्यो यस प्रकारको प्रोपागान्डा थियो। संविधान कुनै एउटा व्यक्ति वा एउटा पार्टीले चाहेर जन्मिने अवस्था थिएन। आजको संविधान सामूहिक समझदारीबाट आएको हो तर जम्मै श्रेय एउटा व्यक्तिलाई दिएर उसको व्यक्तित्व चम्काउन खोज्नु प्रोपागान्डा हो। त्यसरी नै समय समयमा कुनै सरकारलाई एकदम राष्ट्रवादीको उपमा भिराएर होस् वा जननायक भनेर होस् कसैको छवि चम्काउन कै लागि तथ्यहीन तरिकाले ल्याइने श्रव्य र दृष्य पाठ्य सामाग्री प्रोपागान्डा हुन्। व्यक्तिलाई एकदम हिरो बनाएर सामाग्री प्रकाशित गर्ने, गाउँमा सरकारी बजेटमा बाटो बन्यो फलानाले बनायो भनेर सामग्री प्रकाशित गर्ने, पुल बन्दा एउटाको जयजयकार गरेर सामग्री प्रकाशित गर्ने शैली यस प्रकारको प्रोपागान्डा भित्र पर्छ। हाम्रो राजनीतिक परिवेशमा कसैलाई एकाएक लाखौँ युवाको ढुकढुकी भनिदिने, कसैलाई आशा र भरोशाको केन्द्र भनेर चाकडी गर्ने जमात ठूलो छ। युवामा कोही लोकप्रिय नै हुन्न भन्न खोजिएको होइन तर एकाएक कसैको व्यक्तित्व चम्काउने उद्देश्यले प्रयोग गर्दा प्रोपागान्डा हुन् पुग्छ। यसरी महिमा मण्डन गरेर यदि कुनै व्यक्तिको समाचार प्रकाशित हुन्छ भने बुझ्नु पर्छ त्यो प्रोपागान्डाले भरिएको विज्ञापन हो र यस्ता सामग्री प्रति सावधान हुनु नै उत्तम विकल्प हो। हामीलाई समाचार जस्तो लागेको कुनै सामग्रीमा फलानाको पहलमा जस्ता शीर्षक छन् भने प्रोपागान्डा हो कि ? सावधान ! स्थानान्तरण प्रोपागान्डा उत्पादक विभिन्न अवस्थामा आम मानिसले एकदम श्रद्धा र सम्मान गर्ने वस्तुलाई प्रयोग गरेर त्यस वस्तु प्रतिको श्रद्धा अर्को कुनै व्यक्ति वा पार्टीमा स्थानातरण गर्ने गर्छन्। मानिसको एक वस्तु प्रतिको श्रद्धा अरु केहीमा सुनियोजित तरिकाले सारिएको कुरा आम मानिसलाई थाहै नहुन सक्छ। यसरी कुनै वस्तु प्रतिको श्रद्धाले गर्दा कुनै पार्टी वा व्यक्ति मन पर्न थाल्छ। अंग्रेजीमा ट्रान्सफर भनिने यस प्रकारका प्रोपागान्डामा प्राय राष्ट्रिय झण्डा, विभिन्न समुदाय पोसाक, टोपी, प्रसिद्ध हिमाल, धार्मिक स्थल, राष्ट्रवादी गीतसंगीतहरुको प्रयोग गरिन्छ। नेपाली समाजको एउटा हिस्साको लागि पृथ्वी नारायण शाह एउटा सशक्त बिम्ब हो। धेरै नेपालीका लागि पृथ्वी नारायण शाहले औंला उचालेको शालिक वा चित्रले श्रद्धा भाव पैदा गर्ने गर्छ। यो एउटा पक्ष हो तर पृथ्वी नारायण शाहलाई नेपालका केही पार्टीले भोट बैंकको रुपमा प्रयोग गर्ने गर्छन्। यो प्रोपागान्डा हो। यो सुन्दा धेरैलाई नराम्रो लाग्न सक्छ तर वास्तविकता यही हो। पृथ्वी नारायण शाहले प्रतिपादन गरेको कुनै राजनीतिक सिद्धान्त छैन, उनको नाममा प्रकाशित दिव्य उपदेश कुनै राजनीतिक विचारधारा होइन। पृथ्वी नारायण शाहको बिम्बात्मक प्रयोग गर्दा पृथ्वी नारायण शाह प्रतिको श्रद्धा कुनै पार्टीमा धेरै थोरै सर्छ। निर्दलीय राजतन्त्रात्मक व्यवस्थाको शासक कसरी कुनै राजनीतिक दलको बिम्ब हुन सक्छ? राष्ट्रिय विभूति नै मानिसकेपछि कुनै दल विशेषले उनको बिम्ब प्रयोग गर्नु प्रोपागान्डा हो। पृथ्वी नारायण शाहलाई त पार्टी भनेको के हो भन्ने सम्म थाहा थिएन होला। हाम्रो राजनीतिक परिवेशमा कसैलाई एकाएक लाखौँ युवाको ढुकढुकी भनिदिने, कसैलाई आशा र भरोशाको केन्द्र भनेर चाकडी गर्ने जमात ठूलो छ। युवामा कोही लोकप्रिय नै हुन्न भन्न खोजिएको होइन तर एकाएक कसैको व्यक्तित्व चम्काउने उद्देश्यले प्रयोग गर्दा प्रोपागान्डा हुन् पुग्छ। चुनावमा धार्मिक अर्थ बोक्ने चुनाव चिह्न प्रयोग गर्नु, धर्मको नाममा भोट माग्नु, भगवानको फोटो प्रयोग गरेर पार्टी प्रति आकर्षित गर्नु जस्ता अभ्यास सबै यस प्रकारको प्रोपागान्डा भित्र पर्छन्। यदि कुनै व्यक्तिले अरु समयमा मुस्लिम वा मधेसी समुदायका एजेन्डा प्रति चासो चिन्ता राख्दैन तर मुस्लिम समुदायको कार्यक्रममा जाँदा उनीहरुको टोपी लगाइदिन्छ वा मधेसी समुदायको कार्यक्रम जाँदा धोती लगाइदिन्छ भने त्यो पनि प्रोपागान्डा हो। यस्तो गर्दा मानिसमा रहेको धोती र टोपी प्रतिको श्रद्धा नेतामा सर्न जान्छ। भारतीय प्रधानमन्त्री नरेन्द्र मोदी पहिलो पल्ट नेपालमा आउँदा संविधान सभा भवनमा उनले केही वाक्य जानी नजानी नेपालीमा बोले। भारतीय सत्ता प्रति प्राय नकारात्मक रहने नेपाली समाज त्यस बखत केही दिन नरेन्द्र मोदी प्रति सकारात्मक बन्यो । नेपाली भाषा प्रतिको हाम्रो प्रेम नरेन्द्र मोदीमा सर्यो। यस्ता गतिविधि समेटेका समाचार बने । ति समाचार होइन विज्ञापन थिए । सावधान ! प्रसिद्ध व्यक्तिको प्रयोग कुनै पनि विज्ञापनमा प्रसिद्ध कलाकार, ख्यातिप्राप्त सामाजिक व्यक्ति, सेलिब्रिटी प्रयोग गर्नु पनि एक प्रकारको प्रोपागान्डा हो। स्थानान्तरण जस्तै यो शैलीमा आम मानिसको कलाकार प्रतिको प्रेम, मानसम्मान अर्को व्यक्तिमा सार्ने काम गरिन्छ। प्रसिद्ध व्यक्तिले प्रचार गरिदिँदा उसका समर्थक , शुभचिन्तक एवं फ्यानहरु प्रचार गरिएको वस्तु, व्यक्ति वा पार्टी प्रति आकर्षित हुन् पुग्छन्। यसलाई अंग्रेजीमा टेस्टीमोनियल भन्ने गरिएको छ। फेयर एयान्ड ह्यान्सम क्रिमको विज्ञापन गर्ने भारतीय अभिनेता शाह रुख खानले वास्तविक जीवनमा त्यही क्रिमको प्रयोग गर्छन् भन्ने हुँदैन तर आम मानिसहरु शाह रुखले प्रयोग गर्ने क्रिम भनेर किन्न पुग्छन्। प्रचारको यो शैली किन प्रोपागान्डा हो भने यसले कुनै व्यक्ति, संस्था वा राजनीतिक दलको एजेन्डा बुझ्न भन्दा पनि प्रसिद्ध कलाकार प्रतिको मायामा सर्वसाधारणलाई बहकाउँछ? कुनै पनि पार्टी रोज्ने काम भनेको त्यो पार्टीको एजेन्डा बुझेर हुनु पर्दछ। यहाँ प्रश्न उठ्न सक्छ के कुनै कलाकार वा सेलिब्रिटीको पार्टीको प्रचार गर्ने अधिकार हुँदैन? अवश्य पनि कलाकारको पार्टी वा नेता छान्ने अधिकार हुन्छ तर यहाँ अहिले कलाकारको स्वतस्फुर्त प्रचारको कुरा गरिएको छैन। कसैको योजनामा परेर, प्रलोभनमा फसेर वा आर्थिक लेनदेन गरेर सेलिब्रिटीले चुनावी प्रचार गर्ने विषयलाई प्रोपागान्डा भनिएको हो। माथि पहिले नै भनिस किएको छ कि प्रोपागान्डा योजनाबद्ध हुन्छन्। नेपालमा पनि यस्ता छिटपुट अभ्यास हुने गरेका छन् तर हाम्रो छिमेकी भारतमा यो व्यापक रुपमा प्रयोग हुने प्रोपागान्डा हो। कुनै पनि विज्ञापनमा प्रसिद्ध कलाकार, ख्यातिप्राप्त सामाजिक व्यक्ति, सेलिब्रिटी प्रयोग गर्नु पनि एक प्रकारको प्रोपागान्डा हो। यो शैलीमा आम मानिसको कलाकार प्रतिको प्रेम, मानसम्मान अर्को व्यक्तिमा सार्ने काम गरिन्छ। भारतमा फिल्मी कलाकार चुनावी सभामा वा र्यालीमा उपस्थित गराउनु त सामान्य विषय हो। त्यो भन्दा पनि बढी त्यहाँ हरेक निर्वाचनमा दर्जनौं फिल्मी कलाकारलाई टिकट नै दिएर चुनाव लडाउने काम गरिन्छ। कलाकारको राजनीतिमा आउन पाउने अधिकार नहुने कुरै भएन तर पार्टीले एकाएक टिकट दिएर कुनै प्रसिद्ध कलाकारलाई चुनाव लडाउँदा कलाकारको व्यक्तित्वले देशै भरी पार्टीको थप प्रचार हुने अपेक्षा राखेका हुन्छन्। पार्टीका विचार सिद्धान्तको सतही अध्ययनसम्म नगरेका, दुईतीन वर्ष पार्टीमा योगदान पनि नपुर्याएका कुनै पनि सेलिब्रिटीलाई एकाएक टिकट दिनु पार्टीको विज्ञापन हो, प्रोपागान्डा हो। यस्तो भनिराख्दा बुझ्नु पर्ने अर्को विषय के छ भने राजनीति बुझेर राजनीतिमा प्रवेश गरेका र राम्रो योगदान पुर्याएका कलाकार, पत्रकार एवं खेलाडीप्रति यो लेख लक्षित छैन। प्रसिद्ध व्यक्तिको तस्बिर टाँसेर लेखिएका भनाइ उनीहरुले नभनेको पनि हुन सक्छन्। भेडाको बथान तयार पार्ने प्रोपागान्डाको यो शैलीमा प्रोपागान्डा उत्पादकहरु अधिकांश मानिस आफ्नो पक्षमा भएको जस्तो पारेर आकर्षित गर्ने प्रयास गर्छन्। प्राचारकले आम मानिसहरुलाई सबै जना फलानाको पक्षमा छन्। तपाइँ चाहिँ कसको पक्षमा नि ? भनेर प्रश्न गर्न रुचाउँछन्। मानवीय स्वभाव नै धेरै मानिसले जे गर्छन् त्यही गर्न मन पराउने हुन्छ। फेसन भनेकै यही प्रोपागान्डामा चल्ने हो। एक किसिमको कपाल काट्ने फेसन आयो भने सबैले त्यस्तै काट्न थाल्छन। ल है ल हैमा अर्काको पछि लाग्नु एउटा खतरनाक मानवीय स्वभाव हो जसरी भेडाको बथानमा अगाडि हुने भेडा खाल्डोमा खसेपनि पछाडि लागेका भेडा खाल्डोमा खसे पनि पछि लाग्न छोड्दैनन्। यो शैलीलाई अंग्रेजीमा ब्याण्डव्यागन भनिन्छ। वास्तविक मतदातालाई चुनावी माहोलमा सहभागी बनाएर आफ्ना विषय स्पष्टसँग राख्नु र राजनीतिक जागरण फैलाउनु अत्यन्त सकारात्मक विषय हो तर चुनाव आउँदा अन्त कतैबाट मान्छे बोलाएर भए पनि बहुमत देखाउन खोज्ने राजनीतिक अभ्यास प्रोपागान्डाको यही शैलीमा पर्छ। चुनावमा किन यसरी भए पनि माहोल बनाउने चलन छ ? यसरी माहोल बनाउँदा फलानाको पक्षमा धेरै मान्छे रहेछन् भन्ने सोच विकास हुन्छ। अधिकांश मानिसको स्वभाव नै बहुमत तिर आकर्षित हुने हुन्छ। माहोल हेर्दा ठूला पार्टीका उम्मेदवारतिर नै बढी हुने हुँदा चुनावमा सानो पार्टीबाट उठ्ने योग्य उम्मेदवारले जित्दैनन् भनेर भोट नै पाउँदैनन्। अधिकांश मानिस जित्ने उम्मेदवार भनेर हल्ला बढी भएको मानिसहरुलाई भोट हाल्न मन पराउँछन्। भाषणको क्रममा जो कोहीले पनि भन्ने गरेको, तीन करोड नेपाली हाम्रो साथमा छन् पनि यही शैलीको एउटा उदाहरण हो। सामाजिक सञ्जालमा प्रोपागान्डाहरु यसरी नै फैलिन्छ। मानिसहरु आफ्नै व्यक्तिगत धारणा भन्दा पनि प्रोपागान्डाले तयार पारेको बनिबनाउ धारणामध्ये जता बहुमत छ त्यतै ढल्किन थाल्छन् । कुनै राजनीीतक घटना घट्यो भने एउटा पक्ष त्यो घटना सही भनेर प्रचारबाजीमा लाग्छ। अर्को पक्ष त्यही घटना गलत भनेर अर्को पक्षमा लाग्छ। कुनै पनि घटनाका बहुआयामिक पक्षहरुको वस्तुगत विश्लेषण नगरेर यसरी एउटा पक्ष वा विपक्षमा माहोल बनाउनु नै प्रोपागान्डा हो। यसरी कुनै घटनाको पक्षमा बढी माहोल बन्यो भने धेरै मान्छे पक्ष तिर आकर्षित हुने र विपक्षमा माहोल बन्यो भने विपक्षमा मानिस आकर्षित हुने हुन्छ। कुनै पनि यस्ता सामग्रीहरु सेयर गर्नु भन्दा पहिला विभिन्न पक्ष बुझेर आफ्नो धारणा बनाउने काम गर्नु नै यो प्रोपागान्डाबाट बच्ने उत्कृष्ट उपाय हो। मानवीय स्वभाव नै धेरै मानिसले जे गर्छन् त्यही गर्न मन पराउने हुन्छ। फेसन भनेकै यही प्रोपागान्डामा चल्ने हो। एक किसिमको कपाल काट्ने फेसन आयो भने सबैले त्यस्तै काट्न थाल्छन। अर्काको पछि लाग्नु एउटा खतरनाक मानवीय स्वभाव हो । यो शैलीलाई अंग्रेजीमा ब्याण्डव्यागन भनिन्छ। शब्दको मायाजाल यदि विज्ञापन वा प्रचारमा कुनै व्यक्ति, वस्तु वा पार्टीको एउटा पक्षमा जोड दिने र अर्को पक्षलाई दबाउने प्रकारले भाषा प्रयोग गरिन्छ भने प्रोपागान्डाको त्यो शैलीलाई शाब्दको मायाजाल भानिन्छ। यस प्रकारको प्रोपागान्डामा भाषाको माध्ययमबाट तथ्यलाई बंगाउने, अर्ध(सत्य भन्ने , विषयान्तर गर्ने काम बढी गरिन्छ। यस प्रकारको प्रोपागान्डालाई अंग्रेजीमा कार्ड स्ट्याकिंग भन्छन्। खुकुरी चुरोटको विज्ञापनमा साहसीको एक मात्र चाहना जस्तो भाषा प्रयोग गरेर झुक्याउनु वा चिसो भनेकै कोकाकोला भनेर भाषिक भ्रम छर्नु नै यो प्रोपागान्डाको शैली हो। प्रोपागान्डाको यो शैलीमा शब्द यसरी प्रयोग गरिन्छ कि श्रोताले शब्दले नभनेको अर्थ स्वयं निकालेर प्रभावित हुन्छन। केही राजनीतिज्ञ पनि यो शैली निकै प्रयोग गर्ने गर्छन्। शब्दको मायाजाल प्राय आकर्षक नारामा लुकेको हुन्छ। नारा सुन्दा एकदम आकर्षक हुन्छ तर नाराको वास्तविक अर्थ भने स्पष्ट हुँदैन। उदाहरणको लागि केही राजनीतिक कारणाहरु निनयालेर हेर्दा स्पष्ट भइन्छ। साझा पार्टीले केही वर्ष अगाडि सांगठनिक अभियानका क्रममा धेरै पल्ट प्रयोग गरेको एउटा नारा थियो नयाँ सोच, नयाँ प्रयोग नारा हेर्दा आकर्षक छ। सोच पनि नयाँ, प्रयोग पनि नयाँ तर पाठकहरुले यस्तो नारामा भन्दै नभनेको कुरा बुझेर प्रभावित हुने सम्भावना बढी हुन्छ। पाठकले नयाँ सोच भने पछि राम्रो सोच भनेर बुझ्छन्। त्यसरी नै नयाँ प्रयोग भने पछि पनि राम्रो प्रयोग भनेर बुझ्ने सम्भावना बढी हुन्छ। यहाँ हामीले बुझ्नु पर्ने विषय के हो भने नयाँ सोच र नयाँ प्रयोग भनेको राम्रो मात्र हुन्छ भन्ने छैन तर आम मानिस नयाँ सोच भन्दा राम्रो सोच भनेर आकर्षित हुन्छन्। यहाँ शब्दको मायाजाल प्रयोग भयो। विभिन्न समयमा विभिन्न राजनीतिक दलले प्रयोग गर्ने गरेको एउटा नारा हो हामीले नगरे कसले? , अहिले नगरे कहिले?। यो नारा धेरै आकर्षक छ तर यसको अर्थ भने पाठकले आफैं लगाउनु पर्ने हुन्छ। हामी भनेको जनता भनेको हो वा युवा भनेको हो, देशभक्त भनेको हो वा विकासप्रेमी भनेको हो, पाठक स्वयंले बुझ्नु पर्ने हुन्छ। त्यसै गरी नारामा भनिएको काम के हो? गर्नु पर्ने के हो त्यो पनि प्रष्ट छैन। यसको अर्थ पनि पाठकले स्वयं परिस्थिति अनुसार आफैंले निकाल्नु पर्ने हुन्छ। गर्नु पर्ने काम भनेको विकास हो कि जिम्मेवारी लिने काम हो कि? आन्दोलन गर्ने काम हो कि ? वा अन्य केही आआफ्नो बुझाईमा भर पर्ने हुन्छ। नारा निकै आकर्षक छ तर भन्न खोजेको विषय के हो, नाराले आफै प्रष्ट भन्दैन। शब्दको मायाजाल भनेको यही हो। अमेरिका लगायत विभिन्न मुलुकहरुमा चुनाव ताका एकदम प्रयोग हुने नारा हुन चेन्ज व्यी क्यान बिलिभ इन अर्थात् हामी परिवर्तनमा विश्वास गर्न सक्छौं वा चेन्ज क्यान ह्यापन (परिवर्तन हुन सक्छ)। यी नारालाई नियालेर हेर्ने हो भने खास्सै अर्थ केही लाग्दैन। परिवर्तन कस्तो परिवर्तन? प्रष्ट छैन। परिवर्तन हुन सक्छ यो सबैलाई थाहा छ तर के परिवर्तन हुने हो भनिएको छैन। पाठकहरु यस्ता नारामा परिवर्तन भन्नाले आर्थिक विकास वा भ्रष्टाचारको अन्त्य वा अरु नै केही अर्थ आफै लगाएर आकर्षित हुन पुग्छन तर यी नारा एक दम रित्ता छन्। यी नारामा शब्दको मायाजालबाहेक केही पनि छैन। यस्तो भन्दैमा हरेक नारा प्रोपागान्डा हुन भनेर बुझ्नु भने हुँदैन। प्रोपागान्डाको यो शैलीमा व्यक्तिको डिजिटल वा प्रतिकात्मक फोटोहरु राख्ने फोटोको क्याप्सनमा मायाजाली शब्द प्रयोग गर्ने प्रचलन पनि व्यापक छ। बाराक ओबामा राष्ट्रपतिको उम्मेदवार हुँदा उनका तस्बिरमा यस्ता होप (आशा) वा यस व्यी क्यान अर्थात् हो हामी सक्छौं लेखिएका तमाम पोस्टर बनाइएको थियो। पोस्टर हेर्दा के के न हो जस्तो लाग्छ तर वास्तवमा केही पनि हुँदैन। आशा लेख्दा के भन्न खोजेको थाहा नै हुन्न। हामी सक्छौं तर के सक्छौं त्यो पनि उल्लेख गरिएको छैन। यी पोस्टर आकर्षक भने निकै थिए। प्रोपागान्डाबाट बच्ने उपाय भनेको कसैका नारा वा भनाइलाई केलाएर हेर्नु वा बुझ्नु नै हो। नभनिएको अर्थ लगाएर सकारात्मक वा नकारात्मक बन्नु भन्दा ठ्याकै भन्न खोजिएको विषय बुझ्ने गर्नुपर्छ। कपालको चाया हटाउने स्याम्पू प्राय गर्ने दाबी के हो भने, यो स्याम्पूले चाया नियन्त्रण गर्छ । उपभोक्ताहरुले नियन्त्रण गर्छ भन्दा निर्मूल पार्छ भनेर बुझ्छन् तर नियन्त्रण गर्नु भनेको कुनै पनि कोणबाट निर्मूल पार्नु होइन। यस्ता प्रोपागान्डाबाट बच्ने उपाय भनेको कसैका नारा वा भनाइलाई केलाएर हेर्नु वा बुझ्नु नै हो। नभनिएको अर्थ लगाएर सकारात्मक वा नकारात्मक बन्नु भन्दा ठ्याकै भन्न खोजिएको विषय बुझ्ने गर्नुपर्छ। कपालको चाया हटाउने स्याम्पू प्राय गर्ने दाबी के हो भने, यो स्याम्पूले चाया नियन्त्रण गर्छ । उपभोक्ताहरुले नियन्त्रण गर्छ भन्दा निर्मूल पार्छ भनेर बुझ्छन् तर नियन्त्रण गर्नु भनेको कुनै पनि कोणबाट निर्मूल पार्नु होइन। प्रोपागान्डाका यी सात सिद्धान्त बुझेपछि फेरि ग्वेबल्सको एउटा अर्को भनाइ हेरौं र बुझौँ। उनले भनेका छन्, प्रेस र मिडियालाई एउटा यस्तो किबोर्डको रुपमा बुझौँ जसमा सत्ताले आफूले चाहेको धुन बजाउन सक्छ । अर्थात प्रोपागान्डा गर्न चाहने कुनै पनि सत्ता वा शक्तिले मिडियाको साथ पायो भने पाठक, श्रोता र दर्शकलाई जस्तो पनि गीतमा नचाउन सकिन्छ। के हामी प्रोपागान्डालाई सत्य सम्झेर दिनानुदिन यसरी नै नाचिरहेका त छैनौं? गम्भीर भएर सोचौं। झुक्किएर कुनै सामग्रीमा त्रुटी भएको छ भने त्यसलाई मानवीय कमजोरीका रुपमा लिनु पर्छ तर योजनामै यस्ता फेक न्युज बनाइएका छन् भने ती प्रोपागान्डा हुन। फेक न्युज पनि कुनै मिडियाको लाइक, कमेन्ट, भ्यु वा सेयर बढाउने या कसैको पक्ष वा विपक्षमा आम मानिसलाई प्रभावित पार्न नै बनाइने हुनाले फेक न्युज पनि एक प्रकारको प्रोपागान्डा हो। सावधान! ग्वेबल्सको भौतिक शरीर मरे पनि ग्वेबल्सले जसरी सोच्ने तरिका अझै जीवित छ। (लेखकले सन्दर्भ सामग्री उपलब्ध गराउनु भएको छ ।)"
बाबुराम र वरीयताक्रमको बोक्रो,"समय र क्षमताको फ्युजन गरेर कुशल नेतृत्व निर्माण हुन वरीयाताक्रमको बाधक बन्नु हुँदैन नेपालका राजनीतिक पार्टीहरू फुट्नु र जुट्नु निरन्तर प्रक्रिया हो। यो प्रक्रिया बढी जसो कम्युनिस्ट पार्टीहरूमा पाइन्छ। फुट्ने जुट्ने निरन्तर प्रक्रियाअनुसार अहिलेको नेकपा एक ठूलो पार्टीका रूपमा निर्माण भएको हो। पूर्व माओवादी केन्द्र र एमालेजस्ता ठूला पार्टीको एकताबाट अहिलेको करिब दुईतिहाइको स्थिर सरकार सम्भव भएको हो। यदि यो एकता नभएको भए, यो तीन वर्षभित्रै भारतका प्रधानमन्त्री मोदीले नेपालका कम्तिमा पाँचजना नयाँ प्रधानामन्त्रीलाई दिल्लीमा स्वागत गरिसकेका हुने थिए। हाम्रा रंगीविरंगी प्रधानामन्त्रीहरूले नेपालभारतको मित्रतामा पाँच पटक नयाँ उचाइ थपिसकेका हुने थिए। विगतको तीस वर्षमा साना खालका ४० हजार उद्योग र ठूला तीन हजार उद्योग बन्द भए पनि करिब दुई सय नयाँ राजनीतिक पार्टी खुलेका थिए। उत्पादन उद्योग बन्द भए पनि ससाना राजनीतिक उद्योगहरू खुलेका थिए। सत्ताको च्याखे थापेर एक सिट समानुपातिकमा हुनेले पनि मन्त्री बनेर झन्डावाल गाडीमा घुइकिँदै हिँडेको हामीले देखेभोगेकै हो। २०७४ को निर्वाचनपछि यस्ता साना राजनीतिक उद्योगहरू त बन्द भए तर बन्द गरिएका उत्पादनका उद्योगहरू अझै खुल्न सकेका छैनन्। पार्टी फुट्ने र जुट्ने क्रममा नयाँ शक्ति पार्टी समाजवादी पार्टीमा विलय भनौं वा समायोजन भएपछि राजपा र समाजवादी पार्टीको हतारको एकता गत वैशाखको अध्यादेशले सम्भव बनाएको छ। यो राजनीतिक पार्टी एकताको थप नयाँ खुड्किलो बनेको छ। हतारहतारमा रातारात एकीकरण गरिएको वा गराइएको समाजवादी र राजपा पार्टीको एकीकृत जनता समाजवादी पार्टी (जसपा) आइतबार निर्वाचन आयोगमा दर्ता भएको छ। आयोगमा बुझाएको दस्ताबेजअनुसार जसपामा दुई कार्यकारी अध्यक्ष रहनेछन्। पहिलो बरियतामा तत्कालीन राजपाका अधक्ष मण्डलका सदस्य महन्थ ठाकुर र दोस्रोमा तत्कालीन समाजवादी पार्टीका अध्यक्ष उपेन्द्र यादव छन्। स्मरण गर्नुपर्ने कुरा के छ भने डा बाबुराम भट्टराईले तत्कालीन माओवादी केन्द्र पार्टी छोडेर नयाँ शक्ति पार्टी निर्माण गरेका थिए भने केही समयपछि त्यही पार्टी तत्कालीन समाजवादी पार्टीमा एकीकरण गराएका थिए। अहिलेको एकीकृत नयाँ पार्टी जसपा निर्वाचन आयोगमा दर्ता हुनुअघि डा भट्टराई पार्टीको दोस्रो बरियताक्रममा रहने व्यापक चर्चा चलेको थियो र सोहीअनुसार कागजात तयार पनि गरिएका थिए। तर निर्वाचन आयोगमा दर्ता गरिएको पार्टीमा डा भट्टराईको नाम टिपेक्सले मेटेर चौथो बरियाताक्रममा अर्थात अशोक राई पछाडि राखिएको कुरा बाहिर आएको छ। सामाजिक सञ्जालमा डा भट्टराईले आफ्नो लामो राजनीतिक करियर र पूर्व प्रधानमन्त्री बनेको व्यक्तित्वलाई नयाँ शक्ति पार्टी र पछि समाजवादी पार्टी हुँुदै नयाँ जनता समाजवादी पार्टीमा बिलिन गराएका छन् र मानांै कि उनी आफू अस्तित्वविहीन बनेका छन् र राजनीतिक व्यक्तित्वमा पूर्णविराम लागेको छ भन्ने खालका टिप्पणी सुन्नपढ्न पाइन्छ। यद्यपि यो देशका एक विद्यावारिधिसम्मको अध्ययन गरेका र शैक्षिक पूर्व पृष्ठभूमि पनि गतिलो भएका, दसवर्षे सशस्त्र संघर्षमा लडाकुको समेत नेतृत्व गरेका, शान्ति प्रक्रिया बाह्रबँुदे सहमतिका एक नायक, संघर्षमा होस् वा शान्ति प्रक्रियापछिको नेपालको राजनीतिक परिदृश्यमा तत्कालीन माओवादी पार्टीका अध्यक्ष प्रचण्डपछि सधैं दोस्रो बरियाताक्रममा रहेका, प्रधानमन्त्रीसमेत भइसकेका डा भट्टराई हिजोसम्म क्षेत्रीय पार्टी भनेर चिनिने पार्टीमा चौथो बरियाताक्रममा रहनु हाम्रो शक्ति राजनीतिक परम्परागत सोचाइमा पक्कै पनि आश्चर्यको कुरा हो। ठूलै पार्टीमा बरियाताक्रममा तलमाथि भयो भनेर बेला बेला प्रायः सबै पार्टीभित्र नै खलबल मच्चिने संस्कारको नेपाली राजनीतिमा यो झरुवा अनि टिपेक्स बरियाताक्रम एक अर्थमा डा भट्टराईको पुरानो ओज, सोच र कार्य रणनीति वर्तमान बदलिँदो विश्व र भूराजनीतिमा राजनीतिक हिसाबले आउटडेटेड वा असान्दर्भिक सोचिएको होला। आफ्नै पुरानो पार्टीमा दिगो रहन नसक्नु, शक्ति भोकले उछिट्टिएर नयाँ पार्टी गठन गर्नु, तर आफ्नो पार्टी कार्यकर्ता धान्न नसक्नु सानो पार्टीमा विलय हुनु पनि उनमा देखिएको अझै पनि बचेको शक्तिको मृगतृष्णा, झिनो आसले सिर्जना गरेको वैचारिक, राजनीतिक विचलन हुन् भन्ने अर्थ पनि लगाउन सकिन्छ। आफ्नो प्रधानमन्त्रित्व कालमा बिप्पा सम्झौता गरी अलिकति भए पनि दक्षिणको ऋणको भार कम गरेकै हुन्। विगतमा पटकपटक लिएका शिक्षा, दीक्षा, र भिक्षाको ऋणको भारले थिच्दा भारतीय डिजाइनको बहुराष्ट्रिय नारा लिएको पार्टीसँग सहकार्य गर्दा ऋणको बोझ कम गराउन सकिने सोचेर पनि डा भट्टराईले आफ्नो पार्टी बिलय गराई आ श्रय लिन खोजेको हुनुपर्छ भन्ने अड्कलबाजी भइरहेका छन्। यी आदि तर्क र अड्कलबाजी फरक फरक कोणबाट ठीक वा बेठीक होलान्, समयले फैसला गर्ने छ। राजनीतिक बजारका चोक र सामाजिक सञ्जालका भित्ताहरूलाई (? ) डा भट्टराइको बसाइ सराइको नयाँ पार्टीमा उनले पाएको बरियाताक्रमको चर्चा, तर्क र अनुमानले रनक्कै तताएको छ। यति धेरै चर्चाको विषय बनाइरहनुपर्ने विषय थिएन। एक पूर्व प्रधानमन्त्रीका राजनीतिक क्रियाकलाप, भाषण र आसनका बारेमा चर्चा चल्नु अस्वाभाविक पनि होइन। हाम्रो राजनीतिक वृत्तामा भाषण र आसनले ठूलो महत्तव राख्छन्। आसन फरक पर्दा कार्यक्रम नै बहिष्कार गरेका प्रशस्त उदाहरण छन्। नेताको आसन अर्थात् बरियातक्रम देश र जनताका लागि साँचो अर्थमा काम गर्ने इच्छाशक्ति र सक्षमता भएकालाई गौण हो। निस्वार्थ भावले साँच्चै देश र जनताको सेवा गर्न कुनै बरियाताक्रमले रोक्दैन। बरियताक्रम भजाएर दम्भले अम्बा झार्नेहरूलाई कार्यकर्ता लोभ्याउन, खेलाउन र सरकारलाई गिजोल्न सायद बढी नै अर्थ राख्छ होला, देश र जनताका लागि कुनै अर्थ राख्दैन। हाम्रा दलहरूमा जो पार्टी अध्यक्ष बन्छ ऊ नै राज्ययन्त्रको कार्यकारी प्रमुख बन्न पाउने प्रचलन छ, जुन सरासर गलत अभ्यास हो। पार्टी हाँक्नु र देश हाँक्नु फरक कुरा हुन्। पार्टी भनेको केही विचार, सिद्धान्त मिल्दा र कतै स्वार्थ मिल्दा लाइक माइन्डेड को समूह हो। स्वाभाविक किसिमले पार्टी चलाउनु सरकार चलाउनु भन्दा सजिलो हुन्छ। पार्टी हाँक्दा केही गल्ती वा कमजोरी गरियो भने पनि ती पुरणीय हुन्छन् तर देश हाँक्दा गरिने गल्ती अपुरणीय हुन्छन्। पार्टी हाँक्न नसक्दा एक पार्टीलाई वा एक समूहलाई घाटा हुन्छ। सरकारको जिम्मेवारीमा देश हाँक्दा एक समूह होइन सारा देशवासी र सिंगो राष्ट्रलाई नै घाटा हुन्छ। जनताको जीवन र राष्ट्रको अस्तित्व नै संकटमा पर्न सक्छ। सिक्किमको लेण्डुपले आफ्नो पार्टी त हाँके तर देश हाँक्न सकेनन्। सिक्किमको सार्वभौमसत्ताा र स्वाधीनता सही बाटोमा हिँडाउन र सुरक्षित राख्न सकेनन्। परिणाम, देशको रूपमा सिक्किमको नाम निसान नै निमिट्यान्न भयो। राज्ययन्त्रको कार्यकारी प्रमुख पद पार्टीको प्रमुखभन्दा बढी संवेदनशील हुन्छ। त्यसैले प्रथम होइन क्षमतावान् नै पहिलो रोजाइको संस्कार विकास गर्नु बान्छनीय हुन्छ। भारतमा भाजपाका अध्यक्ष राजनाथ सिंह थिए तर प्रधानमन्त्रीमा सदस्य रहेका नरेन्द्र मोदीलाई चुनियो। बरियाताक्रम हेरिएन, क्षमता हेरियो। उमेर गनेर अनि पार्टीको झोला कहिलेबाट बोक्न थाल्यो, कति पटक जेल पर्यो, आर्थिक सम्पन्नता कति छ, कति पटक हार्यो वा धोका खायो, कति गुन लगायो, कति सुन कमायो, कति गुमायो, कति रिझायो भनेर पार्टीभित्र कुनै विशिष्ठ स्थान दिन सकिएला तर राज्ययन्त्रमा नै कार्यकारी प्रमुख दिनु र एकैजना मान्छे सधैं पार्टीको नेतृत्वमा रहनु दुवै गलत हुन्। सबै कुरा छोडेर कार्यक्षमताको सही मूल्यांकन गरेर राज्ययन्त्रको मात्र होइन पार्टीभित्रको पनि जिम्मेवारी दिनुपर्छ, न कि रौंको रङ हेरेर वा उमेर गनेर। जन्म र शरीरको उमेरभन्दा दिमागको उमेर बढी महत्तवपूर्ण हुन्छ। क्षमता, कार्यकुशलता र चतुर्याईं व्याक्तिमा हुने बौद्धिक र मानसिक गुण हुन् जुन व्यक्तिअनुसार फरक हुने गर्छन्। त्यसैले यी बरियाताक्रम र सिनियारिटी बोक्रा बकबास छोडेर क्षमताका खास कुरामा प्राथमिकता दिनु आजको आवश्यकता हो। स्मरण रहोस्, बेलायतमा २४ वर्षको उमेरमा विलियम पिट प्रधानमन्त्री बनेका थिए। वर्तमानमा पनि संसारकै कान्छो, त्यो पनि महिला प्रधानमन्त्री सन्ना मारिन ३४ वर्षकै उमेरमा फिनल्याण्डको प्रधानमन्त्री छिन्। दोस्रो कान्छो प्रधानमन्त्री युक्रेनका ३५ वर्षीय ओलेक्सि होन्चारुक लगायत न्युजिल्याण्ड कि जसिण्डा आर्डेन (३७ ) आयरल्याण्डका लियो भरड्कार (३८), अस्ट्रियाका पूर्व चान्सलर सेबस्टायन कुर्ज, (३१ ), जस्ता युवा नेता तब जन्मिन्छन् जब सिनियरिटी र बरियाताक्रमका बोक्राहरू फालिन्छन्। एक्काइसौं शताब्दीको साइबर युगको राजनीति उमेर वर्ष र बरियाताक्रमको वयानले होइन ब्रेन र बौद्धिकताको पाइनले निर्देशित हुनुपर्छ। बरियाताक्रम भन्नु नै सामन्तवादी सोच हो जहाँ नेतृत्वले आफूलाई प्रभु र अरूलाई प्रजा सोच्न थाल्छ। यो सामन्तवादी सोच र प्रचलन सबै राजनीतिक पार्टी र संघ, संगठनमा रहेन भने नयाँ नेतृत्व निर्माणका लागि बाटो प्रशस्त हुनेछ। समय र क्षमताको फ्युजन गराई कुशल नेतृत्व निर्माण हुन बरियाताक्रमको बेरियर बाधक बन्नु हुँदैन। बाबुराम बिचार बदल्दै बरालिएनन् भने उनको राजनीतिक यात्रामा बरियाताक्रमको बोक्रो बाधक बन्ने छैन।"
कहाँ चुक्यौं हामी ?,"राजनीति भन्नासाथ नेपालजस्तो विकासोन्मुख देशहरूका हकमा यसले सँगैसँगै ल्याउने पद प्रतिष्ठा, सत्ता शक्ति, रबाफ र द्रव्य सबैलाई एकसाथ ओगट्छ। अपारदर्शिक, मनोमानी र अव्यवस्थित राज्य सञ्चालन प्रणालीमा सेवा र सुविधाको समान वितरण प्रक्रियाको वाधक रहेकाले अधिकांश विषय र योजनाहरू तल्लो तहदेखि माथिल्लो तहसम्म राजनीतिक व्यक्तिहरूकै वरिपरि घुमिराखेको हुन्छ। अझ यसलाई सरल र बुझिने नेपाली चलनचल्तीका भाषामा व्याख्या गर्ने हो भने यी कुरा राजनीतिका नाममा राजनीतिकर्मीका स्वभाव, चरित्र र आदेशमा निर्भर हुनु पुग्छन्। उनीहरूका रोजाइ, इच्छा र हितविपरीत कुनै पनि काम नियमन ढंगले सरसर्ति हुनै सक्दैन। यो नेपाली राजनीतिका लागि अभिशापको पाटो हो। नेपालजस्तो देशमा बनेको विधिले व्यवस्था डोर्याउन सकेको छैन। यहाँ व्यक्तिले नै व्यवस्थालाई डोर्याउने हुनाले न त प्राप्त प्रणाली दिंगो हुन सकेको छ न त यसका संवाहक राजनीतिकर्मीप्रति जनविश्वास नै जगाउन सकिएको छ। तल्लो तहदेखि उपल्लो तहसम्मका सबैखाले र हैसियतका राजनीतिकर्मीले आफ्नो सेवालाई आफैंले मर्यादित बनाउन नसक्दा हाम्रा टोल, छरछिमेक, बस्तीहरू र सिंगो नेपाली गाउँ समाजका सहरहरूमा यसका विरुद्ध नकारात्मक र गलत टिप्पणीसिवाय अरू केही हँुदैन। नेपाली राजनीति सामाजिक सेवाको सट्टा जीविकोपार्जन गर्ने पेसाजस्तो बनाई यसैबाट आफू र आफ्नो दरसन्तानका लागि पुस्तौंपुस्तासम्म पुग्ने आर्थिक आम्दानी बटुल्ने र साधनस्रोतको जोहो गर्ने माध्यम बनाइएका टीकाटिप्पणी सार्वजनिक यातायात, सामान्य चियापसलदेखि साँझपखका नास्ता तथा भोजनगृह र ठूलाठूला तारे होटलहरूमा हुने भेटघाटमा पनि राम्रैसँग गुन्जिरहेको हुन्छ। साथै चर्का स्वरहरूमा बहस चलिरहेको आवाज बाहिरैसम्म सुनिन्छ र सामान्य नेपाली जनताका मानसपटलमा त झन् यो निकै गहिरो गरी गढेको नै छ कि हाम्रो सामान्य बुझाइले त्यसको मापनै गर्न सक्दैन। खासगरी २०१७ सालको राजा महेन्द्रको निरंकुश असंवैधानिक कदमपछि दरबार र पञ्चहरूका नाममा चरम दुःख, यातना, कठोर काराबास एवं मृत्युदण्डसम्मका सजाय दिँदा पनि अविचलित भई कांग्रेसहरू संगठनका काममा दूरदराजका गाउँका बस्तीहरू र नेपाली जनताका घरआँगन पुग्ने गर्दथे। उनीहरूलाई यी घरआँगन सदैव सुरक्षित वासको गन्तव्य नै हुने गर्दथ्यो। कांग्रेसहरू लुकिछिपी हिँडेको र संगठन गरेको देखेका हाम्रा बुवाआमासरहको पुस्ताले भन्ने गरेका कुरा सुन्दा आज ती सबै किम्बदन्तीको कथाजस्तो लाग्छ। बीपी गणेशमान, सुवर्णशमशेर, कृष्णप्रसाद र गिरिजाप्रसादहरू आए र ऊ त्यो परको चौतारीको छहारीमा गाउँलेलाई भेला गरी सबैलाई देश र प्रजातन्त्रका बारेमा जागरुक बनाउँदै दमदार भाषण गरेर गए भनेर उनीहरूले आफ्ना हातका औंला तेस्र्याउँदै देखाएको दृश्यको तस्बिर दिमागमा अझै कैद छ। अहा ! कस्तो ठूलो आस्था र भरोसा अनि कति धेरै विश्वासका ध्वनि ? के यिनीहरू साँच्चै हामीजस्तै मानिस थिए वा अलि भिन्न पृथक् खाल र प्रकृतिको ? अहं ! होइन हामीजस्तै हुन् तर उनीहरूका आफ्नै कर्मले बनाएको अमिट छाप थियो त्यो, अनि नेपाली जनताका आँखामा चुर्लुम्म डुबेकाहरूको आकृति। कर्मठ विचार, सिद्धान्त, ज्ञान र विवेकले भरिपूर्ण र निष्ठा, त्याग र समर्पणले सिञ्चित थियो उनीहरूको राजनीतिक जीवनी। त्यसैले त सामान्य मानिसबाट महापुरुषहरू बने र लोकतन्त्रको ज्योतिसरि सधैं चम्किरहे नेपाली आकाशमा। व्यक्तिले व्यवस्था डोर्याएका कारण न प्रणाली दिगो हुन सक्यो न त राजनीतिकर्मीप्रति जनविश्वास जाग्न सक्यो। हाम्रो पुस्ता अहिले गम्भीर भएर सोच्न बाध्य छ, बीपी कोइरालाले प्रतिपादन गरेको दूरदर्शी विचार र सिद्धान्त, गणेशमान सिंहले देखाएको त्याग र समर्पणको भावना, सुवर्णशमशेरमा व्याप्त आर्थिक पारदर्शिता, कृष्णप्रसाद भट्टराईले छाडेको अडान, निष्ठा र कर्मयोगी राजनीतिज्ञको पहिचान, गिरिजाप्रसादमा निहित असीम आँट, साहसिक निर्णय क्षमता र क्रान्तिकारी छवि र सुशील कोइराला भएको सादगी र सरल जीवनशैली र अन्य सयौं आदर्श पुरुषहरूको लगावले सिञ्चिएको कांग्रेसले देश र जनतालाई किन नेतृत्व दिन सकेन ? यसको मुख्य जड गुटकेन्द्रित अवसर नै हो। उनीहरू त उदाहरणका केही पात्रहरू मात्र हुन्। बीपीवादलाई आफ्नो जीवनको मूल्य र मान्यता बनाउँदै ०१७ सालदेखि ०४६ र ०७७ सम्म आइपुग्दा हजारौंहजार मानिसको जन्म भइसकेको छ। लोकतान्त्रिक समाजवादका विचार र भावनाबाट ओतप्रोत बलिदानपूर्ण इतिहास र स्वाभिमानमा अविचलित रही अविछिन्न रूपमा संगठनको काम गर्दै आएका अनुभवी र खारिएका नेताहरूले नै सही कार्यकर्ताको पहिचान र मूल्यांकन गर्नुको सट्टा गुटगत र समूहगत रूपमा नेतापिच्छेका झुन्डहरूलाई चुनावी प्रतिपर्धामा उतारिदिँदा आम जनताका अगाडि कांग्रेसको साख गिर्न पुग्यो। हिजोका कठिन दिनहरूमा अटल रही निष्ठाका साथ काम गरेका कार्यकर्ताका मनोबल उच्च राख्न कांग्रेस चुक्यो र उसले नराम्रो पराजय भोग्यो। कांग्रेसको पराजयले केवल कांग्रेस मात्र हारेन, दुःखमा नेपाली जनताले सरकारको अनुभूत गर्न पाएनन् र आजको दुर्भाग्यपूर्ण अवस्था व्यतीत गर्न बाध्य भएका छन्। मुख्यतः हाम्रोजस्तो अल्पविकसित एवं विकासोन्मुख देशहरूमा हुने ठूला राजनीतिक परिवर्तनपश्चात् त्यहाँका जनता त्यो परिवर्तनको उपलब्धिलाई प्रत्यक्ष अनुभव गर्न खोज्छन्। हिजोको शासन व्यवस्था र त्यसमा भएका शासकहरूका चरित्र, व्यवहार र गतिविधि केकस्ता थिए र राजनीतिक एवं व्यवस्थाको नै परिवर्तनपश्चात् प्राप्त नयाँ शासन व्यवस्था र पद्धतिसँगै उदाएका शासकका चरित्र, व्यवहार र गतिविधिमा फरक छुट्याउन चाहन्छन्। तर, हाम्रो दुर्भाग्य शासकहरूमा पलाएको रवाफ, शक्तिको चरम दुरुपयोग, विलासिता र सुखभोगको चाहनाले कोरोनाको कहरबाट प्रताडित नेपाली जनता झन् आहत भएका छन्। हाम्रो देश नेपालमा छोटो अवधिमै धेरैपटक राजनीतिक व्यवस्थामा परिवर्तन आयो। तर, नेपाली जनताले त्यसको सही अनुभूत गर्न सकेनन्। शासन व्यवस्थाको पद्धतिमा पात्र फेरियो, व्यवहार, चरित्र, गतिविधि र प्रवृत्ति फेरिएन। नेपाली जनताले खोजेको राजनीतिक व्यवस्थाका नाममा परिवर्तन मात्र होइन। नेपाली कांग्रेसले आफ्नो स्थापनाकालदेखिकै भन्दै आएको लोकतान्त्रिक समाजवादउन्मुख शासन प्रणालीलाई संघीय संविधानमा व्यवस्था त गरिएको छ, तर विडम्बना त्यसलाई अगाडि लैजाने ताकत अहिलेको शासकसँग छैन। लोकतान्त्रिक समाजवादमा विधिको शासन, पारदर्शिक र समान वितरण प्रणाली। स्वतन्त्र र सबैको पहुँचमा न्यायालय। वाक् स्वतन्त्रता, स्वतन्त्र प्रेस। सेवा र सुविधाको विकेन्द्रीकरण, शिक्षा र स्वास्थ्यमा समान व्यवहार। क्षमता र दक्ष युवा जनशक्तिलाई स्वदेशमै रोजगारको ग्यारेन्टी। भूमिमा जोताहा किसानहरूका हक। सम्पत्तिमा नागरिकका हक। लगानी, उत्पादन, कलेक्सन र वितरणमा निजी क्षेत्रको फराकिलो भूमिकामा स्थापित अधिकार त्यसमा सरकारको पारदर्शिक अनुगमन। बराबरीको लैंगिक अधिकार र मानव अधिकारको प्रत्याभूति। मानवीय छुवाछूतमुक्त समता समतामूलक समाज। सहभागितामूलक थोरै पुँजीमा सञ्चालित साना तथा घरेलु उद्योगहरूलाई बढावा आदि विषयलाई आधारस्तम्भ र प्रथानविन्दु मानेर अगाडि बढ्न नसक्दा देशको हित र नेपाली जनताका भलोका पक्षमा काम गर्न नसकिएको तीतो धरातलीय यथार्थलाई स्मरण गराउन चाहन्छु। अनि केको व्यवस्था बलियो र मजबुत हुन्छ। अन्त्यमा २०४६ सालको परिवर्तनपछि बनेको सरकारले अपेक्षित विकासको पूर्वाधार निर्माण गर्न नसकेको भए पनि शिक्षा, स्वास्थ्य र विशेषगरी सूचना, सञ्चार र प्रविधिका क्षेत्रमा भएका उपलब्धिले नेपाली जनताका चेतनाको स्तरमा व्यापक वृद्धि भएको छ। पूर्वको पहाड ताप्लेजुङको विकट हिमाली ठाउँदेखि पश्चिमको पहाड दार्चुलामा बस्ने र कन्चनपुरको दोधारा र चाँदनीदेखि झापाको मेचीपुलसम्म बस्ने सबै कार्यकर्तालाई पार्टी सञ्चालकहरूले गर्ने गरेका सबै गतिविधिका बारेमा सूचित, जानाकार र सचेतसमेत छन्। त्यसैले आफ्नालाई होइन, क्षमतावान्लाई रोज, तिमीलाई होइन विचारलाई मान्नेलाई अवसर देऊ। द्रव्य लोभ देखाउनेलाई होइन, सच्चा कार्यकर्तालाई देऊ टिकट। अनि न पाउँछौ आम जनताको साथ, समर्थन र सहयोग।"
ललितकृष्ण श्रेष्ठको सम्झना,"काठमाडौं : अखिल नेपाल फुटबल संघ (एन्फा) ले ललितकृष्ण श्रेष्ठको स्मृतिमा आयोजना गर्दै आएको ललित मेमोरियल यू १८ फुटबल प्रतियोगितालाई अझै व्यवस्थित रूपमा सञ्चालन गर्ने भएको छ। एन्फाका पूर्वकार्यवाहक अध्यक्ष श्रेष्ठको पाँचौं स्मृति दिवसका अवसरमा आयोजित कार्यक्रममा अध्यक्ष कर्माछिरिङ शेर्पाले कोरोना भाइरसको सन्त्रास अन्त्य भएर जनजीवन सहज भएपछि राष्ट्रियस्तरको प्रतियोगिताका रूपमा अगाडि बढाउने प्रतिबद्धता जनाए। शेर्पाले नेपाली फुटबलमा श्रेष्ठको अतुलनीय योगदान रहेको र एन्फा परिसरमा निर्माण गरिएको प्रतिमा छैटौं पुण्यतिथिमा सार्वजनिक गरिने जानकारी दिए । सातदोबाटोस्थित एन्फा कम्प्लेक्समा आयोजना भएको श्रद्धाञ्जलि सभामा शेर्पाले सो कुरा बताएका हुन्। कार्यक्रममा श्रेष्ठको प्रतिमामा माल्यार्पण गर्नुका साथै एक मिनेट मौनधारण गरिएको थियो । कार्यक्रममा एन्फा पदाधिकारी, खेलाडी, प्रशिक्षक तथा श्रेष्ठको परिवारजनको उपस्थिति रहेको थियो । कार्यक्रममा विभिन्न व्यक्तिहरूले श्रेष्ठको व्यक्तित्व र योगदानको चर्चा गरेका थिए। एन्फाका पूर्वकार्यवाहक अध्यक्ष श्रेष्ठको २०७२ जेठमा आफ्नै निवासमा करेन्ट लागेर निधन भएको थियो।"
बायर्न म्युनिख फाइनलमा,म्युनिख : साबिक विजेता बायर्न म्युनिख जर्मन कप फुटबल प्रतियोगिताको फाइनलमा पुगेको छ। बुधबार राति खेलिएको खेलमा इन्ट्राक्ट फ्रांकफर्टलाई २१ गोलले हराउँदै बायर्न म्युनिख फाइनलमा पुगेको हो। बायर्न म्युनिखले अब उपाधिका लागि बायर लेभरकुसनसँग प्रतिस्पर्धा गर्नेछ। बायर लेभरकुसन भने सेमिफाइनलमा एफसी सारब्रुकेनलाई ३० गोलको फराकिलो अन्तरले हराउँदै फाइनलमा पुगेको हो। जर्मन कपको फाइनल खेल आगामी जुलाई ४ तारिखमा बर्लिनमा खेलिनेछ। इन्ट्राक्ट फ्रांकफर्टविरुद्घको खेलमा बायर्न म्युनिखले दुवै हाफमा एकएक गोल गयो। खेल सुरु भएको १४औं मिनेटमै बायर्न म्युनिखलाई अनुभवी खेलाडी इभान पेरिसिचले अग्रता दिलाएका थिए। पेरिसिचको सोही गोलका कारण पहिलो हाफमा बायर्न म्युनिख अगाडि रह्यो। ६९औं मिनेटमा इन्ट्राक्ट फ्रांकफर्टले जवाफी गोल फर्कायो। इन्ट्राक्ट फ्रांकफर्टका लागि डेनी डा कोस्टाले जवाफी गोल गरेका थिए। खेल प्रतिस्पर्धात्मक रूपमा अघि बढिरहँदा ७४औं मिनेटमा बायर्न म्युनिखले अर्को गोल थपेको थियो। बायर्न म्युनिखका लागि प्रभावशाली खेलाडी रोबर्ट लेवान्डोवस्कीले निर्णायक गोल गरेका हुन्। बायर्न म्युनिख र इन्ट्राक्ट फ्रांकफर्टबीचको फाइनल खेल रोमाञ्चक हुने अनुमान गरिएको छ। बायर्न म्युनिख प्रतियोगिताको साबिक विजेता हो भने इन्ट्राक्ट फ्रांकफर्टले सन् २०१७१८ को उपाधि जितेको थियो। बायर्न म्युनिखले हालसम्म सर्वाधिक १९ पटक जर्मन कपको उपाधि जितेको छ। बायर्न म्युनिख चार पटक भने उपविजेतामा समेटिएको छ। यसैगरी इन्ट्राक्ट फ्रांकफर्टले हालसम्म पाँच पटक जर्मन कप जितेको छ भने तीन पटक फाइनलमा पराजित भएको छ। बायर्न म्युनिख बुन्डेस लिगा तालिकामा पनि पहिलो स्थानमा आसीन छ। बायर्न म्युनिख बुन्डेस लिगा उपाधिभन्दा केवल दुई जित टाढा छ। हालसम्म ३० खेल खेलेको बायर्न म्युनिखले ७० अंक बटुलेको छ। समान खेलबाट ६३ अंक जोडेको बोरुसिया डर्टमन्ड तालिकाको दोस्रो स्थानमा छ। जारी सिजनको बुन्डेस लिगामा अब सबै टोलीले चारचार खेलमात्र खेल्न बाँकी छ।
पाकिस्तानी क्रिकेटर शाहिद अफ्रिदीलाई कोरोना संक्रमण !,"इस्लामाबाद : पाकिस्तानी प्रभावशाली क्रिकेटर शाहिद अफ्रिदीले आफूलाई कोरोनाभाइरसको संक्रमण भएको बताएका छन् । अफ्रिदीले ट्वीट गर्दै यसबारे जानकारी दिएका हुन् । पछिल्लो बिहीबारदेखि आफू बिरामी हुँदैआएको र अचानक कोरोना संक्रमण भएको पुष्टि भएको उनले सार्वजनिक गरेका छन् । बिहीबारदेखि म बिरामी थिएँ, शरीर दुखिरहेको थियो । दुर्भाग्यवश मलाई कोरोना भएछ, अफ्रिदीले ट्वीटरमा लेखेका छन् । अफ्रिदीले आफूलाई सञ्चो होस् भनी प्रार्थना गरिदिन पनि आग्रह गरेका छन् । पाकिस्तानमा यसअघि पनि धेरै सेलिब्रिटीलाई कोरोना संक्रमण भइसकेको छ । अफ्रिदी पाकिस्तानी राष्ट्रिय क्रिकेट टोलीका पूर्वकप्तान हुन् । हाल उनी खेलबाट संन्यास लिइसकेका छन् । पाकिस्तानमा एक लाख ३२ हजार ४ सय ५ जनालाई कोरोना संक्रमण भएको छ । २ हजार ५ सय ५१ को मृत्यु भइसकेको छ । तर ५० हजार भन्दा धेरैलाई निको भइसकेको छ ।"
नेपालस्कटल्यान्डबीचको शृंखला स्थगित,"काठमाडौं : अन्तर्राष्ट्रिय क्रिकेट परिषद् (आईसीसी) क्रिकेट विश्वकप लिग २ अन्तर्गत नेपालले स्कटल्यान्डमा खेल्न लागेको एकदिवसीय शृंखला स्थगित भएको छ। आईसीसीले बिहीबार स्कटल्यान्डमा हुने शृंखला स्थगित गरिएको जनाएको हो। विश्वभर महामारीको रूपमा फैलिएको कोरोना भाइरसका कारण जुलाईमा तय भएको ६ खेलको एकदिवसीय शृंखला स्थगित भएको हो। एकदिवसीय शृंखलामा नेपालसहित घरेलु टोली स्कटल्यान्ड र नामिबियाले प्रतिस्पर्धा गर्ने पूर्वनिर्धारित तालिका तय भएको थियो। एकदिवसीय शृंखला जुलाई ४ देखि ११ सम्म तय भएको थियो। यसअघि आईसीसीले नामिबिया र पपुवा न्युगिनीमा तय भएको एकदिवसीय शृंखला पनि स्थगित गरेको थियो। घरेलु टोली नामिबिया, नेपाल र स्कटल्यान्डबीचको शृंखला अप्रिल २० देखि २७ सम्म तय भएको थियो। यसैगरी नेपाल, पपुवा न्युगिनी र संयुक्त अरब इमिरेट्स (यूएई) बीचको शृंखला जुन ९ देखि १६ सम्म हुने तय थियो। विश्वकप क्रिकेट लिग २ प्रतियोगिता सन् २०२३ को विश्वकप छनोट प्रतियोगितामा पुग्ने अवसर हो। सात राष्ट्रबीचको प्रतिस्पर्धाबाट शीर्ष तीन टोलीले सीधै विश्वकप छनोट खेल्न पाउनेछन्। नेपालले यसअघि एउटा शृंखला खेलिसकेको छ। अमेरिका र ओमानसँगको शृंखलामा नेपालले चार खेल खेल्दै दुईमा जित र दुई खेलमा हार बेहोरेको थियो। नेपाल चार अंकसहित तालिकाको छैटौं स्थानमा छ।"
