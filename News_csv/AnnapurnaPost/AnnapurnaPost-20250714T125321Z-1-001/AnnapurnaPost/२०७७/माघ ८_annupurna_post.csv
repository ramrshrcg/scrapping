शीर्षक,विवरण
को हुन् बाइडन,"जोसेफ रबिनेट बाइडन जुनियर संयुक्त राज्य अमेरिकाका ४६ औँ राष्ट्रपति हुन्। २० नोभेम्बर १९४२ मा जन्मिएका उनले डोनल्ड ट्रम्पलाई हराएका थिए। बुधबार नेपाली समयानुसार राति १०ः१५ बजे अमेरिकी राष्ट्रपतिको शपथ आरम्भ भएको थियो। मुख्य न्यायाधीश जन रबर्ट्सले उनलाई क्यापिटल हलको वेस्ट फ्रन्टमा शपथ गराएका थिए। ७९ वर्षीय बाइडन निकै प्रौढ उमेरमा अमेरिकी राष्ट्रपति विजयी भएका हुन्। अमेरिकी इतिहासमा बाइडन नै सबैभन्दा वृद्ध उमेरमा राष्ट्रपति बन्न पुगेका छन्। उनी १६० वर्षअगाडि पनि पाको उमेरका अब्राहम लिंकन अमेरिकी राष्ट्रपति बनेका थिए। डेमोक्र्याटिक पार्टीका सदस्य बाइडनले सन् २००९ देखि २०१७ सम्म अमेरिकाको ४७ औं उपराष्ट्रपति र सन् १९७३ देखि २००९ सम्म डेलावेयरबाट सिनेटर थिए। उनी बाइडेन स्क्र्यान्टन, पेन्सिल्भानिया र न्यू क्यासल काउन्टी, डेलावेयरमा हुर्किएका थिए। उनले सन् १९६५ मा डेलावेयर विश्वविद्यालयबाट इतिहास र राजनीति शास्त्रमा स्नातक उत्तीर्ण गरेका थिए। पछि उनले सन् १९६८ मा सिराक्युज विश्वविद्यालयबाट कानुनमा डिग्री हासिल गरेका थिए। कानुनको कक्षामा जम्मा ८५ विद्यार्थी रहेकोमा आफू ७६ औं तहको विद्यार्थी भएको बाइडेनले जानकारी दिएका थिए। त्यसको एक वर्षमा उनी डेलावेयर बारको परीक्षा पास गरेका थिए। त्यसलगत्तै सन् १९७० मा न्यू क्यासल काउन्टीका पार्षद निर्वाचित भएका थिए। त्यसको दुई वर्षमा सन् १९७२ मा उनी डेलावेयरबाट अमेरिकी सिनेटमा निर्वाचित भए। २९ वर्षकै उमेरमा उनी सिनेटर बन्न पुगेका थिए। अमेरिकी इतिहासमा उनी सबैभन्दा कम उमेरमा सिनेटर बन्ने छैटौँ व्यक्ति हुन्। उनका हजुरबा डेमोक्र्याटिक विचारधाराका कट्टर समर्थक थिए। त्यसैबाट उनी डेमोक्र्याटिक पार्टीमा आकर्षित भएका थिए। बाइडन लामो समयसम्म सिनेट विदेश सम्बन्ध समितिका सदस्य रहे र पछि अध्यक्ष पनि बन्न पुगे। उनले सन् १९९१ मा अमेरिकाले इराकमाथि गरेका आक्रमणको विरोध गरेर चर्चामा आए तर पूर्वी युरोपमा नेटो गठबन्धनको विस्तार र युगोस्लोभाकियामा अमेरिकी हस्तक्षेपको समर्थन गरे। उनले सन् १९८७ देखि १९९५ मा सिनेटमा न्यायपालिका समितिको अध्यक्ष रहे। सन् १९८८ र २००८ मा डेमोक्र्याटिकका तर्फबाट राष्ट्रपति पदको उम्मेदवार बन्न खोजे पनि असफल रहे। बाइडन ६ कार्यकाल सिनेटर बने। सन् २००८ मा बराक ओबामा राष्ट्रपतिमा विजयी भएपछि उपराष्ट्रपतिका रूपमा काम गर्नुपर्ने भएपछि उनले सिनेटरबाट राजीनामा दिएका थिए। त्यतिखेर उनी सबैभन्दा वरिष्ठ चौथा सिनेटर थिए। सन् २०१२ मा ओबामा पुनः विजयी भएपछि पुनः उपराष्ट्रपति बनाइए। सन् २००९ मा आर्थिक मन्दीका वेला उपराष्ट्रपतिका रूपमा उनले सक्रिय भूमिका खेलेका थिए। उनले अमेरिकारूसबीच नयाँ सन्धि, लिबियामा सैन्य हस्तक्षेपको समर्थन गरे। सन् २०११ मा इराकबाट अमेरिकी सैनिक फिर्ता गर्ने नीतिमा उनको भूमिका थियो। स्कुलमा गोली आक्रमणमा कैयौँ विद्यार्थी हताहत भएपछि बाइडनले बन्दुक हिंसा कार्य दलको नेतृत्व गरे। बाबु जोसेफ रबिनेट बाइडन र आमा क्याथरिन युजेनियाका जेठा छोराका रूपमा उनी जन्मिएका थिए। क्याथोलिक इसाई बाइडनका पिता आइरिस मूलका नागरिक थिए। बाइडनको विवाह सन् १९६६ मा नेलियासँग भएको थियो। उनका तर्फबाट छोरी नाओमी र हन्टर जन्मिएका थिए। सन् १९७२ मा कार दुर्घटनामा पत्नी नेलिया र नाओमीको मृत्यु भएको थियो। सन् १९७७ मा उनले जिल ज्याकब्ससँग दोस्रो बिहे गरेका थिए। उनका तर्फबाट जन्मिएका छोरा बीयु बाइडनको ब्रेन क्यान्सरबाट सन् २०१५ मा निधन भइसकेको छ भने छोरी आश्ले बाइडन जीवित छन्। उनका सन्तान हन्टर बाइडन पनि जीवितै छन्। बाइडनमाथि विभिन्न आरोप लागेका छन्। बेलायतको लेबर पार्टीका नेता नील किनोकको भाषणको चोरी गरेको आरोप लागेको थियो। यसैगरी बाइडनले कानुनको विद्यार्थी हुँदा प्रथम वर्षमा कानुनको समीक्षाको लेख चोरी गरेको स्वीकार गरेका थिए। सिनेट कार्यालयमा काम गर्ने एक महिलाले सन् १९९३ मा बाइडनबाट यौन उत्पीडन गरेको आरोप लगाएकी थिइन्। सन् २००७ मा बाइडनले इराकस्थित शान्ति क्षेत्रमा गोली चलेको र आफूले त्यो देखेको दाबी गरेका थिए। उनका पिता पेट्रोलियम पदार्थको व्यापार गर्थे। तेलको कारोबार डुबेपछि उनका पिताले पुराना कार बेच्न थालेका थिए। त्यतिखेर बाइडनले भट्टीको सरसफाइ गर्न थालेका थिए। आर्थिक स्थिति निकै खराब भएपछि बाइडनले पढाइ खर्च उठाउन स्कुलका झ्याल सफा गर्ने र स्कुलका बगैँचामा काम गरेका थिए। उनी पढाइमा सामान्य विद्यार्थी रहेको र अंग्रेजी विषयमा कमजोर थिए। उनी लजालु स्वभावका थिए। २० वर्षको उमेरमा ऐना सामु उभिएर उनले कविता पाठ गरेर आफूलाई सबल बनाउन सिकेका थिए। राष्ट्रपति बाइडनको वार्षिक पारिश्रमिक करिब ४ लाख अमेरिकी डलर अर्थात् ४ करोड ७० लाख नेपाली रुपैयाँ हुन्छ। यसका साथै ५० हजार डलर भत्ता र १ लाख डलर (१ करोड १७ लाख ३९ हजार रुपैयाँ) यात्रा खर्च प्रदान गरिन्छ। यसका साथै राष्ट्रपतिलाई मनोरञ्जनबापत वार्षिक १९ हजार डलर (२२ लाख ३० हजार रुपैयाँ) व्यवस्था गरिन्छ। राष्ट्रपतिकी पत्नीको कुनै तलब भत्ता हुँदैन। बाइडेनका सहकर्मी बाइडनको समूहमा भारतीय मूलका व्यक्तिको वर्चस्व देखिन्छ। राष्ट्रपतीय निर्वाचनका वेला नै वर्तमान उपराष्ट्रपति कमला ह्यारिसले आफूलाई भारतीय मूलकी भनेर भारतीय मूलका मतदातासँग मत मागेकी थिइन्। अमेरिकाको कुल जनसंख्याको एक प्रतिशत भारतीय मूलका व्यक्तिको जनसंख्या छ। नीरा टण्डन (ह्वाइट हाउस व्यवस्थापन र बजेट निर्देशक) र डा विवेक मूर्ति (अमेरिकी सर्जन जनरल), वनिता गुप्ता (कानुन मन्त्रालयकी सहमहान्यायाधिवक्ता), उजरा जेया (गैरसैनिक सुरक्षा, प्रजातन्त्र एवं मानवाधिकार विदेशमन्त्री), माला अडिगा (प्रथम महिला डा जिल बाइडनकी नीति निर्देशक), गरिमा वर्मा (प्रथम महिला कार्यालयकी डिजिटल निर्देशक), सबरीना सिंह (जिल बाइडनकी उपप्रेसमन्त्री), आयशा शाह (डिजिटल रणनीतिकी पार्टनरसिप म्यानेजर), समीरा फाजली (ह्वाइट हाउसमा अमेरिकी राष्ट्रिय आर्थिक परिषद्की उपनिर्देशक), भारत राममूर्ति (ह्वाइट हाउस राष्ट्रिय आर्थिक परिषद् उपनिर्देशक) र ह्वाइट हाउस कार्यालयमा उपनिर्देशक (गौतम राघवन) छन्। यसैगरी विनय रेड्डी बाइडेनको भाषण निर्देशक, वेदान्त पटेल राष्ट्रपतिका सहायक प्रेसमन्त्री, तरुण छाबडा सूचना एवं राष्ट्रिय सुरक्षाका वरिष्ठ निर्देशक, सुमोना गुहा दक्षिण एसियाका लागि वरिष्ठ निर्देशक र शान्ति कलाथिल प्रजातन्त्र एवं मानवअधिकार समन्वय नियुक्त गरिएका छन्। सोनिया अग्रवाल ह्वाइट हाउसमा राष्ट्रिय वातावरण नीति एवं अनुसन्धानकी वरिष्ठ सल्लाहकार, विदुर शर्मा ह्वाइट हाउस कोभिड१९ कारबाहीका लागि नीति सल्लाहकार, नेहा गुप्ता सहकाउन्सल र रिमा शाह उपसहकाउन्सल नियुक्त भएका छन्। यसैगरी ह्वाइट हाउसमा पाकिस्तानी र श्रीलंकाली मूलका तीनजनाले जिम्मेवारी पाएका छन्। पाकिस्तानी मूलकी अली जैदी ह्वाइट हाउस उपराष्ट्रिय जलवायु सल्लाहकार, श्रीलंकाली मूलकी रोहिणी कोसोग्लु उपराष्ट्रपतिकी घरेलु नीति सल्लाहकार र जायन सिद्दिकी ह्वाइट हाउसकी कर्मचारी संयन्त्रकी उपप्रमुखका वरिष्ठ सल्लाहकार नियुक्त भएका छन्।"
"स्रष्टा, सर्जक र म्युजिक कम्पनीबीच विवाद किन हुन्छ ?","विन्दवासिनी म्युजिक कम्पनी र गायक प्रमोद खरेलबीचको विवाद यतिखेर चर्चामा छ। गायक खरेलले आफ्नो प्रतिलिपि अधिकार हनन भएको, सञ्चालकले आफ्नो मानहानि गरेको र करार उल्लंघन गरेको लगायतको विषयमा प्रहरीसमक्ष उजुरी दिएका थिए। अनुसन्धानका लागि प्रहरीले कम्पनीकी कार्यकारी अधिकृत लिना शर्मा रेग्मीलाई प्रहरी हिरासतमा लिएको छ। यो त पछिल्लो उदाहरण मात्रै हो। प्रतिलिपि अधिकार हनन र रोयल्टीका विषयमा स्रष्टा, सर्जक, प्रस्तोता र कम्पनीबीच बेलाबखत विवाद भइरहेको देखिन्छ। यस्तै पुस्तक प्रकाशन गृह र लेखकबीच पनि विवाद कायमै छ। कहिले टेडमार्क, कहिले पेटेन्ट अधिकारका विषयमा पनि विवाद हुने गरेको छ। कहिले यादव खरेल, कहिले विपिन किरण, कहिले अन्जु पन्त, कहिले सत्य स्वरूप त कहिले शम्भु राई र प्रकाश सपूतलगायतले सार्वजनिक रूपमै आफ्नो अधिकार हनन भएको आवाज उठाएका थिए। म्युजिक नेपाल तथा अन्य म्युजिक कम्पनीले आफ्ना गीत सम्झौताविपरीत विभिन्न अनलाइन पोर्टलमा बिक्री गरेको र प्रतिलिपि अधिकार हनन गरेको, रोयल्टी नदिएकोजस्ता अनेक विषयमा स्रष्टा सर्जकले पछिल्लो समय आवाज उठाउन थालेका छन्। यसैको निरन्तरता मान्नुपर्छ गायक प्रमोद खरेद पनि कानुनी लडाइँमा उत्रिएका छन्। आखिर स्रष्टा, सर्जक र म्युजिक कम्पनीबीचको विवादको चुरो के हो ? तपाईंले कुनै सामान उत्पादन गर्नुभयो। त्यसमा लगानी र मेहनत दुवै तपाईंको छ। तर बजारमा बेच्नका लागि आफू जान सक्नुभएन। कुनै कम्पनीलाई त्यसको जिम्मा दिनुभयो। कम्पनीले तपाईंलाई सामान दिएबापत केही पैसा टोकन मनीका रूपमा दियो। तपाईंको सामान बेचेवापत उसले कति पैसा लिने ? नाफामा उसको कति प्रतिशत अधिकार लाग्छ भन्ने कुनै प्रस्ट सम्झौता गर्नुभएन। कम्पनीले सोच्यो तपाईंको सामान बजार पुर्याएबापत उसको लगानी भएको छ। तपाईंलाई टोकन मनी दिँदा पनि उसको खर्च भएको छ। यसले तपाईंको सामान उसको हुनुपर्छ। अनि सुरु हुन्छ तपाईं र कम्पनीबीच विवाद। पहिलो सामान कसको हो भन्ने विषय ? दोस्रो नाफामा कति प्रतिशत तपाईंले पाउने भन्ने विषयमा ? खासमा स्रष्टा, सर्जक र कम्पनीबीचको मुख्य विवाद नै यही हो। स्रष्टा, सर्जक भन्छन्, मैले सिर्जना गरेको गीतमा अधिकार मेरो लाग्छ। नाफाबापत मैले रोयल्टी पाउनुपर्छ। कम्पनी भन्छ, विभिन्न बहानामा यो गीतमा मैले लगानी गरेको छु। सम्पूर्ण अधिकार मेरो हुनुपर्छ। संगीत रोयल्टी संकलन समाजका अध्यक्ष महेश खड्काका अनुसार नेपालमा गीतसंगीतमा लगानी गरेर उत्पादक बन्नेभन्दा पनि अरूको लगानीमा रेकर्ड भएको गीतमा बजार व्यवस्थापन र मार्केटिङ गर्नका लागि जिम्मा लिएका कम्पनी नै गीतको मालिक बन्ने परम्परा बस्यो। नेपाली संगीत उद्योग विश्वासका आधारमा चलेको उद्योग हो। यहाँ गीत लेख्ने गीतकार उपचार नपाएर मर्नुपर्ने बाध्यता छ। गीतमा संगीत भर्ने संगीतकार घरको चुलो बाल्न भौंतारिनुपर्ने अवस्था छ। तर उनीहरूका सिर्जनालाई बजारमा बेच्ने म्युजिक कम्पनीहरू करोडौं सम्पत्तिका मालिक भएका छन्। लगानी एक रुपैयाँ गरेका छैनन्, आम्दानी पूरै लिएका छन्। यही अवस्था हटाउन स्रष्टा सर्जकहरू आफ्नो अधिकार सुनिश्चित गर्न सचेत हुन थालेकाले विवाद उत्पन्न हुन थालेको हो। खड्का भन्छन्, विवाद आफैंमा सही तरिका होइन। लामो समयदेखि नेपाली संगीत उद्योगमा रहेको अस्तव्यस्तता र सर्जक मर्ने अवस्था हटाउन विवादले निश्चित निर्णय गर्नका लागि सहज पुग्नेछ। अदालतसमक्ष जति धेरै विवादित घटना गयो उति नै यस विषयमा छलफल र बहस हुने गर्छ। महत्वपूर्ण नजिर बन्न सक्ने अवस्था हुन्छ। ऐनले समेटेका धाराउपधारालाई अदालतले व्याख्या गरेको खण्डमा नेपाली संगीत उद्योगमा एउटा सिस्टम बन्न सक्छ। विवादले सही नतिजा स्थापित गर्न सक्ने सम्भावना रहेकाले यसलाई सकारात्मक तरिकाले बुझ्नुपर्ने उनको धारणा थियो। सरकारले रोयल्टीका विषयमा उचित व्याख्या गरी एउटा ठोस निर्णय गरेपछि मात्रै बाँकी विवाद सुल्झाउन सजिलो पर्छ। यसका लागि ऐन तथा नियमको प्रभावकारी कार्यान्वयन हुन जरुरी छ। संगीतकार संघ नेपालको अध्यक्ष पारस मुकारुङ मौलिक अधिकारका रूपमा रहेको स्रष्टाको रोयल्टी अधिकार चाहियो भनेर माग गरेकाले कम्पनी र स्रष्टाबीच विवाद भएको बताउँछन्। लाटा सोझा स्रष्टाहरू आफ्ना गीत तथा सिर्जनामा म्युजिक कम्पनीलाई रजाइँ गर्न दिएर पीडित बनिरहेका थिए। तर अब उनीहरू मौलिक अधिकारका विषयमा सचेत भएकाले कम्पनी सञ्चालकहरू उनीहरूविरुद्ध खनिने अवस्था आएको हो भन्छन्। उनी भन्छन्, यो कुनै विवाद नै हैन। स्रष्टाहरूले आफ्नो हक अधिकारको माग गरेको अवस्था मात्रै हो। आफ्नो अमूल्य सिर्जनामा आफ्नो अधिकार खोजेको मात्रै हो। संगीतकार हरि लम्साल सोझासीधा स्रष्टा सर्जकलाई कम्पनीले गुमराहमा राखेर स्रष्टाको गीत तथा एल्बमहरूमा अधिकार स्थापित गर्ने गरेको बताउँछन्। उनका अनुसार स्रष्टाहरू सिर्जनामै व्यस्त हुने गर्छन्। उनीहरूले नाफाघाटा, चर्चापरिचर्चाका किस्सातिर ध्यान नदिने हुँदा मौखिक विश्वासकै आधारमा आफ्ना सिर्जना दिने गर्छन्। स्रष्टाको विश्वासबाट फाइदा उठाउँदै म्युजिक कम्पनीले विभिन्न आशयका सम्झौता गराउने गरेको तथ्य बताए। यसका साथै पुराना कतिपय अजरअमर गीत लेख्ने पुराना स्रष्टाहरूले सधैंका लागी आफ्ना सिर्जनाको अधिकार हस्तान्तरण गरिदिएको पाइएकाले सर्जक समस्यामा परेका सुनाए। गायक तथा सुरेश अधिकारीले संगीत एउटा बौद्धिक सम्पत्ति भएकाले सम्पत्तिजस्तै गरी व्यवहार गर्नुपर्ने तर्क राख्छन्। उनका अनुसार नेपालमा बौद्धिक सम्पत्तिको सही अवधारणा विकास भइनसकेकाले बेलाबेला स्रष्टा, सर्जकहरू समस्यामा पर्ने गरेको बताए। उनी भन्छन्, म्युजिक कम्पनी र स्रष्टाबीचको विवादको मुख्य कुरा नै प्रतिलिपि अधिकार र रोयल्टी विवाद हो। व्यवसायीहरू लगानी हेर्छन्, स्रष्टाहरू आफ्नो सम्पत्ति हेर्छन्। जब गीत सार्वजनिक भएर बजारमा पुग्छ गीत नचल्दासम्म विवाद हँुदैन। जब गीतले राम्रो बजार लिन्छ, नाफा कमाउन थाल्छ अनि स्रष्टाहरूले आम्दानीमा आफ्नो अधिकार खोज्दा विवाद भएको देखिन्छ। कम्पनी भरसक स्रष्टालाई रोयल्टी दिन चाहन्न। बौद्धिक सम्पत्तिको अधिकार सम्बन्धमा सरकार पनि गम्भीर देखिँदैन। स्रष्टा सर्जक कम्पनी पनि लापरबाही गर्छन्। केही वर्षअघिसम्म स्रष्टालाई जसरी हुन्छ गीत बजारमा ल्याउनु थियो। कम्पनीलाई गीत बेच्नु थियो। यसरी बौद्धिक सम्पत्ति अधिकार कसैको प्राथमिकतामा परेन। सार्वजनिक रूपमा गीत प्रयोग गर्ने व्यक्ति तथा संस्थाहरू पनि रोयल्टी तिर्न चाहँदैनन्। नेपालको सांगीतिक सिस्टममै कमजोरी देख्छन् सुरेश अधिकारी। सांगीतिक सिर्जनामा आर्थिक अधिकार र सिर्जनात्मक अधिकार दुई प्रकारको अधिकार हुने बताउँदै उनले यसबारेमा सांगीतिक क्षेत्र तथा सरकार नै प्रस्ट नभएको स्पष्ट पारे। नेपालमा मात्रै हैन; संसारभर स्रष्टाहरूको सिर्जनात्मक अधिकारबारेमा विवाद देखिने गरेको छ। भन्छन्, यो नैतिक अधिकार हो। कार्यान्वयनका पक्षमा कमजोरी छ। के हो रोयल्टी अधिकार ? संगीतकार अधिकारी उदाहरण दिँदै भन्छन्, तपाईंले बस्दै गरेको तपाईंका घरमा तपाईंको सम्पूर्ण अधिकार छ। तर पनि तपाईंले राजस्वस्वरूप सरकारलाई अनिवार्य तिरो तिर्नुपर्छ। त्यस्तै हो रोयल्टी अधिकार पनि। उनका अनुसार स्रष्टाले सिर्जना गरेवापत लिने कृतित्व नै रोयल्टी हो। जसले जति बढी सांगीतिक सम्पत्ति प्रयोग गर्छ; उसले प्रतिशतका आधारमा रोयल्टी बुझाउनुपर्छ। सरकारले प्रतिलिपि अधिकार ऐनमा रोयल्टीका विषयमा स्पष्ट व्याख्या नगरेकाले घरिघरि विवाद उत्पन्न हुने उनको बुझाइ छ। रोयल्टी संकलन समाजका अध्यक्ष महेश खड्का गीत रचना सिर्जना गरेवापत प्राप्त हुने मौलिक अधिकार रोयल्टी भएको बताए। सरकारले विभिन्न ४० ठाउँबाट रोयल्टी उठाउनुपर्ने भनेर स्थान निर्धारण गर्यो। तर अहिलेसम्म धेरैले रोयल्टी बुझाएका छैनन्। निश्चित मापदण्ड निर्धारण गरेर गीतसंगीत प्रयोगकर्ताबाट रोयल्टी उठाउन सकिने कानुन छ। कानुनमा रोयल्टीका विषयमा यति प्रतिशत भनेर छुट्ट्याएको छैन। बौद्धिक सम्पत्तिको पारिश्रमिकभन्दा पनि पछाडि उसको रोयल्टी पाउने अधिकार हुन्छ। अन्तर्राष्ट्रिय प्राक्टिस हेर्ने हो भने निश्चित प्रतिशतका आधारमा रोयल्टी उठाइन्छ। पार्टी प्यालेसमा बर्ग फिटअनुसार, रेडियो टेलीभिजनको वाटका आधारमा। विभिन्न व्यापारिक क्षेत्रमा गीतसंगीत प्रयोग गरिएबापत नाफाको एक प्रतिशत रोयल्टी पाउनुपर्छ भन्ने आफूहरूको माग भएको उनले बताए। यातायातको वर्गीकरणअनुसार ती साधनमा गीत बजाएबापत निश्चित रकम तिनुपर्ने हुन्छ। जस्तै ट्याक्सीले एक हजार, टेम्पुले आठ सय, मिनिबसले १४ सय, हायसले १२ सय रुपैेयाँ एक वर्षभरिमा सवारी साधनमा गीत बजाएबापत सरकारलाई रोयल्टीस्वरूप बुझाउनुपर्ने नियम छ। यस्तै पार्टी प्यालेस, क्लब, रेस्टुरेन्टलगायत ४० वटा ठाउँबाट उसको वार्षिक आम्दानीको एक प्रतिशत रोयल्टी बुझाउनुपर्ने कानुनी व्यवस्था छ तर कार्यान्वयनमा छैन। खड्काका अनुसार सरकारले रोयल्टी तिनुपर्ने ऐन बनाए पनि बाध्यकारी नियम बनाएको छैन। यसले गर्दा सबै ठाउँबाट रोयल्टी संकलन गर्न सकिएको छैन। रोयल्टीबापत कुनै पनि स्रष्टाले एक वर्षको ३० हजारदेखि तीन लाख रुपैयाँसम्म बुझेको बताउँदै उनले सार्वजनिक रूपमा जति बढी गीत बज्यो उति रोयल्टी प्राप्त हुने जानकारी दिए। कसको गीत कतिपटक कहाँ बज्यो भनेर यथार्थ डाटा पाउन समस्या छ। यातायातमा कतिपटक बजे, रेडियो टीभीमा कतिपटक बजे भन्ने थाहा पाउने संयन्त्र छैन। रोयल्टीमा पहिलो अधिकार गीतकार र संगीतकार हुने गर्छ। तर अहिले गीतकार, संगीतकार, प्रस्तोता, उत्पादकले २५२५ प्रतिशतका दरले रोयल्टी बुझ्दै आएको उनले जानकारी दिए। उनी भन्छन्, हामी आधुनिक पद्धति पछ्याउँदै हिँडेका छौं। कसैको पनि हक अधिकार मर्न नदिने हिसाबले काम गरिरहेका छौं। सरकारले रोयल्टीका विषयमा उचित व्याख्या गरी एउटा ठोस निर्णय गरेपछि मात्रै बाँकी विवाद सुल्झाउन सजिलो पर्छ। यसका लागि ऐन तथा नियमको प्रभावकारी कार्यान्वयन हुन जरुरी छ।"
अलोकतान्त्रिक विघटन,"अब हिंसात्मक आन्दोलन होइन, नयाँ शान्तिपूर्ण नागरिक स्फुरणको आवश्यकता छ। वास्तवमा यो अचम्मलाग्दो अवस्था हो। शान्ति, लोकतन्त्र, न्याय, समानता, समावेशिता र स्वतन्त्रताका लागि आवाज उठाउने नागरिक समाज आज हातमा सेतो मशाल लिएर चौबाटोमा उभिएको छ; जसमा रक्तरञ्जित तेल हालेर सलाई कोर्न तम्तयार भएका छन् हिजोका युद्ध नाइके पुष्पकमल दाहाल प्रचण्ड। एकातिर संविधानले विशेषाधिकार नदिएको अवस्थामा पनि परिस्थितिलाई बाध्यात्मक मान्दै संसद् विघटन गरेका प्रधानमन्त्री केपी ओली छन् भने अर्कातिर प्रचण्ड छन्; जसले आफ्नै दलभित्र स्पष्टीकरणको मौका नदिई प्रधानमन्त्रीविरुद्ध संसद्मा अविश्वास प्रस्ताव दर्ता गर्नका लागि छापामार शैलीमा रातारात तयारी गरेका थिए। अहिले नेपालको राजनीति यिनै दुई नेताहरूका जुँगा लडाइँमा ध्रुवीकृत भएजस्तो देखिएको भए पनि आधारभूत रूपमा यो दुई प्रवृत्तिका बीचको लडाइँ होस् सिद्धान्ततः यो लोकतान्त्रिक संस्कारमा विचलन र लोकतन्त्रलाई नसुहाउँदो चरित्रले निम्त्याएको विघटन हो। परिस्थिति यसरी सिर्जना भएको छ कि चाहेर वा नचाहेर जुनसुकै अडान लिँदा पनि यी दुई नेतामध्ये एकको पक्ष लिएको देखिन आउनेछ। सोच्ने हो भने यो टिप्पणी गर्नका लागि अप्ठेरो अवस्था हो र यसबाट उम्कने सजिलो जुक्ति प्राविधिक तथ्यमा आधारित पोलिटिकली करेक्ट अडान नै हुन आउँछ। तर राजनीतिका चतुर खेलाडी प्रचण्डले स्वतन्त्र नागरिक अगुवाहरूको यही कमजोरी र मिडिया प्रभाव प्रयोग गरेर लोकतन्त्रको आदर्शकै आधारभूत मर्मविपरीत जनमत निर्माण गर्ने प्रयास गर्दैछन्। अनुभवी पेसाकर्मी तथा नागरिक अगुवा पनि यस जालमा फस्दा सार्वजनिक विमर्श नै एकपक्षीय भएर गलत राजनीतिक प्रवृत्तिले सामाजिक वैधता पाउने खतरा उत्पन्न भएको छ। मर्म र सिद्धान्त हालको अवस्था केलाउँदा एउटा सीधा सपाट प्राविधिक बुझाइलाई नै आधार बनाएर विभिन्न तप्का परिचालित भएको छ। हुँदाहुँदा नेपालमा लोकतन्त्र रक्षाको लडाइँमा नागरिक समाजलाई दिशानिर्देश दिने अवस्थामा प्रचण्ड पुगेका छन्, जुन आफैंमा हास्यास्पद हुन आउँछ। हिंसाको सहारामा राजनीतिक शक्ति आर्जन गरेका पुष्पकमल दाहालको लोकतन्त्रका पक्षमा बोल्ने बोलीको वैधता तब मात्र मान्न सकिने बेला आउँछ जब उनी युद्ध अपराधका विषयमा राज्यको कानुनअनुसार संक्रमणकालीन न्यायको मुद्दा सल्टाउन तयार हुन्छन् र अपराधको प्रश्रय गर्न छाड्छन्। त्यो गर्न तयार नहुँदासम्म उनले हालको अवस्थालाई आफ्नो सत्तामा पुग्ने छोटो बाटोका रूपमा मात्र प्रयोग गर्न खोजेको ठहरिने छ। उसै पनि उनको ट्र्याक रिकर्डले उनी विधि र पद्धति मिचेर होस् वा हिंसा प्रयोग गरेर, हरेक साधन आफू बलियो हुनका लागि मात्र प्रयोग गर्छन् भन्ने देखाउँछ। हिजो हिंसाको कमान्डर भएको अवस्थामा मात्र होइन, छोरी रेणु दाहाललाई मेयर पदमा जिताउन गरेको छलकपटका कारण पनि लोकतन्त्रका आधारभूत मर्यादाको मानमर्दन उनैको संरक्षणमा बारम्बार भएको इतिहास छ। आजको यो कठिन द्विविधा र नागरिक (बौद्धिक) समाजको बाध्यात्मक अवस्थालाई सूक्ष्मरूपमा चिर्न सामाजिक न्यायको सिद्धान्त र लोकतन्त्रको मर्म राम्ररी बुझ्न आवश्यक छ। जनता, राजनीतिक दल र नेतृत्व, राज्य व्यवस्था र पद्धति, संस्कार र मान्यता ः यी चार पक्षको अन्तरसम्बन्धलाई आधारभूत रूपमा बुझ्दा मात्र अहिलेको परिस्थितिको प्रभाव र हाम्रा तात्कालिक अवस्थाको पूर्वाग्रहभन्दा माथि उठेर हेर्दा नयाँ आयाममा नयाँ स्फुरणको विन्दु पत्ता लगाउन सकिन्छ। मानव समाजको क्रमिक विकासमा आज हामी जुन अवस्थामा छौं; यहाँ केही निर्विवाद रूपमा स्थापित भएका राजनीतिक सिद्धान्त सर्वमान्य छन्। लोकतन्त्रका आधारभूत मर्म वैयक्तिक स्वतन्त्रता तथा जनताका रोजाइअनुसारको शासन सत्ता नै हो। हरेक व्यक्ति स्वतन्त्र हुन्छ र उसले आफ्नो स्वतन्त्रताको उपयोग गर्दा अरू कसैको स्वतन्त्रताको हनन नगर्दासम्म उसको स्वतन्त्रताको हनन गर्ने हक राज्यलाई हुँदैन भन्ने मान्यता स्थापित भएको छ। साथसाथै सामाजिक न्यायको सिद्धान्तले भन्छ कि आर्थिक वा सामाजिक समानता नै राजनीतिको ध्येय हुनुपर्छ। कुनै प्रकारको असमानताले निम्न वर्गलाई समानता कायम गर्दा हुने अवस्थामा भन्दा राम्रो अवस्थामा ल्याउन सक्छ भने मात्र त्यो असमानता स्वीकार्य हुन्छ। यस्तो प्रकारको असमानताले स्रोतसाधनमा पहुँच नभएका कुनै पनि तप्कालाई सत्तामा पहुँच पाउन अप्ठ्यारो पार्नु हुँदैन। राजनीतिको ध्येय र समाजको निरन्तरको लगाव ती आदर्शको प्राप्ति नै हुनुपर्छ। वर्तमान युगमा प्रत्यक्ष लोकतन्त्र सम्भव छैन। निकट भविष्यमा प्रविधि प्रयोगले धेरै मुद्दामा जनमत लिन सजिलो हुने अवस्था आउला तर अहिल्यै प्रतिनिधिमूलक लोकतन्त्रको विकल्प छैन। यस व्यवस्थामा जनताले सही प्रतिनिधि छान्न तथा तिनलाई खबरदारी गर्न सक्छन् भन्ने आधार महत्वपूर्ण हुन्छ भने निर्वाचनद्वारा प्राप्त म्यान्डेटअनुसार नै जनप्रतिनिधिहरूले निर्णय लिन्छन् भन्ने अन्तर्निहित आशय पनि हुन्छ। यसै मान्यतामा टेकेर शासन प्रणालीले लोकसम्मति पाउँदा एउटा विधि वा परम्परा बन्न जान्छ। लिखित संविधानमा त्यसलाई संरचना दिइएको हुन्छ भने कैयन् यस्ता देशहरू छन्; जहाँ लिखित संविधान छैनन् तर पनि यिनै मान्यता र संस्कारका आधारमा राज्य व्यवस्था टिकेको छ। समग्रमा जनता, राजनीतिक दल, पद्धति र विधि, तथा आदर्श र संस्कार यी चार पक्षको स्वस्थ अन्तरसम्बन्धले मात्र लोकतन्त्र स्वस्थ हुन सक्छ। लोकतन्त्रविरोधी छापामार चरित्र हालको अवस्थालाई राजनीतिक दाउपेच तथा घटनाक्रमको प्राविधिक पक्षबाट मात्र हेरिएको छ, तर माथि उल्लिखित अन्तर्निहित सिद्धान्त, आदर्श र मर्मलाई आधार बनाएर हेरिएको देखिँदैन। संविधान जारी भएपछिको आम निर्वाचनमा स्थिरताका लागि भोट मागिएको थियो। दुई दलको एकीकरण गरेर जाने आशय जनतासामु राख्दै केपी ओलीको नेतृत्वमा सरकार बनाउनका लागि मागिएको मत थियो। हुन त हाम्रो व्यवस्थामा अन्य कैयन् देशमा जस्तो सम्भावित सरकार प्रमुखको घोषणा दलहरूले पहिल्यै गर्नुपर्ने प्रावधान छैन। तर पनि अघोषित रूपमा ओली नै प्रधानमन्त्री हुने गरी कम्युनिस्ट एकता भएको हो भन्ने आम बुझाइ थियो। त्यसरी हेर्दा नेकपालाई आएको अपार बहुमत ओलीको नेतृत्वमा स्थिर सरकार बनाउनका लागि आएको भन्न मिल्ने आधार प्रशस्त छ। यसरी हेर्दा प्रचण्ड र ओलीबीच भएको भनिएको दुई वर्षपछि सरकारको नेतृत्व साट्ने भन्ने गोप्य सम्झौता आफैंमा स्थिरताको वाचाविरुद्ध घातजस्तो देखिन आउँछ। यहींनेर सुरुमै लोकतान्त्रिक आदर्शलाई तिलाञ्जली दिइएको छ भने त्यसपछिका अनेक घटनाक्रमले झन्झन् स्खलनको संकेत गर्छन्। संस्कार र आदर्शका पक्षमा वकालत गर्ने नागरिक समाज र त्यसलाई बल दिने मिडिया भने आज धेरै हदसम्म राजनीतिक दल वा तिनका केही नेताहरूको प्रत्यक्ष प्रभावमा आएकाले पतीत भएर गएका छन् र सचेतक आफैं अस्वस्थ अभ्यासका हतियार भएका छन्। सिद्धान्तले व्यवहारलाई निर्देशित गर्नुपर्छ। आदर्शप्रतिको निष्ठाविना व्यवहार वा अभ्यास सुसंस्कृत र प्रभावकारी हँुदैन। लोकतान्त्रिक आदर्शले समाजमा पनि प्रभाव नपारेसम्म राज्य र राजनीतिमा लोकतान्त्रिक पद्धति फस्टाउन सक्दैन। लोकतन्त्र जीवन पद्धति हो र समाजमा विभिन्न सन्दर्भमा हुने क्रिया, अन्तरक्रिया र अभ्यासमा यो आदर्श देखिनुपर्छ। लोकतन्त्र हाम्रो दैनिक जीवनमा गरिने र देखिने व्यवहारमा स्वस्फूर्त झल्किनुपर्छ। अर्थात् हाम्रो आनीबानी नै लोकतान्त्रिक हुनुपर्छ। स्थिरताका लागि आएको म्यान्डेट दुई दलबीच एकीकरणका लागि भएको रसाकस्सी हुँदै दुई अध्यक्षबीच प्रभावको लडाइँमा नराम्ररी फस्यो। वैधअवैध हत्कण्डा अपनाउने क्रममा एकअर्काको प्रभावमा रहेका सबै शक्ति प्रयोग गर्ने क्रममा घर्षण बढ्दै गयो र अन्तिममा भित्तामा पुर्याउने र सिध्याउने खेलसम्म पुग्यो। अमेरिकी राष्ट्रपति विड्रो विल्सन जो राजनीतिशास्त्रमा पीएचडी गरेका एकमात्र अमेरिकी राष्ट्रपति थिए तथा लिग अफ नेसन्सका प्रवर्तक थिए। लोकतन्त्रबारे यसो भन्छन् कुनै राजनीतिक सिद्धान्त, वाद वा प्रणालीको फगत एउटा अंगका रूपमा लोकतन्त्रलाई हेर्नु गलत बुझाइ हुन्छ। यो विकासको एउटा चरण हो। यो विस्तारै निर्मित हुँदै जान्छ। अनुभव यसको प्रक्रिया हो र सांस्कारिक अभ्यस्तता यसको आधार हो तथा (अर्गानिक) राष्ट्रिय एकत्व र प्रभावकारी जीवन यसको अर्थ हो। यो बानीव्यवहार हो र चरित्र नै यसको एकमात्र बलियो जग हो। आधारभूत रूपमा निर्वाचनबाट प्राप्त मतको म्यान्डेट र त्यसको मर्मलाई आदर नगरी गरिने कुनै पनि शक्ति खेललाई राजनीतिक चातुर्य मान्न सकिएला, लोकतान्त्रिक संस्कार मान्न सकिँदैन। यस प्रकारको प्रवृत्ति र चरित्रले सामाजिक न्याय प्राप्तिका दिशामा राजनीतिलाई दिशानिर्देश गर्न सक्दैन तथा र लोकतन्त्रको मर्मलाई न्याय गर्दैन। पद, पैसा र परिवारको मात्र पक्षपोषण लिने प्रचण्डपथको चरित्र लोकतन्त्रका लागि दुर्घटनापूर्ण हुने निश्चित नै थियो, भयो। अन्त्यमा, नागरिक समाजको दायित्व कुनै संरचनाविशेषको पक्षपोषण गर्ने अथवा कुनै तात्कालिक राजनीतिक दाउपेचमा धु्रवीकृत भएर कसैको सत्ता प्राप्तिको अभीष्टमा प्रयोग हुने हुनु हुँदैन। नागरिक आन्दोलनका आधारभूत मान्यता ग्रहण गर्दै लोकतन्त्रका आधारभूत मर्म र सामाजिक न्यायको आदर्शमा हिँड्न राज्यसत्तालाई गुड्न बाध्य पार्ने हुनुपर्छ। फगत संरचनाको पुनस्र्थापनाले मात्र लोकतन्त्रको पुनस्र्थापना भएको मान्नु मूर्खता हुनेछ। केही यस्ता मान्यता, संरचना र संस्कृति हुन्छन्; जसको स्थापना वा पुनस्र्थापनाबाट मात्र समाज र राज्यको दीर्घकालीन हित हुन्छ। अहिलेको अवस्थामा नागरिक समाजले निर्वाचनका माध्यमबाट ती लोकतन्त्रका आधार स्थापित गर्ने र अलोकतान्त्रिक प्रवृत्तिलाई जनताकै हातबाट बहिस्कार गर्ने बाटो खोल्न बल गर्नुपर्छ। अहिले सार्वजनिक विमर्शमा संविधानका शब्दका प्राविधिक बुझाइलाई आधार बनाएर पक्ष र विपक्षको कडा वादविवाद छ। नेताहरूले एकअर्काको खेदो खन्न अमर्यादित शैली र भाषा प्रयोग गरिरहेको अवस्थामा समाचारपत्रमा टिप्पणीकारहरूको लोकस्वीकृत भाषामा कठिन आरोपप्रत्यारोप अनौठो कुरो भएन। तर पनि हालको अवस्थालाई नेपालको राजनीतिक वृत्तमा मात्र होइन; आम जनसरोकारको कसीमा एउटा ऐतिहासिक मोडका रूपमा प्रयोग गर्नका लागि आजको यस बहसलाई नयाँ स्तरको गहिराइ र सघनतामा पुर्याउने आँट गर्न अत्यावश्यक देखिन्छ।"
दिल्ली क्यापिटल्सबाट सन्दीप लामिछाने भए फुकुवा,काठमाडौं : आगामी संस्करणको इन्डियन प्रिमियर लिग (आइपिएल) का लागि नेपाली क्रिकेट खेलाडी सन्दीप लामिछानेलाई दिल्ली क्यापिटल्सले फुकुवा गर्ने निर्णय गरेको छ। योसँगै लामिछानेलाई सन् २०२१ को आइपिएलमा अन्य टोलीबाट खेल्ने बाटो खुलेको छ। आइपिएलका सबै फ्रेन्चाइज टोलीले फुकुवा हुने र अनुबन्ध हुने खेलाडीको नाम बुधबार सार्वजनिक गरेको थियो। आइपिएलको खेलाडी अनुबन्धन (अक्सन) आगामी फेबु्रअरी दोस्रो साता हुने बताइएको छ। लामिछानेलाई अब अर्को टोलीले आइपिएलका लागि लिने वा नलिने भन्नेबारे त्यही बेला टुङ्गो लाग्ने छ। दिल्लीले लामिछानेलाई सन् २०१८ को आइपिएलका लागि ३२ लाख रुपैयाँमा पहिलोपटक टोलीमा अनुबन्ध गरेको थियो। त्यस वर्षको आइपिएलमा उनले तीन खेलमा खेल्ने मौका पाउँदा पाँच विकेट लिएको थियो। दोस्रो वर्ष सन् २०१९ को आइपिएलमा लामिछानेले छ खेलमा आठ विकेट लिएको थियो। तेस्रो वर्ष सन् २०२० को संस्करणमा भने उनलाई कुनैपनि खेलमा खेल्ने मौका दिइएको थिएन। दिल्लीले लामिछानेसँगै इङ्ग्ल्याण्डका जेसन रोय र भारतीय तीव्र गतिका बलर मोहित शर्मालाई पनि टोलीबाट फकुवा गर्ने निर्णय गरेको छ।  रासस
