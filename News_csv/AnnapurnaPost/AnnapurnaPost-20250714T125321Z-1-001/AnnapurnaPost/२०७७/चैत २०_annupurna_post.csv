शीर्षक,विवरण
प्रदूषित हावा र गर्भमा यसको प्रभाव,"पछिल्लो केही दिनयता वायुमण्डल प्रदूषित रहेको खबर आएका छन्। धेरैबेर बाहिर बस्दा आँखा पोलेको धेरैले महसुस गरेको हुनुपर्छ। प्रदूषणले आकाश खुला नरहेको अर्थात् भिजिबिलिटी राम्रो नभएकै कारण कति राष्ट्रिय तथा अन्तर्राष्ट्रिय उडान रद्द गरिएका छन्। चैत १८ को इयर क्वालिटी इन्डेक्स (एक्युआई) अनुसार काठमाडौं संसारकै सबैभन्दा प्रदूषित सहर रहेको देखियो। त्यस दिन काठमाडौंको एक्युआई २ सय ३५ रहेको थियो। सामान्यतः हावाको इयर क्वालिटी इन्डेक्स (एक्युआई) ५० भन्दा कम भएको स्वस्थकर हो। यो इन्डेक्स एक सयभन्दा माथि उक्लिनुलाई स्वस्थकर मानिँदैन र यो दुई सयभन्दा बढ्नुले स्वास्थ्यमा असर गर्ने हुन्छ। केही समयअगाडि ग्लोबल इन्भाइरोमेन्ट पर्फमेन्स इन्डेक्स (ईपीआई) अनुसार पनि नेपालको हावा (वायु) संसारको सबैभन्दा प्रदूषित रहेको जनाएको थियो। २४ वटा इन्डिकेटर तथा वातावरणीय स्वास्थ्यका आधारमा गरिएको सो तालिकामा नेपाल १८० औं स्थान अर्थात् सबैभन्दा तल रहेको जनाएको थियो भने छिमेकी मुलुक भारत, बंगलादेश, पाकिस्तान र चीनको अवस्था पनि राम्रो थिएन। यसले हामीवरिपरिको वातावरण संसारको सबैभन्दा प्रदूषित रहेको स्पष्ट गरेको छ। वातावरणीय प्रदूषणले मानव स्वास्थ्यमा नकारात्मक असर गर्छन्। वायु प्रदूषणले मानिसको श्वासप्रश्वास तथा आँखामा असर गर्छ भन्ने हेक्का भएर होला; बजारमा मास्क र चस्माको प्रयोग बढेको देखिएको छ। तर वायु प्रदूषणको असर आँखा र फोक्सोमा मात्र सीमित छैन। विश्व स्वास्थ्य संगठनको प्रतिवेदनले वायु प्रदूषणकै कारण प्रत्येक वर्ष करिब सात लाख मानिसको मृत्यु हुने गरेको देखाएको छ। विभिन्न समयमा गरिएका अध्ययनले वायु प्रदूषणले गर्भका बच्चा तथा प्रजननमा समेत गम्भीर असर गर्ने गरेको देखिएको छ। गर्भवतीलाई स्वच्छ हावा, सफा पानी, पोसिलो खानेकुरा अनि तनावरहित वातावरण भए गर्भको बच्चाको राम्रो विकास हुने जनविश्वास छ। यथार्थ पनि यह हो। गर्भको बच्चाको राम्रो विकासका लागि पोषणयुक्त खाना, तनावरहित परिस्थिति र स्वस्थकर वातावरण चाहिन्छ। हामी यसप्रति अझै सजग भएका छैनौं। हाम्रो वातावरण र गतिविधिले गर्भवतीलाई कति जटिलता थपिएको छ ? बहस गर्नु आवश्यक छ। गर्भवती महिला अहिलेको प्रदूषण हावामा घर बाहिर घुम्नेभन्दा पनि घरमै समय बिताउन उपयुक्त हुन्छ। चीनमा सन् २००८ मा भएको एक अध्ययनले वायु प्रदूषणले गर्भको बच्चाको तौल कम भएको पुष्टि गरेको छ। बच्चा जन्मिनेबित्तिकैको वजन दुई किलो पाँच सय ग्रामदेखि चार किलोग्रामसम्म हुने गरेकोमा वायु प्रदूषणले सो तौलमा औसत कम भएको र वायुमा सामान्य सुधार आउनेबित्तिकै २२ देखि २५ ग्राम वृद्धि भएको सो अध्ययनले देखाएको छ। अमेरिकाको न्युयोर्कमा रहेको द स्टोखोलम इन्भाइरोमेन्ट इन्स्टिच्युट्सले प्रकाशन गरेको एक अध्ययनले १८ प्रतिशत शिशु वायु प्रदूषणका कारण गर्भको अवधि नपुग्दै जन्मिने गरेको र यसैको कारणले ती शिशु शारीरिक रूपमा कमजोर रहने गरेको तर्क अघि सारेका छन्। अटिजम्का बारेमा धेरैले सुनेको हुनुपर्छ बच्चाको वृद्धि तथा विकासमा देखा पर्ने यो विशेष किसिमको समस्या हो। झट्ट हेर्दा सामान्य बच्चाजस्तै देखिए पनि दुईतीन वर्ष उमेर भएका यस्ता बच्चामा सामाजिक र मानसिक विकास राम्ररी भएको हँुदैन र त्यसैले गर्दा अलिक फरक स्वभावका हुन्छन्। अटिजम् हुने कारण अहिले पनि पूर्णरूपले पहिचान भइसकेका छैनन्। वंशाणुगत तथा वातावरणीय कारणले अटिजम हुन सक्ने विज्ञहरूको धारणा छ। पछिल्लो समयमा वायु प्रदूषण पनि यसका सम्भावित कारक रहेको अध्ययनले देखाएको छ। गर्भवती महिला गर्भको अन्तिम तीन महिनाको समयमा सडकछेउ वा गाडीको धुवाँ तथा हावामा पार्टिकुलेट पदार्थ उच्च रहेको स्थानमा बस्नाले सो गर्भको सन्तानमा पछि अटिजम देखिन सक्ने सम्भावना बढिरहेको अध्ययनले देखाएका छन्। वायु प्रदूषणले गर्ने असर प्रदूषणमा रहेको पोलुटेन्ट अर्थात् हानिकारक तत्वहरूको किसिम र कति समय प्रदूषणमा बस्नुपरेको हो ? यसमा भर पर्ने हुन्छ। धेरैवटा अध्ययनले प्रदूषित वातावरणमा धेरै समय बिताउनाले महिलाको मात्र होइन; पुरुषको पनि प्रजनन क्षमतामा ह्रास आउने देखाएको छ। गर्भवतीमा वायु प्रदूषणले दम वा श्वासप्रश्वासको समस्या बढाउने, गर्भ तुहाउने, उच्च रक्तचाप गराउने तथा गर्भको अवधि नपुग्दै व्यथा लाग्ने र बच्चा जन्मिने, मृत बच्चा, कम तौल भएको बच्चा तथा अपांग बच्चा जन्मिनेजस्ता समस्या गराउन सक्ने हुन्छ। यसरी जन्मिएका बच्चामा समेत दमको समस्याले पिरोल्न सक्ने सम्भावना रहने गरेको देखिएको छ। हाम्रा वरिपरिका हावा स्वस्थकर छैन भनेर आत्तिएर समस्याको समाधान हँुदैन। हाम्रो र छिमेकी देशहरूको वायु प्रदूषण धेरै छ; जुन एकल प्रयासबाट तुरुन्त स्वस्थकर बनाउन सम्भव नहोला। तर हाम्रा आँगनमा रहेका गर्भवती तथा जन्मिने बच्चामा प्रदूषित हावाको दुष्प्रभाव कम गराउने कोसिस गर्न सकिन्छ। विकसित मुलुकहरूमा हावामा हानिकारक तत्वको मात्रा नियमित मापन गर्ने र हावामा रहेका त्यस्ता हानिकारक तत्व छान्ने मेसिन तथा ग्यास (एयर प्युरिफायर) प्रयोग गर्ने गरिन्छ। हाम्रो देशमा त्यस्तो प्रबृद्धिको प्रयोग गर्न नसकिए पनि विभिन्न किसिमका घरभित्र लगाइने फूलका बिरुवा (स्पाइडर तथा स्नेक प्लान्टहरू) लगाउन सकिन्छ। यस्ता बिरुवाले कार्बनडाइअक्साईड, कार्बन मोनोअक्साइडलगायत हावामा भएका हानिकारक ग्यास प्रयोग गरी अक्सिजन दिन मद्दत गर्ने भएकाले घरभित्र तथा घरका कम्पाउन्डमा यस्ता बिरुवा लगाउनु महत्वपूर्ण हुन्छ। गर्भवती महिला अहिलेको प्रदूषण हावामा घर बाहिर घुम्नेभन्दा पनि घरमै समय बिताउन उपयुक्त हुन्छ। गर्भवती महिलाले नियमित स्वास्थ्य परीक्षण, पोषणयुक्त खानासँगै चिकित्सकले सुझाएका औषधिहरू सेवन गर्नुपर्छ। साथै गर्भवतीहरूले बाहिरी हावामा धेरै बस्नु, सडकछेउ तथा गाडीको धुवाँमा धेरै समय बिताउनु तथा धेरै कलकारखाना रहेका क्षेत्रमा बसोवास गर्नुभन्दा यस्ता अति प्रदूषित क्षेत्रबाट टाढा बस्नु उत्तम हुन्छ।"
एमाले र माओवादीको सुखद डिभोर्स,"जबजको असली अंशियार र व्याख्याता भएको नाताले एमालेले मात्रै समृद्ध नेपालको अभिभारा बोक्न सक्छ। पुनर्जन्म लिएर गत फागुन २३ को अपरान्ह सर्वोच्च अदालतको ढोकाबाट नेकपा एमाले निस्कँदा मुलुकको समग्र राजनीति एकाएक तरंगित भयो। पूर्वएमालेजन अदालतबाट ब्युँतिएको एमाले र सूर्य चिह्न सम्झँदै जहाँजहाँ थिए, त्यहींबाट पुलकित भएर उठे। प्रफुल्लताको सीमाको बाँध टुटेको अवस्थामा हाइफाइ का लाखौं पञ्जा ठोक्किए। सामाजिक सञ्जालमा खुसीका शब्द थेगिनसक्नु आँधीसरह बग्न थाले। उमंगित जमात घरका आँगन र सडक चोकमा ओर्लिएर बत्ती बाल्दै पुनर्जीवित एमालेलाई स्वागत गर्न थाले। अपत्यारिलो तर वास्तविक एमाले आगमणको उत्साहले देशको सीमा नाघ्यो। परदेशी नेपालीजनले विभिन्न देशबाट जहाँजहाँ थिए, त्यहींबाट खुसी प्रकट गरे। नेकपा एमालेको पूनर्जन्म आकस्मिक घटना मात्र थिएन;यो न्यायालयको बेन्चबाट ब्युँतिएको अत्यावश्यक शक्तिको पुनरोदय थियो। यसकारण कि एमाले नाम र सूर्यअंकित लोगो नेपालको राजनीतिको सर्वाधिक आशा र भरोसा गरिएको ब्रान्ड हो। नेपालीका काखमा हुर्किएको, देशीविदेशी शक्तिले हल्लाउन नसकेको एउटा सशक्त जनआधारसहितको दल हो। खुसी र उल्लास छाइरहेकै बेला एमाले अदालतको मूल ढोकाबाट निस्कनेबित्तिकै कतिपयका निधार चिटचिटाए। कतिपयका रक्तचापको सुई उकालो चढ्यो। केहीका मथिंगल भाउन्नियो। कहिल्यै एमाले र सूर्य चिह्नको भलो नचाहनेहरू मात्र हैन; त्यहीं दल र चिह्नबाट पहिचान बनाएका पात्रहरू पनि अर्धचेतन मुद्रामा बर्बराउन थाले। नागरिक समाजका स्वघोषित सुपात्रहरू, जो कम्युनिस्ट सत्ता भत्काइहाल्ने अनागरिक गतिविधिमा थिए, उनीहरू दम सकिएको घडीजस्तै टक्क रोकिए। जन्मिएको घरबाहिर बसेर जग कोतर्न अहोरात्र योगदान गरिरहने पेटिठेकेदारहरूका ज्यावलहरू हातबाट भुईमा खसे। विश्व परिदृश्यबाट कम्युनिस्ट शब्दकै समूल अन्त्य गर्ने कसम खाने विदेशी मूल ठेकेदारहरू पनि एमाले ब्युँतिएकामा चकित भए। एमालेको पुनर्जन्ममा किन खुसी र दुःखीका आँधी एकैसाथ चले ? किन मुस्कान र चीत्कारका आगो एकैपटक दन्किए ? किन उमंगका लहर र मुर्छित शरीरहरू एकैपटक सडकमा देखिए ? यी प्रश्नको जवाफ एकैपटक दिन सजिलो छैन तर यति भन्न सकिन्छ जनताको बहुदलीय जनवाद र जननेता मदन भण्डारी ब्रान्ड हो एमाले। नेपाली समाज र माटोसुहाउँदो एमाले नामको राजनीतिक दल, सुव्यवस्थित राजनीतिक संगठन र सतिशालजत्तिकै अनुशासित कार्यकर्ताको पंक्तिले शोभायमान छ। जरादेखि हाँगाबिँगा र टुप्पोसम्म मिलेको सांगठनिक पद्धति छ एमालेसित। यी विशेषतासहितको समुच्च संरचना नै एमाले हो। र, यो पार्टीसित दक्षिण एसिया मात्र नभई विश्वकै ध्यानाकृष्ट गराउन सक्ने केपी शर्मा ओलीको भिजनरीर सुविचारित नेतृत्व छ। एमालेको पुनर्जन्म अदालतका आँखामा कानुनी व्याख्यामात्रै हो। आरोप लगाइएजस्तो फैसलामा कुनै राजनीतिक सम्बन्ध छ भनिनु फगत बेतुकको चिच्याहट हो। फैसलाको सारलाई खिच्दै भन्नुपर्दा यो एमाले र माओवादी जोडीको सुखद डिभोर्स हो, जो पूर्वएमालेका लागि जरुरी थियो। किनभने यो सुखद डिभोर्सबाट मात्रै नेपाली क्रान्तिको सिद्धान्त जनताको बहुदलीय जनवादको रक्षा हुन पुग्यो। जनयुद्धको रकमी उपयोगवादी र छलकारी जुन चरित्रबाट प्रचण्डको उदय भएको थियो; त्यसको नियतीले अन्ततः पूर्वमाओवादीलाई सुनसान बाटोको एकल यात्री बन्न अभिशप्त पार्ने नै थियो। भयो। अदालतको बेञ्चबाट एमाले ब्युँतनु नेपाली राजनीतिमा चौतर्फी अवसरले पर्दा उघ्रिनु हो। एउटा पंक्तिमा परिभाषित अदालतको व्याख्याले नेपालका राजनीतिक दलहरूलाई जुट्नु वा फुट्नु दुवै लाभदायक छैन भन्ने शिक्षा दिएको छ। दुई दशकअघि एमाले र माले फुटेर दुई दल हुनुले दुर्गति नै सावित गर्यो। कांग्रेस फुटेर कांग्रेस प्रजातान्त्रिकको दुई दलीय अभ्यास पनि उक्त पार्टीका लागि फलिफापभन्दा विलाप सावित भयो। वामपन्थी दल, मधेसवादी दल र राष्ट्रिय प्रजातन्त्र पार्टीका फुट र पुनर्मिलनका अभ्यासले पनि ओरालै बाटो समातेको देखियो। विपरीत वैचारिक धारका एमाले र माओवादी जुट्ने बेलामै पनि एकताको कालगति प्रमाणित गरिसकेको थियो। अन्ततः पुष्टि भएरै छाड्यो। अब नेपाली अर्थराजनीतिको ब्रान्डिङ कसरी गर्ने त ? यो आजको अहम सवाल हो। विकास र समृद्धिको सैद्धान्तिक ब्रान्डिङ जनताको बहुदलीय जनवाद (जबज) हुनुपर्छ। देश बलियो हुन लोकतन्त्र बलियो हुनुपर्छ। लोकतन्त्र बलियो हुन राजनीतिक दलहरू बलिया हुनुपर्छ। राजनीतिक दलहरू बलिया हुन त्यसको सिद्धान्त र संगठन बलियो हुनुपर्छ। वैचारिक धरातल समय र परिवेशसुहाउँदो हुनुपर्छ। आज आएर नेपाली कम्युनिस्ट इतिहासमा नेकपा एमालेको पाँचौं राष्ट्रिय महाधिवेशनबाट वाम आन्दोलनमा स्वर्ण ढोका उघारिएको प्रमाणित हुँदै छ। जनताको बहुदलीय जनवाद अंगीकार गरेपछि एमाले अब्बल र बलियो दलका रूपमा स्थापित भएको प्राप्त जनमतका आधारमा उक्त तर्कका आधारहरू बनेका हुन्। त्यसैले एमालेको पुनर्जन्ममा खुसीका बिगुल बजेका हुन् र अर्कातिर बलीन्द्र अश्रुधारा रोदनको चीत्कार प्रकट भएका हुन्। २०७५ साल जेठ २ गतेको अवस्थामा फर्किएको नेकपा एमालेका लाखौं संगठित सदस्यहरूको पुनर्जन्म भएको छ। जुझारु नेपाली युवा र बयस्कहरू समाहित हजारौं कमिटी पुनः सञ्चालित भएका छन्। सूर्य चिह्नमा स्वस्तिक छाप लगाएका करोडौं नेपाली बालिग मतदाता फेरि एमालेकै झन्डा बोकेर हिँड्न थालेका छन्। जहाँ, जतापट्टिबाट जागे पनि एमालेकै संगठन बनिरहेको छ। एमालेकै कमिटीहरू रक्तसञ्चारित भएका छन्। अरू त अरू, एमाले ब्यँताउने गरी भएको अदालतको फैसलामाथि पुनरावलोकनको डम्फु बजाइरहेकाहरूको गतिविधिले पनि अन्ततः एमालेकै प्रचारलाई बलियो बनाइरहेको छ। त्यसैले एमालेजनहरू आत्तिनुपर्ने देखिँदैन। एमालेको छाता ओढ्न र सूर्य चिह्न छातीमा टाँसेर हिँड्नेलाई आगामी राजनीतिक गन्तव्य कठिन पनि काहींबाट देखिँदैन। पछाडि फर्केर गम्दा, एमाले र जनताको बहुदलीय जनवाद छाडेर एकताका नाममा गुज्रिएका ती दिन कालो दिन सावित भएको प्रतीत हुन्छ। एमालेको नाम विस्थापन गरिनु र नेपाली क्रान्तिको मौलिक सिद्धान्त जनताको बहुदलीय जनवादलाई दराजमा थन्क्याउनु नेपाली कम्युनिस्ट राजनीतिमा दशाग्रह निम्त्याउनुसरह नै थियो। ती दिनमा न संठगन बने, न त सरकारले नै कम्फरटेबल रूपमा अघि बढ्ने मौका पायो। बरु अरू नै शक्तिकेन्द्रलाई कम्फरटेबल हुने गरी सरकार ढाल्ने कलुषित कोसिस भए। किचलो, झगडा, अवरोध, ईष्र्या र बेइमानीपूर्वक गतिविधिको षड्यन्त्रात्मक ब्युह रचिए; जुन इतिहासमै कलंकित सावित हुनेछन्। नेपालमा कम्युनिस्ट सरकार बनेयता विश्व पुँजीवादका गिद्देदृष्टि नेपाली राजनीतितर्फ तेर्सिनै रहेको थियो। संविधान जारी गरिनु, नेपालको चुच्चे नक्सा छापिनुजस्ता राष्ट्रवादी कार्यले दक्षिणी छिमेकीमा नन्कम्फर्टेबल अवस्था बन्यो। एमसीसीका सन्दर्भमा पनि अमेरिका बेखुसी नै रह्यो। चर्चित अमेरिकी विचारक नोम चोम्स्कीको भनाइ यहाँ सम्झनलायक छ। अमेरिकी सरकार कम्युनिस्ट राज भएका देशहरूमा सत्ताविरुद्ध जनतालाई भट्काउँछ, कम्युनिस्ट सडकमा भएका देशहरूमा सरकारलाई कम्युनिस्टमाथि दमन गर्न उक्साउँछ। एमसीसीका सन्दर्भमा पनि नेपालमाथि अमेरिकी नीति त्यस्तैत्यस्तै देखिन्छ। विश्वका अरू मुलुकमा भएको अभ्यासलाई हेर्ने हो भने पनि एमसीसीको अन्तर्य यही देखिन्छ। अदालतको आदेशले एमाले त पुनर्जीवित गर्यो। तर, अब नेपाली अर्थराजनीतिको ब्रान्डिङ कसरी गर्ने त ? यो आजको अहम सवाल हो। विकास र समृद्धिको सैद्धान्तिक ब्रान्डिङ जनताको बहुदलीय जनवाद (जबज) हुनुपर्छ। राष्ट्रिय पुँजी निर्माणका लागि नवउदारवादीस्वरूपको विश्व पुँजीवादसित जुध्ने यो एउटा वैचारिक हतियार पनि हो। यो लोकतान्त्रिक छ र बहुलवादका पक्षमा छ। दोस्रो ब्रान्डिङ हो सूर्य चिह्न र एमाले। जबजको असली अंशियार र व्याख्याता भएको नाताले नेकपा एमालेले मात्रै अबको समृद्ध नेपालको अभिभारा बोक्न सक्छ। तेस्रो ब्रान्डिङ हो ओली। सही विचार, सिद्धान्त र कार्यदिशाको कार्यान्वयन सही नेतृत्वले मात्रै गर्न सक्छ। वर्तमानमा ओली मात्रै समृद्ध नेपालको नेतृत्वदायी ब्रान्डिङ बन्न सक्छ भन्ने त व्यवहारतः पुष्टि नै भइसकेको छ। पछिल्ला दिनमा नेकपा एमालेको प्लेटफार्म फराकिलो बन्दै जानुमा पनि ओलीकै योगदान बढी देखिन्छ। काठमाडौं बागबजारको साढे दुईतले साँघुरो घरबाट बल्खुस्थित आफ्नै ठूलो घर, त्यसपछि धुम्बाराहीको कम्पाउन्डसमेतको भव्य घर हुँदै अब मानव रोबटजडित अत्याधुनिक महलमा सर्दै छ एमाले। एमालेले परम्परागत प्रशासन, सांगठानिक ढाँचा र तौरतरिकालाई अटोमेसन गर्दै डिजिटल फ्रेमवर्कमा रूपान्तरण हुने तहमा छ। वाद, विचार र संगठन र नेताका तौरतरिकालाई डिजिटलाइज गर्ने क्रममा छ। ओली सोच र चिन्तनको यानमा सहयात्रा गर्न केही दिनदेखि व्यापारी, बुद्धिजीवी र सर्वसाधरण एमाले प्रवेश गर्न लामबद्ध छन्। राजनीति विधाबाट टाढा बस्ने अदृश्य पात्र पनि तुलानत्मक दृष्टिमा केपी ओली नै ठीक छन् भन्ने अवस्थामा पुगेका छन्। चिया पसलदेखि केही जमघटमा नेता त बरु केपी ओली नै ठीक हो भन्ने बहस चलिरहेको छ। त्यसैले हिजोको इतिहास, आजको परिवेश र भोलिको भविश्यको आकलन गर्दा नेपालमा आगामी दिनमा फाप्ने कम्युनिस्ट पार्टी एमाले र चिह्न सूर्य नै हो भन्ने आसन्न चुनावले पनि परिपुष्ट गर्नेछ।"
सहकारी कप बुद्धिचाल सुरु,"ललितपुर : ललितपुर स्पोर्टस् क्लब र ताम्रकार समाजको संयुक्त आयोजनामा शुक्रबारदेखि गणेशमान सिंहस्मृति आठौं सहकारी कप फिडे रेटिङ्ग बुद्धिचाल प्रतियोगिता सुरु भएको हो । पहिलो चरणको खेलमा सुन्दर साकोस हेटौडाका कृष्ण थापा, कामना साकोसका सुजेन्द्रप्रसाद श्रेष्ठ, सूर्योदय साकोसका सुमन राई, करुणामय साकोसका प्रेमकृष्ण महर्जन, स्वर्णिम साकोसका युवराज पौडेल र बालकुमारी साकोस मध्यपुरका सुन्दर श्रेष्ठ बिजयी भएका छन् । बिहीबारदेखि आठौं सहाकारी कप बुद्धिचाल प्रतियोगिता हुँदै त्यसैगरी गोल्डेन गेट कलेजका निकेन कुसाथा, सद्भाव कृषि सहकारी लुभुका अशोकमोहन श्रेष्ठ, स्वागतम साकोसका सुश्रुत दाहाल, नेशनल डेभलपमेन्ट साकोसका बद्रिलाल नेपाली, दीर्घराज जोशी, लवकुमार श्रेष्ठ, जनसेवा साकोसका अबिरल राई, गजुरमुखी चेस क्लबका प्रकाश नेपाल, दोलखाका उत्तम ढुंगेल विजयी हुँदै १ अंक जोडेका छन् । यसअघि ललितपुर स्पोर्टस् क्लबका अध्यक्ष हिराकाजी महर्जनको सभापतित्वमा भएको एक कार्यक्रमको ललितपुर महानगरपालिका मेयर चिरीबाबु महर्जन र फिडे इथिक्स कमिसन सदस्य तथा नेपाल बुद्धिचाल संघका पूर्वअध्यक्ष राजेशहरि जोशीले उद्घाटन गरे । ६४औं सहकारी दिवसको उपलक्ष्यमा आयोजित प्रतियोगितामा ९० खेलाडी प्रतिस्पर्धा गर्दैछन् । पाँचदिने प्रतियोगिताका विजेताले यामाहा मोटरसाइकल र उपविजेताले नगद ६० हजार हात पार्नेछन् ।"
कोरोना संक्रमित भारतीय पूर्व क्रिकेटर सचिन तेन्दुलकर ६ दिनपछि अस्पताल भर्ना,"नयाँ दिल्ली : कोरोना भाइरस संक्रमित भारतका पूर्व राष्ट्रिय क्रिकेटर सचिन तेन्दुलकर अस्पताल भर्ना भएका छन् । सचिनले सामाजिक सञ्जाल ट्वीटर मार्फत् आफू अस्पताल भर्ना भएको शुक्रबार बिहान जानकारी गराएका हुन् । चिकित्सकको सल्लाहअनुसार म अस्पताल भर्ना भएको छु, उनले लेखेका छन्, आशा छ केही दिनमै घर फर्किनेछु । सचिनले आफ्नो स्वास्थ्यलाभको कामना गर्ने सबैलाई धन्यवाद दिएका छन् । मेरो स्वास्थ्यलाभको कामना गर्नुहुने सबैलाई हार्दिक धन्यवाद, उनले ट्वीटरमा लेखेका छन् । ४७ वर्षीय सचिनलाई शनिबार कोरोना संक्रमण भएको थियो । कोरोनाका सामान्य लक्षण देखिएपछि स्वाब परीक्षण गर्दा उनमा संक्रमण पुष्टि भएको थियो । संक्रमण भएपछि उनी होम आइसोलेसनमै थिए ।"
