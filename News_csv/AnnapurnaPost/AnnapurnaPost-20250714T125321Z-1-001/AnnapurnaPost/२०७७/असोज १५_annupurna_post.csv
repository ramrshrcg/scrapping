शीर्षक,विवरण
ईश्वरको भक्त कस्तो ?,"भगवान् कृष्णले दासीकी सानी पुत्रीलाई बोकेको देखेपछि कुबेरपत्नीलाई सयौं दासदासीको मालिक र भौतिक सम्पत्तिको वैभव र मोह एकाएक घट्न थाल्यो। अघिपछिजस्तो नुहाउने, सफा लुगा लगाउने र पूजा कोठामा घन्टौंसम्म बसेर पूजाआजा गर्ने इच्छामा पनि कमी आयो। दासदासी र समाजप्रति हेर्ने पहिलेको दृष्टिकोण पनि हट्यो। उनले बोध गरिन् यो वैभवमा रमाउञ्जेल म ईश्वरसँग नजिक हुन सक्दिनँ। पूजा कोठामा घण्ट बज्यो। बालिका दौडेर आइन्। पूजाकोठाबाहिर उभिइरहेको देखेर कुबेर पत्नीले बोलाइन्, कृष्णपुत्री, भित्र आऊ। उनी भित्र गइन्। उनलाई टीका लगाइदिइन्। हातभरि नैवेद्य पनि राखिदिइन्। सानीले कृष्णको प्रतिमा पनि हेरिन्। कुबेर पत्नीले उनको आशय बुझिहालिन्। उनले त्यो प्रतिमा पनि दिइन्। भनिन्, तिमीलाई के चाहिन्छ त्यही झिक। कृष्णको प्रतिमा पाएपछि सानी खुसी भइन्। हातमा रहेको नैवेद्य कृष्णलाई अर्पण गरिन्। साक्षात् कृष्णसँग झैं संवाद गर्न थालिन्। कुबेर पत्नीले उनको चर्तिकला हेरिरहिन्। सानीको हावभाव देखेर उनी हाँस्थिन्। बेलाबेलामा गहभरि आँसु पार्थिन्। भन्थिन्, हे कृष्ण, तिम्रो रहस्य बुझ्न नसकेर म चकित परेकी छु। कुबेर पत्नीले बोध गरिन् सानीका हावभाव, क्रियाकलाप र बोलाइमा न गन्ध छ न त राग छ। जतिखेर पनि खेलिरहन्छिन्, रमाइरहन्छिन् र हाँसिरहन्छिन्। यिनको मनभित्र न इच्छा छ। न कामना छ। न आशा छ। न कुण्ठा छ। न पिर छ। म दासीकी छोरी हुँ, यो घर मालिकको हो, मेरी आमा मालिकका घरमा काम गर्छिन् भन्ने उनलाई के थाहा छ र ? यी सारा कुराबाट उनी विल्कुल टाढा छिन्। सानी हाँस्दा स्वयं कृष्ण हाँसेजस्तो। कृष्णकै प्रतिरूपजस्तो। सबै ईश्वरजस्तै लाग्नुपर्ने रहेछ। यिनको मन पनि सफा पानीजस्तै कञ्चन छ। भगवान् कृष्णले मथुरा आउँदा सानीलाई बोकेको त्यसै होइन रहेछ। ईश्वर प्रेमको भोको हुन्छ भन्ने कुरा त्यसै भनेको होइन रहेछ। वैभव, सान, महत्वाकांक्षा, कामना, आशा, कुण्ठा, राग, द्वेष आदि मनका फोहोर रहेछन्। फोहोर भरिएपछि ईश्वर टाढिँदै जाँदा रहेछन्। खुसी र प्रेम जति भरिँदै जान्छ, ईश्वर पनि त्यति नै नजिक हुँदा रहेछन्। ईश्वर नजिक भएको मानिस मात्र हाँस्न सक्दो रहेछ। ईश्वरको भक्त हुन सक्दो रहेछ। ईश्वरको प्यारी हुन त सानीजस्तै हुनुपर्ने रहेछ।"
कोरोना कहर : सफलताको उदाहरण थाइल्यान्ड,"कोरोना महामारीका कारण जिन्दगी जिउने र जीविका चलाउनेमध्ये एक वा दुवैको कहरले सिंगो मानव जाति रोग, भोक र मानसिक तनावमा गुज्रिरहेको छ। दक्षिणपूर्वी एसियाको एक मध्यम आय भएको देश थाइल्यान्ड भने कोरोनाविरुद्धको लडाइँमा सफलता हासिल गर्नेमा अग्रणी स्थानमा छ। ग्लोबल कोभिड इन्डेक्स (जीसीआई) मा सहभागी १ सय ८४ देशमध्ये थाइल्यान्ड कोभिडसँगको लडाइँमा सबैभन्दा सफल देखिएको छ। यस्तो महाविपद्को घडीमा पनि थाई नागरिक र यो देशमा बसोबास गरिरहेका विदेशीलाई थाइल्यान्डले सुरक्षित महसुस गराएको छ। उसो त थाइल्यान्ड चीनबाहिर कोभिड संक्रमण भएको पहिलो देश हो। चीनको उहानबाट थाइल्यान्ड भ्रमण गरेकी एक चिनियाँ महिलामा जनवरी १३ मा कोभिड संक्रमण भएको पुष्टि भएको थियो। त्यसयता सेप्टेम्बर २८ सम्ममा जम्मा ३ हजार ५ सय ४५ केस रेकर्ड भएका छन्। त्यसमा ३ हजार ३ सय ६९ जना निको भएर घर फर्किएका छन्। १ सय १७ जना अस्पतालमा उपचाररत छन्। यो अवधिमा ५९ जनाले ज्यान गुमाएका छन्। थाइल्यान्डको जनसंख्या करिब ७० मिलियन छ। यो आँकडालाई सरल रूपले हेर्दा थाइल्यान्डले कोरोना नियन्त्रणमा प्राप्त गरेको सफलता बुझ्न गाह्रो छैन। यो तथ्यांकलाई अझ मिहिन हिसाबले केलाउँदा मार्च अन्तिमतिर थाइल्यान्डले प्रतिदिन १ सय ८८ सम्म केस सामना गर्न पुग्यो। त्यही बेलादेखि कोरोनाविरुद्ध आक्रामक रूपमा प्रस्तुत हुने नीति थाइल्यान्डले लिएको देखिन्छ। दुई हप्ताको लकडाउनबाट सुरु गरेको उक्त नीतिका कारण करिब २ महिनामा कोरोना संक्रमण पूर्ण नियन्त्रमा आयो। यति ठूलो महामारीलाई एउटा विकासशील देशले कसरी पछार्न सक्छ भन्ने प्रस्ट सन्देश थाइल्यान्डले संसारलाई दिएको छ। जहाँ ४ महिनादेखि स्थानीय तहमा कोरोना संक्रमण शून्य छ। महामारीलाई पूर्णतः नियन्त्रण गर्न हासिल गरेको सफलतामा अन्तर्राष्ट्रिय समुदायले चासो दिएका छन्। उनीहरूले थाइल्यान्डको कामको सराहना गरेका छन्। उसले आफूलाई धेरै देशलाई एउटा बेस्ट प्राक्टिस सिक्ने केन्द्रका रूपमा उभ्याएको छ। यो सफलता महिनांै लकडाउन गरेर भने आर्जन गरेको हैन। बाहिरी मुलुकबाट आफ्ना नागरिक फर्काउने, पेसा, व्यवसायमा सम्बद्ध विदेशी र विद्यार्थीलाई देशमा स्वागत गर्ने काम पनि जारी छ। सरकारले यो अवधिमा ७० हजार नागरिकलाई विदेशबाट फर्काएको छ। १९ हजारभन्दा बढी विदेशीलाई प्रवेशाज्ञा दिएको छ। त्यसमा १० हजारजति वर्क परमिटवाला छन्। २ हजार ८ सयजना थाईसँग पारिवारिक सम्बन्ध भएकाहरू छन्। २ हजारभन्दा बढी विदेशी विद्यार्थीले पनि उक्त प्रवेश अनुमति प्राप्त गरेका छन्। उक्त क्रममा केही आयातीत केस दैनिक रूपमा देखिए पनि क्वारेन्टाइनको अनिवार्य नीति लागू गरेर भाइरसमुक्त बनाएर मात्र समुदायमा जाने व्यवस्थाका कारण रोगको फैलावट पूर्णतः नियन्त्रणमा छ। वास्तवमा थाइल्यान्ड न एउटा आर्थिक रूपमा उच्च आय भएको देश हो न त पूर्ण विकसित। तापनि कसरी संसारलाई आश्चर्यचकित पार्दै यसले महामारी नियन्त्रण गर्यो होला त भन्ने आमचासो बनेको छ। नेपालजस्ता कम स्रोतसाधन भएका देशका लागि भने यो अनुभव झनै सान्दर्भिक हुन सक्छ। केही विश्लेषकले यो सफलता राष्ट्रिय संकटकाल, रात्रिकालीन कफ्र्यु, लकडाउन, नाका सिल, विद्यालय र विश्वविद्यालय बन्द गरी प्राप्त गरेको भनेर चर्चा गर्ने गरेका छन्। यद्यपि म आफैं यो पूर्ण अवधिभर थाइल्यान्डको राजधानी बैंककमा रहेर हेर्दा भने ती टिप्पणीसँग पूर्ण सहमत हुन सकिनँ। सुन्दा कडाजस्ता देखिएका ती कदम व्यवहारमा दैनिक जनजीवन नै प्रभावित गर्ने प्रकृतिका थिएनन्। अर्थतन्त्रको मूल्य चुकाएर कोरोना नियन्त्रणमा मात्र लाग्नु उपयुक्त नभएको आलोचना थाइल्यान्डले नपाएको भने हैन। यथार्थमा संक्रमण फैलिएर उत्कर्षमा पुग्दा राति केही घण्टा कफ्र्यु लागे पनि दिनमा खुद्रा पसल सामान्य अवस्थामा झैँ चलेका हुन्थे। दूरी कायम गरी बसहरू चलिरहेका हुन्थे। फुड डेलिभरी राम्ररी हुन्थ्यो। मर्निङ वाकमा निस्किएर फ्रेस मार्केटबाट सागसब्जी किन्ने मेरो रुटिन संक्रमणको उत्कर्षमा पनि रोकिएन। मार्चअप्रिलमा एकपटक १४ दिनका लागि बार, मसाज पार्लर, विद्यालय, विश्वविद्यालयजस्ता भीडभाड हुने व्यवसायलाई पूर्ण रूपले बन्द गरिए पनि दैनिक सप्लाईमा सरकारले कतै कमी हुन दिएन। त्यसपछि बिस्तारै सबै व्यवसाय पहिला आंशिक र केही हप्तापछि पूर्णरूपमा खोल्ने व्यवस्था गरियो। त्यो दुई हप्ताको आंशिक लकडाउनलाई सरकार र निजी दुवै पक्षले ती व्यवसाय कसरी सुरक्षित रूपमा सञ्चालन गर्ने भन्ने तयारीमा उपयोग गरे। धेरै देश लकडाउन उपयोग गर्न नसक्दा कोरोनाको हटस्पट बन्न पुगेका छन्। थाइल्यान्डमा अर्को प्रभावकारी नीति सरकारले भीडभाड हुने चाडपर्वलाई निषेध गर्यो, त्यो बिदा रोग नियन्त्रण भएपछि दिने सर्तमा। अप्रिलको दोस्रो सातामा पर्ने अत्यधिक भीडभाड हुने सोंग्क्रानजस्ता चाडपर्वका बिदा ४ महिना पछि सर्यो। कोरोनाले आक्रान्त भएका बेला मार्च अन्तिमतिर थाई प्रधानमन्त्रीले पहिला रोग संक्रमण नियन्त्रणमा लिने र अवस्था सुधार आउन थालेपछि अर्थतन्त्रलाई पुनर्जीवन दिने प्रस्ट नीति अघि सारेका थिए। संक्रमण बढेका बेला सरकारले आफ्नो नीतिमा प्राथमिकता निर्धारण गर्न सफल हुनु नै कोरोना नियन्त्रणको मुख्य कारक हो। सँगै प्रविधि प्रयोग गर्दै सार्वजनिक स्वास्थ्य रणनीति सरकारले अगाडि सार्यो। यसमा छुट्टै एप बनाएर सूचना एकीकृत रूपमा जनतामा पनि पुर्यायो। कन्ट्याक्ट ट्रेसिङसहित संक्रमित र अन्य शंकास्पद व्यक्तिको अनुगमन गर्न थाई चाना भन्ने छुट्टै एप प्रयोग गरियो। यसले ट्र्याकिङ र ट्रेसिङमा सहजै सफलता हासिल गर्यो। प्रभावकारी ट्र्याकिङ र ट्रेसिङ गर्न सके मास टेस्टिङ नगरी पनि कोरोना नियन्त्रण गर्न सकिने सन्देश थाइल्यान्डले दिएको छ। थाइल्यान्डको परीक्षण दर ००३ प्रतिहजार छ। यो भारत र भियतनामजस्ता देशको तुलनामा धेरै कम हो। थाई सरकारले अगाडि सारेका स्वास्थ्यसम्बन्धी रणनीति प्रभाकारी साबित भए। सरकारले काम, व्यापार र व्यवसाय गर्नेका लागि अनिवार्य र स्वैच्छिक दुई प्रकारका रोग प्रतिरोधात्मक सर्त तय गर्यो। भौतिक उपस्थितिको बाटो पनि खुला गर्यो। घरबाटै काम गर्ने विकल्प पनि दिइयो। यसले भीडभाड कम गरायो। प्रविधि प्रयोगमार्फत अनुगमनको व्यवस्था गरेर अति जोखिम भएकाबाहेकका व्यवसयालाई तुरुन्त निरन्तरता दिन प्रोत्साहन पनि गर्यो। जतिखेर स्थानीय तहमा केस सक्रिय नै थिए, विद्यालय र विश्वविद्यालय २ हप्ताभन्दा बढी बन्द भएनन्। केहीले अनलाइन प्रबिधि अपनाए भने केहीले अनिवार्य सर्त पालना गरेर फेस टु फेस कक्षा चलाए। राष्ट्रिय आवतजावतलाई संक्रमित क्षेत्रमा कडा अनुगमन र प्रभाव नभएका र कम भएकामा खुकुलो नीति अबलम्वन गर्यो। एक छाता नीति लिएन थाइल्यान्डले। यसले गर्दा महामारीमा पनि जनताले उति सास्ती भोग्नु परेन। म बैंकक रहे पनि पछिल्लो नौ महिनामा लकडाउन भएर घरबाट निस्कन नपाएको कुनै त्यस्तो दिनको अनुभव गर्नु परेन। तर, यी नीति र रणनीति केन्द्रीय सरकारको एकल प्रयासको मात्र प्रतिफल भने होइन। सरकारले स्थानीय तहमा १ मिलियनभन्दा बढी ग्रामीण स्वास्थ्य स्वयंसेवक खटायो। उनीहरूले गाउँगाउँमा गोलकिपरको भूमिका खेले। जहिले कोरोनाले गाउँगाउँ आतंकित भएका थिए, रोगको बारेमा सही जानकारी थिएन, रोकथामका सही उपायको ज्ञान गाउँमा थिएन; ती ग्रामीण स्वयंसेवकले गाउँमा कोरोना भाइरस के हो र कसरी बच्ने भनेर जनचेतना फैलाए। मोबाइल फिभर क्लिनिक चलाए। शंकास्पद बिरामीलाई अस्पताल लैजान सयोग गरे। गाउँको कोभिड गतिविधिको निरन्तर रिपोर्टिङ केन्द्रमा गरे। एकबाट अर्को प्रान्तमा यात्रा गर्नेहरूको अनुगमनदेखि घरेलु मास्क बनाएर गाउँलेलाई वितरण पनि गरे। क्वारेन्टाइनमा रहेकाहरूको अवस्था र खानपिनमा उत्तिकै चासो दिए। त्यसबाट बिरामीले माया र उत्साह पाए। यसले संक्रमितलाई रोगसँग लड्ने बल पुग्यो। यी ग्रामीण स्वास्थ्य स्वयंसेवकलाई अहिले नचिनिएका हिरोहरू भनेर सम्मान गर्छन् थाई र विदेशीले। यस्ता स्वयंसेवी प्रकृतिका स्थानीय सञ्जालले पनि विपद्मा ठूलो भूमिका खेल्न सक्छ भन्ने कुरा धेरै देशले कम आकलन गरेको देखिन्छ। यो विज्ञ मात्रले योगदान गर्ने समस्या हो भनेर बुझ्ने गल्ती विकसित समाजमा पनि देख्न सकिन्छ। स्थानीय मानव स्रोतसाधनको सदुपयोग गर्ने थाइल्यान्डको नीति अनुसरणीय छ बाँकी विश्वलाई। त्यसो त राज्यले राम्रा कदम लिँदा पनि जनस्तरबाट सहयोग र समर्थन लिन सक्नु चुनौती बन्दै गएको देखिन्छ वर्तमान विश्वमा। थाई सरकारले भने राम्रै सहयोग, समर्थन र विश्वास जनस्तरबाट प्राप्त गर्न सकेको देखिन्छ। त्यो विश्वास लिन सरकारले सीधा र प्रस्ट सञ्चारको नीति लियो। केन्द्रीय रोग नियन्त्रण गर्न बनेको मुख्य संयन्त्रले दैनिक पत्रकार सम्मेलन गर्यो। सरकारका नीति र रोगको अवस्थाको फेहरिस्त जानकारी गरायो आमसञ्चार माध्यममार्फत। स्वास्थ्य मन्त्रालयले विज्ञहरूको संलग्नतामा सम्भावित स्वास्थ्य चुनौतीबारे नियमित रूपमा जानकारी गरायो। उसले जनतालाई स्वास्थ्य सतर्कता अपनाउन उत्प्रेरित गराइरह्यो। प्रधानमन्त्रीले आफ्नै नेतृत्वमा राजनीतिक नेताहरूलाई सम्मिलित गराई कोभिड व्यवस्थापन केन्द्र बनाएर सुरुमै सरकारको सम्पूर्ण ध्यान कोरोना नियन्त्रमा रहेको प्रस्ट सन्देश दिए। सरकारले रोग नियन्त्रणमुखी एकीकृत कार्यक्रममार्फत जनताको मन जित्यो। यसले गर्दा जनस्तरमा ठूलो अत्यास आएन। बिरामी परे राज्यले हेर्छ भन्ने विश्वास जनतामा देखियो। विपत्का बेला जनताको मनोबल उच्च हुनुले सरकारका नीति निर्देशन र नियमावली कार्यान्वयन गराउन ठूलो मद्दत पुग्यो। सरकारले सबैलाई मास्क लगाऊ भन्यो। त्यसलाई सबैले फलो गरे। दूरी कायम गर भन्यो, सबैले पालना गरे। नाक र मुख छोप्नु भन्दा अन्यत्रजस्तो चिउँड़ोमा मास्क लगाएर हिँड्ने थाई कतै देखिएनन्। संक्रमण रोक्न चालिएका कदमविरुद्ध जनता सडकमा पनि आएनन् बरु उल्टै सहयोग गरे। अर्को बलियो पक्ष भनेको थाइल्यान्डले सार्वजनिक स्वास्थ्यमा गरेको विगतको लगानी हो। उसले पछिल्लो ५० वर्षमा १ हजारभन्दा बढी सुविधासम्पन्न अस्पताल र १० हजारभन्दा बढी प्राथमिक स्वास्थ्य केन्द्र बनाएको छ। ती केन्द्रले द्रुत र चुस्त सेवा दिन सके। यसका साथै थाइल्यान्डले सन् २००२ देखि नै युनिभर्सल हेल्थ कवारेज लागू गरेको छ। सरकारले थाई र यहाँ बस्ने विदेशीलाई पनि कोभिडको निःशुल्क उपचार गर्ने नीति अगाडि सार्यो। यसले सरकार र जनताबीचको विश्वास पनि बढ्यो। कोभिडले २ साता बन्द भएर पहिलो दिन विश्वविद्यालय पुग्दा स्टाफले मेरो हातमा कोभिड इन्स्योरेन्स कार्ड थमाएका थिए। यसको मतलब सरकार र सबै अंग जिम्मेवार र एकीकृत भएर लागेको प्रस्ट देख्न सकिन्थ्यो। यी सबै फ्याक्टरले परिणाम निकाल्न सक्नुमा सबैभन्दा प्रमुख भूमिका भने सरकारले समयमै एक्सन लिन सफल भयो। उदाहरणका रूपमा सबभन्दा पहिला कन्ट्याक्ट ट्रेसिङ गरेर चीनबाट बाहिरी संसारमा कोरोना संक्रमण प्रमाणित गर्यो। चाँडै लकडाउन गर्यो तर लम्ब्याएन। सुरुका केही हप्ता बाहिरी देशसँगको आवतजावत नरोकेकाले मात्र अहिलेको संख्यामा संक्रमण भएको हो। त्यति बेला अन्तर्राष्ट्रिय सीमाहरू बन्द गर्ने नगर्ने एउटा अन्योलमा विश्व नै थियो। जब सीमा नाका बन्द गर्ने अभ्यास सुरु भयो, थाइल्यान्डले तुरन्तै निर्णय लियो। जब कोरोना नियन्त्रण गर्ने कि अर्थतन्त्र जोगाउन लाग्ने भन्ने अवस्था आयो, प्राथमिकता समयमै तोक्न सक्यो। सही समयमा सही निर्णय लिन सक्नु थाई सरकारको अर्को सफलताको सकारात्मक पाटो हो। यथार्थमा अहिले पनि थाइल्यान्डमा संकट नै छ तर मानिसहरू देशभित्र निर्धक्क आवतजावत गर्न थालेका छन्। सभा सम्मेलन र व्यापार व्यवसाय सुरु गरेका छन्। मैले पनि गत जुलाईदेखि विश्वविद्यालयमा नियमित फेस टु फेस पढाइरहेको छु। बिस्तारै यहाँ न्यु नर्मलको अनुभूति भएको छ। स्यानिटाइजर, भौतिक दूरी र मास्क न्यु नर्मलका अनिवार्य टुल भएका छन्। तिनै टुलसँग ओल्ड नर्मलका काममा मजस्तै धेरै थाई फर्किरहेका छन्। नियम पालना गर्ने आचरण भएका र सरसफाइ र सुन्दरतालाई महत्व दिने थाईहरूले मास्कलाई नया फेसन आइटम र स्यानिटाइजरलाई बडी लोसनजस्तो मानेका छन्। उनीहरू भौतिक दूरी राख्दै अहिले दैनिक नियमित रुटिनमा व्यस्त छन्। यस्तो लाग्छ, कोरोनाको खतरा थाहा पाए पनि अब योसँग बचेर बस्न सकिन्छ भन्ने मनोविज्ञान थाईहरूले विकास गरेका छन्। कोरोना उन्मूलन भएको छैन तर यसले कसैलाई सताउन पनि पाएको छैन थाइल्यान्डमा। यही होला साँचो अर्थमा कोरोनासँग लिभिङ टुगेदर भनेको पनि। दिनदिनै कोरोना संक्रमण वृद्धि हुँदै जाने र मर्नेको संख्या पनि बढ्दै जाँदा त कसरी कोरोनासँग लिभिङ टुगेदर गर्न सक्ला नेपालले ? कतै थाइल्यान्डको लिभिङ टुगेदर मोडेल पो नेपाललाई अलि काम लाग्थ्यो कि ? (किङ मोङ्कुट युनिभर्सिटी अफ टेक्नोलोजी नर्थ बैंककमा प्राध्यापनरत ढकाल नेपालीहरूको अन्तर्राष्ट्रिय थिंक ट्यांक नेपाल पोलिसी इन्स्टिच्युटका अध्यक्ष हुन्। यो लेखमा व्यक्त विचार भने ढकालका निजी हुन्।)"
"निजामती सेवा, दिवस र पुरस्कार","सामान्य अर्थमा निजामती प्रशासनलाई देशभित्र जनताका हित र कल्याणकारी कार्य गर्ने संस्थागत सेवा भनिन्छ। स्थायी सरकारका रूपमा चिनिने निजामती सेवा सरकार र जनताबीचको पुल हो। सरकारको नीति कार्यक्रम कार्यान्वयन गर्ने र लोककल्याणकारी कार्यमा सरकारलाई सहयोग गर्नु निजामती सेवाको प्रमुख दायित्व हो। राजनीतिक उतारचढावसँगै सरकार परिवर्तन भइरहन्छ। तर निजामती सेवा स्थिर हुने भएकाले स्थायी सरकारका रूपमा सदैव आ फ्नो कर्तव्यमा निहित हुन्छ। त्यसैले सरकारका तीन अंगमध्ये कार्यपालिकाअन्तर्गत निजामती सेवाको महत्वपूर्ण स्थान रहँदै आएको छ। निजामती सेवाको सुरुआत चीनबाट भएको पाइन्छ। प्राचीन चीनले ईशापूर्व २०६२२० को समयमा सरकारी कामकाजका लागि प्रतियोगितात्मक परीक्षाको माध्यमबाट कर्मचारी नियुक्त गरेको पाइन्छ। उन्नाइसौं शताब्दीको मध्यसम्म युरोपका अधिकांश देशका सरकारले आफ्ना राजनीतिक दलका अनुयायीलाई निजामती सेवामा प्रवेश गराएको पाइन्छ। बेलायतले सन् १८५५ मा यस प्रथामा परिवर्तन ल्याई सहायक तहका कर्मचारी भर्ना गर्न परीक्षा प्रणालीको सुरुआत गर्यो। त्यसपछि सन् १८७० देखि निजामती सेवाका सम्पूर्ण कर्मचारीको नियुक्तिका लागि परीक्षा प्रणाली अवलम्बन गरेको पाइन्छ। नेपालको संविधन २०७२ को धारा २४३(१) को स्पष्टीकरणमा निजामती सेवाको पद भन्नाले सैनिक वा नेपाल प्रहरी वा सशस्त्र प्रहरी बल, नेपालको कर्मचारीको सेवाको पद तथा निजामती सेवाको पद होइन भनी ऐनबमोजिम तोकिएको अन्य सेवाको पदबाहेक नेपाल सरकारका अरू सबै सेवाको पद सम्झनुपर्छ भनी व्याख्या गरिएको छ। नेपालमा निजामती प्रशासनको सुधारको पहिलो प्रयास २००९ सालमा एनएम बुच आयोगको प्रतिवेदनका आधारमा भएको मान्न सकिन्छ। २०१३ सालमा तत्कालीन प्रधानमन्त्री टंकप्रसाद आचार्यको अध्यक्षतामा गठित आयोगले सर्वप्रथम २०१३ भदौ २२ गते निजामती सेवा ऐन २०१३ र निजामती सेवा नियमावली २०१३ जारी गर्यो। यो ऐन तथा नियमावली नेपालको निजामती प्रशासनको इतिहासमा पहिलो पाइला थियो। पञ्चायती व्यवस्थाको प्रारम्भपछि ऐनमा संशोधन गरियो र २०२१ चैत ९ गते निजामती सेवा नियमावली २०२१ जारी भयो। पञ्चायती व्यवस्थाको अन्त्यपछि तत्कालीन प्रधानमन्त्री गिरिजाप्रसाद कोइरालाका पालामा २०५० जेठ ४ गते निजामती सेवा ऐन २०४९ र २०५० असार २८ गते निजामती सेवा नियमावली २०५० जारी भयो। यसरी बनेका ऐन तथा नियमावली आवश्यकताअनुसार समयसमयमा संशोधन हुँदै आएका छन्। निजामती सेवा ऐन २०४९ मिति २०७२ असार २९ मा चौथोपटक संशोधन गरी निजामती सेवा (चौथो संशोधन) ऐन २०७२ हाल कार्यान्वयनमा रहेको छ। तर २०६२०६३ को दोस्रो जनआन्दोलनपश्चात् संविधानसभाको दास्रो कार्यकालबाट मिति २०७२ असोज ३ गते जारी भएको नेपालको संविधानले नेपाल संघीय लोकतान्त्रिक गणतन्त्र देश हुन गई देशको मूल संरचना संघ, प्रदेश र स्थानीय तहको प्रावधान बन्यो। संविधानको धारा ३०२ को उपधारा २ ले उपधारा १ बमोजिमको व्यवस्था गर्दा यो संविधान प्रारम्भ हुँदाका बखत सरकारी सेवामा कार्यरत राष्ट्रसेवक कर्मचारीलाई नेपाल सरकारले कानुनबमोजिम संघ, प्रदेश र स्थानीय तहमा समायोजन गरी सेवा प्रवाहको व्यवस्था मिलाउने छ भनेको छ। प्रचलित प्रावधानअनुसार केन्द्रमा संघ, सात प्रदेश र ७५३ स्थानीय तहमा कर्मचारी समायोजन हुँदा पनि संविधान को धारा २८५(१), (२) र (३) ले व्यवस्था गरेअनुरूप सरकारी सेवाको गठन सम्बन्धमा संघीय निजामती सेवा ऐन, प्रदेश र स्थानीय स्तरमा कर्मचारी सञ्चालन ऐन तथा नियमावली बन्न सकेका छैनन्। नेपालको निजामती सेवाको इतिहासमा सर्वप्रथम तत्कालीन प्रधानमन्त्री टंकप्रसाद आचार्यले २०१३ साल भदौ २२ गते निजामती सेवा ऐन २०१३ घोषणा गरेको दिनको सम्झनास्वरूप २०६१ सालदेखि प्रत्येक वर्ष भदौ २२ गते निजामती सेवा दिवस मनाउन थालिएको हो। सुरुका वर्षमा उत्साहका साथ मनाउँदै आएको यो दिवस हाल आएर झारा टार्ने र औपचारिकतामा मात्र सीमित भएको देखिन्छ। प्रत्येक वर्ष नयाँनयाँ नाराका साथ मनाइँदै आएको यो दिवसले १७ वर्ष पूरा गरिसकेको छ। निजामती सेवा दिवसको अवसरमा प्रत्येक वर्ष व्यक्त गरिएका नारा कर्मचारीहरूको मूल्यांक्नका आधार बनाउन सकिन्छ। ती प्रतिबद्धता कति कार्यान्वयन भए समीक्षा हुनुपर्ने देखिन्छ। परिवर्तनका हिमायती, पद्धतिका पहरेदार र परिष्कृत सेवाका वाहक निजामती कर्मचारीहरूको सेवाप्रतिको निष्ठाबाट मुलुकमा सुशासन कायम हुने विश्वास लिन सकिन्छ। निजामती सेवा पुरस्कार छनोट सरकारका मुख्य सचिवको संयोजकत्वमा हुने सिफारिस समितिले देशभरिबाट प्राप्त नाममध्ये पुरस्कृत हुने निजामती कर्मचारीको नाम सिफारिस गर्छ। समितिमा कानुन मन्त्रालय, संघीय मामिला तथा सामान्य प्रशासन मन्त्रालय, गृह मन्त्रालयका सचिव र अवकाश प्राप्त पूर्वमुख्यसचिव सदस्य हुन्छन्। विपद, दैवीप्रकोप, महामारी र अन्य संकटमा जीउज्यानको बाजी थापेर दत्तचित्त भई खटिने कर्मचारीलाई पुरस्कारले समेट्न सक्नुपर्छ। हाल सरकारसँग संघमा करिब ५० हजार, प्रदेशमा करिब २२ हजार र स्थानीय तहमा करिब ६७ हजार कर्मचारी रहेको तथ्यांकले देखाउँछ। प्रत्येक वर्ष निजामती सेवा दिवसका अवसरमा सरकारले सर्वोत्कृष्ट १, उत्कृष्ट १० र निजामती सेवा पुरस्कार ३० जना गरी ४१ जनालाई क्रमशः २ लाख, १ लाख र ५० हजार प्रतिव्यक्तिका दरले पुरस्कार दिने व्यवस्था रहेको छ। यस वर्ष पनि उत्कृष्ट १० जना र निजामती सेवा पुरस्कार ३० जनालाई वितरण गरियो भने सर्वोत्कृष्ट पुरस्कार विगत वर्षमा जस्तै कसैलाई पनि वितरण गरिएन। यसरी सर्वोत्कृष्ट पुरस्कार पाउन उपयुक्त कर्मचारी छनोट गर्न नसकेको लगातार चौथो वर्ष हो भने सत्रौं निजामती सेवा दिवस मनाइसक्दा सर्वोत्कृष्ट पुरस्कार पाउने हालसम्म चार जना मात्र छन्। यस वर्षको पुरस्कार वितरण पनि विवादको घेराभन्दा बाहिर आउन सकेन। देशका दुर्गम जिल्ला तथा दुरदराज गाउँमा बसेर इमानदारीका साथ जनसेवा गरेका कति राष्ट्र सेवकले पुरस्कार पाए ? करोना महामारीमा ज्यान जोखिममा राखेर रातदिन खटिने स्वास्थ्य संस्थामा कार्यरत स्वास्थ्यकर्मी, कार्यालय सहयोगी तथा अन्य कर्मचारी कतिजनाले पुरस्कार पाए ? आमचासोको विषय बनेको छ। यसको सही मूल्यांकन हुन जरुरी छ। केही कर्मचारीको सही मूल्यांकन भए पनि धेरै संख्या सिंहदरबार र त्यसवरपर घुम्ने, बस्ने कर्मचारी, आफन्त, उच्च प्रशासकले चिनेका, सोर्सफोर्स र भनसुनका आधारमा पुरस्कार पाउनेको संख्या थपिएको छ। सर्वोत्कृष्ट पुरस्कार तल्लो तहका कर्मचारीले पाउन हुँदैन, माथिल्लो ओहोदा मुख्यसचिव, सचिव, सहसचिवले मात्र पाउनुपर्छ भन्ने उच्च प्रशासकको कुण्ठित मानसिकताले उपयुक्त उमेदवार छनोट हुन नसकेको यथार्थ घामजस्तै छर्लंग छ। वर्तमान अवस्थामा निजामती सेवा ऐन २०४९ र नियमावली २०५० बाट सञ्चालित निजमती सेवाले संघीयताको कार्यान्वयनसँगै संविधानले स्थापित अन्तरतहगत कर्मचारीसम्बन्धी अधिकार व्यवस्थापन गर्न नयाँ संघीय निजामती सेवा ऐनकानुन तत्काल जारी हुनुपर्ने विषयमा छलफल हुन आवश्यक छ। प्रत्येक वर्ष प्रदान गरिने निजामती सेवा पुरस्कार सीमित कोटा र नगदमा दिइने भएकाले पनि आफन्तले पाऊन् भन्ने निर्णयकर्तामा लोभीपापी मन भएको पाइन्छ। यसलाई गुनासोरहित बनाउने प्रयत्न आवश्यक छ। आफन्त, उच्च प्रशासकले चिनेका, सोर्सफोर्स र भनसुनका आधारमा पुरस्कारलाई असर नपार्ने गरी निष्पक्ष र उचित मूल्यांकनका साथ पुरस्कार वितरण हुन आवश्यक छ। मौजुदा कानुन, नियम, कार्यविधि परिमार्जन गरी उच्च हिमाली, पहाडी र तराईका जिल्लामा कार्यरत कर्मचारीलाई पनि पुरस्कारमा समेटिनुपर्छ। यसैगरी विपद, दैवीप्रकोप, महामारीलगायत अन्य संकटका समयमा जीउज्यानको बाजी थापेर दत्तचित्त भई खटिने कर्मचारीलाई पनि पुरस्कारले समेट्न सक्नुपर्छ। यस्तो पुरस्कार नगदमा नभई सबै तह र तप्काका कर्मचारीलाई समानरूपको निजामती सेवा पदक र प्रशंसापत्र दिइनुपर्छ। यसो गर्दा कर्मचारीको मनोबल उच्च भई कार्य सम्पादनमा सकारात्मक नतिजा प्राप्त गर्न सकिन्छ।"
अब नेपाली कांग्रेस कता ?,"आफ्नो गौरवशाली इतिहासमा नयाँ आयाम थप्न सक्ने नेतृत्व चयन गर्नु कांग्रेसको आवश्यकता हो। लोकतन्त्र, राष्ट्रियता र जनताका हक अधिकारनिम्ति विगत ७० वर्षदेखि निरन्तर संघर्ष गरेर आएको नेपाली कांग्रेस यतिबेला नेताहरूबीचको आरोपप्रत्यारोप, अस्पष्ट र गतिहीनताका कारण उसप्रति शुभेच्छा राख्ने बुद्धिजीवीले मात्र होइन, स्वयं कांग्रेसकै कार्यकर्ताले पनि नेताहरूसँग सोध्नुपर्ने अवस्था आएको छ, अब नेपाली कांग्रेसको गन्तव्य के हो ? अर्को सोध्नुपर्ने प्रश्न हो, जनताको ठूलो बलिदान र त्यागतपस्याबाट ल्याएको लोकतन्त्रलाई कांग्रेसले कता लग्न खोजेको हो ? घटनाक्रम र इतिहासले स्पष्ट गरेको छ कांग्रेस रहेन भने लोकतन्त्र रहँदैन र राष्ट्रियता पनि कमजोर हुन्छ। अनेक आरोहअवरोह व्यहोर्दै आएको कांग्रेस यतिखेर इतिहासकै सबभन्दा कमजोर अवस्थामा पुगेको छ। माउ पार्टीको यो अवस्था छ। प्रजातन्त्रका लागि संघर्ष, त्याग र बलिदानको प्रतीक रहेको नेपाल विद्यार्थी संघ गतिहीन अवस्थामा छ। यही हालत नेपाल तरुण दल र अन्य भ्रातृ र शुभेच्छुक संघहरूको छ। ७० लाख विद्यार्थीको भविष्य नै अन्धकार हुन थालेको छ। यो शैक्षिक सत्र नै समाप्त हुने लक्षण देखिन्छ। तर पनि नेविसंघ मौन छ यही अवस्था ट्रेड युनियन कांग्रेसको छ। कोरोनाका कारणले लाखौं मजदुर कामको खोजीमा रातको समयमा बत्तीमा पुतली पसे झैं कोभिड १९ को ज्वालामा हाम फाल्दै लाखौं नेपाली कामदार यतिबेला भारत फर्किरहेछन्। यो भयावह अवस्थामा न माउ पार्टी कांग्रेस न त उसका भ्रातृ संघ बोल्छन्, भागबन्डालाई लिएर झगडा गरिरहेको कांग्रेसका नेताकार्यकर्ता र भ्रातृ संस्था मौन छन्। उनीहरूका लागि भागबन्डा जय नेपाल भन्दै आफ्नो व्यक्तिगत सुखसुविधाबाहेक कुनैसँग मतलब छैन। आगामी फागुनमा गर्ने भनिएको चौधौं महाधिवेशन नहुने पक्का भएको छ, त्यसपछि के गर्ने भन्नेमा केन्द्रीय नेतादेखि कार्यकर्ता विभाजित छन्। एकथरी भन्छन् विशेष अधिवेशन गरौं। अर्काथरी भनिरहेछन् फागुनको सट्टा एकाध महिना पर सारेर अधिवेशन गरौं। नियत कांग्रेसलाई बलियो बनाउने हो भने जे गरे पनि हुन्छ। कांग्रेसभित्रको यो विवादमा लोकतन्त्रविरोधी शक्ति हाँसिरहेछन्। हामीले जेल हालौं, कांग्रेसका विरुद्ध बन्दुक पड्कायौं र बम हान्यौं त्यति गर्दा पनि नसिद्धिएको कांग्रेस अहिले आफैं सिद्धिरहेछ। योभन्दा खुसीको कुरा के हुन्छ उनीहरूका लागि ? यो पनि सत्य हो यो दुःखद् कुरा कांग्रेस कार्यकर्ता, शुभचिन्तक वा नेपालको राष्ट्रिय अस्तित्व रहिरहोस् भन्नेका लागि अर्को केही हुन सक्दैन। कांग्रेस बलियो भए मात्र लोकतन्त्र र राष्ट्रियता रहन्छ यो इतिहासले स्पष्ट गरेको हो। कांग्रेसको ऐतिहासिक परम्परा हेर्यौं भने प्रजातन्त्र बलियो पार्न विशेष महाधिवेशन भएको छ। ०७ साल फागुन ७ गते राजा त्रिभुवनले घोषण गरे, अब जनताका प्रतिनिधिले बनाएको संविधानद्वारा शासन सञ्चालन गर्ने हाम्रो इच्छा भएकाले वर्तमान सरकार भंग गरी प्रधानमन्त्री मोहनशमशेरको अध्यक्षतामा नेपाली कांग्रेससम्मिलित सरकार गठन गरिबक्सेका छौं। त्रिभुवनको यो घोषणापछि ०७ सालको क्रान्ति बन्द भयो र राणाकांग्रेस सरकार बन्यो, तर कांग्रेसभित्रको विवाद र अन्य बाह्य कारणले संविधानसभाको चुनाव हुन सकेन। राजा त्रिभुवनको निधनपछि राजा भएका महेन्द्रले अनेक खेल खेल्दै पार्टीहरूको बदनाम गर्ने तर चुनाव नगर्ने रणनीति बनाए। यसैबीचमा कांग्रेस आफ्नो संगठन सुदृढीकरणमा लाग्यो। नेपालको इतिहासमा दूरगामी प्रभाव पार्ने गरी ०१२ सालमा कांग्रेसको वीरगन्ज अधिवेशन भयो। यसै अधिवेशनमा युगान्तकारी निर्णय लियो। पार्टी सोसलिस्ट इन्टरनेसनलको सदस्य भयो र कांग्रेसले आफूलाई प्रजातान्त्रिका समाजवादी पार्टी घोषणा गर्यो। त्रिभुवनको घोषणाअनुसार संविधानसभाको चुनाव तुरुन्त होस् भन्ने प्रस्ताव पारित गर्यो। राजा महेन्द्रलाई चुनाव गराउनु थिएन। दलहरूलाई बदनाम गरेर यो मुलुकमा शासन गर्न योग्य आफू मात्र रहेको देखाउनु थियो। पार्टीको सरकार गठन गर्यो चारपाँच महिनापछि त्यसलाई अनेक आरोप लगाएर विघटन गर्ने रणनीति महेन्द्रले लिए। महेन्द्रको यो रणनीति बुझेर ०१४ साल जेठमा विराटनगरमा कांग्रेसले विशेष महाधिवेशन गर्यो र बीपी सभापति हुनुभयो। त्यही अधिवेशनले कात्तिकमा सविनय भद्र अवज्ञा आन्दोलन गर्ने निर्णय गर्यो। यो सत्याग्रहले मुलुक नै ठप्प भएपछि निर्वाचन गर्न राजा बाध्य भए। ०१५ साल फागुन ७ गतेबाट निर्वाचन हुने घोषणा गरे। सत्याग्रह स्थगित भयो, तर केका लागि चुनाव महेन्द्रले स्पष्ट पारेका थिएनन्। अन्तिम समयमा संविधानसभा होइन, संसद्को चुनाव गर्ने घोषणा गरे। संसद्को चुनावमा भाग लिनेनलिने भन्नेमा नेपाली कांग्रेस र कांग्रेसइतरका पार्टीमा पनि विवाद भयो। बीपीले पार्टीको मुखपत्र नेपाल पुकारमा लेख लेख्नुभयो, मेरो लक्ष्य भनेको सगरमाथा चढ्ने हो। कुन बाटो चढ्ने त्यो त्यति महत्वपूर्ण होइन। सगरमाथामा पुग्न मेरो उद्देश्य हो। राजा त्रिभुवनको ०७ सालको घोषणा थियो संविधानसभाको चुनाव तर महेन्द्रले संसद्को चुनाव भने जनताको अभिमत लिएर शासन गर्ने कांग्रेसको नीति भएको हुँदा संसद्को निर्वाचनमा कांग्रेसले भाग लिन्छ। कांग्रेसको यो घोषणापछि नेपाल कम्युनिस्ट पार्टीले पनि चुनावमा भाग लिने घोषणा गर्यो र ०१५ साल फागुन ७ गतेबाट सुरु भएको निर्वाचन दुई महिनासम्म चल्यो। जम्मा १०८ सिट भएको संसद्मा कांग्रेस ७४ सिटमा विजय भएर उसको सरकार बन्यो। कांग्रेस रह्यो भने मात्र नेता हुने हुन्। अहिलेको ठूलो चुनौती भनेकै नेकपाको सर्वसत्तावादी रणनीतिबाट लोकतन्त्र बचाउने र मुलुकमा देखापरेका भ्रष्टाचार, सरकारको अकर्मण्यता र सर्वोपरि मुलुकको भूसंवेदनशीलता जोगाउने हो। उद्देश्य पार्टी मजबुत र लोकतन्त्र बलियो पार्ने र देशको विकास गर्ने हो भने जे गरे पनि कार्यकर्ताले स्वीकार गर्ने रहेछन् तर उद्देश्य आफू सभापति बन्ने र पार्टीलाई भागबन्डामा सीमित गर्ने हो भने जुनसुकै अधिवेशनको पनि काम छैन। अहिलेका सचेत कार्यकर्ता र बुद्धिजीवीका लागि टीका लगाइ अधिवेशन को कुनै काम छैन। कांग्रेस अकर्मण्य रहँदा जनताले ठूलो त्याग र तपस्या गरेर ल्याएको लोकतन्त्रमाथि नै प्रश्न उठ्न थालेको छ। दसैंका बेला जहाँ भए पनि आफ्नै घर फर्कने नेपाली परम्पराविपरीत यतिबेला लाखौं नेपालीले काम र मामका लागि विदेश जानुपरेको छ। विकास निर्माणका काम शून्य छन्। सरकार एकपछि अर्को भ्रष्टाचारका सनसनीपूर्ण काण्डमा मुछिएको छ। दुईतिहाइको अवस्थामा रहेको सरकारका प्रधानमन्त्रीले आफ्नो कार्यकालको ५० प्रतिशत अवधि पूरा गर्दा दशौंपटक मन्त्रिपरिषद् फेरबदल गरिसके र अब एघारौंपटक परिवर्तन गर्ने खेलमा छन्। किन मन्त्रिपरिषद् पुनर्गठन गर्ने ? यसको जवाफ छैन। संसद्मा प्रमुख प्रतिपक्षमा रहेको कांग्रेस प्रश्न गर्दैन। कांग्रेस अकर्मण्य र आपसी कलहमा रहँदा संसद् प्रभावकारी हुन सकेको छैन। संसद् प्रभावकारी हुनु भनेको नै संसदीय समितिहरू प्रभावकारी हुनु हो। पाँचबर्से संसद्को आधा कार्यकाल पूरा हुँदा न भ्रष्टाचार नियन्त्रण गर्न संसद् सक्षम भएको छ न त जनताका पक्षमा गर्नुपर्ने काम सरकारबाट नहुँदा संसदीय समितिहरूले छलफल गरेर सरकारलाई बाध्य पार्न सकेका छन्। के भयो वाइडबडी र न्यारो बडी हवाईजहाज काण्ड ? अनि के भयो यति र ओम्नीको भ्रष्टाचार ? बालुवाटार जग्गा काण्डमा ठूलाठूला नेता मुछिएका समाचार सञ्चारमाध्यममा आए, तर ती सेलाएर गए। भ्रष्टाचारको छानबिन र कारबाही गर्ने संवैधानिक निकायलाई पंगु बनाएर राखिँदा कांग्रेसको बोली फुटेन। अहिलेको अवस्था हेर्दा मौनम् संमति लक्षणम् अर्थात् तैं चुप मै चुप जनता मर्छन् भने मरून्। ०६२०६३ को आन्दोलनमा हामीले जनतालाई भनेका थियौं अहिलेसम्म पटकपटक साथ दिनुभयो, अब फेरि एकपटक हामीलाई साथ दिनुहोस्। यसपछि प्रजातन्त्रका लागि संघर्ष गर्नुनपर्ने व्यवस्था हामी ल्याउँछौं। खै ती वाचा पूरा भएको ? कांग्रेसले जनतालाई जवाफ दिनु पर्दैन ? संसद्लाई यो अवस्थामा पुर्याउने नेकपाको रणनीति नै हो, अन्यथा लोकतान्त्रिक गणतन्त्रको संविधान को शपथ खाएर आएको नेकपा चिनियाँ कम्युनिस्ट पार्टीको एकदलीय सर्वसत्तावादको प्रशिक्षण लिने थिएन। लोकतान्त्रिक व्यवस्थामा विश्वास भएको भए तर कांग्रेसको लोकतान्त्रिक व्यवस्थाभन्दा भिन्न अर्को कुनै व्यवस्थाप्रति आस्था र विश्वास छैन। संसदीय व्यवस्थाका लागि शेरबहादुर देउवा, रामचन्द्र पौडेलसँगै संघर्ष गरेका राम, लक्ष्मण, लीला, ठगी, खगेन्द्र, गोकर्ण, शमशेरबहादुर, कामेश्वर कुशेश्वर र जगतप्रकाश जंग शाहलगायत हजारौं सपूतले गोली खाएका थिए। आज तिनको सपना के भयो ? प्रजातन्त्र समाप्त गर्ने खेलमा कांग्रेस मौन भएर बस्दा तिनको आत्माले के भन्ला ? हरि अनन्त र हरिकथा अनन्त भनेजस्तै कांग्रेसका कथा र व्यथा पनि अनन्त छन्। कांग्रेसलाई फेरि मुलुकको मुख्य राजनीतिक शक्तिका रूपमा स्थापित गर्ने मौका आएको छ चौधौं महाधिवेशनमा। अहिले प्रजातन्त्रमाथि देखा परेका चुनौती यसरी चारैतिर थपिएका छन् कि सात प्रदेशमध्ये ६ प्रदेशमा पूर्ण बहुमत र केन्द्रमा झन्डै दुईतिहाइको बहुमत हुँदा पनि नेकपाले जनताका हितमा काम गर्न सकेन। विगत ६७ महिनादेखि नेकपाका नेता लडिराखेका छन् तर जनता गरिबी, पछौटेपन, अन्याय र अत्याचारमा पिसिइरहेछन्। एकजना कम्युनिस्ट नेताले पनि भ्रष्टाचार भयो, जनता भोकमरीको मारमा परे भन्ने वक्तव्य दिएको छैन। ६ महिनाको उनीहरूबीचको झगडा सत्ताको भागबन्डाका लागि भन्ने स्पष्ट भएको छ। जनताको ठूलो त्यागतपस्यापछि आएको लोकतन्त्र बचाउने अन्तिम मौका आएको छ कांग्रेसका लागि। चौधौं महाधिवेशनको पूर्वसन्ध्यामा पार्टीको भावी नेतृत्वका लागि धेरैले इच्छा देखाएका छन्। लोकतान्त्रिक पार्टीमा अन्यथा मान्नुपर्ने होइन, दाबी गर्नु स्वाभाविक हो। तर यतिबेला मेचीदेखि महाकाली, तराई मधेसदेखि हिमाल पहाडसम्म कांग्रेसले छातीमा हात राखेर सोच्नुपर्ने बेला आएको छ। मुलुकमा देखिएका चुनौतीको सामना गर्ने र आफ्नो गौरवशाली इतिहासमा नयाँ आयाम थप्न सक्ने नेतृत्व चयन गर्नु आजको कांग्रेसको आवश्यकता हो। अबको कांग्रेसको नेतृत्व तरुणहरूले लिनुपर्छ। नेतृत्व लिन सक्षम तरुणमा थुप्रै नेता छन्। नेतृत्व नपाउँदैमा कोही अयोग्य हुँदैन। अबको नेतृत्व विमलेन्द्र निधि, गगन थापा, प्रकाशमान सिंह र डा शेखर कोइराला जोडीका हातमा गयो भने मात्र अहिले देखिएका विकराल समस्या समाधान गर्ने र जीवन्त, जुझारु र लोकतन्त्रको पहरेदार कांग्रेस बन्ने छ। कांग्रेसको सुदीर्घ संघर्षमा धनराज गुरुङ, डा चन्द्र भण्डारी, प्रदीप पौडेल, गुरुराज घिमिरे आदि जल्दाबल्दा तरुण छन्। विगत २०२५ वर्ष तिनले कांग्रेसको राजनीति गरेका छन्, अनेक आरोहअवरोह पार गरेका छन्। कांग्रेसको नेतृत्व लिन ती सबै सक्षम छन्। कांग्रेस रह्यो भने नै ती नेता हुने हुन्। अहिलेको प्रमुख चुनौती भनेकै नेकपाको सर्वसत्तावादी रणनीतिबाट लोकतन्त्र बचाउने र मुलुकमा देखा परेका भ्रष्टाचार, सरकारको अकर्मण्यता र सर्वोपरि मुलुकको भूसंवेदनशीलता जोगाउने हो। कांग्रेस रह्यो भने मात्र मुलुक रहनेछ। प्रजातन्त्र बाँच्नेछ।"
पीडाका पहाडमा वृद्धवृद्धा,"६५ वर्षभन्दा बढी उमेरका तर केयरहोममा बसेका अमेरिकीको एकचौथाइ जनसंख्यामा सामाजिक सम्पर्क एकदमै न्यून रहेको अनुसन्धानले देखाएको छ। भनिन्छ सामाजिक सम्पर्कमा रहिरहनु आत्महत्यासम्म रोक्ने उपाय हो। तर भौतिक सुविधासम्पन्न देशमा हुने व्यस्त तालिकाका कारण वृद्धवृद्धा हुँदै गएपछि क्रमशः पारिवारिक एवं सामाजिक सम्बन्धबाट मानिस कसरी टाढिँदो रहेछ भन्ने यो एउटा उदाहरण मात्र हो। बुढेसकालमा पारिवारिक हेरचाह, सम्पर्क र सहयोगको महसुस बढी हुन्छ। मदन पुरस्कार विजेता चन्द्रप्रकाश बानियाँले भनेका छन्, अँध्यारो छाउन नदिनु नै जीवन रहेछ। तर ज्येष्ठ नागरिकका हकमा भने एकल प्रयासबाट उज्यालो सम्भव नहुन सक्छ। अमेरिकी केयरहोमको सन्दर्भ नेपालमा लागू हुनेमा शंका छैन। नेपालको एउटा गाउँमा एउटी वृद्धा एक्लै बस्थिन्। ८८ वर्षीया उनका पति थिएनन्। दुई छोरा थिए। एउटा कामको सिलसिलामा राजधानी काठमाडौंमा र अर्को गाउँमै तर आमासँग छुट्टिएर बसेका। वृद्धा शारीरिक रूपमा थलिएपछि गाउँलेले सहयोग जुटाएर अस्पताल पुर्याए। चिकित्सकका अनुसार उनमा रक्तअल्पता देखियो र पिसाबमा संक्रमण भेटियो। हेमोग्लोबिनको मात्रा १०११ हुनुपर्नेमा तीन मात्र भएकाले ग्यास्ट्रिकलगायत थुप्रै रोग पाइयो। लामो समयदेखि पोषणयुक्त खाना नपाएकै कारण यस्तो हुने रहेछ। पछिल्लो अवस्था थाहा पाएपछि उनका छोराहरू अस्पताल पुगे। गाउँले बाहिरिए। दाजुभाइ आमालाई हेरचाह र खर्च गर्नुपर्नेमा उल्टै एकापसमा झगडा गर्न थाले। वार्डमै चर्काचर्की पर्यो। निहुँ थियो उपचार खर्च कसले व्यहोर्ने ? रोगले थलिएकी आमाको उपचार भएन। भने, हामी अन्यत्रै लगेर आफैं केही गर्छौं। वार्डमा भर्ना भएकी आमालाई निकालेपछि उपचारको अपेक्षा गर्न सकिएला ? कोही मर्न नसकेर जिउँछ। कोही मर्न नचाहेर जिउँछ। कोही मर्न नजानेर जिउँछ त कोही बाँच्न नजानीनजानी पनि जिउँछ। यहाँ मर्न कोही चाहन्न, जीवन विज्ञानविशेषज्ञ एलपी भानु शर्माले भनेका कुरा ती वृद्धाका हकमा लागू भएको छ। मरेपछि स्वर्ग नै जान्छु भन्ने व्यक्ति पनि मर्न भने चाहन्न। जुनसुकै मूल्यमा मान्छे बाँच्न चाहन्छ, चाहे शरीर जति नै गलिसकेको किन नहोस् ! अध्यात्मले भन्छ, जसको सम्बन्ध आमाबुबासँग राम्रो छैनहुँदैन, उसको कसैसँग पनि सम्बन्ध सुमधुर हुँदैन र भए पनि टुट्छछिन्नभिन्न हुन्छ। बुझ्नेले महसुस गरेका होलान् आमाबुबाको न्यानोपन, उहाँहरूसँगको प्रेमिल संसार। उहाँहरूका अनुहारमा झुल्किने हाँसो र खुसी सन्तानका लागि जीवनको ऊर्जा हो। तर यहाँ भइरहेछ ठीक उल्टो। अस्वस्थकर जीवन जीवन होइन, बस्, पीडाको एक स्थिति हो गौतमबुद्धको यो भनाइले बसी खाने ती वृद्धा पीडाको पिङ मच्चाउन विवश छिन्। २०६८ सालको जनगणनाअनुसार नेपालको कूल जनसंख्याको नौ प्रतिशत अर्थात् २५ लाखभन्दा बढी ज्येष्ठ नागरिक छन्। विश्वको सन्दर्भ हेर्ने हो भने कूल ज्येष्ठ नागरिकमध्ये पाँचदेखि १० प्रतिशत दीर्घरोगी छन्। नेपालमा कति दीर्घरोगी छन् भन्ने तथ्यांक छैन तर सहजै अनुमान के गर्न सकिन्छ ८८ बर्से उनीजस्ता लाखौं यस्तै पीडामा बाँच्न विवश छन्। धर्मशास्त्रले भन्छ आमा पृथ्वीभन्दा महान् छिन्। संसारभरिकै तीर्थसमान। बुबा स्वर्गभन्दा पनि उच्च। आमा र पृथ्वी स्वर्गभन्दा पनि सर्वोच्च। विगतको नेपाली समाज आमाबुबा पाल्ने समाज हो। संयुक्त परिवार समाजको पहिचान थियो। २०२५ जना भए पनि सबै मिलेर बस्थे। तर पछिल्ला दशक अझ विशेषगरी सहरमा आमाबुबा फाल्ने घटना बढेको छ। मिलेसम्म वृद्धाश्रम पुर्याएर छाडिदिने, समाजको लाजगालले त्यसो गर्न नसक्नेले घरमै राख्ने तर उपेक्षित व्यवहार गर्ने गरेका छन्। विगतमा गाउँ वृद्धवृद्धाका लागि स्वर्ग थियो। छोराबुहारी र नातिनातिना सँगै बस्थे। अहिले छोरो विदेश। अलिकति कमाएपछि बुहारी सहरमा घर बनाएर बस्ने। त्यसपछि बुहारी आफ्नै चाहनामा स्वतन्त्र हुन चाहन्छिन्, तर सहरको घरमा बसे पनि आमाका भने दुःखका दिन सुरु हुन्छन्। यसमा यस्तै केही बुहारी मात्र दोषी छैनन्, केही आमा पनि दोषी छन्। सासूले आफू हिजो बुहारी थिएँ र बुहारीले भोलि म पनि सासू बन्दैछु र मेरो हालत पनि यस्तै हुनेछ भनेर सोचे मात्र पनि सासूबुहारीमा कटुता मात्र होइन, आमाछोरीको सम्बन्ध रहनेछ। यसले सामाजिक सन्देश पनि सही जानेछ। आफ्नो तागत हुँदा छोरो बिदेसिएपछि आमाले बुहारीलाई सासूको शान देखाउने र हेला गर्ने गर्छन्, जब नसक्ने हुन्छन् अनि बुहारीको पालो आउँछ। राजधानीभित्रकै अर्को सन्दर्भ, दुई छोराले पालैपालो आमा र बुबालाई १५१५ दिन पाल्ने सहमति गरेका छन्। जुन महिना ३१ गते आउँछ, त्यतिबेला आमा र बुबालाई पीडा हुन्छ। त्यो एक दिन के गर्ने ? कहाँ जाने ? मनोविज्ञानभित्रको द्वन्द्वमा दुवै पिल्सिएका कथा नेपाली समाजमा थुप्रै छन्। गाउँलेका बलबुतामा अस्पताल पुर्याइएकी वृद्धा आमालाई उपचारै नगरी फर्काउने छोराहरूलाई के थाहा, आमाको काखको मूल्य ? आदर्श समाजको परिकल्पना नेपालको सन्दर्भमा अलि परै होला। चाणक्यले सन्तुलित मन बराबर कुनै तपस्या छैन। सन्तोष बराबर कुनै खुसी छैन। लोभ बराबार कुनै बिराम छैन। दया बराबर कुनै सदाचार छैन भनेका थिए। सम्पत्ति र पदको घमण्ड र भ्रममा बाँच्नेले मृत्यु सत्य लाई किन बिर्सन्छन् ? गोजीमा कात्रो हुन्न भन्ने किन भुल्छन् ? अहंकार रहुञ्जेल पारिवारिक वा अन्य सम्बन्ध टुक्रिरहन्छ। अहंकारले प्रेमको हत्या गर्छ। तर जब अहंकार मर्छ तब प्रेम जन्मिन्छ। गन्तव्य बरु मानिसको निधनमा चाँडो भेटिन्छ न कि मानिसको अहंकारको मृत्युमा। आफूलाई यो अवस्थामा ल्याउने बुबाआमाको त्याग किन कुल्चिन्छन् ? किन बिर्सन्छ कोही आफ्नो बाल्यकाल ? अनि किन अनुमानसम्म लगाउन सक्दैनन् कोही आफ्नो वृद्धावस्था ? यसै पनि यो उमेरमा उनीहरू शारीरिकसँगै मानसिक रूपमा विक्षिप्त हुन्छन्। कतिपयले जीवनसाथी गुमाएर एकांकीपनको पीडामा पिल्सिनुपरेको हुन्छ भने कतिपय थुप्रै शारीरिक रोगसँग जुधिरहेका हुन्छन्। जीवनशैली परिवर्तनले आउने समस्या र आर्थिक अभावलगायतले वृद्धवृद्धा तनाव लिने, चिन्ता गरिरहने, उत्तेजित हुने र ससाना कुरामा रिसाउने हुन्छन्। सम्मान र हेरचाह खोज्ने बेलामा अपमान र हेलाँमा बाँच्नुपर्दाको अवस्था आखिर कहिलेसम्म ? सरकारले पछिल्लो समय मुलुकी देवानी संहिता, २०७४ को परिच्छेद ४ मा आमा, बाबु तथा छोरा, छोरीको सम्बन्धसम्बन्धी व्यवस्था गरेको छ। दफा १२२ मा आमाबुबालाई आदर, सम्मान र हेरचाह गर्नुपर्ने कानुन बनाएको छ। यसमा (१) प्रत्येक छोराछोरीले आमाबाबुलाई आदर तथा सम्मानका साथ व्यवहार गर्नुपर्नेछ। (२) प्रत्येक छोराछोरीले आमाबाबुलाई एकासगोलमा बसेको वा कानुनबमोजिम भिन्न भइसकेको जेसुकै भए तापनि आफ्नो आर्थिक तथा सामाजिक हैसियतअनुसार आवश्यक हेरचाह, स्याहारसम्भार, औषधोपचार वा रेखदेख गर्नुपर्नेछ। तर चोरलाई साँचोले रोक्दैन। सही मानिसलाई साँचो लगाइराख्नै पर्दैन। हो, ऐनकानुन आवश्यकै छैन, जब हरेक नागरिक सन्तुलित छ, प्रेममा बाँच्छ। हाँसो, खुसी र माया बाँड्ने परिवारका वृद्धवृद्धाका रोग आधा कम हुन्छ। तर घरमै रहेर पनि यी केही भएनन् भने समस्या ज्यूँका त्यूँ हुन्छन्। पहिलेको समाजले बुझेको थियो आमाबुबा भगवान् हुन्, उनीहरूलाई सधैं खुसी राख्न सके सम्पूर्ण कर्म स्वर्ग बन्छन्। नत्र भने ज्येष्ठ नागरिकसँग सम्बन्धित दिवसहरू मात्र मनाइरहने गरी दिनहरू बित्दै जानेछन्। उनीहरूको जीवनमा सहजता आउने छैन। प्रतिदिन पीडाका पहाड अर्थात् रोग र समस्या थपिँदै गइरहेका हुन्छन्, जुन वृद्धवृद्धाका लागि समुद्र तर्नुसरह हुन्छ। पीडा शब्द आफैंमा पीडादायी लाग्छ। पहाड उक्लिनुमै चुनौती थुप्रै छन्। अझ पीडाको पनि पहाड उक्लिनु त चुनौतीको चुचुरो चुम्नुसरह हो। पीडामा पिरोलिएका वृद्धवृद्धालाई सुख र खुसीको सिँढी लगाइदिनुको सट्टा पीडाकै पोखरीमा पौडी खेल्न लगाउनु छोराबुहारीको धर्मभित्र पर्दैन। केही वृद्धवृद्धा आफूलाई समयअनुसार परिवर्तन गर्न सक्दैनन् र चढ्छन् पीडाको पहाड। हठी स्वभाव त्यागेर उनीहरूले पनि समय, सन्दर्भ र पारिवारिक परिवेशअनुसार चलिदिने हो भने जीवन सन्तुलित हुनेमा दुईमत छैन। सन्तुलन शब्द एक काम अनेक। खान, लाउन, बोल्न, प्रेम गर्नमा सन्तुलन भयो भने हरेकको जीवन आदर्श हुन्छ। हरेक नागरिकमा हरेक कुरामा सन्तुलन भयो भने माथिको अवस्था आउँदैन। तर प्रेम हराउनु भनेको मानिस असफल हुनु हो। प्रेम हुने मान्छेले अरूमा गल्ती देख्दैन। अरूको खुसीमा आफू प्रयोग भइदिनु प्रेम हो भन्ने बुझेपछि जोसुकै ज्येष्ठ नागरिक मायाप्रेमको संसारमा लुटपुटिन पाउँछ। भनिन्छ, प्रेमभाव भए ढुंगा पनि भगवान् हुन्छ, प्रेम हराएको ठाउँमा भगवान् पनि ढुंगा बन्छ। अरूको लाख आमाको काख, आहा ! यो उखान पनि यसै बनेको होइन नि। गाउँलेका बलबुतामा अस्पताल पुर्याइएकी वृद्धा आमालाई उपचारै नगरी फर्काउने छोराहरूलाई के थाहा, आमाको काखको मूल्य ? चिसोमा बालबालिका र ज्येष्ठ नागरिकलाई कसरी जोगाउने ? ज्येष्ठ नागरिकलाई घरमै उपचार ज्येष्ठ नागरिकको निगरानीमा ध्यान दिने कि ? ज्येष्ठ नागरिकको सम्मान गरौं"
ज्येष्ठ नागरिकको सम्मान गरौं,"विगत १० महिनादेखि कोभिड १९ अर्थात् कोरोना भाइरसका कारण विश्व आक्रान्त बन्दै आएको छ। कोरोना भाइरस जसलाई हामी कोभिड १९ भनेर चिन्छौं। विश्वको आर्थिक, राजनीतिक, सामाजिक, सांस्कृतिक, शैक्षिक आदि क्षेत्रमा अपूरणीय क्षति पुर्याउने यस भाइरसले विश्वमा ज्येष्ठ नागरिकलाई त अझ बढी नै प्रभावित पारेको छ। ज्येष्ठ नागरिक यस संक्रामक रोगबाट निकै आक्रान्त बनेका छन्। आर्थिक स्रोत नभएका र पाल्ने सन्तान नहुनेका लागि त अझ यसले मार पारेको छ। लकडाउनसमेतको कारणले आफन्त नजिक आउन नसकी एकातिर सामाजिक दूरी बढ्न गएको छ भने अर्कोतर्फ ज्येष्ठ नागरिकमा आमसञ्चार प्रविधिको ज्ञानको कमीले एक्लिनुपरेको छ। यसर्थ उनीहरूमा मानसिक समस्या देखा पर्न थालेको पाइएको छ। अन्य समयमा भन्दा यसबेला विभिन्न किसिमका घरेलु हिंसा बढ्नुसँंगै ज्येष्ठ नागरिकमाथि हुने हिंसामा पनि वृद्धि भएको पाइएको छ। यस सन्दर्भमा संयुक्त राष्ट्रसंघलगायतले खेलेको भूमिका वर्तमान अवस्थामा सान्दर्भिक र महत्वपूर्ण छ। अल्पविकसित र विकासोन्मुख देशमा मात्र नभई युरोपियन राष्ट्रहरूमा समेत ज्येष्ठ नागरिकमाथि विभेद गरिएको देखिन्छ। विश्वव्यापी महामारीका समयमा उनीहरूलाई प्राथमिकतामा राखिएन, उनीहरूलाई कोभिड १९ को संक्रमण भएनभएको सम्बन्धमा र उनीहरूका अन्य रोग परीक्षण गरिएन। यसकै परिणामस्वरूप ठूलो संख्यामा केयर सेन्टर र केयर होममा रहेका ज्येष्ठ नागरिकको मृत्यु भयो। यसले उनीहरू दुःखी हुनुका साथै अनेक डर, त्रास र सम्भावित भयका कारण मानसिक समस्याबाट पीडित भएका छन्। हरेक राष्ट्रको पहिलो प्राथमिकता आफ्ना नागरिकको सुरक्षा हुनुपर्नेमा त्यसो नगरी ज्येष्ठ नागरिकको समस्याप्रति कुनै चासो नै नलिने र उनीहरूलाई बेवास्ता गर्ने गरेको पाइन्छ। ज्येष्ठ नागरिकका लागि काम गर्ने अन्तर्राष्ट्रिय संस्था हेल्प एज इन्टरनेसनलले कोभिड १९ लाई लक्षित गरेर केके सुविधा दिन सकिन्छ भनेर विभिन्न राष्ट्रलाई आह्वान गर्यो। यसमा अविकसितलगायत धेरै राष्ट्र सहभागी बने। एक सय ४६ राष्ट्रले सम्झौतापत्रमा हस्ताक्षरसमेत गरे। कहाँसम्म भने कति राष्ट्रले त कोभिडलाई केन्द्रविन्दुमा राखेर सेवासुविधा दिने भनेर घोषणा मात्र गर्न पछि परेनन्। नीति एकातिर र व्यवहार अर्कातिर रहेसम्म ज्येष्ठ नागरिकले रोग, भोक, अभाव र भेदभावका पीडाबाट छुटकारा पाउन कठिन हुने छ। ज्येष्ठ नागरिकका सम्बन्धमा काम गर्ने विभिन्न संघसंस्थाले काम गर्न चाहे पनि विभिन्न समस्या र परिस्थितिजन्य जटिलताका कारण वास्तवमा संघसंस्थाले पनि अगाडि बढेर काम गर्ने माहोल भएन। यसरी वातावरण जटिल बन्दै गएपछि राष्ट्रसंघका महासचिवले कोरोना १९ को १ मेमा सम्पन्न पोलिसी ब्रिफिङमा ज्येष्ठ नागरिकका सन्दर्भमा उल्लेख गर्नुभएको विषयमा बधाई दिन ज्येष्ठ नागरिक क्षेत्रमा काम गर्ने हेल्पएज इन्टरनेसनललगायत विश्वभरका सयभन्दा बढी संगठनका प्रतिनिधि भेला भए। ज्येष्ठ नागरिक अहिले पनि असमानता, भेदभाव र वृद्ध भएका कारण उल्लिखित यी अधिकारबाट वञ्चित भइरहेका छन्। राष्ट्रसंघ प्रणालीमा ज्येष्ठ नागरिकको यी अधिकार सुनिश्चित गर्न आवश्यक छ भनेर दबाब दिनसमेत भ्याएका छन्। उनीहरूले ज्येष्ठ नागरिकलाई समावेश गर्ने कार्यलाई सुदृढ पार्न र नागरिक समाजसँग वार्तामा सहभागी हुनसमेत राष्ट्रसंघलाई आह्वान गरेका छन्। राष्ट्रमहासंघका नवौं महासचिव एन्टोनियो गोटरेसले मे १ का दिन राष्ट्रसंघ पोलिसी ब्रिफिङमा कोभिड १९ ले ज्येष्ठ नागरिकमा पारेको प्रभाव सम्बन्धमा उल्लेख गर्नुभएको छ। पोलिसी ब्रिफिङमा जारी नीतिमा आवश्यक स्वास्थ्य सेवा, अधिकार, लामो समयसम्म चाहिने हेरचाह सेवामा परेको प्रभावका विषयमा सिफारिस गरिएको छ। आपत्कालीन अवस्था, हिंसा तथा दुव्र्यवहार र सामाजिक दूरीका कारण एक्लिँदा ज्येष्ठ नागरिकलाई परेको असर र त्यसको निराकरणका लागि चाल्नुपर्ने आवश्यक कदमबारे उल्लेख गरिएको छ। सामाजिक, आर्थिक र मानवीय सहयोगमा विशेषगरी ज्येष्ठ नागरिकलाई ध्यान दिन सिफारिस गरिएको छ। रोजगार र सामाजिक सुरक्षा, स्वास्थ्यमा पहुँच, हेरचाह र कानुनी सुरक्षामा ज्येष्ठ नागरिकका समस्या प्रस्ट्याइएको छ। महामारीजस्तो ठूलो समस्या समाधानमा ज्येष्ठ नागरिकको सहभागिता बढाई उनीहरूसँग रहेको ज्ञान, सीप, अनुभव र तथ्यांक उपयोगमा ल्याउन सकिने राष्ट्रसंघ पोलिसीमा उल्लेख गरिएको छ। अभाव, बेरोजगार, गरिबीजस्ता समस्या अबका दिनमा आउन सक्ने सम्भावनाको पनि भविष्यवाणी गरिएको छ। कोभिड १९ को महामारीले पारेको खाडल पुर्न उनीहरूको भूमिका महत्वपूर्ण हुन सक्छ। उनीहरूको ज्ञान, सीप र अनुभव यतिबेला निकै उपयोगी हुन सक्छन्। यसर्थ सन् २०३० सम्मको दिगो विकासको लक्ष्य हासिल गर्ने कुरा महामारीले उनीहरूलाई सँगै लैजान छुटाउनु हुँदैन। कोभिड १९ ले ज्येष्ठ नागरिकलाई पारेको असरको समाधान गर्ने अर्को विकल्प दिगो विकास लक्ष्यमा उनीहरूलाई समावेश गर्नु पनि हो। एकातिर ज्येष्ठ नागरिक आफ्नै शारीरिक पीडा तथा मानसिक तनावमा बाँचिरहेका छन्। त्यसमा झन् कोभिड १९ को संक्रमणबाट आहत भएका छन्। बूढाबूढीको कमजोर बन्दै गएको शरीरलाई यसले अझ प्रभाव पार्ने हुँदा ज्येष्ठ नागरिकप्रति हामीले बढी नै सजग हुनुपर्ने देखिन्छ। यसरी राष्ट्रसंघले वर्तमान अवस्थामा रोग र उमेरका कारण भोग्नुपरेको दोहोरो मार बुझेर ज्येष्ठ नागरिकप्रति उच्च सम्मान गर्दै उनीहरूले जीवनभर आर्जन गरेको अनुभवजन्य ज्ञान र सीप वर्तमान तथा भावी पुस्ताका लागि उपयोग गर्नुपर्नेमा जोड दिइएको छ। समाजमा ज्येष्ठ नागरिकको अधिकारको संरक्षण, उनीहरूको सुरक्षा एवम् हेरचाहका बारेमा राष्ट्रसंघले गहन तथा जिम्मेवारीपूर्ण ढंगले सोचेको देखिन्छ। नीतिनिर्माणमा मात्र नभएर त्यसलाई व्यवहारमा पनि उतार्न सके विश्व समुदायमा ज्येष्ठ नागरिकले सम्मानपूर्वक जीवन जिउन पाउनेमा कुनै सन्देह हुने छैन। तर नीति एकातिर र व्यवहार अर्कातिर रहेसम्म ज्येष्ठ नागरिकले रोग, भोक, अभाव र भेदभावका पीडाबाट छुटकारा पाउन कठिन हुने छ। प्रधान ज्येष्ठ नागरिक महासंघका महासचिव हुन्।"
आईपीएल : राजस्थानमाथि कोलकाताको शानदार जित,"काठमाडौं : युएईमा जारी इन्डियन प्रिमियर लिग (आईपीएल) टीट्वान्टी क्रिकेटमा कोलकाता नाइट राइडर्सले दोस्रो जित निकालेको छ। बुधबार राति भएको खेलमा राजस्थान रोयल्सलाई ३७ रनले पराजित गर्दै कोलकाता विजयी भएको हो। दुबई अन्तर्राष्ट्रिय क्रिकेट स्टेडियममा कोलकाताले दिएको १ सय ७५ रनको लक्ष्य पछ्याएको राजस्थानले २० ओभरमा ९ विकेट गुमाएर १ सय ३७ रन मात्र बनाउन सक्यो। राजस्थानको यो पहिलो हार हो। राजस्थानका टम करनले ५४ रनको अर्धशतकीय इनिङ्स खेलेपनि टोलीले जित्न सकेन। खेलमा जोस बटलरले २१ रन र राहुल टेवाटियाले १४ रन बनाए। अरु ब्याट्सम्यानहरु दोहोरो अंकको रन जोड्न असफल भएका थिए। कोलकाताका कमलेस नगरकोटी, वरुण चक्रवर्ती र शिवम माभीले २२ विकेट लिए। खेलमा कोलकाताको कसिलो बलिङसामु राजस्थान निरीह देखियो। यसअघि टस हारेर पहिले ब्याटिङ गरेको कोलकाताले २० ओभरमा ६ विकेट गुमाएर १ सय ७४ रन बनाएको थियो। कोलकाताका लागि शुबमन गिलले ४७ रन र आन्द्रे रसेलले २४ रन जोडे। नितेश रानाले २२, सुनिल नारिनले १५ रन बनाए भने इयान मोर्गनले अविजित रहदै ३४ रन बनाएका थिए तर पाट कुमिन्सले १२ रन बनाएर आउट भए। राजस्थानका जोफ्रा आर्चरले २ विकेट, जयदेव उनाकड, अंकित राजपुत, टम करन र राहुल टेवाटियाले एकएक विकेट लिए। जितसँगै कोलकाता लिगको दोस्रो स्थानमा उक्लिएको छ। कोलकाताले चौथो खेल शनिबारनै दिल्ली क्यापिटल्ससँग खेल्ने छ।"
