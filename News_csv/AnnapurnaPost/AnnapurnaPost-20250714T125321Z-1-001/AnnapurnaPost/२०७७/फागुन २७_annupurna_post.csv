शीर्षक,विवरण
शिवशक्तिको महिमा र सन्देश,"हिन्दुहरूको आस्थाको केन्द्र पशुपतिनाथ मन्दिरमा उपस्थित भक्तहरूको भीडले शिवरात्रिको महत्व तथा भगवान् शिवप्रतिको आस्थाको उजागर गर्छ। यसबाहेक घरघरमा रहेर शिवको उपासना गर्नेहरू पनि असंख्य हुन्छन्। हरेक उमेर समूहका व्यक्तिमा शिवभक्ति उत्तिकै देखिनुले हिन्दु सनातन परम्पराप्रति हाम्रो अचेतनमा रहेको आस्थाको विम्बन गर्छ। शिवभक्ति र शिवरात्रिको यसै सन्दर्भमा शिवशक्तिको महिमाबारे सही व्याख्या गरिनु पनि आवश्यक देखिन्छ। किनभने अहिले शिवरात्रिलाई नांगा बाबा हरूको दर्शन गर्दै शिवबुटी का नाममा लागुपदार्थको निर्बाध प्रयोग गर्ने दिनका रूपमा लिनेहरूको पनि कमी छैन। आदिदेवका रूपमा रहेका शिव तथा आदिशक्तिका रूपमा रहेकी देवीको संगम शिवशक्ति प्रकृति र पुरुषको मेलबाट सञ्चालित जीवनजगत्को प्रतीक मानिन्छ। यी दुवैबाट हामीले जीवनको मूल्यबोध तथा धर्म र कर्मको सही अर्थबोध गर्न सक्छौं। ज्ञान र विज्ञानलाई एकसाथ लिएर अघि बढ्न सक्ने समाजमै सुख र सन्तुष्टि दुवै हुन्छ। यी दुईमध्ये कुनै एकलाई मात्र महत्व दिइयो भने मानिस सुखी भएर पनि सन्तुष्ट हुन सक्दैन। भौतिकवाद र विज्ञानको मात्र पछि लागेकाले उन्नतिको शिखरमा पुगेका पश्चिमी मुलुकका नागरिक प्रायः मानसिक रूपमा सन्तुष्ट देखिँदैनन्। हाम्रै समाजमा पनि भौतिक सुखसुविधाले पूर्ण भएकाहरू मानसिक दुःखका कारण रोगी बनिरहेको देखिन्छ। धर्मको मर्म नबुझेर बिहान भगवान्लाई पूल चढाउँदा र साँझ दियो जलाउँदासम्म अर्काको कुभलो चिताउन नछाड्नेहरू पनि यहीं छन्। आफ्नो भलाइका लागि मात्र नभएर अर्काको अनष्टिको कामना गर्दै भगवान्लाई भाकल गर्नेहरूको कमीसमेत हाम्रो समाजमा छैन। मन्दिरमा घुइँचोको फाइदा उठाएर जुत्ताचप्पलदेखि गरगहना चोर्नेहरू त छँदैछन्; शिवरात्रिमा पशुपतिनाथपरिसरमा पूलले सजाइएको बसाहा लुछेर पूल लैजाने भक्तहरू पनि शिवजीले नदेखेका कहाँ हुन् र ? रातभर शिवधुनी जगाउने भन्दै अर्काको काठपातदाउरा चोर्ने, घण्टकर्णको अन्त्येष्टि गर्न भनी बाटोमा डोरी टाँगेर यात्रु तथा सवारी साधनलाई अनावश्यक दुःख दिने संस्कृति पनि हामीले नै निर्माण गरेका हौं ! यसको निर्देश न हाम्रा धर्मग्रन्थले गरेका हुन् न त ऋषिमुनिले नै। त्यसैले पर्व र परम्पराका नाममा हुने विकृतिलाई हतोत्साही गर्दै ती पर्व एवम् धर्मको सही अर्थबोध गर्नुपर्ने आवश्यकता हामीमाझ खट्किएको छ। वर्तमानमा राजनीतिक एवं सामाजिक मुद्दाका रूपमा जुन समतामूलक समाजको परिकल्पना गरिएको छ; त्यसलाई हाम्रो सनातन परम्परामा शिवशक्तिको सम्बन्धका माध्यमबाट प्रस्तुत गरिएको छ। सामाजिक रूपान्तरणका लागि जाति र वर्गको अन्त्य हुनुपर्ने मान्यता शिवले सतीसँग विवाह गरेर स्थापित गरेका हुन्। दक्ष प्रजापतिजस्ता राजाकी छोरी सतीदेवीसँग विवाह गर्न शिव सन्न्यासी रूपमा जानुको आशय यही थियो। सोही आशयअनुरूप देवी सतीले पनि शिवलाई सहर्ष स्वीकार गरिन्। समाजमा सम्भ्रान्त वर्गले विपन्न वर्गप्रति राख्ने नकारात्मक धारणा र उनीहरूलाई दिइने प्रताडनाका कारण यस्ता वर्गको जीवन दुर्घटित हुने यथार्थलाई सतीदेवीमाथि उनका माइतीद्वारा गरिएको अपमान तथा त्यसलाई सहन गर्न नसकी उनले गरेको आत्मदाहको घटनाले प्रतिविम्बित गरेको छ। शिव र सतीको कथा दाम्पत्य प्रेमको अमर गाथा हो। किनकि संसारमा शिवजस्तो पत्नीलाई प्रेम गर्ने पति अर्को देखिँदैन। शिवले विक्षिप्त भई पत्नीको शव बोकेर संसारको भ्रमण गर्नु, सतीले पार्वतीका रूपमा पुनर्जन्म लिएर हरप्रयास गरी पुनः शिवलाई नै पति वरण गर्नु दाम्पत्य प्रेमको अद्वितीय कथा हो। परिवारमा दाम्पत्य प्रेम तथा सुसम्बन्धको महत्व तथा पतिपत्नीले एकअर्काको अस्तित्वको सम्मान तथा भावनाको कदर गर्नुपर्छ भन्ने यथार्थका साक्षी हुन् शिवपार्वती। वर्तमानमा स्थापित नारी अस्तित्व र पहिचानका सन्दर्भ पनि शिवपार्वतीसँग सम्बन्धित कथामा पाइन्छ। दैत्यहरूले अत्याचार गरेको देखेर शिवसँग सहायता माग्न गएकी पार्वतीलाई शिवले संकटको समयमा नारी किन पुरुषको सहायता खोज्न आउँछन् ? भन्ने प्रश्न गर्दै आफ्नो समस्याको समाधान आफैंले खोज्नुपर्छ भनेर उनीभित्रको सुषुप्त शक्ति (महाकाली) जागृत गराएको प्रसंग पनि निकै प्रेरक छ। यस दृष्टिले पश्चिमा जगतमा अठारौं शताब्दीमा देखा परेको नारीवादी चिन्तन पूर्वीय परम्परामा आदिकालमै रहेको देखिन्छ तर यसको सही व्याख्या र प्रचारप्रसार भने हुन सकेन। ईश्वरको अनुभव अनहद नाद हो, जुन निःशब्द हुन्छ भन्ने आत्मज्ञानको प्रचारको अभावमा हामी परम्पराको अन्धानुकरण गरिरहेका छौं। नारीपुरुष एकअर्काको प्रतिद्वन्द्वी नभएर परिपूरक हो भन्ने यथार्थबोध गराउन शिवले शक्ति (पार्वती) बिना शिव केवल शव हो भनेको सन्दर्भ पनि विभिन्न पौराणिक प्रसंगमा पाइन्छन्। यस्ता नारीवादी देव शिवको स्वरूपमा जीवन जगत्को वास्तविक चित्र देखिन्छ। वैभव तथा भौतिक सुखलाई तुच्छ मान्दै जनावरका छालालाई वस्त्रका रूपमा प्रयोग गर्ने, सर्पका गहना लगाउने उनले मसानमा वास गरेर जीवनको अन्तिम गन्तव्य त्यही भएको सन्देश दिएका छन्। मानिसले जति नै भोगविलास गरे पनि, कुकृत्य र अपराध गरी सम्पत्ति कमाए पनि उसको भोग सकिएपछि त्यो वैभवले उसलाई चिताको ज्वालाबाट जोगाउन सक्दैन भन्ने यथार्थबोध गराउन शिव चिताभस्म शरीरमा लेपन गर्छन्। भूतप्रेत, डाकिनीसाकिनी आदि सबैले घृणा गर्ने पात्रलाई आफ्नोवरिपरि स्थान दिने उनले बाघको छालाको आसन गर्छन्। यसको आशय हो जसले हिंस्रक शक्तिमाथि नियन्त्रण राख्न सक्छ उही सफल र महान् बन्छ। शिवले विष, भाङ, धतुरो आदि सेवन गर्दछन् भन्नुको अर्थ जीवनजगत्मा राम्रानराम्रा सबै पक्ष हुन्छन् र ती सबैको आआफ्नै महत्व पनि हुन्छ। सही प्रयोगद्वारा विष पनि औषधि बन्न सक्छ। विषमतालाई आपूभित्र त्यसरी नै दबाएर राख्नुपर्छ जसरी शिवले हलाहल पान गरी संसारलाई अनिष्टबाट जोगाएका थिए। सदा साधनारत शिवबाट सिक्नुपर्ने अर्को कुरा हो हामीले हरक्षण आफ्ना विचार एवम् व्यवहारबारे आफैले मन्थन गर्नुपर्छ। आत्ममूल्यांकनले नै जीवनलाई सार्थक बनाउँछ। यस्ता असंख्य प्रेरक प्रसंग छन् शिवशक्ति तथा शिवरात्रिसँग जोडिएका तर विडम्बना ! गंगोत्रीको पावन जलजस्तो हाम्रो सनातन परम्परा र संस्कृतिलाई सही व्याख्याता मिलेन। धर्मभिरुहरूले आआफ्नै अनुकूलतामा व्याख्या गर्दै त्यसलाई धमिल्याउँदै गए। कसैले यसलाई जाति, वर्ग, लिंगका आधारमा विभेदकारी बनाउँदै शंकुचन गराए त कसैले कर्मकाण्डीय व्याख्यानमा जोडेर व्यावहारिक जीवनका लागि उत्पीडनकारी देखाए। ईश्वरको शाश्वत स्वरूप ज्योति (प्रकाश) हो जुन निराकार हुन्छ ! ईश्वरको अनुभव अनहद नाद हो, जुन निःशब्द हुन्छ भन्ने आत्मज्ञानको प्रचारको अभावमा हामी परम्पराको अन्धानुकरण गरिरहेका छौं। धर्म, अध्यात्म र ईश्वरसँग हाम्रो नैतिकता र सदाचार जोडिएको हुन्छ भन्ने यथार्थको प्रचार र मनन आजको मूल आवश्यकता हो। शिवरात्रिको सन्देश हो मानिसमा त्याग, सदाचार तथा नैतिक मूल्य हुनुपर्छ। समाज तथा परिवार विभेदमुक्त हुन सकेमा मात्र मानिस सुखी रहन सक्छ। मनभरि कुविचारको अँध्यारो बोकेर, दुराचारको मौका कुर्दै जस्तै अग्नि प्रज्ज्वलित गरे पनि त्यसले उज्यालो छर्न सक्दैन। जीवनभर धनसम्पत्ति, मानप्रतिष्ठाका पछाडि दौडे पनि मानसिक सन्तुष्टि छैन भने हामी सुखी रहन सक्दैनौं। मानसिक सुख तथा मोक्षको मार्ग हो आध्यात्मिक चिन्तन र ध्यान। ज्ञान र ध्यान दुवैलाई आत्मसात गर्दै, परोपकार पुण्य हो भने अर्कालाई पीडा दिनु पाप हो भन्ने धर्मको सही मर्मबोध गर्नु नै सच्चा शिवभक्ति हो; जुन सत्यम् शिवम् सुन्दरम्मा रूपान्तरण हुन्छ।"
राजनीतिक संकटको गोलचक्कर,"नेपालमा उत्पन्न राजनीतिक संकट दुर्घटनावश पैदा भएको हो या योजनाबद्ध ढंगले पैदा गराइएको हो, समयले बताउनेछ खेल र अर्थशास्त्रमा प्रयोग हुने जेरो सम गेम अर्थात् शून्य योगको सिद्धान्त हिजोआज राजनीतिमा पनि प्रयोग हुने गर्छ। एक पक्षले प्राप्त गर्ने लाभ र अर्को पक्षले बेहोर्ने घाटा बराबर हुँदा कूल सम्पत्तिमा हुने परिवर्तन शून्य हुने अवस्था नै शून्य योगको खेल हो। नेपालको पछिल्लो राजनीति शून्य योगको खेलको सिद्धान्तवरिपरि घुमिरहेको छ। प्रधानमन्त्री केपी शर्मा ओलीले गत पुस ५ गते संसद् विघटन गरेयताको राजनीतिक घटनाक्रममा हारजितका शृंखला चलेका छन्। प्रधानमन्त्रीको संसद् विघटनको कदमलाई सर्वोच्च अदालतको फागुन ११ फैसलाले बदर गरेपछि माधव नेपाल र पुष्पकमल दाहाल (प्रचण्ड) ले ओलीको हार र आफूहरूको जित भएको घोषणा गरेका थिए। सर्वोच्च अदालतकै २३ गतेको आदेशले प्रचण्डको हार र आफूहरूको जित भएको दाबी ओली पक्षको छ। यी दुई पक्षको हार र जितको खेलमा शेरबहादुर देउवाले आफूलाई स्वतः जित मिलेको अनुभव गरेका होलान्। राजनीतिक दल र तिनका नेताहरूले जतिसुकै नाफाघाटाको कुरा गरे पनि देश र जनतालाई प्राप्त हुने लाभ भने शून्य नै हो। खेलको अर्को सिद्धान्त हो दुवैले जित्ने परिस्थिति अर्थात् विनविन सिचुएसन। तत्कालीन नेकपा एमाले र नेकपा माओवादीले २०७४ साल असोज १७ मा दुवैले जित्ने खेल अभ्यासको प्रारम्भ गरेका थिए। पार्टी एकीकरणको रोडम्यापसहित चुनावी गठबन्धन गरेका दुई पार्टीले निर्वाचनमा राम्रो नतिजा ल्याए। गठबन्धनले हाँसिल गरेको निर्वाचन परिणामले झन्डै ढाई दशकयताको राजनीतिक अस्थिरता र सत्ता परिवर्तनको कोर्स अन्त्य गरेको थियो। झन्डै दुईतिहाइको बहुमतप्राप्त सरकारको नेतृत्व गर्ने अवसर ओलीले पाए र २०७५ जेठ ३ गते विधिवत् रूपमा पार्टी एकीकरण भएको थियो। एकीकरणको करिब ३३ महिनापछि सर्वोच्चको आदेशले दुवै पार्टी अलग भएका छन्। पहिला जुटेर एक भएका पार्टीहरू टुटेर फुटेका छन्। टुट, फुट र गुटका चरले दुवै पार्टीलाई दीर्घकालीन असर गर्नेछ। एकअर्काका विरुद्धमा हानेका शब्दवाणले लागेका घाउ पुरिन समय लाग्नेछ र एकले अर्कालाई उदांगो पार्द देखिएको नग्नता सजिलै छोपिने छैनन्। सर्वोच्चको निर्देशनात्मक आदेशसहितको फैसला नेकपा फुटेको प्रथम कारण होइन। त्यो फैसलाले फुट्नका निमित्त सहज परिस्थिति बनाइदिएको मात्र हो। दुई पार्टीबीचको एकीकरण सिद्धान्त र संगठनको जगमा भन्दा पनि सत्ता र नेतृत्वको स्वार्थमा स्थापित थियो। आफ्नो नेतृत्वमा जनयुद्ध लडेका सहयोद्धाले एकएक गर्दै छाडेर गएपछि प्रचण्डलाई सेफ ल्यान्डिङको आवश्यकता थियो भने पहिलो कार्यकालमा १० महिनामै सत्ताबाट बाहिरिएका ओलीलाई बहुमतको सरकार हाँक्ने महत्वाकांक्षा। स्वार्थ र महत्वकांक्षाको दस्ताबेजस्वरूप पालैपालो सरकारको नेतृत्व गर्ने र दुई अध्यक्ष रहने गरी साठी र चालीसको भागबन्डाका आधारमा पार्टी एकीकरण भएको थियो। सचिवालयलाई ककपिट, सचिवालयका पदाधिकारी क्याबिन क्रयु र अध्यक्षद्वय पाइलट भएर ओली र प्रचण्डले नेकपारूपी जहाजको उडान भरे। जहाजमा एकजना पाइलट र अर्को कोपाइलट हुन्छन् तर ओली र प्रचण्ड दुवैजना पाइलट भए। दुवैजनाले पार्टीलाई आफूले चाहेको दिशामा लैजान खोजेपछि समस्या पैदा भयो। सेफ ल्यान्डिङका प्रयत्न पनि भए निरर्थक बने। अन्त्यमा ३३ महिनाको दिशाविहीन उडानपछि नेकपारूपी जहाज गन्तव्यमा नपुग्दै दुर्घटनाग्रस्त भएको छ। यसले देशलाई राजनीतिक संकटको गोलचक्करमा फसाएको छ। नेपाली राजनीतिमा बाह्य दबाब र प्रभाव एक महत्वपूर्ण हिस्सा हुने गर्छ। २०६२ मंसिर ७ गते तत्कालीन सात राजनीतिक दल र माओवादीबीच दिल्लीमा सम्पन्न भएको बाह्रबुँदे सम्झौतापछि नेपालको राजनीतिमा भारतको निरन्तर प्रभाव रहँदै आयो। तर नेकपा एकताको सूत्राधार भने चीन थियो। त्यसपछिका दिनमा चीनले आफ्नो परम्परागत भूमिकाभन्दा फरक ढंगले नेपालको आन्तरिक राजनीतिमा सक्रियता देखाउन थाल्यो। नाकाबन्दीताका आफूले लिएको अडानले बेखुस भारतले आफ्नो सरकार ढालेको दाबी गरेका प्रधानमन्त्री ओलीले चीनसँगको सम्बन्धलाई आक्रामक ढंगले अघि बढाए। पारवहन सन्धिसम्झौतादेखि बेल्ट एन्ड रोड इनिसियटिभ (बीआरआई) अन्तर्गतको ट्रान्स हिमालयन मल्टी डाइमेन्सनल कनेक्टिभिटी नेटवर्क परियोजनामा हस्ताक्षर गरे। सत्तारुढ दलले चिनियाँ कम्युनिस्ट पार्टीबाट प्रशिक्षण लिनेसम्मका गतिविधि भए; जो सन्तुलित विदेश नीतिभन्दा अलि फरक थियो। सत्तारुढ दलको चीनसँगको आक्रामक सम्बन्धले भारतको चिन्ता र अमेरिकी चासोलाई बढवा दियो। सर्वोच्चको निर्देशनात्मक आदेशसहितको फैसला नेकपा फुटेको प्रथम कारण होइन, त्यो फैसलाले फुट्नका निमित्त सहज परिस्थिति बनाइदिएको मात्र हो। विश्व भूराजनीति इन्डोप्यासिफिक क्षेत्रमा केन्द्रित हुँदै गर्दा अमेरिकाले पनि नेपालसँगको सम्बन्धलाई महत्व दिन थालेको नकार्न सकिँदैन। सन् २०१८ को डिसेम्बरमा तत्कालीन अमेरिकी विदेशमन्त्री माइक पम्पेओको निमन्त्रणामा नेपालका परराष्ट्रमन्त्री प्रदिप ज्ञवालीले वासिंटन भ्रमण गरेका थिए। नेकपा पार्टीभित्र छलफलको विषय बनेको अमेरिकी सहयोगको मिलिनियम च्यालेन्ज कर्पोरेसन (एमसीसी) लाई परराष्ट्रमन्त्रीको भ्रमणपछि इन्डोप्यासिफिक रणनीतिसँग जोडेर विवादको विषय बनाइयो। यस विषयलाई लिएर पार्टीभित्र दुई धार देखियो। यस सम्बन्धमा अध्ययन गर्न कार्यदलसमेत बनाएर राष्ट्रिय बहसको विषयलाई पार्टीको एजेन्डा बनाएर विवाद चर्काइयो। नक्सा प्रकरणले भारतसँगको सम्बन्ध चिसिएकै बेला रामको जन्मस्थान र भारतको राष्ट्रिय प्रतीक चिह्नका सम्बन्धमा प्रधानमन्त्रीबाट व्यक्त अभिव्यक्तिले भारतसँगको सम्बन्धमा झन् प्रतिकूल असर पार्यो। अगस्त महिनामा भारतीय स्वतन्त्रता दिवसको अवसरमा प्रधानमन्त्री ओलीले टेलिफोन गरेर भारतीय प्रधानमन्त्री नरेन्द्र मोदीलाई शुभकामना सन्देश दिएपछि सम्बन्धलाई सामान्यीकरण गर्ने बाटो खुलेको थियो। त्यसपछि भारतीय खुफिया एजेन्सी रअ का प्रमुख सामन्त कुमार गोयल, सेना प्रमुख मनोज मुकुन्द नरभणे, विदेश सचिव हर्षवर्धन शृंगला र भाजपा विदेश विभाग प्रमुख विजय चौथाईले भ्रमण गरे। त्यसपछिका दिनमा नेकपाभित्रको विवादले झन् उग्र रूप लियो। आरोपपत्रहरूको आदानप्रदान भयो र अन्त्यमा प्रधानमन्त्रीले संसद् विघटनको बाटो रोजे। यसैबीच भारतीय कम्पनी सतलज जलविद्युत् निगमलाई ६७९ मेगावाटको तल्लो अरुण जलविद्युत् परियोजना दिइयो। भारतले पनि आफूलाई आवश्यक्त हुँदाहुँदै पनि नेपाललाई १० लाख डोज कोभिड भ्याक्सिन उपलब्ध गरायो। जलविद्युत् र भ्याक्सिन डिप्लोम्यासीले प्रधानमन्त्री ओलीलाई भारतको साथ रहेको बुझ्न सकिन्छ। प्रधानमन्त्रीको पशुपतिनाथ मन्दिरको भ्रमणलाई भाजपानिकट मिडिया आउटलेट स्वराज्यको जनवरी २७ को अनलाइन संस्करणमा प्रधानमन्त्री ओलीको हालको कदमले हिन्दुत्व र हिमालयन राज्य हिन्दु राष्ट्रका रूपमा बापसी हुने आशा जगाएको शीर्षकमा समाचार प्रकाशित भएको थियो। प्रधानमन्त्री ओलीप्रति भारतको बढ्दो विश्वासलाई आफूतिर डाइभर्ट गर्न हुन सक्छ। पत्रकार ऋषि धमलासँगको अन्तर्वार्तामा प्रचण्डले जसपा, कांग्रेस र आफूहरूको गठबन्धनको सरकार भारतका लागि पनि कम्फरटेबल हुने अभिव्यक्ति दिएका थिए। संसद् विघटनको मुद्दा अदालतमा विचाराधीन भइरहँदा पार्टीभित्रको अवरोधले एमसीसी परियोजना पास हुन नसकेको ओली पक्षका नेताहरूले विभिन्न अन्तर्वार्तामा बताइरहेका थिए। नवनियुक्त जलस्रोत तथा सिँचाइमन्त्री टोपबहादुर रायमाझीले पनि पदभार सम्हाल्नसाथ एमसीसी पास हुने कुरा गरेका थिए। अर्कोतर्फ सडकमा आफ्ना कार्यकर्ताले एमसीसीविरुद्धको नारा लगाइरहँदा प्रचण्डले उक्त नारा नलगाउन इशारा गरेका थिए। ओली र प्रचण्ड पक्ष दुवैले भारत र अमेरिकाको विश्वास जित्न खोजेको प्रयत्न प्रस्ट देखिन्थ्यो। सत्तारुढ दलभित्रको विवाद मिलाउन नेपालका लागि चिनियाँ राजदूत हाउ यान्छीले अस्वाभाविक सक्रियता देखाउँदै आएकी छन्। भारतीय उच्च अधिकारीको भ्रमण भइरहेकै सेरोफेरोमा नोभेम्बर महिनामा चिनियाँ रक्षामन्त्री वेइ फेङको नेतृत्वमा उच्चस्तरीय टोलीले नेपाल भ्रमण गरेको थियो। संसद् विघटनपछि उत्पन्न राजनीतिक संकट समाधानका लागि डिसेम्बरको अन्त्यतिर राष्ट्रपतिको विशेष सन्देश लिएर चिनियाँ कम्युनिस्ट पार्टीका विदेश मामिलाका उपमन्त्री गुओ येझुको नेतृत्वले नेपाल भ्रमण गर्यो र देउवालगायतका राजनीतिक नेतृत्वलाई भेट गर्यो। ओलीको अहंकार र प्रचण्डको पदीय लालचले हालको राजनीतिक संकट निम्तिएको एकथरीको विश्लेषण छ। तर हालको राजनीतिक संकटको कारक ओली भर्सेज प्रचण्ड मात्र होइनन्, भारत भर्सेज चीन र एमसीसी भर्सेज बीआरआई पनि हो। लाचार प्रतिपक्षी, निर्वाचन आयोगको अकर्मण्यता र आवश्यकताभन्दा बढी सक्रियता देखाएको अदालत पनि यसको भागीदार हुनेछन्। सबैभन्दा बढी भागीदार प्रमुख राजनीतिक दलका युवा नेता तथा कार्यकर्ता हुनेछन्; जसले नेताको गलत कदमहरूको विरोध गर्ने साहस र नेतृत्व लिने हिम्मत गर्न सकेका छैनन्। उनीहरू पार्टी नेतृत्वको दयाको पात्र मात्र बनिरहेका छैनन्; आगामी पुस्ताको समेत वाधक बनिरहेका छन्। हाल उत्पन्न राजनीतिक तरलताले जनतामा अन्योल सिर्जना गरेको छ। राजनीतिक स्थिरताका लागि जनताले दिएको म्यान्डेटमाथि कुठाराघात भएको छ। भूराजनीतिक जोखिमलाई झन् बढवा दिएको छ। परिवर्तनविरोधी उग्र दक्षिणपन्थी शक्तिहरूलाई बल पुगेको छ। तीन वर्षअघिको सत्ता समीकरणको गोलचक्करमा पुनः देश फर्किएको छ। बत्तीसौं अमेरिकी राष्ट्रपति फ्रयांकलिन रुजबेल्टको भनाइ छ, राजनीतिमा कुनै पनि कुरा दुर्घटनावश भएका हुँदैनन्, यदि त्यसो भयो भने म बाजी राख्छु त्यो योजनाबद्ध ढंगले भएका हुन्छन्। हाल नेपालमा उत्पन्न राजनीतिक संकट दुर्घटनावश पैदा भएको हो या योजनाबद्ध ढंगले पैदा गराइएको हो, समयले बताउनेछ। त्यसको हिसाबकिताब जनताले आगामी निर्वाचनमा लिनेछन्।"
सीमा सुरक्षामा सेनाको चासो !,"सधैंको पिरलो बनेको छ दक्षिण छिमेकीसँगको सीमा समस्या। उत्तरतिर पनि यदाकदा समस्या देखिन्छ। सीमा समस्याले नेपाली भूमि मिचिएको मात्र छैन; खुला सिमाना व्यवस्थित नहुँदा आतंकवादी तथा आपराधिक गतिविधिले प्रोत्साहन पाइरहेका छन्। तस्करी, चोरी निकासी, लागुपदार्थ, हतियार तथा विस्फोटक पदार्थ ओसारपसार, चेली बेचबिखन, मानव तस्करीलगायतका जोखिम पनि त्यत्तिकै बढ्दो छ। स्वतन्त्र राष्ट्रको पहिचान जोगाउन पनि राज्यले राजनीतिक रूपमा क्षणिक नाफाघाटा हेरेर नभई दीर्घकालीन रूपमै खुला सीमा व्यवस्थित गर्न पहलकदमी लिनुपर्छ। यसका लागि निरन्तरको लगाव र मेहनत आवश्यक छ। सीमा विवादले नेपाल र भारतबीच सधैं चिसोपन रहँदै आएको छ। राजनीतिमा उतारचढाव आउनेबित्तिकै सबैथोक बिर्सिएर सत्ता जोगाउन आडभरोसा खोज्ने प्रवृत्तिले विगतदेखि नै सीमा समस्या थाँती रहेको हो। सैनिक नेतृत्वले सीमा व्यवस्थित गरी स्वतन्त्र राष्ट्रको पहिचान जोगाउन राजनीतिक नेतृत्वलाई बारम्बार घच्घच्याउँदै आएको छ। राज्यले सीमामा सेना खटाइने भन्दै आए पनि खटिने निकायबीचको कार्यक्षेत्रबारे स्पष्ट नहुँदा अन्योल कायम रहँदै आएको छ। त्यसका लागि सबै सुरक्षा निकायबीच सीमा सुरक्षा र व्यवस्थापनमा सामान्य अवस्था र द्वन्द्वका बेला कसरी आपसी सहकार्य र समन्वय गर्ने भन्ने रणनीति बनाउन आवश्यक छ। सीमाबारे उठेका समस्या समाधानका विषयमा चासो व्यक्त गर्दैमा नेपालसँगको सम्बन्धमा उतारचढाव आउँछ भन्ने कातरपन राजनीतिक नेतृत्वले छाड्नुपर्छ। नेपाल र भारतबीच भएको सन् १८१६ को सुगौली सन्धि र त्यसपछि उपलब्ध प्रमाण नै सीमा समस्याका वैज्ञानिक आधार हुन सक्छन्। अरू आधार खोज्नतिर लाग्नु राष्ट्रियताविरुद्धको कदम हुनेछ। हालै राष्ट्रिय सुरक्षा परिषद् सचिवालयले जंगीअड्डा र सशस्त्र प्रहरी बलको मुख्यालयमा आयोजना गरेको नेपालको अन्तर्राष्ट्रिय सीमा सुरक्षा तथा व्यवस्थापनमा सम्बद्ध निकायबीच समन्वयका क्षेत्र विषयक गोष्ठीको पहिलो दिन प्रधानसेनापति पूर्णचन्द्र थापाले सीमा समस्याको दीर्घकालीन समाधानका लागि अन्तर्राष्ट्रिय सीमालाई वैज्ञानिक ढंगबाट मजबुत बनाउनुपर्ने बताए। भारत तथा चीनसँग घनिष्ट सम्बन्ध रहँदै आएको भए पनि खुला सीमाका कारण नेपाललाई सधैं खतराको घन्टी बजिरहेको भन्दै उनले चिन्तासमेत व्यक्त गरेका थिए। नेपाल दुई ठूला महाशक्ति राष्ट्रका बीचमा अवस्थित छ भन्दैमा हामी सधैं हेपिएरपेलिएरै बस्नुपर्छ भन्ने होइन। एउटा पुरानो र स्वतन्त्र मुलुकको पहिचान जोगाउन पनि सीमा व्यवस्थित गर्नेतर्फ राजनीतिक नेतृत्वले व्यक्तिगत नाफाघाटा छाडेर यसतर्फ गम्भीर चासो व्यक्त गर्नुपर्छ। यो नागरिक चासोको विषयसमेत बनिसकेकाले सेनालाई सीमा सुरक्षा र व्यवस्थापनमा सक्रिय र महत्वपूर्ण (नेतृत्वदायी) भूमिका दिन सरकारले ढिलाइ गर्नु हुँदैन। त्यसो भनेर सेना सीमामा गएर बस्नुपर्छ भन्ने आधार पनि वैज्ञानिक हुन सक्दैन। उसले त सीमा सुरक्षामा खट्दै आएको सशस्त्र प्रहरी बललाई हौसला बढाउन ब्याक फोर्स का रूपमा सघाउने हो। अनि मात्र सीमाको दीर्घकालीन समाधान सम्भव छ। राजनीतिका चिप्ला कुराले सीमाको वैज्ञानिक समाधान सम्भव छैन। राष्ट्रियतासँग जोडिएको विषय भएकाले पनि सीमा सुरक्षा र व्यवस्थापनमा सेनाले देखाएको चासो सम्मानलायक छ। नागरिक समाज र बुद्धिजीवीले पनि सीमाको विषयमा बहस गरेर सरकारलाई समस्या समाधानमा सघाउनुपर्छ। दक्षिणतर्फबाट हुने भूमि अतिक्रमण र उत्तरतिरको कमजोर उपस्थितिले पनि सीमामा अपराध निणन्त्रणमा समस्या उत्पन्न हुँदै आएको छ। राजनीतिक नेतृत्वले सीमा सुरक्षा व्यवस्थापनमा कुनै कसर बाँकी नराखिने भन्दै आए पनि सत्ताको विषय आउनेबित्तिकै मौन बस्दै आएको इतिहास हो। सबै सुरक्षा निकायबीच सीमा सुरक्षा र व्यवस्थापनमा सामान्य अवस्था र द्वन्द्वका बेला कसरी आपसी सहकार्य र समन्वय गर्ने भन्ने रणनीति बनाउन आवश्यक छ। सीमा समस्या नयाँ विषय होइन। खुला सीमा भएकाले लामो समयदेखि विवाद हुँदै आएको छ। ठूलो राष्ट्रको हेपाइ र पेलाइ कतिञ्जेल सहिरहने ? यो विषयले विशेषगरी युवापुस्तालाई पोलिरहेको छ। नेपाली युवामा देखिएको राष्ट्रवादप्रतिको बढ्दो भावनालाई छिमेकी राष्ट्रले समयमै बुझिदिनुपर्छ। राष्ट्रियता बलियो नभएका हाम्राजस्ता मुलुकमा समस्या आइरहन्छन्। हाम्रा राजनीतिक दल भागबन्डामा एक देखिए पनि राष्ट्रिय मुद्दामा विभाजित भएकाले राष्ट्रवाद हारिरहेको छ। व्यक्ति तथा पार्टी स्वार्थका लागि विदेशीको आड खोज्नेहरूको बाहुल्य रहेकैले राष्ट्रियता कमजोर भइरहेकोे छ। सीमा समस्या यसैको परिणाम हो। सबै नेपाली नागरिकले मुलुकलाई पहिलो सर्त बनाउने हो भने सीमा मात्र होइन; सबै समस्याको समाधान सहजरूपमा हुनेछ। राजनीतिक दल र सत्ताको बागडोरमा रहनेहरू आआफ्नै विषयमा केन्द्रित भइदिँदा सीमासम्बन्धी विषयले कहिल्यै प्राथमिकता पाउन सकेन। राजनीतिमा देखिएको अहिलेको खिचातानीले पनि त्यही देखाउँछ। हाम्रो राष्ट्रवाद भारतविरोधी मात्र होइन; नेपाल र नेपालीलाई माया गर्ने हुनुपर्छ। मुलुक ठूलो र सानो जे भए पनि राष्ट्रवाद सबैका लागि प्यारो हुन्छ। मान्छे ठूलो होस् वा सानो ज्वरो नाप्ने यन्त्र एउटै भए झैं ठूलो र महाशक्ति भारत, चीन होस् वा नेपाल संयुक्त राष्ट्रसंघमा समान हैसियतका मुलुक हुन् भन्ने मात्र बुझिदिने हो भने समस्या समाधान टाढा छैन। भारतको इच्छाशक्ति हुने हो भने सीमा समस्या समाधान गर्न अप्ठेरो छैन भन्ने पछिल्लो उदाहरण बंगलादेश बनेको छ। आर्थिक रूपमा एसियाकै ठूलो शक्ति बन्ने तयारीमा रहेको भारतलाई नेपालसँगको सीमा समस्या समाधानले पनि ठूलो बल पुर्याउनेछ। नेपाल र भारतबीच विशेष खालको सम्बन्ध छ भन्दैमा समस्या समाधान हुनेवाला छैन। समयले विशेष सम्बन्धको परिभाषा व्यावहारिक रूपमै खोजेको छ। सीमामा नेपाली भूमिमाथिको अतिक्रमण आज मात्र भएको होइन। त्यही अतिक्रमणबाट नेपाली भूमि जोगाउन भन्दै राजा महेन्द्रले पुनर्वास योजना ल्याएर सीमा क्षेत्रमा बस्ती विकास गरे। एउटा राष्ट्रवादी नेपालीले त्यो कदमको स्वागत गरेको थियो। अहिले पनि त्यस्तो बस्ती विकास योजना आवश्यक देखिएको छ। भारतसँगको सीमामा हुने गतिविधिका कारण त्यहाँ गएर बस्न कसैले पनि रुचाउँदैन। भारतसँग सबै संस्कृति मिल्ने मधेस मूलको नागरिक पनि सीमा गएर बस्न डराउँछ। त्यसैले सरकारले एकीकृत बस्ती विकासको योजना ल्याएर फेरि पनि सीमामा बस्ती विकास कार्यक्रम ल्याउनुपर्छ। कूटनीतिक पहलबाट सरकारले यसको जिम्मेवारी नेपाली सेनालाई दिन सक्छ। यसका लागि भारत सरकारले सीमामा बस्ने नेपालीको पहिचान रक्षामा सघाएर सुरक्षामा कुनै खतरा नहुने ग्यारेन्टी गर्नुपर्छ। बस्ती विकासको योजनाअन्तर्गत सीमामा भूतपूर्व सैनिकलाई लगेर राख्न सकिन्छ। एउटा सैनिक जवान अवकाशपछि बिदेसिने हाम्रो परम्परा छ। त्यो जवानलाई नेपालमै बस्ने वातावरण मिलाउन अवकाशपछि राज्यले सीमामा कम्तीमा एउटा तीनकोठे घर बनाइदिने विश्वास दिलाउने हो भने त्यो जवान विदेश पलायन हुने छैन। उसले अवकाशपछि पाउने पैसाले अन्य व्यापारव्यवसाय गरेर नेपालमै बस्ने वातावरण बन्ने छ। त्यसले सेनामा आकर्षण पनि बढाउनेछ। अवकाशपछि उसले पाउने पैसाले एउटा घर बनाएर परिवारको पालनपोषण गर्ने परिस्थिति नभएकै कारण ऊ विदेश पलायन हुन बाध्य भएको हो। त्यसका लागि राज्यले सीमा क्षेत्रमा सुपथ मूल्यमा जग्गा लिएर त्यस्तो घर निर्माण योजना ल्याउन आवश्यक छ। राज्यले सीमा सुरक्षाको नेतृत्वदायी भूमिका सेनालाई दिएर सैनिक कल्याणकारी कोषको अनुदानमार्फत त्यस्तो कार्यक्रम ल्याउन सघाउने हो भने त्यसले राष्ट्रियता बलियो मात्र बनाउने छैन सीमा समस्याको दीर्घकालीन समाधान पनि हुन सक्छ। त्यसअघि सुगौली सन्धिको मर्मको भारतबाट सम्मान हुनुपर्छ। यसले विश्वसामु भारतको सम्मान मात्र बढ्ने छैन; भारतप्रति नेपाली युवाको दृष्टिकोणमा पनि बदलाव आउनेछ। समस्याको दीर्घकालीन समाधान नखोजिँदा सुरक्षाका कारण सीमा क्षेत्रमा गएर कोही नेपाली बस्न सक्ने अवस्था छैन। सेनामा भर्ना भएको जवानलाई भोलि अवकाशपछि सीमा सुरक्षामा सघाउनुपर्छ भन्दै उसका लागि तीनकोठे घरको बन्दोबस्त गरिदिने हो भने सेनामा आकर्षण पनि बढ्नेछ राष्ट्रियता पनि मजबुत हुनेछ। यो सीमा सुरक्षाको उत्तम र दीर्घकालीन विकल्प हुनसक्छ। अन्तर्राष्ट्रिय प्रचलनअनुसार सीमा सुरक्षाको जिम्मा अर्धसैनिक बल सशस्त्रले गर्ने परम्परा रहँदै आएको छ। सीमा सुरक्षाको जिम्मा सशस्त्रकै भए पनि अभिभावकीय भूमिका सेनालाई दिएर यस्तो कार्यक्रम ल्याउने हो भने प्रभावकारी हुनसक्छ। यसले राष्ट्रियता बलियो मात्र हुने छैन; सेनाको लोकप्रियता पनि बढ्नेछ।"
"शिवरात्रि, सेना दिवस र संवेदनशीलता","कुनै पनि संगठनले लागु गर्ने कानुन र नियमको संशोधन व्यक्तिको स्वार्थमा नभई प्रणाली र विधि निर्माणका लागि हुनुपर्छ कोरोना महामारीको सुरुवाती दिन अति नै पीडादायी र त्रासदीपूर्ण हुदा यो वर्षका चाडपर्व, दिवस र उत्सव निरस, गुमनाम झैं र उत्साहशून्य अवस्थामा बिते। अहिले परिस्थिति सहजयुक्त हुँदै गएको र भ्याक्सिन पनि आइसकेकाले यो अवस्थाबाट मानिसलाई राहत पुग्दै जानेछ। आज हामी शिवरात्रि मनाउँदै छौं। सेना दिवस पनि आजै परेको छ। चेतना र योग विद्याको जनक शिवलाई मानिन्छ भने सेना राष्ट्रिय शक्तिको प्रमुख तत्वमध्ये हो। आदियोगी शिव र नेपाली सेनाको शक्तिद्वारा रक्षित यो पवित्र भूमि परचक्रीले विभिन्न कालखण्डमा टाउको उठाउन खोजे पनि निस्तेज पार्न सक्ने शक्तिका रूपमा आजको दिनको बहुकोणीय महत्व छ। राजनीतिक परिपेक्ष्यमा सेनालाई पनि जोडिने चर्चाटिप्पणीको प्रसंग, हालै मनाइएको राष्ट्रिय एकता तथा पृथ्वीजयन्ती र नेपाली सेनाभित्रका सुधार एवं प्रवद्र्धनात्मक कार्यबारे यहाँ चर्चा गर्ने जमर्को गरेको छु। मुुलुकमा सिर्जित राजनीतिक अवस्था र विभिन्न परिदृश्य एवं घटनाक्रमका परिपेक्ष्यमा छाएको अन्योल, अस्थिरता र असामञ्जस्यपूर्ण परिस्थितिका कारण विभिन्न कोण, दृष्टि र पक्षबाट समेत नेपाली सेनाको भूमिका एवं सक्रियताका सम्बन्धमा विभिन्नखाले टिप्पणी, विश्लेषण, चर्चा र प्रतिक्रिया सुन्नमा आएका छन्। हिजोआज पार्टी र तिनका नेताभन्दा सेनामाथि बढी भरोसाजनित दृष्टि, तर्क, आशा र प्रसंग पनि उठ्ने गर्छन्। राजनीतिक महत्वाकांक्षा नबोकेको राष्ट्रिय सेनालाई राजनीतिमा तान्न, बिथोल्न र स्वार्थपूर्ण रूपमा ढाल्न पार्टी र अरूले पनि प्रयास गर्न नखोजेका होइनन्। लामो इतिहास र अनुभव, व्यावसायिक कुशलता र कार्य एकाग्रता तथा चेन अफ कमान्डको अविचलित प्रणालीले नै अहिलेसम्म सेनालाई जोगाएको छ। परिस्थिति बिग्रँदै र अनुत्तरदायी, अनधिकृत र गैरसंवैधानिक एवं गैरकानुनी काम, प्रक्रिया र खेल देखा पर्दै गए भने नेपाल र नेपालीको हितलाई सर्वोपरि महत्व दिन राष्ट्रिय सेना जस्तोसुकै अवस्थामा पनि चुक्न नहुने मान्यता र तर्कलाई नाजायज भन्न मिल्दैन। संविधानका मूलभूत विशेषता भनिएका संघीयता, धर्मनिरपेक्षता र गणतन्त्रजस्ता विषय नेपाली चाहनाभन्दा बढी अरूका स्वार्थका आयातीत विषय हुन् र यसमा पुनरावलोकन तथा कोर्स करेक्सन हुनुपर्छ भन्ने जेजस्ता आवाज र स्वर उठिरहेका छन्; त्यसले ढुक्क भएर देशको राजनीतिक प्रणालीलगायत महत्वपूर्ण विषय अब समाधान भए भन्न सकिने अवस्था देखिएन। समस्या सुल्झिएको नभई बल्झिएको र अल्झिएको छ। देश पुनः अस्थिरता र संक्रमणतर्फ जाने खतराका संकेत देखा पर्दैछन्। अहिले राजनीतिक मुद्दाका खिचातानी, रस्साकस्सी र स्वार्थका खेलले स्थिरता र समृद्धिका कुरालाई नारा तथा गफमा मात्र सीमित राखेको अवस्था छ। हालसालैको संसद् विघटन र त्यसबाट सिर्जित अवस्था, त्यसपछिका सर्वोच्च अदालतका फैसला अनि अध्यादेशमार्फत भएका संवैधानिक नियुक्तिका प्रकरणले संकेत गरेको अवस्थाले भोलिका तस्बिर अन्योल तथा भ्रमपूर्ण हुने अनुमान भइरहेका छन्। देशको अवस्था झन्झन् बिगँ्रदै पो जाने हो कि भन्ने त्रास, चासो र अन्योलले धेरै नेपालीको दृष्टि र आशा नेपाली सेनातर्फ फर्कनु स्वाभाविक पनि हो। यसलाई जनताको दृष्टिमा नाजायज भन्न सकिन्न। देशको अवस्था झन्झन् बिगँ्रदै पो जाने हो कि भन्ने त्रास, चासो र अन्योलले धेरै नेपालीका दृष्टि र आशा नेपाली सेनातर्फ फर्कनु स्वाभाविक हो। संवैधानिक निकायका भूमिका संदिग्ध, निष्प्रभावी, स्वार्थपूर्ण र भ्रमपूर्ण तथा अकर्मण्य देखिँदा नागरिकमा नैराश्य छाउनु र अन्य विकल्पबारे सोच उठ्नु स्वाभाविक र प्राकृतिक कुरा नै हो। देशमा संकट आउँदा स्थायी, भरपर्दो र स्वीकार्य संस्था खोइ ? संघीयता देशले धान्न नसक्ने र धर्मनिरपेक्षता देश हितमा नरहेको भन्ने भनाइमा के सत्यता छैन र ? यो विरोध मात्रै हो त ? यी कुरा पार्टी र तिनका नेताले सोच्नुपर्छ। नत्र जनता र नेपाली सेनाले बाध्य भएर सोच्ने दिन नआउला भन्न सकिन्न। देशमा प्रजातान्त्रिक शक्ति कमजोर हँुदै जाने र अधिनायकवादी, दमनकारी, स्वेच्छाचारी र अहंकारी शक्तिको वर्चस्व बढ्दै गयो भने संविधान, कानुन, पद्धति, प्रणाली, नैतिकता, सदाचार, सुशासन, कूटनीति सबैमा ह्रास आउँछ र त्यो भनेको देश र जनताको पूर्ण अहितको अवस्थाको समय हो। यसर्थ आजका दिनमा यसबारे सोच्ने, विश्लेषण गर्ने र मनन गर्ने समय र सामथ्र्य राष्ट्रप्रेमी शक्तिमा आउनुपर्छ। कतिपय चर्चा, तर्क र विश्लेषणले सेनालाई केही असामञ्जस्य, धर्मसंकटको अवस्थाले सोच्न र बिचार्न बाध्य पार्न सक्छ। प्रकृतिको संरक्षण गर्ने, पहरो खोपेर दुर्गम स्थानमा सडक पुर्याउने, विभिन्न विकास निर्माण, संकटका बेला उद्धारको अगुवा, विदेशमा समेत शान्ति स्थापनामा तल्लीन र देशभित्र रक्षासुरक्षाको प्रत्याभूति दिने प्रमुख अंग नेपाली सेनाका लागि अहिलेको समय महत्वपूर्ण, चुनौतीपूर्ण छ नै; विवेक र सुझवुझपूर्ण पनि हुनुपर्ने छ। किनकि राजनीति बिग्रँदा सुरक्षा वातावरण बिग्रने, भ्रष्टाचार बढ्ने, एकता र सद्भाव बिथोलिने अनि विदेशीको चलखेल बढ्ने कुरा बिर्सन सकिन्न। स्वाभाविक गतिको कूटनीति बिगँ्रदा अलिकति आशा सैनिक कूटनीतिले जगाएका दृष्टान्त पनि छन् विगतमा। बलवान्लाई नष्ट गर्न यसको इतिहास, संस्कृति, सक्षमता र एकतापूर्ण सद्भाव नष्ट गर्ने तथा बिथोल्ने चेष्टा हुन्छन्। यसर्थ सेनाका लागि आजको दिन वीरता, सजगता र संवेदनशीलतालाई एकसाथ सम्झने र आत्मसात गर्ने दिन पनि हो। नेपाल निर्माणको इतिहाससँगै जोडिएको नेपाली सेना संगठन, यसको संवैधानिक दायित्व तथा भूमिकाका आधारमा विश्लेषण गर्दा पृथ्वीनारायणलाई राष्ट्रिय एकीकरण एवं राष्ट्रिय एकताको प्रतीक आदर्श पुरुषका रूपमा स्थापित गर्नु, उनको अध्ययन केन्द्र स्थापना गर्नु, यथार्थमा स्वाभाविक, प्राकृतिक र परिपक्व सोचको परिणाम हो। उग्र राष्ट्रवादी नारा दिनेहरूले समेत राष्ट्रनिर्मातालाई अवमूल्यन गरे तर जनता र सेनाको सोच र अग्रसरताले राष्ट्रप्रेमी नेपालीलाई ठूलो भरोसा र हौसला दिएको छ। यहाँनेर यस विषयलाई पनि पुनः एकपटक स्मरण गरौं। नागरिक र सेना सम्बन्धका विषयमा यस्ता महत्वपूर्ण सन्दर्भ र घटना आधार स्तम्भसरह हुन्छन्। न्यायालयलगायत प्रायः सबै संवेदनशील संवैधानिक निकायमा पार्टीका भागबन्डामा दलगत आचरणका व्यक्तिहरूको नियुक्ति र स्वार्थका अखडा बनेका बेला सेना विविध उतारचढावबीच पनि सुदृढ, व्यावसायिक र सक्षम संगठनका रूपमा बाँच्न सक्नु त्यो संगठन हाँक्ने नेतृत्वको सुझबुझ र सक्षमताका कारणले पनि सम्भव भएको हो। सेनाको स्वाभाविक नेतृत्व परिवर्तनका क्रममा विघ्न अवरोध नपर्दा संगठन जोगिन्छ भन्ने एउटा उदाहरण पनि छ। भविष्यमा पनि यस्ता महत्वपूर्ण कार्यशैलीले निरन्तरता पाउनुपर्छ। कानुन र नियम संशोधन हुदा व्यक्तिको स्वार्थमा नभई प्रणाली र विधि निर्माणमा सहयोग पुग्नका लागि हुनुपर्छ भन्ने सबैले स्मरण गरौं। यो सबै संगठनमा लागू हुन्छ। सेना एउटा सुदृढ, व्यावसायिक र स्थिर संगठन हो। यो चेन अफ कमान्डमा चल्ने कठोर अनुशासनयुक्त संगठन हो। यो संगठनभित्र प्रधानसेनापति एउटा पद मात्र नभई महत्वपूर्ण संस्था हो। एउटा व्यक्ति सक्षम, सदाचारी, दृढ र सुधारोन्मुख हुँदा त्यो संगठन कति लाभान्वित हुन्छ र सुधार तथा सुदृढीकरणका कार्य कसरी प्रभावकारी बन्छन् भन्ने दृष्टान्त नेपाली सेनाभित्र वर्तमान प्रधानसेनापतिको कार्यकालमा स्पष्टसँग देखिएको छ। यहाँ यसअघिका प्रधानसेनापतिलाई अवमूल्यन गर्न खोजिएको होइन। नेतृत्व तहमा इच्छाशक्ति, सदाचारी प्रवृत्ति र क्षमता हुँदा छोटो समयमा पनि धेरै सुधार र प्रवद्र्धनका कार्य हुन सक्छन् भन्ने वर्तमान सैनिक नेतृत्वले देखाएको छ। सेनामा भएका अनियमितता, काखापाखाका विषय, दण्ड पुरस्कार, पिरमर्काको विषय, क्षमता अभिवृद्धिजस्ता कुरा सेनाभित्रकै नेतृत्व वर्गको दृष्टि, सुझबुझ, क्रियाशीलता र निरन्तरताबाट मात्र सम्भव हुन्छ। वर्तमान नेतृत्वले सुधार र सुदृढीकरणका लागि गरेका कार्य र चालेका कदमको मूल्यांकन हुँदै र नतिजा देखिँदै जाला। रूपान्तरण र संगठन सुदृढीकरणका बहुआयामिक प्रयास र योजनाले अझ निरन्तरता पाउने अपेक्षा राख्नु स्वाभाविक ठहर्छ। तर यी कार्यको सुस्पष्ट रूपमा संहिताबद्ध, शुत्रबद्ध र प्रणालीबद्ध गरिँदै जानुपर्छ। आजका दिनमा यी सकारात्मक, सुधारात्मक र प्रवद्र्धनात्मक कार्यको महत्वपूर्ण दृष्टिकोणसहितको नेतृत्वदायी भूमिकाका लागि प्रधानसेनापतिलाई बधाई दिनैपर्छ। नेपाली सेनाको प्रसंंगमा बेलाबखत सेनाको संख्या, ठूला आयोजनालगायत विभिन्न कार्यक्षेत्रमा बोझिलो हुने गरी संलग्नता बढेको, सेनाभित्रको अनियमितता अझै कायम रहेको, कल्याणकारीकोष आदिको सञ्चालनबारे समेत चर्चा, टिप्पणी र अभिव्यक्ति आउने गरेका पनि देखिन्छन्। त्यसमा कति सत्यता छ, कति झूटा व्यहोरा र स्वार्थ बाझिएका कारण उब्जिएका चर्चा हुन् भन्ने बुझ्नु पनि महत्वपूर्ण छ। यी यावत् विषयमा सेना स्वयं, त्यसपछि नेपाल सरकारका सम्बद्ध मन्त्रालय अनि व्यावसायिकव्यावहारिक विज्ञहरूको चासो, विश्लेषण र भूमिकाले महत्व राख्छ र सचेतनापूर्ण रूपमा निरूपण गरिनुपर्छ। यो अनावश्यक, अनधिकृत चासो र चर्चाको विषय बन्नु हुँदैन। सेनाभित्र अझै पनि कतिपय विषय सुधार गर्नुपर्नेछ। सुधार भनेको निरन्तर तथा क्रमिक प्रक्रिया पनि हो। स्वच्छता, पारदर्शिता, सदाचारी प्रवृत्ति र राम्रा संस्कार निर्माणमा नेतृत्व वर्गले अहिलेकै गतिमा लागि परेमा अवश्य भोलिका दिनमा सैनिक संगठन थप सदृढ, व्यावसायिक, परिपक्व र नेपाली जनताका हृदयमा अझ प्यारो संगठनका रूपमा अघि बढ्ने छ। अन्य संगठन र निकायमा यसको प्रभाव पर्ने छ। एसियाकै पुरानो सैनिक संगठन नेपाली सेनालाई आजको यस पावन दिनमा हार्दिक बधाई एवं शुभकामना !"
विश्व ब्रह्माण्डको कल्याण !,"विश्वमै पञ्चमुखी शिवलिंगको ठूलो महत्व छ। अन्यत्र कतै नभएको पञ्चमुखी शिवलिंगको पूर्वीमुख शिवको हो भने पश्चिम मुख नन्दीस्वरूपको हो र उत्तरमुखलाई उमा अनि दक्षिणमुखलाई भैरव स्वरूप मानिएको छ। माथितिरको मुख महादेवको हो। यस्तै पूर्वीमुख तत्पुरुष, उत्तर वामदेव, पश्चिम सद्योजात र दक्षिणमुख अघोरको रूपमा लिइन्छ भने ऊध्र्वमुखलाई ईशान भनिन्छ। प्रत्येक मुखलाई ब्रह्माण्डका चारै दिशा र आकाश भागसम्मका रूपमा चित्रण गरिएको छ। सम्पूर्ण जीव र जगत् जहाँबाट उदय हुन्छ र जहाँ विलय हुन्छ, त्यो क्षेत्र शिवलिंग हो। नेपाल नगरी काठमाडौंको पूर्वक्षेत्रमा रहेको बागमती किनारामा भस्माञ्चल पर्वत, भस्मतीर्थ, भस्मगंगा आदि नामले पुकारिने श्लेष्मान्तक क्षेत्र पश्चिम भागमा पावन पशुपतिनाथको मन्दिर छ। यो द्वादश ज्योतिर्लिंगको शिरभाग हो। भारतका प्रसिद्ध क्षेत्र बद्रीनाथ, केदारनाथ, रामेश्वर र चीन तिब्बतको कैलाश क्षेत्रको दर्शनपछि पनि पशुपतिनाथको दर्शन नगरेसम्म अगाडिका दर्शनको पुण्य नमिल्ने हिमवत्खण्ड, स्कन्दपुराणमा उल्लेख छ। यहाँ शिवरात्रि, जनैपूर्णिमा, तीज, एकादशी, सोमबार, शनिबारदेखि बालाचतुर्दशीजस्ता पावन दिनमा हजारौं भक्तहरूको भीड लाग्छ। सबैभन्दा बढी भीड शिवरात्रिमा लाग्ने गर्छ। भारतलगायत अन्यत्रबाट समेत यहाँ आउनेको घुइँचो हुन्छ। यसपालि सीमानाकाको कडाइ, कोरोनाको त्रासले भक्तजनको उत्साहमा असर पर्ने देखिएको छ। कोरोनाले महिनौंसम्म बन्द भएको पावन पशुपतिनाथ मन्दिर खुले पनि दर्शनको क्रम सहज देखिएन। भर्खरै मूल शिवलिंगमा सुनको जलहरी राखिएको छ। पशुपतिनाथको मन्दिर करिब दुई हजार वर्ष पुरानो मानिन्छ। यद्यपि यो आधुनिक मन्दिरचाहिँ सन् १६९२ मा राजा भूपतीन्द्र मल्लले बनाउन लगाएका हुन्। वंशावलीका अनुसार यो मन्दिर बनाउने श्रेय सुपुष्पदेवलाई जान्छ। सन् ३२५ मा राजा हरिदत्त वर्माले मन्दिर बनाउन उत्सुकता देखाएका हुन् भन्नेहरू पनि धेरै छन्। यो मन्दिर कलात्मक छ। छानो धातुले बनेको छ भने सुनको जलप लगाइएको छ। ढोकाहरू चाँदीका छन्। मन्दिर पश्चिम फर्केको छ। मूल ढोकाअगाडि शिवको वाहन नन्दी भन्डै १५ फिट लामो र ८ फिट अग्लो छ। मन्दिरको दक्षिण भागमा उन्मत्त भैरव छन् भने त्यसदेखि दक्षिण भागमा पूरै ६४ शिवलिंग छन्। पशुपतिनाथको मन्दिर दुईतले प्यागोडा शैलीको छ। झन्डै साढे तीन फिट अग्लो शिवलिंग मन्दिरभित्र विराजमान छन्। मन्दिरको मर्मत तथा पूजा व्यवस्थापनको परम्पराको श्रेय आठौं शताब्दीताका यहाँ आएका आद्यगुरु शंकराचार्यलाई जान्छ। यहाँ शंकराचार्य मठ पनि छ। पश्चिम क्षेत्रमा कैलाशबाट आराम गर्न आएका महादेवले गुह्येश्वरी अर्थात् उमालाई साथै लिई यहाँ विराजमान गर्ने गरेको बुझिन्छ। पूर्वदक्षिणतर्फ ब्रह्ममनाल क्षेत्र छ; जसलाई आर्यावर्त भनिन्छ। यहाँ जल स्नान गर्नेहरू भवरोगबाट मुक्ति पाउँछन्। ब्रह्मनालदेखि भस्मेश्वर क्षेत्रसम्मलाई भस्मतीर्थ भनिन्छ। भस्मतीर्थमा पाइला राख्ने कुनै पनि प्राणीले भवाटवीको मोहबाट छुट्टी पाउन सक्छन्। मानिसहरू दुराचारी भएकाले तिनको पापको कारण मृत्युपछि यमलोकमा यमराजलाई कार्यबोझ बढेछ। यमराजको सोच के रहेछ भने आफू धरतीमा ओर्लिएर धरतीबाटै प्राणीलाई गति मुक्ति दिने सोच बढेपछि शरीरमा भस्मलेपन गरी बागमतीमा स्नान गर्न आइपुगेछन्। यमराजले भस्मतीर्थ बागमतीमा स्नान गर्दा ॐ नमः शिवाय पाँच अक्षरको मूलमन्त्र जपेका थिए। स्नान गर्दागर्दै शरीरको भस्मका कण उछिट्टिएर भस्मेश्वर ज्योतिर्लिंग प्रकट भएछ। शिव स्वरूप त्यो ज्योतिर्लिंगलाई यमराजले प्रार्थना गर्दै भनेछन् हे प्रभु, मलाई कार्यबोझ धेरै भयो। यमलोकमा पापीहरू राख्ने ठाउँ छैन। यहींबाट उद्धार गरिदिनुपर्यो। शिवजीले हुन्छ भनिदिएछन् र आफू भस्मेश्वर ज्योतिर्लिंगका रूपमा आर्यावर्त क्षेत्रमा बस्ने निधो गरेछन्। अबदेखि जसको शवदाह हुन्छ, ती सबैको भस्मकण मेरो शिवलिंगमा पर्छ। त्यो धुवाँको कण मेरो क्षेत्रमा पर्ने प्राणीले जीवनमा जतिसुकै कुकर्म गरेका भए पनि मुक्ति हुनेछन् र तिनको पुनर्जन्म हुने छैन भनेर शिवजीले भन्नुभएकाले सत्ययुगदेखि नै यहाँ शवदाह गर्न थालिएको हो। पशुपतिनाथ मन्दिरपरिसरमै आफू नित्य निरन्तर सेवा गर्ने अवसर पाउन लालायित शक्तिस्वरूपा उमाले शिवको प्रार्थना गरेपछि शिव आज्ञाअनुसार उमाले वत्सलाको रूप लिनुभएको र वत्सलाको दर्शन गरेपछि मात्र शिवको दर्शन गरेको पुण्य मिल्ने कुरा हिमवत् खण्डमा विशद वर्णन गरिएको छ। पार्वतीका रूपमा सतीको गुह्य पतन भएको क्षेत्र विश्वको सात करोड पावन पीठको आदिमस्थल गुह्येश्वरी क्षेत्र पशुपतिनाथ मन्दिरको झन्डै एक किमि उत्तरपूर्वमा रहेको छ भने माघस्नान गरेर पार्वतीले गौरीघाटमा रहेर किरातेश्वर भगवान्लाई पाएको क्षेत्र पनि यसै मन्दिर उत्तर पूर्वीक्षेत्र हो। मोक्ष हुनुको नाम जीवले शिव प्राप्ति गर्नु नै हो ! शिवको अर्को नाम कल्याण हो। पशुपतिनाथको दर्शन गर्नुपूर्व गौरीघाटमा स्नान, जलअर्चन गर्नुपर्ने, कैलाश क्षेत्रमा स्पर्श गर्नुपर्ने, प्रसिद्ध गौशाला क्षेत्रमा रहेकी जयवागेश्वरी आमाको स्तुति वन्दना गर्नुपर्ने नेपाल महात्म्यमा वर्णन गरिएको छ भने वत्सलादेवीकी पुत्र चन्द्रविनायक चाबहिल क्षेत्र र त्यस क्षेत्रमा जात्रा चलाइने नक्साल भगवतीको चर्चा पनि स्कन्दपुराणले विशद वर्णन गरेको छ। वत्सलादेवी र नक्सालभगवती दिदीबहिनी हुन् भनिन्छ। दुवैलाई शिवको प्रेमिकाका रूपमा मानिएको छ। पशुपतिनाथको दर्शनपूर्व मन्दिरपरिसर उत्तरतर्फ रहेको वासुकि नागको दर्शन गर्नुपर्ने हुन्छ। पशुपतिनाथ मन्दिरलाई पूरै परिक्रमाभन्दा पनि किरातेश्वर, गुह्येश्वरीको दर्शन, मृगेश्वरमा जलअर्पण, गणेश, क्षेत्रपाल, नवग्रह, उन्मत्त भैरव, वत्सला, आकाश भैरव, जय मंगला, राजेश्वरी, भुवनेश्वरी, भस्मेश्वर आदि क्षेत्रको दर्शन महत्वपूर्ण छ। मृगरूपी शिवले विचरण गरेको स्थल मृगस्थली हो। कैलाशमा शिवलाई नदेखेर ब्रह्माविष्णुइन्द्रले मृगस्थलीमा मृगरूप शिवलाई देखेपछि शिवजीलाई समात्न लाग्दा शिवस्वरूप मृगको स्वर्ण सिङ तीन टुक्रा भएको र आफूलाई अपराध लागेकाले प्रार्थना गर्दा शिवजीले यो अपराध लाग्दैन। तीनवटा सिङका टुक्रा स्वर्ग, पाताल र नेपाल क्षेत्र गोकर्णमा लगेर स्थापना गर्नू भन्ने आज्ञा भएपछि मत्र्यमण्डलको अर्को पावन क्षेत्र बागमती तटमा गोकर्णेश्वर क्षेत्रको उदय भएको हो। जहाँबाट वाग्द्वारदेखि झरेकी बागमती स्वरूपा शिवगंगा बग्दै आएर आर्यघाट हुँदै पवित्र शंखमूल पुग्छिन्। मायारूपी पासोमा बाँधिएका बद्धप्राणीलाई पशु भनिन्छ र मायाबाट मुक्त पार्नेको नाम पतिका रूपमा सबै जीवका मालिक शिवलाई पशुपति भनिएको हो। अज्ञानी मनुष्य नश्वर छन्। नश्वरले ईश्वर प्राप्त गर्ने प्रयास गर्नुपर्ने हुन्छ। जीव र जगत् दुवै परमेश्वर शिवका गहना हुन् र खेलौना पनि हुन्। तिनले हरदम परमेश्वरको चाहना गरेका हुन्छन्। अंशले अंशी प्राप्त गर्ने प्रयासस्वरूप जीवात्मा ब्रह्मादेखि स्थावरपर्यन्त सबै परमेश्वर शिवमा लय हुन चाहन्छन्। संसारको रचना सृष्टि हो। सृष्टिलाई चलाइराख्नु पालना हो र सृष्टिलाई नाश गर्नु संहार हो। जीवात्माबाट प्राणपखेरू निस्कनुलाई तिरोभाव भनिएको छ। यी चारै कार्यबाट उन्मुक्त हुनुचाहिँ अनुग्रह हो। अर्थात् यहाँ जम्माजम्मी पाँच कार्य भए संसार चलाउन ! सृष्टि, पालना, संहार, तिरोभाव र अनुग्रह यी पाँचै कार्य गर्ने पञ्चमुखी महादेव नै हुन्। मोक्ष हुनुको नाम जीवले शिव प्राप्ति गर्नु नै हो ! शिवको अर्को नाम कल्याण हो। शिवका पाँच मुखले यही संकेत गर्छ, विश्व ब्रह्माण्डको कल्याण ! महाशिवरात्रि : पशुपतिनाथ क्षेत्रमा साधुसन्तको चहलपहल (फोटो फिचर) शिवरात्रि, सेना दिवस र संवेदनशीलता शिवशक्तिको महिमा र सन्देश"
