शीर्षक,विवरण
पौडेलको समाजवाद र कांग्रेसको बाटो,"नेपाली कांग्रेसका वरिष्ठ नेता रामचन्द्र पौडेल समाजवादी चिन्तक हुन् र समकक्षीमध्येमा जीवनशैलीका दृष्टिले पनि समाजवादी नेताका स्वरूपमा देखिन्छन्। समाजवादका सन्दर्भलाई लिएर एकादुई पुस्तक पनि प्रकाशित गरेका छन् र बेलाबखत आलेख पनि प्रस्तुत गरिरहनेमध्येमा पर्छन्। बीपी कोइरालाको दर्शनलाई लिएर त्यसको व्याख्या गर्नेमा ख्याति कमाएका सीके प्रसाईं, ढुण्डिराज शास्त्रीहरू पछि अहिले आएर प्रत्यक्ष राजनीतिमा संलग्नहरूमध्येमा पौडेल नै अग्र्रणी भूमिकामा देखिएका छन्। नेपाली कांग्रेसको महाधिवेशन नजिकिँदै गर्दा समाजवादप्रतिका उनका चिन्तन निरन्तर प्रकाशित भइरहेका छन्। पार्टी चल्ने नीति र नेतृत्वले नै हो। नीति सही र नेताका चरित्र असल हुनुपर्नेमा कुनै दुईमत छैन। दुवै कुरामा सामञ्जस्य भयो भने पार्टी सशक्त हुन्छ र नीति एवं नेताको दृष्टिकोण, चरित्र र आशयमा भिन्नता आयो भने पार्टीका कार्यकर्ता जतिसुकै आदर्शवादी भए पनि त्यो पार्टीले गति लिन सक्दैन। कांग्रेसको नीतिमा कुनै समस्या थिएन र छैन पनि तर अहिले त्यही नेता र नीतिका बीचमा तालमेल नमिलेका कारण कांग्रेस कमजोर देखिएको छ। ठूलाले सानालाई पेल्ने र सानाले ठूलाका विरुद्घ विद्रोह गर्ने नभई सहकार्यका माध्यमबाट सिर्जित उन्नत, सुसभ्य र आत्मानुशासनले युत्ता समाज नै समाजवादी समाज हो। कमजोर अवस्थाको कांग्रेसलाई लोकतान्त्रिक समाजवादी अवधारणाबाट अगाडि बढाउँदै पार्टीको पुरानो साख फर्काउने अभिलाषाका साथ सभापति पदको दाबा गरिरहेका पौडेलबाट बीपीकै समाजवादको जगमा टेकेर केही चिन्तन अगाडि आउनु लोकतन्त्रवादी र कांग्रेस पार्टीका लागि नै सुखद पक्ष हो। उनको चिन्तनलाई स्वीकार गरेर पार्टीको बागडोर पौडेलका हातमा महाधिवेशन प्रतिनिधिहरूले सुम्पन्छन् या सुम्पदैनन्, त्यो हेर्न त महाधिवेशनकै नतिजा पर्खनुपर्छ तर नेतृत्वका लागि दाबी गर्ने सही बाटो भने पौडेलले देखाएका छन्। धन र डनका आधारमा कार्यकर्तालाई प्रभावित गरेर नेतृत्वमा पुगेको व्यक्ति आफैं पनि अलमलमा रहन्छ र पार्टीलाई पनि सही दिशा प्रदान गर्न सक्दैन। पौडेलकै भाषामा भन्ने हो भने पण्डितः समदर्शिन भने झैं सबै कार्यकर्तालाई समान दृष्टिले हेर्न सक्ने र सिद्धान्त, विचार एवं आदर्शलाई आत्मसात गरेर अघि बढ्ने नेतृत्व नै जुनसुकै पार्टीका लागि हितकर हुन्छ। कांग्रेसले वैचारिक नेतृत्वलाई प्राथमिकता दिने हो कि गुट र उपगुटकै लडाइँमा रुमल्लिएर पुनः दिशाविहीनताका मार्ग समात्ने हो हेर्नका लागि केही समय प्रतीक्षा गर्नैपर्ने छ। विसं २०७२ मा नेपालको संविधान जारी भएपछि अन्तर्यमा जुनसुकै दलले जस्तोसुकै भावना बोकेको भए पनि बाह्यरूपमा आफूलाई समाजवादी दलका रूपमा जनतासामु प्रस्तुत गर्नुपर्ने बाध्यता छ। संविधानले नै लोकतान्त्रिक समाजवादको लक्ष्य बोकेपछि यो संविधानअन्तर्गत दल गठन गर्ने, चुनाव लड्ने र सरकार बनाउने लक्ष्य राखेका दलहरूले समाजवाद लागू गर्छु भन्नैपर्ने भएको छ। त्यसैले पनि नेकपाले साम्यवाद लक्ष्य राखे पनि भाषणमा समाजवादप्रतिको आस्थामा कांग्रेसभन्दा पनि आफूहरू अब्बल रहेको प्रमाणित गर्न नेकपाका नेताहरू कस्सिएको देखिन्छ। नेकपाको सिद्धान्त, आदर्श र चरित्र भनेको सत्तामा पुग्ने र सत्ता एवं शक्तिका लागि नेतृत्वका बीचको संघर्ष नै मूल गन्तव्य हो भन्ने कुरा अहिलेको प्रचण्ड र ओलीबीचको द्वन्द्वले प्रमाणित गरिसकेको छ। जनता गौण हुन् र पार्टीका नेताहरूको व्यवस्थापन नै मुख्य पक्ष हो भन्ने स्थापित हुन पुगेको छ। कांग्रेस भने स्थापनाकालदेखि नै राष्ट्रियता, समाजवाद र प्रजातन्त्रको आदर्श बोकेर हिँडिराखेकै छ, भलै यसका कामकारबाही कतिपय समाजवादी देखिए, कतिपय समाजवादको ठीकविपरीत। कांग्रेसले समाजवाद छाडिसक्यो यो बारम्बार कांग्रेसलाई लाग्ने आरोप हो। होइन, कांग्रेस पूर्णरूपमा समाजवादप्रति आस्थावान् छ। यो स्थापनाकालदेखि नै बीपी कोइरालाले देखाएको मार्गमा अग्रसर छ यो सरकारमा बसेका र पार्टीको नेतृत्वमा रहेकाहरूले भन्दै आउने गरेको भनाइ हो। आखिर जे भए पनि लोकतान्त्रिक समाजवादको आदर्श अंगीकार गरेको नेपालको एक मात्र पार्टी कांग्रेसमाथि पनि प्रश्न उठ्ने गरेको छ। यहीबीच कांग्रेसका वरिष्ठ नेता रामचन्द्र पौडेल समाजवादको व्याख्यामा निरन्तर लागेको देखिन्छ। कांग्रेसको चौधौं महाधिवेशनको पूर्वसन्ध्यामा आएका यी विचारले पुनः कांग्रेसलाई समाजवादकै वरपर हिँडाउन मद्दत पुयाउने विश्वास गरिएको छ। पौडेलका विचारमा आलोचना गर्नुपर्ने कुनै ठाउँ देखिँदैन। मानिसले मानिसलाई मानिसकै रूपमा हेर्ने संस्कृतिको विकास नै समाजवाद हो भन्ने जिकिर गरेका छन्। आफूलाई जे कुराको चाहना छ, अर्को मानिसलाई पनि त्यही आवश्यकता छ भन्न सकियो भने समाजवाद आउने विश्वासका साथ संसारका सबै साधन आफ्ना लागि मात्र हुन् भन्ने सोच त्याग्न सक्नुपर्ने भनाइ आएका छन्। माक्र्सको समाजवादले शोषण र दमनप्रतिको विद्रोहलाई मात्र प्राथमिकता दिने भएकाले त्यहाँ वर्गवर्गबीच संघर्ष हुने हुँदा मानवमानवका बीचमा हार्दिकता नहुने पौडेलको दृष्टिकोण छ। ठूलाले सानालाई पेल्ने र सानाले ठूलाका विरुद्ध विद्रोह गर्ने नभई सहकार्यका माध्यमबाट सिर्जित उन्नत, सुसभ्य र आत्मानुशासनले युक्त समाज नै समाजवादी समाज हो भन्ने आशय पाइन्छ। पूर्णरूपमा राज्यनियन्त्रित बजारबाट पनि र पूर्णरूपमा खुला उदार बजार व्यवस्थाबाट पनि त्यस्तो समुन्नत समाजको परिकल्पना गर्न नसकिने धारणा राख्दै नेपालको सन्दर्भमा विपन्न जनता नै लक्षित वर्ग हुनुपर्ने भएकाले ती वर्गका निम्ति उपयुक्त व्यवस्था नै समाजवाद हो र सबैलाई बाँच्नयोग्य र प्रतिस्पर्धा गर्नयोग्य बनाउनु नै राज्यको जिम्मेवारी हो भन्ने ठहर छ पौडेलको। शिक्षामा रहेका विभेद, राज्यका आम्दानीका स्रोतहरूमा भइरहेको चुहावट र भ्रष्टाचार, कुशासन आदिमा गम्भीर प्रश्न उठाएका छन्। गाउँलाई बसौंबसौं लाग्ने बनाउने र कृषि क्षेत्रमा आकर्षण बढाई बिदेसिन बाध्य भएकाहरूलाई त्यसैमा रोजगार सिर्जना गरेर नेपालमै बस्ने वातावरण सिर्जना गरी नेपाललाई युरोपेली मुलुकसरह विकसित बनाउन सक्नेतर्फ पौडेलका विचार केन्द्रित रहेको पाइन्छ। सक्नेबाट लिने र नसक्नेलाई दिने व्यवस्था गरी विपन्नलाई आय र निमुखालाई न्याय पौडेलका कार्यक्रममा छन्। सरसर्ति पढ्दा पौडेलका विचार मनमोहक छन् तर प्रश्न उठ्छ के कांग्रेसले आगामी महाधिवेशनमा उनले उठाएका मुद्दाहरूमा केन्द्रित भएर छलफल चलाउला र कांग्रेसको भावी कार्यक्रम निर्धारण गर्ला ? नेपालको जनता शिक्षित भइसकेका छन् र पार्टीका योजना र कार्यक्रमहरूको अध्ययन गर्छन् भन्ने कुरा अबको कांग्रेसले सोच्नैपर्छ। यदाकदा कोही कसैले बाहेक आजसम्म अरू नेताले बहसको सिर्जना नगरेको अवस्थामा पौडेलले उठाएका विषयलाई नै छलफलमा प्रस्तुत गर्ने हो भने पनि कांग्रेसले निकै लाभ लिन सक्ने देखिएको छ। यदि अरू नेताहरूका पनि विचार प्रस्तुत हुन्छन् भने सबैलाई समेटेर कांग्रेसले लोकतान्त्रिक समाजवादको दस्ताबेज तयार गर्नु अपरिहार्य भइसकेको छ। कतिपय नेताहरूलाई लाग्न सक्ला पौडेलका विचारमा छलफल गरेर त्यसैलाई पारित गरियो भने त सभापति पनि उनैलाई बनाउनुपयो नि। कम्युनिस्ट पार्टीमा जस्तो जसको विचार उसकै नेतृत्व भन्ने कांग्रेसमा छैन। विचारमा खडेरी परेका बेला पौडेलले प्रस्तुत गरेका धारणालाई आत्मसात गर्दा काकाकूलका मुखमा वर्षाको पानीको एकदुई थोपा परेजत्तिकै भए पनि हुने देखिन्छ। केही समययता गुटका आधारमा चल्दै आएको पार्टीमा नीति र विचारले पार्टी चलाउँछु भन्ने पौडेल सभापति भए नै भने पनि के नै बिग्रन्छ र ? पौडेल वरिष्ठ, भ्रष्टाचारको दाग नलागेको, चिन्तक, अन्यभन्दा केही मात्रामा भए पनि समाजवादी देखिने भएकाले बरु केही न केही राम्रै होला, त्यसैले पनि एक्काईसौं शताब्दीमा कांग्रेसको समाजवादी बाटो तय गर्न पनि छलफल आवश्यक छ। यति हुँदाहुँदै पनि पौडेलमाथि आउने थुप्रै प्रश्नको सामना गर्न उनी तयार हुनैपर्छ। २०४८ सालपछिका दिनमा अधिकांश समय सत्ता र शक्तिमा पौडेल रहेकै हुन्। जति लामो समय सत्तामा रहे पनि आर्थिक कमजोरी या भ्रष्टाचारको दाग नलाग्नु पौडेलको सम्पत्ति हो भने इतिहासमा उनले गरेको संघर्ष र निष्ठाको राजनीति उनको पुँजी हो। तथापि उनी सत्तामा रहँदा कांग्रेसबाट भएगरेका गल्तीबाट उम्कने प्रयास भने उनले गर्न नपाउने देखिन्छ। आफैंले प्रस्तुत गरेका यस्ता विचार कार्यान्वयन गर्न पौडेलले सत्तामा रहँदा किन सकेनन् भन्ने अहं सवाल उत्पन्न हुन्छ। ठूलो संख्यामा युवा बिदेसिने वैधानिक परम्परा २०४८ पछि सुरु भएको होइन र ? देखिने गरी भ्रष्टाचार कहिलेदेखि सुरु भयो र त्यसमा तपाईंको के भूमिका रह्यो ? कांग्रेसमा भ्रष्टाचारी भनेर चिनिएकालाई कारबाही गर्न तपाईंले केकस्ता आवाज उठाउनुभयो र सभापति हुनुभयो भने कारबाही गर्न सक्नुहुन्छ ? अहिले तपाईंका वरिपरि भ्रष्टाचारीहरू छँदै छैनन् या सभापति जित्नका लागि तिनको साथ लिनुहुन्छ ? गाउँगाउँमा ७० प्रतिशत बजेट जाने व्यवस्था त कांग्रेसले नै सुरु गयो र अहिलेको नेपालको विकासको जग त्यही हो तर त्यसलाई तपाईंले भनेजस्तै समाजवादी बाटोमा अग्रसर हुन के र को वाधक थियो ? विकृतिपूर्ण राजनीतिले स्थान लिइरहेको नेपालको राजनीतिक मैदानमा पौडेलका विचार र पौडेल स्वयं विजयी बन्लान् या नबन्लान्, बेग्लै प्रश्न भयो तर पार्टीको नेतृत्व दाबी गर्नेचाहिँ यही नै तरिका हुनुपर्छ भन्ने धेरैको मान्यता छ ।"
अल्पमत र बहुमत कृत्रिम र अनुचित : प्रधानमन्त्री ओली,"हामी एउटा गम्भीर र जटिल मोडमा उभिएका छौं । यो अत्यन्तै छर्लंङ्ग छ र छर्लंङ्ग हुँदै गएको छ। यो निकै जटिल छ। अझ बढी जटिलतम् बन्दै गएको छ। यस स्थितिमा मैले अध्यक्ष हुनुको नाताले र प्रथम अध्यक्ष हुनुको नाताले मैले पार्टीको एकता जोगाउने, पार्टी एकीकरणका कामहरूलाई सम्पन्न गर्ने, केन्द्रीय कमिटीको दोस्रो बैठकले निर्धारण गरेको समयभित्र महाधिवेशन आयोजना गर्ने, बाँकी कामलाई अगाडि बढाउन आफूलाई केन्द्रीत गर्दै त्यसैलाई सफल बनाउन लागिपरेको छु। र, म हरतरहले त्यही कर्तव्य पूरा गर्ने प्रयासमा लाग्नु आफ्नो जिम्मेवारी हो भन्ने ठानेको छु। प्रधानमन्त्रीको हैसियतमा मैले देशप्रति, जनताप्रति आफ्नो कर्तव्य, देशको सार्वभौमसत्ता, स्वाधीनता, भौगोलिक अखण्डता, राष्ट्रिय हितहरूको रक्षा र स्वाभिमानलाई माथि उठाउने कामहरू सँगसँगै देशमा सुशासन र विकासको काममा जोड गरेको छु। सुशासन र विकासमार्फत समृद्ध नेपाल, सुखी नेपालीको हाम्रो राष्ट्रिय आकाङ्क्षा पूरा गर्ने काममा मैले आफूलाई केन्द्रित गरेको छु र गर्नुपर्छ भन्ने ठानेको छु। देशमा स्थिरता र स्थायित्व आवश्यक छ। हामीले सङ्घर्ष गरेर ल्याएको, बलिदान गरेर ल्याएको, हजारौं नेपालीको जीवन बलिदानबाट प्राप्त गरेको र लाखौंको योगदानबाट प्राप्त यस प्रणालीको सुरक्षा, सुदृढीकरण र सफल कार्यान्वयनद्वारा अगाडि बढ्नेबढाउने कुरामा मेरो ध्यान केन्द्रित छ। पार्टी अध्यक्षको हैसियतले पार्टीलाई एकताबद्ध र सुदृढ गर्दै पार्टीका कामहरू व्यवस्थित गरी अगाडि बढाउने र नेपालको वामपन्थी आन्दोलन, प्रगतिशील आन्दोलन, अग्रगामी आन्दोलनको सफलता र साख गिर्न नदिने कुरामा पनि मैले आफूलाई केन्द्रित गरेको छु। तर, मैले दुःखका साथ भन्नु पर्छ, मेरो टिमबाट र टिमभन्दा बढी शीर्ष स्थानहरूबाट यी कामहरू गर्न प्रधानमन्त्रीको हैसियतमा र पार्टी अध्यक्षको हैसियतमा मैले केकति सहयोग प्राप्त गरेको छु ? जगजाहेर नै छ। मैले यसमा केही भनिरहनु पर्लाजस्तो लाग्दैन। 'बहुमत को हो? अल्पमत को हो? त्यो गरे भइगो। तर, यसबीचमा जसरी एकता भाड्ने खालका प्रयासहरू भए, एकताका लागि गरिएको संगठनात्मक र संख्यात्मक प्रबन्धलाई लत्याएर कूका प्रयासहरूको निम्ति दुरूपयोग गर्ने र एकता बिथोल्ने खालका अवाञ्छित प्रयास भए ।' कात्तिक २८ गते प्रस्ताव को नाममा मलाई समेत दिइएको र वितरण गरिएको जुन अत्यन्तै दुश्मनीपूर्ण लिखत छ, त्यो पढेर म आश्चर्यचकित भएको छु। दुःखित पनि भएको छु। त्यस लिखतको सम्बन्धमा म त्यसै भाषामा, त्यसै शैलीमा त्यसैगरी मैदानमा उत्रिन त नसकुलाँ, म त्यसो गर्न चाहन्नँ नै। त्यसमा धेरै शीर्ष नेताहरूको बुद्धि, सीप, अनुभव मिसिएको छ भन्ने अस्ति ३ गते कमरेड प्रचण्डले राख्नु भएपछि मलाई थाहा भयो। मेरो मात्रै होइन, अरु साथीहरूका पनि अनुभवहरू, बुद्धिहरू र हर्कतहरू यसमा मिसिएका छन्, यो एकल होइन भनेपछि त्यो जानकारी प्राप्त भयो। ती आरोपहरू कुनै आवेग उत्तेजनामा लगाइएका होइन रहेछन्! सोची सम्झिकन मेराविरुद्ध लाञ्चना लगाएर मलाई राजनीतिक रूपले बदनाम गर्ने र सिध्याउने उद्देश्यका साथ लिखत आएको रहेछ। त्यो कमिटीमा छलफलमा आएको छैन र छलफलमा आउन लायक पनि छैन। त्यसलाई कमिटीको कुनै राजनीतिक प्रस्ताव वा प्रस्तावको रूपमा स्वीकार गर्न, त्यसमा बहस गर्न वा छलफल गर्न सकिँदैन र मिल्दैन। सकिँदैन पनि, मिल्दैन पनि। त्यो नितान्त लाञ्छनाको पुलिन्दा हो। त्यो झुटको पुलिन्दा हो। मैले त्यसलाई जवाफ नदिए पनि हुन्थ्यो, संक्षिप्त जवाफमा एकमुष्टढंगले त्यसलाई खारेज गर्दा पनि हुन्थ्यो। मैले अस्तिको बैठकमा भनिसकेको छु, त्यसलाई म अस्वीकार गर्दछु, झुठको पुलिन्दा हो र त्यसलाई अस्वीकार मात्रै होइन, खारेज नै गर्छु। यो कुरा मैले मंसिर ३ गतेको बैठकमा नै भनिसकेको छु। तर त्यसपछि त्यस झूठ लिखतलाई पार्टी केन्द्रीय कार्यालयको नाममा एउटा व्यक्तिको होस् वा समूहको होस्, जसको होस् पार्टी केन्द्रीय कार्यालयको नाममा प्रकाशित गरिएछ! व्यक्ति वा समूहको लिखत, पार्टीमा प्रवेश नै नपाएको, प्रवेश नै नगरेको, छलफलमा समेत नआएको विषयमा पार्टीको लोगो राखेर, आधिकारिक दस्तावेजजस्तो गरी पार्टी केन्द्रीय कार्यालयका तर्फबाट भनेर प्रकाशित गर्ने र वितरण गर्ने काम भएको छ, जो अनधिकृत, अनुचित र यस्तो बलमिच्याईंपूर्ण काम भएको छ। अझ विधि र पद्धतिको कुरा गर्ने साथीहरूले आफ्नै छेउमा चाङ राखेर भेट्न आउनेहरूलाई त्यो पुस्तिका वितरण गरिरहनु भएको छ। त्यो आकारको पुस्तिकालाई पुस्तक त भन्न लायक छैन। खासमा पुस्तिका भन्न लायक छैन। तर पुस्तिकाको आकारमा त्यस अनधिकृत प्रकाशनलाई वितरण गरिरहनु भएको छ। अत्यन्तै संगीन आरोपहरूले भरिएको, शत्रुतापूर्ण मनसायको र अत्यन्तै गलत उद्देश्यले प्रेरित र वितरित त्यो पत्र, जसको वास्तवमा भन्ने हो भने मनसाय नै अत्यन्तै खतरनाक छ। र, त्यसले पार्टी एकतालाई पछारेर टुक्राटुक्रा बनाएको छ, ध्वस्त बनाएको छ। अझ त्यसको नाम छाप्दाखेरी पार्टी एकता र पार्टी निर्माणका आधारहरू भनेर, उल्टै त्यसलाई एकताको आधार पो भनिएको छ! मैले त्यसमा उठाएका प्रश्नहरूमध्ये केहीलाई स्पष्ट पार्ने कोशिस गरेको छु, यसलाई आफ्नो जवाफ भनौं वा यसलाई प्रस्ताव नै भनौ। यस प्रस्तावमा मैले तथ्यहरू स्पष्ट पार्ने कोशिस गरेको छु। केही साथीहरू स्पष्ट नभएको हुनाले आएको होइन। यसबाट पनि स्पष्ट हुने विश्वास त मलाई त्यति लागेको छैन कि यसबाट उहाँहरूमा स्पष्टता हुनेछ! तर, आम कार्यकर्तापंक्ति र आम जनतालाई यसबाट सच्चाइ बुझ्न मद्दत पुग्नेछ। मैले त्यो विश्वास लिएको छु। दाहालको अडान, प्रस्ताव फिर्ता लिन्नँ नेकपा पत्र युद्ध : प्रचण्ड र नेपाल समूहले पठायो सबै पत्र तल्लो कमिटीमा नेकपा विवाद : ३८ पेजको ओलीको जवाफी पत्र, ५३ बुँदामा केके छ ? (पूर्णपाठ) नयाँ जनप्रतिनिधिलाई मुलुक हस्तान्तरण गरेर बिदा हुने ओलीको इच्छा दाहाललाई ओलीको कडा जवाफ नेकपा बैठकमा घम्साघम्सी स्वार्थहरुको गठजोड मैले पार्टी मान्दिनँ, पार्टीका निर्णय मान्दिनँ भन्यो भन्नेजस्ता कुराहरू असान्दर्भिक ढंगले कुराहरू उठाइएको छ। अहिलेको बहुमत, अहिलेको अल्पमत कुनै प्रक्रियाबाट आएको अल्पमत र बहुमत होइन। यो अल्पमत र बहुमत कृत्रिम र अनुचित हो। यो कुबेलामा गरिएको अनुचित स्वार्थहरूको गठजोड र गलत मनशायद्धारा आफ्ना कुण्ठा, आक्रोश र विरोध पोख्न त्यस प्रकारले आएको छ। मैले कमिटीका निर्णय मान्दिनँ भनेको होइन। तर, एकता गरिरहँदा, एकताको बाटोतर्फ अघि बढिरहँदा हामीले शक्तिको हिसाब गरेनौं, सामथ्र्यको हिसाब गरेनौं। केही पनि हिसाब नगरिकन एकताको भावनाका साथ म आफैँले निर्णय गर्दा, म आफैँ अल्पमतमा पर्नेगरी मैले कमिटीहरूको निर्माण गरेको थिएँ। अल्पमतमा पर्ने नै गरी एकता गरेको थिएँ। पूर्व एमालेभित्रको स्थिति पनि हामी सबैलाई थाहा थियो र फेरि पूर्व माओवादी केन्द्रलाई दिइएको संख्यासमेत जोड्दा के हुन्छ? त्यो पनि थाहा थियो र थाहा छ। एकतातर्फ जाँदाखेरी, एकताको भावनाका साथ जाँदाखेरी त्यस्तो संख्याले केही पनि बिगार्दैन। त्यो संख्या एकताको भावनाका साथ अगाडि बढ्नका लागि सबैमा एउटा उत्साह र समानताको भाव, सम्मानको भाव र हामी साझा कर्तव्यमा केन्द्रित भएर, साझा उद्देश्यमा केन्द्रित भएर, साझा लक्ष्य जम्मा गर्न अगाडि बढ्दै छौं भन्ने कुरालाई ध्यानमा राखेर अहिलेका कमिटीहरू मनोनयन गरिएका थिए। यी कुनै अधिवेशन, महाधिवेशन वा सम्मेलनबाट बनेका निर्वाचित कमिटीहरू होइनन् र अहिले कसैले बहुमत र अल्पमतको कुरा गर्दाखेरी कोही आफ्नो अलोकप्रियताले अल्पमतमा वा कोही लोकप्रियताले बहुमतमा गएको स्थिति पनि होइन। त्यही हो भने चैत २५ देखि ३० सम्म महाधिवेशन गरौं भनेर हामीले भनेका छौं, गछौं भनेका छौं र महाधिवेशन गरौं। हामीले देशको बारेमा अलिकति सोच्ने गरौं। जनताको बारेमा पनि अलिकति सोच्ने गरौं। कोभिड१९ को महामारीका बारेमा पनि अलिकति त सोच्ने गरौं! गरिबी कसरी हटाउने? अशिक्षा कसरी हटाउने? पछौटेपन कसरी हटाउने? जनताका समस्या कसरी हटाउने? त्यस बारेमा पनि सोच्ने गरौं। त्यतापट्टि पनि हाम्रो थोरै ध्यान मनदेखि नै जाने काम होस्। लोकप्रियता त्यहाँ प्रकट हुन्छ नि! बहुमत को हो? अल्पमत को हो? त्यो गरे भइगो। तर, यसबीचमा जसरी एकता भाड्ने खालका प्रयासहरू भए, एकताका लागि गरिएको संगठनात्मक र संख्यात्मक प्रबन्धलाई लत्याएर कूका प्रयासहरूको निम्ति दुरूपयोग गर्ने र एकता बिथोल्ने खालका अबाञ्छित प्रयासहरू भएका छन्। यी अवाञ्छित प्रयासहरू कुनै पनि स्थितिमा सह्य र ग्राह्य हुँदैनन्। म फेरि पनि कमरेडहरूलाई स्पष्ट पार्न चाहन्छु, यी कुनै पनि हिसाबले सह्य, ग्राह्य र मान्य हुँदैनन्। कमरेडहरूले त्यागको कुरा गर्नुभएको छ। त्याग ककसले गर्नुपर्ने हो? म एक पटक अध्यक्ष भएको छु, निर्वाचनको माध्यमबाट निर्वाचित हिसाबले नै अध्यक्ष भएको हुँ। निर्वाचित अध्यक्षको हैसियतमा नै हो, नत्र भने अरु बाटा थिएनन्। त्यही निर्वाचित अध्यक्षको हैसियतमा वार्ता गरेको हुँ, एकता प्रक्रिया अगाडि बढाएको हुँ र दुई अध्यक्षको प्रबन्ध गरेर एक अध्यक्ष भएको हुँ। यो सब त्यही पृष्ठभूमिमा हो। अरु दाबी गर्ने साथीहरू त कमसेकम १३१४ वर्ष, १५१६ वर्ष र ३२३३ वर्ष पार्टी प्रमुख भएर चलाउनु नै भएको होला! उहाँहरूले त्याग गर्नु नपर्ने? लोकप्रियताको पनि बहुतै कुरा चल्यो। ठीकै छ, भोलि चुनावहरू पनि आउँछन्, जनता र कार्यकर्ताले जाँचून हाम्रो लोकप्रियता, के भएको छ र? हेरौं । जाँचौंला। महाधिवेशनहरू, अधिवेशनहरू हुन्छन्, जाँचौंला। ठीक छ नि! बीचमा हतार किन गर्ने र? कूको शैलीमा एकताएकीकरणको बाटो छाडेर सत्तापलट अथवा कब्जा, यस्ता अनुचित बाटोबाट कब्जा गर्ने तरिका अपनाउने? के यी कामहरूले हामीलाई एकताको बिन्दुमा पुर्याउँछन्? बैठकको हतारो मात्रै उचित हुँदैन हामीले हिजो सहमतिका साथ महाधिवेशनसम्म जाने, एकता एकीकरणका काम तीन महिनाभित्र टुंग्याउने र दुई वर्षभित्र महाधिवेशन सम्पन्न गरिसक्ने भनेको होइन? महाधिवेशन गर्दा पनि सहमतिका साथ महाधिवेशन गर्ने भनेको होइन? ती कुरा हामीले हाम्रो वैधानिक व्यवस्थामा पनि समावेश गरेका होइनौं? अब यस स्थितिमा बहुमत र अल्पमत भन्न खोज्नु भनेको यो जालझेल र षडयन्त्रको कुरा मात्रै हो। यो कूको कुरा हो र यो फाटोतर्फको यात्राको प्रस्ताव हो। त्यसकारण फाटोतर्फको यात्राको प्रस्तावलाई अस्वीकार गर्दै म अझै पनि एकतातर्फ जाऔं भन्ने आग्रह साथीहरूलाई गर्न चाहन्छु। मैले भनेको छु, महाधिवेशनबाट नेतृत्वमा आई अरु साथीहरूले सञ्चालन गर्नुस्, मलाई इच्छा छैन र रहर छैन। मैले अर्को निर्वाचनपछि प्रधानमन्त्रीमा पनि मेरो इच्छा छैन भनेको छु। अहिलेको सञ्चालनको सन्दर्भमा पनि सहमतिका साथ, परामर्शका साथ अगाडि जाऔं भनेको छु। मलाई आज बिहानको त धेरै जानकारी छैन, हिजोसम्मका गतिविधिहरूको बारेमा जानकारी छ। बाहिर शब्द एक खालका छन्, भित्र गतिविधि विल्कुलै विनाशकारी छ, विखण्डनकारी छ, देश र जनताप्रति गम्भीर धोका दिने प्रकृतिको छ। यसमा म के मात्रै आग्रह गर्न चाहन्छु भने, हामी त नेपालका भाग्यमानीहरू भित्र पर्छौं। हामी आफैं खानलाउन पाएका, घर भएका वा घर नभए पनि घरभेटीको घरमा बस्न पाएका, नातागोता आफन्तको पनि कमसेकम बेडा पार लगाएकाहरू नै छौं। एउटा प्रस्ताव नामको झूठको पुलिन्दा देशव्यापी वितरण गर्ने, त्यो पुलिन्दा पार्टीको नाममा छाप्ने, लोगो प्रयोग गरेर छाप्ने, केन्द्रीय कार्यालयको नाममा छाप्ने अधिकार तपाईलाई कहाँबाट प्राप्त भयो? यो व्यक्तिगत पार्टी हो? निजी पार्टी हो यो? अधिकार कहाँबाट प्राप्त भयो? कि पार्टी कब्जा भइसक्यो? तसर्थः भाग्यमानी छौं! कमसेकम यति भइसकेपछि त हामीले देशको बारेमा अलिकति सोच्ने गरौं। जनताको बारेमा पनि अलिकति सोच्ने गरौं। कोभिड१९ को महामारीका बारेमा पनि अलिकति त सोच्ने गरौं! गरिबी कसरी हटाउने? अशिक्षा कसरी हटाउने? पछौटेपन कसरी हटाउने? जनताका समस्या कसरी हटाउने? त्यस बारेमा पनि सोच्ने गरौं। त्यतापट्टि पनि हाम्रो थोरै ध्यान मनदेखि नै जाने काम होस्। तर, हामी बहुतै चतुर खेलाडी निस्कियौं। शब्द एक प्रकारको र व्यवहार अर्कै प्रकारको! अर्थात्, एक खालको शब्द, अर्को खालको व्यवहार गरेर चकित पारिरहेका छौं! साथीहरूलाई मिटिङको हतारो छ। बाटो त्यतै लिने नै हो भने ठीकै छ २५ गतेसम्मको बैठक पर्सी नै सारिदिए हुन्छ, केही छैन। बाटो त्यही लिने हो भने के भयो र ? १५ गते नै सारिदिए पनि हुन्छ। होइन, एकताबद्ध भएर जाने हो भनेदेखि बैठकको हतारो मात्रै उचित हुँदैन। मैले देखिराखेको छु, साथीहरू अत्यन्तै दुःखित मन लिएर दौडधुप गरिरहेका छन्। चारैतिर कुदेका छन्। पार्टी एकता गर्न सबै नेताहरूलाई आग्रह गरिरहेका छन्। एकताको यो डोरी चुँडिन नपाओस्, यस्ता आरोप, यस्ता लाञ्छनाहरूका बाबजुद पनि त्यस्तो चिन्ता र एकताको प्रयास देखेर मलाई साथीहरूको माया लाग्छ। उहाँहरूको भावना देखेर, त्यो भावनाको कदर गरेर मात्रै होइन, त्यस भावनालाई मेरो अत्यन्तै सम्मान छ। तर, म एक्लैले सम्मान गरेर त हुँदैन। साथीहरू दौडिनु भएको छ, एकताका प्रयासहरू गर्नुभएको छ। तर हामी यथार्थमा यस्तो गुटबन्दीमा छौं कि एकातिर सघन वार्ता र मान्छे तान्ने प्रयास व्यापक रूपमा भइराखेका छन्। यसरी मान्छे तान्ने प्रयासले केही पनि हुनेवाला छैन। गर्न खोजेको एकता हो भने मान्छे तान्ने प्रयासले केही पनि हुँदैन। मैले पहिलेदेखि पनि भन्ने गरेको छु, एकता गर्ने हो भने मान्छे तानेर, कसैलाई अल्पमतमा पारेर, कसैलाई गलहत्याएर कसैलाई केही गर्छु भन्ने ठानिएको छ भने त्यस्तो गलत मनसाय सफल हुँदैन। होइन, हामी एकताबद्ध भएर जाने प्रयास पनि गछौं, एकताबद्ध भएरै जान्छौं भन्ने हो भने एउटा प्रक्रियाबाट जाऔं र विधिबाट जाऔं। एउटा प्रस्ताव नामको झूठको पुलिन्दा देशव्यापी वितरण गर्ने, त्यो पुलिन्दा पार्टीको नाममा छाप्ने, लोगो प्रयोग गरेर छाप्ने, केन्द्रीय कार्यालयको नाममा छाप्ने अधिकार तपाईलाई कहाँबाट प्राप्त भयो? यो व्यक्तिगत पार्टी हो? निजी पार्टी हो यो? अधिकार कहाँबाट प्राप्त भयो? कि पार्टी कब्जा भइसक्यो? पार्टीका नामबाट र पार्टीको दस्तावेज भनेर त्यो कसरी गयो र पार्टीले प्रकाशन र प्रशारण गर्ने निर्णय कहिले गर्यो? वितरण गर्ने निर्णय कहिले गर्यो? पार्टीको लोगो प्रयोग गरेर कार्यालयबाट प्रकाशन गर्ने निणर्य कहिले गर्यो? इजाजत कहिले दियो पार्टीले? यति हदसम्मको बेथिति गर्ने? गुटबन्दी त थियो थियो, अब त गुटबन्दीभन्दा बढी बेथिति र मानिलिऔं यो पार्टी कब्जा नै भइसक्यो? साथीहरूले पद्धति, प्रक्रिया र विधि निकै सिकाउनु हुन्छ। भन्नुहुन्छ, बोल्नुहुन्छ, लेख्नुहुन्छ, प्रचार गर्नुहुन्छ तर व्यवहार ? पार्टीको लोगो अनिधिकृत प्रयोग भयो क्षमायाचना गर्नुपर्छ मेरो आग्रह छ, अहिले पनि फेरि एकताको दिशामा फर्कौ। अझै पनि एकता जोगाउने प्रयास गरौं भन्ने मेरो आग्रह छ। हामीले ठूलो उपलब्धि हासिल गरेका छौं। दुनियाँकै वामपन्थी आन्दोलनमा, वामपन्थी मात्रै होइन, सामाजिक परिवर्तनका आन्दोलनहरूमा हामीले एउटा नयाँ बाटो र नयाँ दिशा स्थापित गरेका छौं। यो दुनियाँका लागि पनि अनुकरणीय हुनसक्दछ। यो बाटो अग्रगामी सामाजिक परिवर्तन र जनपक्षीय परिवर्तनका लागि अरुका लागि पनि अनुशरण गर्ने बाटो हुनसक्दछ। यस प्रतिफल र यस उपलब्धिलाई जोगाउँऔं। यो आफै प्राप्त भएको होइन। यो हामीले कुनै बम्पर उपहार प्राप्त गरेको होइन। यो कुनै चिठ्ठा परेर प्राप्त भएको होइन। यसलाई हामीले चर्को मूल्य चुक्ता गरी प्राप्त गरेका छौं। ठीक छ, सैद्धान्तिक बहसहरू गरौं। मेराविरुद्ध फलानो जातविरोधी, के विरोधी यस्तो विरोधीत्यस्तो विरोधीअनेक खालका आरोपहरू लगाइएका छन् र ती छदैँछन्। तर म स्पष्ट छु, जातीय कुरा उछालेर, साम्प्रदायिक कुरा उछालेर, जातजातिलाई भिडाएर जातीय पक्षधरता हुन्छ भन्ने मेरो विश्वास छैन। फेरि पनि म बहसमा उत्रिन तयार छु। जातजातलाई लडाउने, भूगोलभूगोललाई लडाउने र परस्परमा घृणा फैलाउने गरिनु हुँदैन। यसबाट कुनै पनि जातको र कसैको उत्थान हुन्छ भन्ने मेरो विश्वास छैन। कसैको पक्षपोषण हुन्छ भन्ने मेरो विश्वास छैन। मेरो आग्रह छ, अहिले पनि फेरि एकताको दिशामा फर्कौ। अझै पनि एकता जोगाउने प्रयास गरौं भन्ने मेरो आग्रह छ। हामीले ठूलो उपलब्धि हासिल गरेका छौं। दुनियाँकै वामपन्थी आन्दोलनमा, वामपन्थी मात्रै होइन, सामाजिक परिवर्तनका आन्दोलनहरूमा हामीले एउटा नयाँ बाटो र नयाँ दिशा स्थापित गरेका छौं। यो दुनियाँका लागि पनि अनुकरणीय हुनसक्दछ। आज हाम्रा कारण सिध्दिएको र फ्याकिएको राजतन्त्रका पक्षधर भनिएका शक्तिहरू हामीलाई ललकार्ने कुचेष्टा गरिरहेका छन्। त्यो सफल हुन दिइने छैन। त्यो सफल हुनेछैन। त्यो जनताबाट तिरस्कृत जमात हो। तर हाम्रो आपसी उल्झनको कारणले गर्दा यस्ता विभिन्न विकृत जमातहरूले फेरि डेराबाट बाहिर निस्किएर वातावरण धमिल्याउने प्रयास गरिरहेका छन्। यसप्रति हामी सजग हुनुपर्छ, हाम्रा उपलब्धिहरू जोगाउनु पर्छ, उपलब्धिहरूलाई सुदृढ गर्नुपर्छ र अगाडि बढ्नुपर्छ भन्ने मेरो आग्रह हो। तसर्थः कम्तिमा पनि पार्टीको लोगो, केन्द्रीय कार्यालयको नाम प्रयोग गरेर जसरी तपाईको लिखत छापियो र अनधिकृत रूपमा वितरण भइरहेको छ, पहिलो कुरा त त्यसलाई रोक्नु र क्षमायाचना गर्नुपर्दछ। दोस्रो कुरा, त्यो आरोपपत्र, अभियोगपत्र र लाञ्छनापत्र जुन आएको छ। त्यो फिर्ता लिनुपर्दछ र त्यसको गलत प्रचार गरेकोमा क्षमायाचना गर्नुपर्छ। त्यस विन्दुबाट एकताको प्रयासलाई पुनः ठीक ट्रयाकतिर फर्काऔं। एकढंगले भन्ने हो भने हामी एउटा देश चलाउने पार्टीको यस्तो शीर्ष ठाउँमा छौं। यस शीर्ष ठाउँलाई यति प्रदूषित गरिएको छ, आज मान्छेले यस ठाउँप्रति नै घृणाभाव प्रकट गर्न थालिसकेका छन्। देश बनाउने ठाउँको नेतृत्व गर्ने, नेतृत्वपूञ्ज रहेको यो ठाउँ यसरी दुषित बनाइएको छ, जबकि यसले त सुगन्ध फैलाउनु पर्दथ्यो, यसले म्याग्नेटको काम गर्नुपर्दथ्यो। वरिपरी सबै आकर्षित र उत्साहित भएर काममा जुट्ने अवस्था हुनुपर्दथ्यो। तर आज स्थिति त्यस्तो छैन। हामी आफ्नै प्रचार, आफैँले फैलाएका कुप्रचारबाट आफैँ आक्रान्त भएर प्रदूषित भएका छौं। तसर्थः यी बाटा र तरिकाहरू छाडौं। के निर्णय गरे ७२ वटा बैठकले ? मैले प्रतिहमला सुरु गरेको छैन, प्रतिहमलाजस्ता कुराहरूमा मेरो रुचि पनि छैन र इच्छा पनि छैन। मेरो हदैसम्मको प्रयास पार्टीलाई एकताबद्ध राख्ने नै छ। आआफ्ना कमीकमजोरीहरू सच्याएर एकताबद्ध भएरै अगाडि जाने काम गरौं। २०७७ भदौ २६ गते हामीले एउटा निष्कर्ष निकाल्यौं। भोलिपल्ट बिहान गुटको भेला भएर त्यस निष्कर्षलाई यो अस्थायी युद्धविराम हो, अहिले हामीसँग पर्याप्त तयारी पुगेन, तयारी नपुगेसम्मका लागि मात्र यो युद्धविराम हो भन्ने कुरा गरियो। मैले त्यसैबेला अर्का अध्यक्षलाई यो के भएको हो भनेर सोधेँ? त्यस विषयमा अहिले नजाऔं । हाम्रो बीचमा के संवाद भएका छन् ? त्यता पनि नजाऔं। तर, तत्कालैबाट त्यसलाई एउटा मजाकको विषय बनाइयो। त्यसलाई परिपालना गर्नुपर्छ भन्ने अवधारणा र व्यवहार किञ्चित रूपमा र मनमा पनि राखिएन। त्यसलाई कुशलतापूर्वक चलाखीका साथ कसरी भत्काउने ? त्यसमा नै आफूलाई केन्द्रित गरियो। मैले त्यसो नगरौं भनेँ। त्यसपछि दुईजना अध्यक्षको बीचमा छलफल भयो र हाम्रो सचिवालयका बैठक पनि भए, हामी २८ गतेभन्दा अगाडिको सचिवालयको एउटा बैठकमा एजेण्डाबिहीन भयौं। अर्को बैठकमा विषयसूची, प्रस्तावहरू, कार्यसूचि र निर्णय के गर्नुपर्ने हो? त्यो प्रस्तावसहित आउने भन्ने सहमतिका साथ उठ्यौं। तैपनि कुनै प्रस्तावको केही तयारी भएन। बैठक बसौं कि बैठक बसौं। बैठक बस्न नमान्ने? बैठकबाट भाग्ने? भन्ने मात्रै कुरा भयो। अहिलेसम्मका हाम्रा ७२ वटा बैठकले के कस्ता महत्वपूर्ण निर्णयहरू गरेका छन्? के निर्णय गरे ७२ वटा बैठकले? कुनै महत्वपूर्ण निर्णयहरू गरेको अनुभूति छैन। आमरूपमा भन्ने हो भने केही औपचारिकताका कुरालाई छाडेर भन्ने हो भने खिचोला र झमेला, कुण्ठा र विरोध, आकाङ्क्षा र अतृप्तिका कुराहरू छर्ने र छिरल्ने बैठकहरू भए। मैले बैठकलाई व्यवस्थित ढंगले गरौं, बैठकको संख्या मात्रै धेरै गर्ने होइन, बैठकलाई व्यवस्थित ढंगले गरौं, व्यवस्थित ढंगले अगाडि बढौं र बैठक बसेपछि यस बैठकले के निर्णय गर्छ भनेर मान्छेहरूले हेर्छन। के निर्णय गर्छ भनेर हेर्ने भएपछि हामीले देश र जनतालाई बैठकका निष्कर्ष र निर्णयहरू यी हुन् भनेर दिनसक्नु पर्दछ, यस्तो व्यवस्थित बैठक गरौं भन्ने कुरामा जोड दिने गरेको छु। पार्टी एकताएकीकरण लेनिनवादी संगठनात्मक सिद्धान्त, बहुमत र अल्पमत, तल्लो कमिटी माथिल्लो कमिटीको अधिनस्थ, व्यक्ति कमिटीको अधिनस्थ र अल्पमत, बहुमतको अधिनस्थ हुन्छ भन्ने कुरा नसुनेरनबुझेर एकता नभएको थियो र ? अनि बैठकहरूमा कोभिडको सन्दर्भम थुप्रै छलफल गर्यौ। विभिन्न राष्ट्रिय समस्याको सम्बन्धमा थुप्रै बैठकहरू भए। त्यस्ता राष्ट्रिय महत्वका बैठकहरूमा साथीहरूको कुनै रुचि छैन, इच्छा छैन र सहभागिता पनि छैन। खासगरी अर्का अध्यक्षको कुनै रुचि देखिंदैन। त्यस्ता बैठकमा सहभागिताको कुनै रुचि नै छैन। जबकि विपक्षी दलका नेताहरूसमेत कैयौंमा आउँछन्। तर उहाँको त झमेला बढाउने बैठकहरूमा मात्रै रुचि छ। हामीले गर्नुपर्ने काम यतिबेला यही झमेला बढाउने हो र? आज पनि हामी देशका बारेमा सोच्न सकिराखेका छैनौं। जबकि हामी हाम्रो अन्तर्राष्ट्रिय सम्बन्धलाई विस्तार गरिराखेका छौं। अनुकूल बनाइराखेका छौं। भारतका विदेश सचिव नेपाल आए र दुईपक्षीय सम्बन्धलाई उचाइमा पुर्याउने, आपसी समस्याहरू वार्ताबाट समाधान गर्ने भन्ने कुराकानी भयो र समाधान गर्न नसकिने कुनै समस्या छैनन् भनेका छन्। तथ्य, प्रमाण र न्यायका आधारमा समस्याहरू वार्ताद्वारा समाधान गर्ने भन्ने तरिकालाई केन्द्रभागमा राखेर विभिन्न विषयहरूमा छलफल गर्ने कुरा भएको छ। भोलि चीनका रक्षामन्त्री आउँदैछन् र दुईवटै छिमेकीहरूसँग हाम्रो सुमधुर सम्बन्ध लगातार विकास हुँदै गएको छ। पारस्परिक सहयोग, सहकार्य, त्यसमा तीव्रता र त्यसको प्रभावकारिताको सम्बन्धमा यहाँ रुचि र चासोसम्म छैन। यस्तो बेलामा हामीलाई ती विषयमा चर्चा गर्ने समय छैन। ती हाम्रा विषय पनि बन्दैनन्। हाम्रा विषय त कसरी मान्छे जम्मा गर्न सकिन्छ? कसरी झूठफरेव फिजाउन सकिन्छ? कसरी भ्रममा पार्न सकिन्छ र मान्छेहरूलाई कसरी आफ्नो पक्षमा ल्याउन सकिन्छ र तथाकथित बहुमत कसरी पुर्याउन सकिन्छ? त्यसमा केन्द्रित छ। अहिले लेनिनवादी संगठनात्मक सिद्धान्तले यसढंगको पार्टी एकता भन्छ? लेनिनवादी संगठनात्मक सिद्धान्तको अभावमा हाम्रो पार्टी विगतमा एकताबद्ध नभएको थियो? पार्टी एकताएकीकरण लेनिनवादी संगठनात्मक सिद्धान्त, बहुमत र अल्पमत, तल्लो कमिटी माथिल्लो कमिटीको अधिनस्थ, व्यक्ति कमिटीको अधिनस्थ र अल्पमत, बहुमतको अधिनस्थ हुन्छ भन्ने कुरा नसुनेरनबुझेर एकता नभएको थियो र ? त्यो कुरा हामीले महसुस गरेर बहुमत र अल्पमतका आधारमा वा लेनिनवादी संगठनात्मक सिद्धान्तबाट निर्देशित भएर यो एकताएकीकरण गरेका हौं र? कि त्यसभन्दा बृहत आन्दोलनको उद्देश्य, राष्ट्रिय उद्देश्य र जनताका हितहरूमा केन्द्रित भई पार्टी एकता र एकीकरणतिरको उद्देश्यका लागि यसको महत्वलाई आत्मसात् गरेका हौं? यी कुराहरूलाई ध्यानमा राखेर हाम्रा महान उद्देश्यहरू र ती उद्देश्यहरूप्रतिको हाम्रो प्रतिबद्धताबाहेक कुनचाहिँ संगठनात्मक सिद्धान्तले एकता गरायो? अब अहिले आएर लेनिनवादी संगठनात्मक सिद्धान्त! कतिबेला संगठनात्मक सिद्धान्त कुन रूपमा लागु हुन्छ? एकताएकीकरणको बाटो छाडेर भ्रमपूर्ण ढंगले लेनिनवादी संगठनात्मक सिद्धान्तका कुरा गरेर? त्यसो हो भने ठीक छ। प्रचण्डजीले भन्नुभएको म सम्झन्छु, बाटो बिराइएको छ भने पुरानै ठाउँमा फर्किनुपर्छ र त्यसलाई त्यहीँबाट सच्याइनु पर्छ। ल, ठीक छ, त्यसै गरौँ। फेरि फर्किएर त्यहीँ जाऔं, २०७५ साल जेठ २ गते नै फर्किऔं। र, त्यहीँबाट फेरि सुरु गरौं। हाम्रा उद्देश्यहरू यथावत् नै छन् भने हाम्रो एकताको आवश्यकताको बोध यथावत छ भने, अहिले पनि हामीले त्यसलाई सान्दर्भिक देख्छौं भने जेठ २ गते नै फर्केर जाऔं। त्यसलाई तर्कपूर्ण र आधारयुक्त ढंगले छलफल गरी कमिटीहरूको विन्यास गरौं। त्यसपछि हामीले विधिमा परिवर्तन गरौं र भनौं कि लेनिनवादी संगठनात्मक सिद्धान्तका आधारमा हामी अब अगाडि बढ्छौं। एकीकरणका काम सम्पन्न भइसके, स्थिर पार्टी बन्यो, हामी संक्रमणकालीन अवस्थामा छैनौं, पार्टी एकताका सन्दर्भमा एकीकरणको संक्रमणकालीन अवस्था टुङ्गियो। हामी स्थिर अवस्थामा छौं अथवा स्थायित्व प्राप्त गरेको अवस्थामा छौं। एउटा विधि र प्रक्रिया पुर्याएर हामीले दुई पार्टीको एकतापछि संयुक्त राष्ट्रिय मञ्च आयोजना गर्ने भन्यौं। हामीले नीतिको, विधिको, संरचनाको र नेतृत्वको छिनोफानो गरिसक्यौं। अब यो स्थायित्वको चरणमा प्रवेश गरिसकेपछि स्वभाविक रूपमा संगठनात्मक सिद्धान्तअनुसार बहुमत, अल्पमतको आधारमा नै पार्टी चल्छ। यो घोषणा गरौं र त्यो विधि बदलौ र अगाडि बढौं। हिजो एकताको स्पिरिटमा, एकताको आधारमा तर्कबाट होइन, भावनाबाट निर्देशित भएर एकताको असाधारण आकङ्क्षाबाट निर्माण गरिएका सङ्ख्यात्मक र संरचनात्मक पक्षको आधारमा तथाकथित बहुमत अल्पमत असान्दर्भिक कुरा हो भने ठीक छ, अब यसो गरेर अघि बढौं। यो कसैले नबुझेको कुरा होइन। तसर्थ, यस्तो मौसमी कुराले आन्दोलन निर्माण हुँदैन, पार्टी निर्माण र सुदृढ पनि हुँदैन। मेरो फेरि पनि आग्रह छ, हामी ठीक धारतिर, ठीक बाटो र ठीक प्रक्रियातिर फर्किऔं। आवेग, उत्तेजना र द्वेष छाडौं। आफ्ना निजी र समूहगत आकङ्क्षा परिपूर्तिका लागि पनि हतार नगरौ। त्यसका वैधानिक फोरमहरू छन् नि! यो एकीकरणको एउटा संक्रमणकालीन स्थितिलाई सहमतिका साथ टुंग्याऔं। त्यसपछि त पार्टी आम विधिमै चलिहाल्छ। फुटको खेतीलाई मैले स्वीकार्न मिल्दैन मेरो फेरि पनि आग्रह छ, हामी ठीक धारतिर, ठीक बाटो र ठीक प्रक्रियातिर फर्किऔं। आवेग, उत्तेजना र द्वेष छाडौं। आफ्ना निजी र समूहगत आकङ्क्षा परिपूर्तिका लागि पनि हतार नगरौ। त्यसका वैधानिक फोरमहरू छन् नि! यो एकीकरणको एउटा संक्रमणकालीन स्थितिलाई सहमतिका साथ टुंग्याऔं। त्यसपछि त पार्टी आम विधिमै चलिहाल्छ। अहिले पार्टी विधिमा चल्दैन होइन, विधिमा चल्छ। तर, मूलभूत रूपमा यतिबेला एकीकरणको प्रक्रिया पूरा गर्ने, सहमतिका साथ प्रक्रिया पूरा गर्ने कुरा नै प्राथमिक महत्वको कुरा हो। हाम्रा कमिटीहरू कुन निर्वाचित भएर, कुन सदस्यताका आधारमा, कुन भोटका आधारमा, केका आधारमा हामीले अहिलेका कमिटीहरू निर्माण गरेका थियौं? मनोनित गरेको होइन? एकताको स्पिरिटलाई ध्यानमा राखेर मनोनित गरेको होइन? एकताको भावनालाई ध्यानमा राखेर सानो र ठूलो नभनिकन पूरा सम्मानका साथ सङ्ख्यात्मक बहस नगरेको होइन? अनि त्यो स्पिरिटबाट गरिएको अस्वभाविक सङ्ख्यात्मक प्रश्नलाई त्यस सन्दर्भभन्दा बाहिर गएर आफ्नो आवश्यकताअनुसार गलत र अनुकूल व्याख्या गर्न मिल्दैन। हामीले जे काम थालेका थियौं, पहिले त्यो पूरा गरौं। जे काम गर्ने र जहाँ पुग्ने भनेर थालेका थियौं, त्यहाँ पुगौं। त्यसैले पार्टीको सन्दर्भमा महाधिवेशनको मञ्चसम्म त जाऔं! महाधिवेशनको मञ्चसम्म जाने हामीले हिजो संकल्प र निर्णय नै गरेका हौँ र महाधिवेशनको मञ्चमा पनि एकताबद्ध बनौं भनेका छौं। एकता र सहमतिका साथ एकताको महाधिवेशन गर्ने भनेका छौं। अनि महाधिवेशन गर्नुभन्दा चार महिनाअघि अहिले फुटको खेती? फुटको खेतीतर्फका यस्ता प्रयासहरूलाई मैले स्वीकार्न मिल्दैन। पार्टी एकीकरणका कामहरूलाई बीचैमा अलपत्र छाडेर, महाधिवेशनको आयोजना गर्ने, आन्दोलनलाई एकताबद्ध बनाएर अगाडि लैजाने अभिभाराबाट पर हटेर फुटको खेतीतर्फका प्रयाशहरू गरेर जाने कुरालाई मैले स्वीकार्न मिल्दैन। म आफ्नो यो अस्वीकारोक्ति यहाँ स्पष्ट गर्छु। र, यही अस्वीकारोक्तिका साथ मैले जुन प्रस्ताव तयार गरेको छु, त्यसलाई विधिसम्मत रूपमा यहाँ प्रस्तुत गर्दछु । अहिलेलाई यत्ति नै । (प्रधानमन्त्री एवं नेपाल कम्युनिस्ट पार्टी (नेकपा) अध्यक्ष केपी ओलीले मंसिर १३ गतेको सचिवालयको बैठकमा राखेको धारणा)"
वर्णसंकर सत्ताको कोलाहल,"आआफ्ना मालिकलाई बुझाउन नसक्ने बुद्धिजीवीहरूले विद्वान् हुन खोज्दा के होला ? संसदीय प्रजातन्त्रको जननी मानिने संयुक्त अधिराज्यमा आधारित संस्थाले प्रजातान्त्रिक सूचकांकको विकास गरेको छ। १० पूर्ण अंकमा मापन गरिने यो मानकमा बहुलवाद र निर्वाचन प्रणाली, सरकार सञ्चालन, राजनीतिक सहभागिता, राजनीतिक संस्कृति तथा नागरिक स्वतन्त्रता गरी पाँचवटा समान अंकभार भएका तथ्यहरूको औसतलाई प्रजातान्त्रिक सूचकांक भनी परिभाषित गरिएको छ। यही शासकीय मानकका आधारमा सरकारहरूलाई चार वर्गमा विभाजन गरिएको हुन्छ। औसत आठ अंकभन्दा माथि मापन भएको शासन पूर्ण प्रजातान्त्र, ६ देखि ८ वा त्योभन्दा कम मापन भएको सरकार सुधार गर्नुपर्ने त्रुटिपूर्ण प्रजातन्त्र, ४ देखि ६ वा त्योभन्दा कम मापन भएको सरकार वर्णसंकर सत्ता तथा चार वा सोभन्दा कम मापन भएको सरकार सर्वसत्तावादी सत्ता मा विभक्त गरिएको छ। उपरोक्त वर्गीकरणअनुसार वर्णसंकर सत्तामा पर्ने नेपाली शासनको सन् २०१८ को मापन ५१८ सन्तानब्बेऔं स्थान र सन् २०१९ को ५२८ बयानब्बेऔं स्थान रहेको छ। एक सय ६५ मुलुकमा गरिएको अध्ययनअनुसार नेपाल सन् २०१९ मा अघिल्लो वर्षको दाँजोमा पाँच स्थान माथि उक्लिएको छ। वर्णसंकर सत्तालाई प्रजातन्त्र तथा सर्वसत्तावादको सम्मिश्रण मान्ने गरिएको पनि सोही संस्थाको परिभाषा रहेको छ। त्यसैगरी समावेशी तथा लोकतान्त्रिक परिभाषित गरिएको नेपालको संविधान २०७२ को कार्यान्वयनपछि पनि नेपाल एसियाका मुलुकमध्ये उच्च भ्रष्टाचार हुनेको श्रेणीमा अब्बल देखिएको तथ्य ट्रान्सपेरेन्सी इन्टरनेसनलको प्रतिवेदनले सार्वजनिक गरेको छ। माथिका दुवै तथ्यको नतिजाप्रति जजसको जेसुकै प्रतिक्रिया भए पनि यसमा उपयोग गरिएको विधिलाई प्राज्ञिक समूहले प्रश्न उठाएको कम्तीमा देखिएको छैन। यो आलेखमा उल्लिखित मानक तथा मापनको प्राज्ञिक पक्षबारेमा विवेचना गरिनेछ। समाज रूपान्तरणका वाहक शिक्षकको क्षमता तथा गुरुत्व विकास र समाज सञ्चालनका सारथि राजनीतिकर्मीको समुचित विकास गर्ने हाम्रो सनातन धर्मले भनेको शिक्षा अनुकरण गर्ने बेला भएन र ? माथि उल्लिखित प्रजातान्त्रिक सूचकांकको पहिलो सूचक बहुलवाद र निर्वाचन प्रणाली रहेको छ। यी दुवै विषय उदारवाद र प्रजातन्त्रसँग क्रमशः मेल खाने देखिन्छ। सिन्धु नदी किनाराबाट सुरु भएको सनातन हिन्दु दर्शनले फरक मतलाई समेत सम्मान गर्ने गरेको छ। वेदको प्रामाणिकतामा विश्वास गर्ने आस्तिक दर्शन (न्याय, वैशेषिक, सांख्य, योग, पूर्वमीमांसा र वेदान्त) तथा वेदमा विश्वास नगर्ने नास्तिक दर्शन (जैन, बौद्ध र चार्वाक) र त्यसैगरी ईश्वरको अस्तित्वमा विश्वास गर्ने ईश्वरवादी दर्शन (योग, वैशेषिक, न्याय र वेदान्त) तथा ईश्वरको अस्तित्वमा विश्वास नगर्ने अनीश्वरवादी दर्शन (जैन, बौद्ध, चार्वाक, सांख्य र पूर्व मीमांसा) सबै पन्थहरू तथा दर्शनप्रति सनातन हिन्दु मतावलम्बीले प्रेम, सहिष्णुता तथा सम्मान गर्ने गरेको पाइन्छ। फरक मतावलम्बीलाई वसुधैव कुटुम्बकमका दृष्टिले हेर्ने सनातनी शत्रुतामा विश्वास गर्दैनन्। त्यसैले पूर्वीय दर्शन नै आधुनिक उदारवादको प्रणेता तथा शास्त्रीय बहुलवादको सर्जक रहेको पाइन्छ। ज्ञानयोग, कर्मयोग तथा भक्तियोगमा विश्वास गर्ने सनातनीहरू ज्ञानका लागि ज्ञान होइन कि मोक्षका लागि ज्ञान आवश्यक भएकोमा विश्वास गर्छन्। त्यसैले सम्यक साधनका माध्यमबाट सम्यक साध्य प्राप्त गर्नुपर्नेमा यिनीहरू जोड दिन्छन्। ज्ञान (बुद्धम् शरणम् गच्छामि), समाज ज्ञान (संघम् शरणम् गच्छामि) तथा धर्मज्ञान (धम्मम् शरणम् गच्छामि) को शरणमा जानका लागि उत्प्रेरित गर्ने बौद्ध पन्थका त्रिरत्न मानिने मान्यता बहुलवाद वा उदारवाद तथा प्रजातन्त्रका आधार रहेका छन्। त्यसैले विवेकपूर्ण मतका आधारमा राज्य व्यवस्था छानिने प्रणाली पूर्वीय दर्शनले वैदिक कालमै अवलम्बन गरेको पाइन्छ। विवेकको स्वतन्त्र प्रयोग गरी बालिग मताधिकारका आधारमा सत्ता तथा सरकार चयन गर्ने प्रणाली प्रजातन्त्र हो भने माथि उल्लेख गरिएको नतिजा भने सत्तामा रहने पात्रको चरित्रमा आधारित तथ्य हुन्। माथि उल्लेख गरिएको विवेकसम्मत ज्ञान तथा यसको जीवनको लक्षप्रतिको सदुपयोगबारेमा पूर्वीय दर्शनमा मात्र होइन, पाश्चात्य दर्शनमा पनि यसको विवरण पाइन्छ। पाश्चात्य विद्वान्हरू प्राज्ञिक निकायको सम्यकता, सञ्चार जगत्को तथ्यपरकता तथा न्याय जगत्को तटस्थताका आधारमा मुलुकको सामाजिक स्तर मापन गर्नुपर्नेमा जोड दिन्छन्। यी तीन निकाय जुन मुलुकमा अब्बल छन्, तिनै मुलुकलाई अब्बल मान्ने गरिएको छ। यहाँ पत्रकारिता तथा न्यायपालिकाका बारेमा चर्चा नगरी प्राज्ञिक निकायका बारेमा मात्र चर्चा गरिन्छ। तथ्य, ज्ञान तथा सत्य एउटै सूचनाको फरक अवस्थामा गरिएको विश्लेषण मात्र हो। निश्चित आयामबाट बढेर सम्पूर्ण आयाममा गरिने विश्लेषण नै सत्य हो। अझ स्पष्ट शब्दमा भन्ने हो भने हरेक समाज, स्थान तथा समयमा एकै अर्थ लाग्ने तथ्य तथा ज्ञान नै सत्य हो। यही सत्यलाई विधिसम्मत ढंगबाट उजागर गर्ने काम प्राज्ञिक संस्थाको हो। प्राज्ञिक संस्था एक काल्पनिक संरचना भएकाले यसको भौतिक अस्तित्व प्राज्ञहरूबाट प्रतिनिधित्व हुन्छ। त्यसैले प्राज्ञहरूको तथ्यपरकता समाजको वर्तमानको सामथ्र्य तथा भविष्यको सुनिश्चित मार्गदर्शन हुने गर्छ। नेपालमा यो वर्गको प्रतिनिधित्व शिक्षक तथा पेसागत व्यवसायीले गर्ने भए पनि व्यवसायीहरूलाई प्राज्ञको कोटीमा स्विकार्न अझै पनि सत्तालाई गाह्रो परेको छ। यसको मुख्य कारण विश्वविद्यालयले चिनेको प्रमाणपत्र मात्र ज्ञान हो र समाजलाई परिपालन गर्ने कौशल केही होइन भन्ने सामाजिक मनोविज्ञान नै हो। कौशलको बहसलाई थाँती राखेर हेर्ने हो भने शिक्षकहरू मात्र समाजको उत्थान तथा अग्रगमनका पात्रहरू हुन्। के नेपालका शिक्षकमा यो आत्मविश्वास छ ? हाम्रो प्राज्ञिक वर्ग अध्ययनको गुरुत्वले भन्दा पनि व्यवसायको गुरुत्वले थिचिएको छ। तथ्य तथा सत्य के हुन् ? भनेर विवेचना तथा पक्षपोषण गर्ने काम प्राज्ञिक वर्ग अथवा विद्वान्को भए पनि नाफाघाटा तथा तत्कालीन रुचिका आधारमा विचार प्रकट गर्नेहरू विद्वान् नभई बुद्धिजीवी हुने गर्छन्। हामीकहाँ विद्वान्को खडेरी तथा बुद्धिजीवीको बाढी नै आएको छ। बजारमा प्रजातान्त्रिक बुद्धिजीवी, वामपन्थी बुद्धिजीवी, मधेसी बुद्धिजीवी, पहाडे बुद्धिजीवी, पूर्वेली बुद्धिजीवी, पश्चिमे बुद्धिजीवी, उत्तरी बुद्धिजीवी, दक्षिणे बुद्धिजीवी इत्यादिको बिगबिगी छ। चर्च तथा बाइबलका माध्यमबाट सञ्चालित सत्ताको विपक्षमा गरिएका तर्कसंगत तथा विज्ञानमा आधारित मनोक्रान्तिहरूलाई प्रगतिशील, पुनर्जागरण तथा अग्रगामी भनिए पनि यिनै स्वनामधन्य बुद्धिजीवीले कसैलाई के त कसैलाई के भनी नामाकरण गरेको पाइन्छ। अर्कातर्फ विदेशी मुद्रा आर्जनका लागि उनीहरूकै अदृश्य मुद्दाका पक्षमा वकालत गर्नेहरू नै अधिकारकर्मी बुद्धिजीवी भएका उदाहरण पनि प्रशस्तै छन्। यिनै बुद्धिजीवीले २०३६ सालमा पञ्चायतमा भोट हाल्न जनतालाई प्रेरित गरे अनि २०४६ मा पञ्चायत फाल्न। त्यसैगरी २०६२ मा संविधान र राजा फाल्न भने अहिले आएर अन्यथा कुरा गरिरहेका छन्। के विद्वान्हरूले प्रवाह गर्ने सार्वभौमिक र साश्वत सन्देश तथा कार्य यस्तै हुन्छन् ? हाम्रो देशको भूमण्डलीय अवस्थिति तथा भीमकाय दक्षिणी र उत्तरी अर्थतन्त्रबीच थिचिएको सानो बामे सर्न इच्छा मात्र गरेको अर्थतन्त्र के सरकारी नियन्त्रणमा मात्र अथवा बजारमा मात्र छाडा रहन सक्ने अवस्थामा छ ? यति सरल र सहज विषयमा आआफ्ना मालिकलाई बुझाउन नसक्ने बुद्धिजीवीहरूले विद्वान् हुन खोज्दा के होला ? चम्चमाउँदो प्रमाणपत्र तथा शक्तिकेन्द्रकहाँ निरन्तर हाजिरी दर्ज गर्ने नै वास्तविक विद्वान्का परिचायक भएका छन् भन्न लाज मान्नुनपर्ने स्थिति पो देखिने हो कि ? विभिन्न कालखण्डमा उदाएका साम्राज्यबाट सुरक्षित रहेको यो सानो सुन्दर मुलुकलाई पहिचानका नाममा सामाजिक तथा साम्प्रदायिक तहतप्कामा विभक्त गर्नु नै एउटा ठूलो विडम्बना भएको छ। २०४७ सालपछिको राजनीतिक परिवर्तन भूमण्डलीय तथा सामरिक दृष्टिले उत्तम रहे पनि यही परनिर्भर बुद्धिजीवी तथा अति क्रान्तिकारिताको उहापोहमा परी अन्ततः एकता तथा सामञ्जस्यमा रहेका सर्वसाधारण जनता तथा समाजलाई विभिन्न पहिचान समूहमा विभाजन गर्ने आत्मघाती सामाजिक इन्जिनियरिङमा अवतरण हुन पुग्यो। यही सामाजिक अभियान्त्रिकीकरणको विषवृक्ष नै अहिले ठूलो समस्याका रूपमा देखिएको छ। पाश्तात्य दार्शनिक हेगेलको चेतनाको लौकिक तथा परलौकिक सर्वोच्च सत्ता, कार्ल माक्र्सको लौकिक सर्वोच्च सत्ता र सनातन वैदिक धर्मको परमात्मामा आधारित दुवै लोकको सर्वोच्च सत्ता सबैले प्रज्ञालाई नै सर्वोच्च मानेका छन्। नेतृत्वमा विद्यमान पात्रमा पात्रता र सत्चरित्रता कस्तो हुनुपर्छ भन्नेबारेमा त शिक्षा मात्र होइन; इतिहास तथा विभिन्न मिथकले प्रसिद्धि गरेका छन्। त्यसैले नेतृत्वमा हुनेले शासनप्रशासनका ज्ञान, समाज विकासका मनोविज्ञान तथा समाजका आर्थिक अवस्थाबारेमा ज्ञान हासिल गरेको हुनुपर्छ। यस्तो प्रकारको नेतृत्व मात्र विवेकी, तटस्थ तथा न्यायप्रेमी हुन सक्छ। यसको सर्वथा अभाव छ भने पनि यसमा प्राज्ञहरूका माध्यमबाट सहज पहुँच हुनुपर्छ। यसको अभावमा गरिने शासनप्रशासन विस्मयकारी मात्र होइन; माथि भनिए झैं सर्वसत्तावादी पनि हुन सक्छ। खास मापदण्ड तथा प्रक्रियाका आधारमा वर्णसंकर सत्ता भनी माथि गरिएको विश्लेषण तथा प्रशासनतन्त्रको भ्रष्टीकरणको स्तरीकरण अर्थोपार्जनका लागि मात्र गरिएको विश्लेषण हो भने सत्ताले यसमा संलग्न बुद्धिजीवीहरूको पहिचान गरी प्रशासनिक निराकरण मात्र होइन; न्यायिक निरूपण नै गर्नुपर्छ। होइन यो व्याख्या विद्वान्हरूबाट गरिएको सही विश्लेषण हो भने हाम्रो प्राज्ञिक क्षमता अभिवृद्धि गर्ने बेला भएन र ? हाम्रो शैक्षिक विषयवस्तु, समाज रूपान्तरणका वाहक शिक्षकको क्षमता तथा गुरुत्व विकास र समाज सञ्चालनका सारथि राजनीतिकर्मीको समुचित विकास गर्ने हाम्रो सनातन धर्मले भनेको शिक्षा अनुकरण गर्ने बेला भएन र ? देशदेशावरभर प्रचारप्रसार भइसकेको यस्तो गम्भीर विषय सत्ताका अनुयायीले देशीविदेशी प्रतिक्रिया तथा सत्तासीनले हाम्रो सफलताबाट तर्सिएकाहरूको बर्बराहट मात्र भनेर पुग्ला र ? कि नयाँ कलेबरमा यसलाई प्राज्ञिक कोलाहल भनेर एकै शब्दमा आरोपित गरी सबै समस्याको एकमुष्ट जर्बदस्त समाधान खोज्दै जिम्मेवारीबाट पन्छिने ?"
कतार ओलम्पिक कमिटीका महासचिव आउँदै,काठमाडौं : कतार ओलम्पिक कमिटीका महासचिव जसिम रसिद जे ए अल्बुनइन बुधबार काठमाडौं आउने भएका छन्। जसिमसँग कतार ओलम्पिक कमिटीका प्रतिनिधिमण्डल पनि नेपाल आउनेछ। एकदिने भ्रमणमा नेपाल आउन लागेको टोलीले नेपाल ओलम्पिक कमिटीका पदाधिकारीसँग भेट र छलफल गर्नेछ। टोलीले नेपाल ओलम्पिक कमिटीको कार्यालयको पनि भ्रमण गर्नेछ। कतारले सन् २०३० को एसियाली खेलकुद आयोजनाका लागि आफ्नो दाबेदारी पेस गर्दै छ। यसका लागि नेपालको सहयोग र समर्थन जुटाउन कतारी टोली नेपाल आउन लागेको हो। टोली बिहीबार स्वदेश फर्कनेछ।
सन्दीप लामिछाने कोरोनामुक्त,काठमाडौं : नेपाली राष्ट्रिय क्रिकेट टोलीका लेग स्पिनर सन्दीप लामिछाने कोरोना भाइरसको सङ्क्रमणबाट मुक्त भएका छन्। उनले आफू कोरोनाबाट मुक्त भएको बुधबार सामाजिक सञ्जालमार्फत जानकारी गराएका हुन्। राष्ट्रिय टोलीको बन्द प्रशिक्षणमा सहभागी हुने तयारीमा रहेका लामिछाने कोरोनाबाट सङ्क्रमित भउका थिए। पीसीआर रिपोर्ट पोजेटिभ आएसँगै नी सेल्फ आइसोलेशनमा बसेका थिए। आइतबार श्वासप्रश्वासमा समस्या देखिएपछि लामिछानेलाई ह्याम्स अस्पताल भर्ना गरिएको थियो। केही दिनको आरामपछि उनी बिग ब्यास लिग खेल्न अष्ट्रेलिया जानेछन्। अष्ट्रेलियामा यही डिसेम्बर तेस्रो सातादेखि बिग ब्यास लिग सुरु हुँदैछ। उनी तेस्रोपटक बिग ब्यास लिग खेल्ने तयारीमा छन्। यसपटक लामिछानेले होबार्ट हुरिकेन्सबाट बिग ब्यास खेल्दै छन्।
