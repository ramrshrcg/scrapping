शीर्षक,विवरण
एसइई परीक्षाको विकल्प खोजौँ,"चैत ६ गतेबाट सञ्चालन हुने गरी राष्ट्रिय परीक्षा बोर्डले तय गरेको एसइई परीक्षा अन्तिम घण्टामा स्थगित भएको पनि एक महिना पूरा भइसकेको छ । विश्वलाई त्रस्त पारिरहेको कोभिड १९ महामारीका कारण तत्काल परीक्षा सञ्चालन गर्न नसकिने निष्कर्षमा सरकार पुगेपछि परिस्थिति सामान्यीकरण नहोउन्जेलका लागि परीक्षाको अघिल्लो दिन साँझमात्र परीक्षा स्थगित गरिएको थियो । यसका कारण देशभरका ४लाख ८० हजारभन्दा बढी विद्यार्थी परीक्षा दिन नपाई अन्योलमा रहेका छन् । नेपालमा सङ्क्रमणको दर उच्च नदेखिएका कारण परीक्षा बोर्डले १२ कक्षाको पूर्वनिर्धारित परीक्षा तालिकासँगै एसइई गर्न सकिने जानकारी गराउँदै आएको भए पनि अहिले १११२ को परीक्षा समेत अनिश्चित कालका लागि स्थगित भएबाट सो विकल्प समेत बन्द भइसकेको छ । कोभिड १९ सिर्जित असहज परिस्थितिको मूल्याङ्कन गरी त्रिभुवन विश्वविद्यालयले वैशाख र जेठ महिनामा सञ्चालन गरिने सबै परीक्षाहरु स्थगित गरिसकेको छ । नेपाल सरकारले वैशाख १५ सम्म लकडाउन घोषणा गरेका कारण परीक्षा बोर्ड लकडाउन खुलेको २३ हप्तामा परीक्षा सञ्चालन गर्न सकिने मनसायले छलफलमा अग्रसर भए पनि लकडाउनको अवधि लम्बिन सक्ने तथा लकडाउन खुल्दैमा एक दुई हप्तामै जनजीवन सहज बन्न सक्ने सम्भावना छैन । नेपाल भारतको खुला सीमा तथा भारतमा बढ्दो सङ्क्रमणको अवस्थाले नेपालको परिस्थितिको मात्र मूल्याङ्कन गरेर पूर्णरुपमा लकडाउन हटाउन सक्ने सम्भावना रहँदैन । यस कठिन स्थितिको सिकार हाल परीक्षाको तयारी गरी बसेका एसइई दिने विद्यार्थी भएका छन् । अभिभावकीय भूमिका निर्वाह गर्नुपर्ने शिक्षा विज्ञान तथा प्रविधि मन्त्रालय तथा परीक्षाका अन्य विकल्प खोज्नुपर्ने परीक्षा बोर्डले दूरदर्शी निर्णय लिन नसक्दा कलिला किशोरकिशोरी कोभिड १९ को त्रास तथा परीक्षाको तनावले ग्रस्त बनेका छन् । विसं १९९० सालबाट सुरु भएको एसएलसी नेपालमा फलामे ढोकाका रुपमा चिनिदै आएको छ । ९ र १० कक्षामा पढाइएका कुरा दुई वर्षको अन्तरालमा सोध्दा वास्तवमै विद्यार्थीलाई फलामका च्युरा चपाउनुजस्तो भएको सन्दर्भमा धेरै पछिमात्र १० कक्षामा पढाइएका कुरा मात्र एसएलसीमा सोध्न थालियो । नतिजाका रुपमा अङ्क प्रदान गर्दा अस्वस्थ प्रतिस्पर्धा समेत देखिने तथा कुनै विषय विशेषमा कमजोर हुनासाथ उच्च शिक्षाको ढोका बन्द हुने गरेकामा यस समस्यालाई हटाउन २०७२ सालबाट अक्षराङ्कन वा ग्रेडिङ पद्धतिलाई आत्मसात गरिएको छ । १२ कक्षासम्मको पढाइलाई माध्यमिक शिक्षाअन्तर्गत राख्ने सरकारी नीतिअनुरुप हाल एसएलसीलाई एसइई नाम दिई माध्यमिक तहको अन्तिम परीक्षा १२ कक्षामा स्थानान्तरण गरिसकिएको छ । १२ कक्षापछि मात्र विश्वविद्यालयको अध्ययनका लागि ढोका खुल्ने अन्तर्राष्ट्रिय पद्धतिअनुरुप नेपालका विश्वविद्यालयहरुबाट इन्टरमिडियट तहका सम्पूर्ण कार्यक्रम फेजआउट भइसकेको अवस्था छ । व्यावहारिक रुपमा एसइई एसएलसीकै निरन्तरता भएकाले फलामे ढोका, अङ्क ल्याउनै पर्ने, १० वर्षको उपलब्धिको मूल्याङ्कन मानी विद्यार्थीलाई भयभीत पार्ने गरिएको भए पनि सैद्धान्तिक रुपमा एसइई माध्यमिक तहको अन्तिम परीक्षा होइन, यसलाई पनि अन्य नियमित परीक्षाझैँ सञ्चालन गर्न सकिन्छ । नेपालको संविधान २०७२ अनुसार माध्यमिक तहको शिक्षा स्थानीय तहअन्तर्गत रहने व्यवस्थाअनुसार ११ कक्षासम्मका सम्पूर्ण परीक्षा स्थानीय तहको संयोजनमा गर्न सकिने तथा १२ कक्षामा स्तरीकृत केन्द्रीय तहको परीक्षा सञ्चालन गर्नु उपयुक्त हुने भए पनि राज्यका तीन तहबीच भागबन्डा गर्दा कक्षा ८ स्थानीय तह, कक्षा १० प्रदेश तह र कक्षा १२ को अन्तिम परीक्षा सङ्घीय सरकारले गर्ने किसिमको प्रावधान विकसित भएको देखिन्छ तथापि एसइई परीक्षा अहिलेसम्म केन्द्रीय परीक्षा बोर्डले नै सञ्चालन गर्दै आएको छ । यसरी सञ्चालित भए पनि माध्यमिक तहको अन्तिम परीक्षा भने १२ कक्षा नै हो । यसरी राष्ट्रिय र अन्तर्राष्ट्रिय तहमा १२ कक्षालाई नै विद्यालय तहको अन्तिम परीक्षा मानिएको छ । यसैले अनावश्यक भय सिर्जना गर्ने किसिमले १० कक्षाको परीक्षालाई अन्तिम परीक्षा भनी अनावश्यक जोड दिनु राम्रो होइन । कोभिड १९ले सिर्जना गरेको असामान्य अवस्थामा कारण यस पटकको एसइई परीक्षा समयमा गर्न सकिएन । नियमित तालिकाभन्दा एक महिना ढिलो भइसकेको वर्तमान अवस्थामा आइपुग्दा पनि अवस्था सामान्यीकरण हुने समय ठोकुवा गर्न सकिने अवस्था छैन । लकडाउनको २३२४ दिनपछि एकैपटक ठूलो सङ्ख्यामा सङ्क्रमित भेटिनुले समस्याको गम्भीरतालाई झनै बढाउदै लगेको छ । यसैले परीक्षार्थी तथा परीक्षा बोर्ड दुवै अन्योलको अवस्थामा रहेको देखिन्छ । कलिलो उमेर तथा संवेदनशील अवस्थाका विद्यार्थीहरुलाई लामो समयसम्म तनाव र अनिर्णयको छटपटीमा राख्नु राम्रो हुँदैन । यसैले परीक्षा जसरी पनि गराउने ध्येयका साथ अनिश्चितताको यात्रामा निस्कनुभन्दा परीक्षाका वैकल्पिक विधिहरु आत्मसात गर्ने तथा आगामी शैक्षिक सत्रलाई भद्रगोल हुनबाट बचाउन पहलकदमी गरिनु आवश्यक देखिन्छ । अहिलेसम्मको मोटामोटी आँकलनअनुसार असार नलागी अवस्था सामान्य बन्ने सम्भावना न्यून छ । सम्पूर्ण कुरा सामान्य नभई विद्यालय खोल्न नसकिने भएकाले नियमित पठनपाठन सुरु हुन अझ बढी समय लाग्न सक्दछ । यसैले सरकारको ध्यान आगामी सत्रलाई खल्बलिनबाट जोगाउन इकक्षा, दूरशिक्षा लगायतका वैकल्पिक शिक्षण विधिको खोजी तथा सहजीकरणमा जानुपर्दछ । विश्वग्रामबाट हामी मात्र अलग्गै रहन सक्दैनौँ, कोभिड १९ ले पनि यही कुरालाई प्रमाणित गरिदिएको छ । सङ्कटको यस घडीमा परीक्षा सञ्चालन तथा आगामी सत्रको व्यवस्थापनमा विश्व समुदाय तथा संसारका प्रसिद्ध र स्तरीय बोर्डले केकस्ता मान्यता विकसित गरेका छन् भन्ने कुराको अध्ययन गरी सोही मान्यतालाई आत्मसात गर्नु आजको आवश्यकता हो । संसारका १६० देशमा परीक्षा सञ्चालन गर्दै आएको र उत्कृष्ट मानिएको क्याम्ब्रिज इन्टरनेसनलले आन्तरिक मूल्याङ्कनका आधारमा विद्यार्थीको मूल्याङ्कन गर्ने जिम्मा सम्बन्धित स्कुललाई दिइसकेको छ । स्कुलले पठाएको ग्रेडका आधारमा नेपालको १२ कक्षा समकक्षी ए लेभलको नतिजा प्रकाशन गर्ने गरी कार्यक्रम तथा कार्यविधि तयार गरी क्याम्ब्रिजले सम्बद्ध विद्यालयलाई निर्देशन जारी गरिसकेको छ । यस्तै अर्को अन्तर्राष्ट्रिय बोर्ड आई बीले पनि यस वर्षका कुनै पनि परीक्षा नलिने निर्णय गर्दै मूल्याङ्कनका आधार निर्माण गरी वर्षभर भएका आन्तरिक परीक्षाका आधारमा नतिजा तयार गर्दै छ । यी दुवै बोर्डले दिएको नतिजाका आधारमा विद्यार्थीले संसारका सबै विश्वविद्यालयमा प्रवेशका लागि मान्यता पाउने छन् । इन्डोनेसिया लगायत कैयौँ देशले महामारीका कारण यस वर्षको राष्ट्रिय परीक्षा सञ्चालन नगरी आन्तरिक मूल्याङ्कनका आधारमा नतिजा प्रकाशित गरिसकेको सन्दर्भमा छिमेकी राष्ट्र भारतको केन्द्रीय परीक्षा बोर्ड (सिबिएसई) २५ देशमा हुँदै आएका परीक्षा आन्तरिक मूल्याङ्कनका आधारमा मात्र गर्ने र भारतको अवस्था सामान्य भएमा विश्वविद्यालयका लागि अति आवश्यक पर्ने केही विषयको परीक्षा गर्ने रणनीतिमा देखिन्छ तर अवस्था सामान्यीकरण नभएमा अन्तर्राष्ट्रिय प्रचलन र मान्यतालाई आत्मसात गर्ने मनस्थितिमा देखिन्छ । नेपालका सन्दर्भमा १२ कक्षाको मूल्याङ्कनका लागि भारतीय मोडेललाई पर्खिनु स्वाभाविक भए पनि दस कक्षाको मूल्याङ्कनका लागि समसामयिक र अन्तर्राष्ट्रिय स्तरमा स्वीकृत मोडेल ग्रहण गनु ढिलो गर्नु हुँदैन । कसरी गर्न सकिन्छ एसइई ? विद्यार्थीहरु दस कक्षाको पढाइलेखाइ पूरा गरी परीक्षाका लगि तयार भएर बसेको अवस्थामा परीक्षाको अघिल्लो दिन साँझमात्र परीक्षा कार्यक्रम स्थगित भएको हो । वार्षिक परीक्षामा बस्न नपाए पनि सबै विद्यार्थीले कम्तीमा तीनओटा त्रैमासिक परीक्षा सम्पन्न गरिसकेका छन् अर्थात् १० कक्षामा पटक पटक उनीहरुको मूल्याङ्कन भइसकेको छ । यस सङ्कटका अवस्थामा विद्यालयले लिएका तीन ओटा त्रैमासिक परीक्षाका नतिजाका आधारमा अन्तिम ग्रेड निर्धारण गरी केन्द्रीय परीक्षा बोर्डले ट्रान्सकिप्ट जारी गर्नु नै उपयुक्त विकल्प हुन सक्दछ । शिक्षा ऐनमा भएको एसइई बोर्डले लिने भन्ने व्यवस्थालाई सरकारले अध्यादेशमार्फत सच्याएर तत्काल मूल्याङ्कन कार्यविधि तयार गरी विद्यालयलाई उत्तरदायी बनाउँदै विद्यार्थीको मूल्याङ्कन प्रक्रिया अगाडि बढाउँदा एसइईको हाउगुजी हट्नुका साथै शिक्षाक्षेत्रमा शिक्षालय र नियामक परीक्षा निकायबीच रहेको अविश्वासको रेखासमेत मेटिने छ । हाम्रो ग्रेडिङ पद्धति स्थिर प्रकृतिको छ अर्थात् ९० वा सोभन्दा बढी आउनेको ए प्लस, ८० वा सोभन्दा माथिको ए भनेर अङ्कलाई स्वतः अक्षरमा परिवर्तन गर्ने गरिन्छ । शैक्षिक स्तरको सन्तुलनमा यो विधि उपयुक्त पनि हो तर क्याम्ब्रिज इन्टरनेसनलले गर्ने ग्रेडिङमा अङ्क र अक्षरको निश्चित स्थिति रहँदैन अर्थात् थ्रेसहोल्ड कायम गरेर कहिले ६० अङ्क पनि ए ग्रेडमा पर्न सक्ने सम्भावना रहन्छ । सम्पूर्ण विद्यार्थीको सङ्ख्या, औसत ग्रेडको वितरण प्रणालीका आधारमा ग्रेड तय गर्ने गरिन्छ । नेपालका सन्दर्भमा आई बी बोर्डले तयार गरेको ढाँचालाई धेरै हदसम्म आत्मसात गरेर दस कक्षाका विद्यार्थीले दिइसकेका परीक्षाका आधारमा अन्तिम ग्रेड निर्धारण गर्नु व्यावहारिक देखिन्छ । यस अनुसार ग्रेडिङ गर्दा विद्यार्थीका तीन ओटा त्रैमासिक परीक्षाको उपलब्धि, स्कुलको विगत तीन वर्षको् नतिजा, प्रत्येक विषयको विगत तीन वर्षको नतिजा र समानस्तरका अन्य विद्यालयको नतिजा समेतको विश्लेषण गरी ग्रेड निर्धारण गर्दा विश्वसनीयता समेत कायम रहन्छ । आखिर एक वर्षको वास्तविक सिकाइ र पढाइको प्रतिबिम्बन त आन्तरिक परीक्षामा नै भइसकेको हुन्छ, तीन घण्टे मूल्याङ्कनले विद्यार्थीको क्षमता र सीप भन्दा घोकाइलाई जोड दिने भएकाले आन्तरिक मूल्याङ्कनको नतिजा नै बढी वस्तुगत हुन सक्दछ । सङ्क्रमणको भयावह अवस्थामा विद्यार्थीहरु मानसिक त्रासले अस्थिर भएका छन् । यतिखेर शान्त, स्थिर र निश्चिन्त व्यक्तिले आत्मबलले सङ्कट सामना गर्न सक्दछ तर कलिला विद्यार्थीहरु कोभिड १९को त्रास तथा परीक्षाको हाउगुजीले आक्रान्त बनेका छन् । जीवनमा खासै ठूलो प्रभाव नराख्ने परीक्षाका कारण भयभीत भई भावी कर्णधार मनोरोगको सिकार बन्ने अवस्था आउनु राम्रो होइन । यसैले अब परीक्षाको जोखना हेर्ने र तयारी गर्ने नगरी विश्वभर अभ्यास हुँदै आएका असल पद्धतिलाई आत्मसात गरी नयाँ सत्रलाई कम क्षति पुग्ने गरी वैकल्पिक शिक्षण विधिको खोजीतिर ध्यान लगाउनु बुद्धिमानी हुनेछ । एसइई जसरी पनि गराएर छोड्ने भन्ने दृष्टिकोण घातक हुन सक्ने भएकाले समय नघर्कँदै व्यवस्थित मूल्याङ्कन पद्धतिको विकास गरी समयमा नतिजा प्रकाशित गर्ने दिशातिर सम्बन्धित निकायको ध्यान जानु आवश्यक छ । भुसाल मनोवैज्ञानिक परामर्शदाता हुन्।"
नेतृत्व हस्तान्तरण विकल्प,"बुद्घि र शक्तिलाई मिलाउने प्रयास बिरलै मात्र सफल भएको छ,, सफल भए पनि केही समयका लागि मात्र सम्भव छ अल्वर्ट आइन्सटाइन। राजनीतिले यस्तै प्रश्नको खोजी गर्दो रहेछ विभिन्न कालखण्डमा। राजनीतिमा शक्ति प्राप्त गर्नु मात्र ज्ञान प्राप्त गर्नु होइन। राजनीतिमा शक्ति भनेको सत्ता मानिन्छ तर शक्तिशाली बुद्घि विवेक र ज्ञान नै हुनुपर्ने हो। भ्रम के छ भने, पद प्राप्त गर्नु नै बुद्घिमान हुनु हो। तर, बुद्घिमान बन्न बुद्घि नै चाहिन्छ न कि पद वा शक्ति। राजनीतिक सन्दर्भमा पनि पार्टीहरूको आन्तरिक जीवनमा ज्ञानका स्रोत प्रशस्त हुनुपर्ने हो। त्यो ज्ञान र स्रोत शक्ति वा राज्यको शक्तिमार्फत श्रमजीवी जनताको पक्षमा काम गरी राष्ट्रिय सन्तुलन कायम गर्न सक्ने हो भने यसले परिणाम दिन सक्छ। त्यसो नहुँदा निरपेक्ष विज्डमले काम गर्न सक्दो रहेनछ। यसको सन्तुलन नै राजनीतिक विज्ञानको खोजको विषय रहेछ। नेपालको राजनीति एकाएक तरंगित बन्यो। प्रधानमत्री केपी शर्मा ओलीले जारी गरेको अध्यादेश र त्यसबाट उत्पन्न परिस्थितिले नेकपालाई मात्र हल्लाएन नागरिक तहमा नयाँ जनमत सिर्जनासमेत भयो। राजनीतिमा आउने यस्ता प्रसंगले मुलुकका हरेक नागरिक र राज्यसंयन्त्र प्रभावित बन्छ। यसको प्रभाव प्रतिपक्ष, नागरिक समाज, राष्ट्रियअन्तर्राष्ट्रिय क्षेत्रमा समेत पर्यो। ओली सरकार लोकतन्त्र आगमनपछि आशा गरिएको सरकार हो। केही कमीकमजोरीबाहेक ओली अघिल्लोपटक प्रधानमन्त्री हुँदा नेपाली स्वाभिमान केही उचो बनेको थियो। त्यसैको परिणाम थियो निर्वाचनमा झन्डै दुईतिहाइ। कम्युनिस्ट नामधारीको पक्षमा आएको यस्तो परिणामले राजनीतिले नयाँ मोड लिएको थियो। राजनीतिक संकटले जहिले पनि सकारात्मक परिवर्तन र अवसर पनि सँगैसँगै लिएर आएको हुन्छ। अब नेकपाभित्र उत्पन्न राजनीतिक समस्याको उपयुक्त समाधान के हुन सक्ला ? भन्ने आम जिज्ञासाको अस्थायी समाधान खोजिएको छ। प्रधानमन्त्री एवं अध्यक्ष केपी ओली र अर्का अध्यक्ष पुष्पकमल दाहालको सचिवालय बैठकमा भएको आत्मालोचनापछि अध्यादेशबाट उत्पन्न गतिरोध तत्कालका लागि टरेको छ। व्यक्तिका इच्छाआकांक्षा एकछिन पर राख्ने हो भने समस्या समाधान गर्न सकिँदो रहेछ भन्ने यसले प्रमाणित गरेको छ। त्यसो त वामदेव गौतमको आकांक्षापूर्तिको सहमतिले पार्टीको कति हित गर्छ, त्यो भविष्यले देखाउनेछ। नेकपाभित्र दोस्रो पुस्तामा पार्टी काम, राष्ट्रनिर्माण र जनताका पक्षमा योगदान भएको पंक्तिको कमी छैन। वैचारिक धरातल र समयानुकूल नेतृत्व गर्नसक्ने क्षमता परिचित भइसकेको छ। नेपालमा दोस्रो पुस्ता मात्र होइन तेस्रो पुस्तासमेतको सहभागितामा अबको राजनीति अघि बढ्नुपर्छ। कम्युनिस्ट आन्दोलनको विकास, सामाजिक न्याय र समृद्घ देश निर्माणमा यो दुई पुस्ताको उदय जरुरी छ। अब यो प्रक्रियामा कसरी जाने त ? हालको नेतृत्वले समयको माग र परिस्थितिको विश्लेषण गर्दै नेतृत्व हस्तान्तरण गर्नुपर्छ। पुरानो पुस्तालाई राजनीतिक हिरो को रूपमा आफैं स्थापित हुने अवसर समयले प्रदान गरेको छ। खासगरी नेकपाको वरिष्ठ नेता केपी ओली, पुष्पकमल दाहाल, माधव नेपाल र झलनाथ खनाललाई अब इतिहासले त्यो अवसर पटकपटक दिने छैन। नेतृत्व हस्तान्तरणको अवसर सदुपयोग गर्नुपर्छ, नेकपालाई स्थापित गरिरहने हो भने। आम नागरिकको चाहना स्थिरता हो। २०७४ को निर्वाचनबाट नागरिकले जनमतमार्फत् त्यो अभिमत प्रकट पनि गरे। नेकपाकै एकलौटी सरकार हुँदाहुँदै पनि सरकार सञ्चालनमा समस्या उत्पन्न भयो। यससँग अन्तरनिहित विषय, यसको पर्दापछाडिका तथ्यको खोजी तथा अध्ययन हुनु आवश्यक छ। अबको बहस शासकीय स्वरूप, पार्टीको स्कुलिङ र यसको चेतना स्तरको बारेमा हुनु आवश्यक छ। जनताको सरकार भनिए पनि जनताबाट प्रत्यक्ष निर्वाचित प्रधानमन्त्री नभएको कारणले गर्दा प्रधानमन्त्री पार्टीप्रति जवाफदेही हुने कि नागरिकप्रति भन्ने प्रश्न पनि बहसमा छ। यो बहसको निरुपण हुनुपर्छ। यद्यपि लोकतान्त्रिक व्यवस्थामा पार्टी नै मुख्य हो। यसो भनिरहँदा अहिलेकै अवस्थाको पार्टीपंक्ति सक्षम छ कि छैन भन्ने विषयमा पनि बहस गर्न ढिला भइसकेको छ। निर्वाचित सांसद आफ्नै क्षेत्रमा मात्र सीमित हुने व्यवस्था रहेकाले सिंगो मुलुकका लागि सोच्ने कसले (? ) भन्ने प्रश्नको उत्तर खोज्दा राजनीतिक अस्थिरताको तस्बिर छर्लंग हुन्छ। त्यसैले अब जनमत तयार पारेर प्रत्यक्ष निर्वाचित कार्यकारी प्रमुखको व्यवस्थामा जानुपर्छ। सरकार परिवर्तनको खेल केही क्षणका लागि समाधान भएजस्तो देखिए पनि स्थिरता कायम गर्न दोस्रो पंक्ति तयार हुनुपर्छ। अहिलेको नेतृत्वले यसको मार्ग प्रशस्त गर्न ढिला गर्नु हुन्न। कोभिड१९ ले निम्त्याएको संक्रमणले राज्यको सबै तहलाई एकपटक पुनव्र्याख्या, पुनर्विश्लेषण र प्राथमिकीकरण गर्नुपर्ने संघारमा पुर्याएको छ। मानवजातिका लागि चुनौतीपूर्ण रहेको भाइरसको अस्तित्व केही समयमा अन्त्य हुन्छ नै। यो विषम परिस्थितिमा राजनीतिक सुझबुझ आवश्यक देखिन्छ। नेपालका अन्य राजनीतिक पार्टीले पनि वर्तमान परिस्थितिको यथार्थ विश्लेषण गर्दै नयाँ रणनीति तय गर्नुपर्ने आवश्यक छ। राजनीतिक पार्टीहरू निर्वाचनका बेला जनताको घरदैलोमा भोटका लागि मात्र पुग्ने स्वार्थी संस्कार छोडेर अबदेखि नयाँ सूचना जानकारी चेतना र सेवा सुविधासहित जनसमक्ष उपस्थित हुने नयाँ शैली र परम्परा स्थापित गर्नुपर्छ। पार्टीहरूले आफ्ना कार्ययोजना, कार्यशैली र व्यवहार परिवर्तन नगर्ने हो भने पार्टीको मात्र होइन दलीय व्यवस्थाको भविष्य सुन्दर देखिँदैन।"
कोरोनाउत्तारको आर्थिक विचलन,"कोरोनाले पारेको प्रभावका सम्बन्धमा धेरै विद्घान र लेखकहरूले विचार प्रस्तुत गरी नै रहनुभएको छ। तर, कोरोना उत्तरकालको विश्व अवस्थाबारे भने खासै अनुमानबाहिर आएको पाइन्न। कोरोना संक्रमणसँग जुध्न संसारका सबै देशले ठूलो स्रोत खर्च गरिरहेका छन्। कोरोनाको प्रकोप त एकदिन अवश्य अन्त्य होला, तर त्यसपछिको अवस्थाको परिदृश्यवारे भने गहिरिनुपर्ने देखिएको छ। कोरोनापछि पनि के अहिलेकै अवस्थाले निरन्तरता पाउला ? अमेरिकाको वर्चस्व यथावत् होला ? अथवा विश्वको वर्तमान सम्बन्ध र व्यवस्थामा परिवर्तन होला ? नेपालजस्ता साना देशको रणनीति के हुनुपर्ला ? कोरोना भाइरस (कोभिड १९) को प्रकोपले यो लेख तयार गर्दासम्म दुई लाखभन्दा बढीको ज्यान लिइसकेको छ। ३० लाख जनता यसको प्रत्यक्ष मारमा परिरहेका छन्। घरघरमा क्वारेन्टइनमा र आइसोलेसनमा बस्नेहरूको तथ्यांक अज्ञात नै छ। यो भाइरसले विश्वका अतिविकसित भनिएकै देशलाई तनाव बनाएको छ। बेलायतले कोरोनाको भ्याक्सिन बनाएको समाचार प्रकाशित भए संसारमा त्यो फैलिन निकै समय लाग्छ। अमेरिका, फ्रान्स, बेलायत, इटालीजस्ता अतिविकसित जी७ भित्रका देश नै बढी आक्रान्त भएका छन्। विश्वभरनै लकडाउन भएको छ। यो भाइरसको विश्वव्यापी विस्तारले संसारका सबै देशवासीका सामाजिक, सांस्कृतिक पारम्परिक नियमिततामा उथलपुथल आएको छ। यतिसम्म कि मरेका मान्छे बोक्न, दाहसंस्कार गर्न र काजक्रिया गर्न पनि समस्या भएको छ। मरेका मान्छेको लास उठाउन र लास गाड्न समस्या भएको खबर विशेषतः ठूला भनिएका देशबाट नै बाहिर आएका छन्। घरभित्रै पनि मान्छे त्रस्त भएका छन्। विश्व एउटा गाउँ भएको वर्तमानमा कामविशेषले फरक ठाउँ र फरक देशमा बसेका श्रीमान् श्रीमती, तिनका बालबच्चा, बाबुआमा मर्दा पनि जान, भेट्न र परम्परागत संस्कार र पर्वका काममा सामेल हुन पाएका छैनन्। एक अर्काको दूरी सकेसम्म ६ फिट र नभए पनि ३ फिट कायम गर्नैपर्ने वाध्यताले स्पर्श गर्न,अंकमाल गर्न नसक्ने बनाएको छ। कोरोनापछि नेपालजस्ता साना अर्थतन्त्र भएका देशले पनि आन्तरिक रूपमा नै बाँच्न सक्ने रणनीति बनाउन जरुरी देखिन्छ। कोरोनाको कारणले विश्व अर्थतन्त्रलाई आकलन गर्दा विश्वको आर्थिक वृद्घिदर २ प्रतिशत नकारात्मक हुनसक्ने अनुमान बाहिरिएको छ। अमेरिकामा यो महामारीमा विज्ञहरूले २ ट्रिलियन डलरबराबरको क्षति हुने आँकलन गरेका छन्। अमेरिकी अनुमानले नगद असरलाई लक्षित गरेको देखिन्छ। त्यसबाहेक कोरोनाले पारेको मानवीय क्षति, अब हुने बिरामीको लागि आवश्यक पर्ने खर्चको अनुमान गर्न सकेको देखिन्न। यी विषय समेतलाई समावेस गरेर अनुमान प्रक्षेपण गर्न सकिएमा कोरोनाको प्रभावबाट आउने आर्थिक दायित्वको प्रक्षेपण हुन सक्ला। तर, मानवीय संवेदना आर्थिक पक्षसँग मात्र जोडिने विषय नभएकाले कोरोना उत्तरको अवस्थाको बारेमा अनुमान प्रक्षेपण गर्दा कोरेनाले सिर्जना गरेको मूल्य, सामाजिक संरचना खल्बलिँदा सिर्जना भएको लागत, सांस्कृतिक धरोहरको सञ्चालनमा आएको व्यवधान, पारिवारिक विखण्डनबाट सिर्जित त्रासको मूल्य, भाइरसको उपचार गर्दा जन्मिएका साइड इफेक्टमा गर्नुपर्ने उपचार, तनाव, हंगामा, भाइरसको कारणले गर्नुपरेको लकडाउनका बेलाको हिंसाको मूल्य,बहुपक्षीय अन्तर्राष्ट्रिय संगठन र देशका बीचको सम्बन्धमा आएको आशंका र द्वैधताको लागत,वस्तुको मूल्यमा आएको अत्यधिक गिरावट (जस्तै पेट्रोल) र अत्यधिक मूल्यवृद्घिजस्तो (एन्टिव्याक्टेरियल मेडिसिन) आदिको मूल्यांकन गर्न सकेको छैन। यस अतिरिक्त पनि विश्वव्यापी लकडाउन, सटडाउन, ठूलादेखि सानासम्मका औद्योगिक प्राधिकरणको उत्पादन बन्द हुनु, अनिश्चितता आउनु, श्रमिकहरूको रोजगारी बन्द हुनु, विश्व व्यापार संगठनका उद्देश्य र भूमण्डलीकरणको अभ्यासअनुसार अर्को देशमा गएर काम गर्नेको रोजगारी नासिनुजस्ता अनगिन्ती असर पनि विश्वव्यापी महामारीको रूपमा आएको कोरोना भाइरसको असरको सीमाभित्रै परे पनि तिनीहरूको आकलन भएको देखिन्न। विश्वभर नै अहिले ठूला साना सबैजसो उद्योग बन्द भएकाले एकातिर उत्पादनशून्य जस्तै छ भने दिनदिनै काम गरेर रोजगारी चलाइरहेकाहरूको अवस्था विकराल बन्दै गएको छ। नेपालमा भने यति हुँदा पनि सरकार आमनागरिक र प्रतिपक्षी दलसँग बसेर राहत प्याकेज बनाउन लागेको गन्ध आएको छैन। स्वस्थ्य र सुरक्षा क्षेत्रमा काम गर्नेहरूको बीमा गर्नेबाहेक सरकारको तर्फबाट जनताले पाउनपर्ने र पाउनसक्ने सहुलियतको निर्णयको खबर सुन्न पाइएको छैन। जिल्लाजिल्लामा क्वारेन्टाइन स्थापना गर्न निर्देशन दिए पनि बजेट र गुणस्तरबारे सरकार मौन छ। घरधनीहरूलाई घरभाडा छुट गरिदिन अनुरोध गर्नुअघि घरभाडाबाट गुजारा गर्नेहरूका सम्बन्धमा र विपन्न मजदुरका सम्बन्धमा सरकारले गर्न सकेका काम बाहिर आएको भए यो परिस्थितिमा सरकारको प्रयासलाई हेरेर आम जनता र घरधनीहरू आश्वस्त बन्न सक्ने हुन्थे। तर, सरकारको तर्फबाट गरेका कामका सूची आउनुअघि श्रमिकलाई कम्पनीले नै उनीहरूकै सञ्चित कोषबाट रकम दिने निर्देशन जारी भएको छ। यस्तो विश्वव्यापी महामारीको बेलामा देशको सम्पूर्ण शक्ति लगाएर काम गर्नुको साटो संघीय सरकारबाट स्थानीय सरकारलाई क्वारेन्टाइन बनाउन, रकम वितरण गर्न र औषधी छर्कन निर्देशन दिने निर्णय आउनु कति गैरजिम्मेवार र पानीमाथि ओभानो बन्ने निर्णय हो, जनताले नबुझ्ने हुँदैन। ठोस राहतका प्याकेज नल्याएर विद्युत् र इन्टरनेटमा छुट दिने, बैंकको ब्याज र सरकारलाई तिर्ने कर एक महिनापछि तिरे हुनेजस्ता हलुका निर्णय आउनुले सरकारको रोग, रोगी र जिम्मेवारीप्रति देखिएको उदासीनता उजागर भएको छ। कोरोना भाइरसको प्रतिकार गर्न चालेका अरू केही देशको प्रयासलाई हेर्दा पनि नेपालको बेवास्ता छर्लंग हुन्छ। बेलायत सरकारले काम गर्न नसक्ने कोरोना भाइरस बिरामीलाई ८० प्रतिशत कामदार ज्याला दिने निर्णय गरेको छ। सरकारले ३७९ अर्ब डलरभन्दा बढीको प्याकेजको साथै स्थानीय व्यापारलाई सहयोग पुर्याएको छ। सहयोग प्याकेज बनाउँदा मुख्यतया होटेल, एयरलाइन्स र खुद्राव्यवसायीमा ध्यान केन्द्रित गर्ने जनाएको छ। प्याकेजले व्यक्तिलाई उनीहरूको धितो भुक्तान गर्न र अरबौं पाउन्डको भाडामा पनि सहयोग पुर्याउने उल्लेख छ। अमेरिकी सरकारले मार्चमा आफ्नो देश बचाउन ऐतिहासिक दुई ट्रिलियन प्याकेज पारित गर्यो। लाखौं अमेरिकीले बेरोजगारी र लाखौंले रोजगार कटौतीको लागि फाइल गरे। फलतः अमेरिकाले आप्रवासी भिसा बन्द गरिदियो। जर्मनीले त्यहाँको स्टेट बैंकसँग काम गरिरहेको छ। ६१० बिलियन डलरको सहयोग प्याकेजबाट उद्योगहरूलाई सहयोग गर्ने र रोजगार बचत गर्ने जनाएको छ। यो प्याकेजभित्रको ५५ अर्ब डलरले सानो व्यवसायलाई मद्दत गर्नेछ। सहयोग प्याकेजको रकमले स्वास्थ्य विभाग र अस्पतालहरूलाई पनि सहयोग पुर्याउनेछ। इटालीमा यो रोगले करिब १३ हजारलाई मारिसकेको छ। तिनीहरूको अर्थव्यवस्था भाइरसले गम्भीर प्रभावमा परेको छ र इटालीमा स्वास्स्थ्य सेवाबाहेकका सबैजसो व्यवसाय बन्द छ। मार्च ११ मा नै इटालीले २४ मिलियन डलरको प्याकेज ल्याएको छ। यसले सानो व्यवसायीलाई ऋण दिन र आर्थिक समस्यामा परेकालाई सहयोग पुर्याउन प्रयोग गरिने उल्लेख छ। छिमेकी भारतमा २१ दिनको लकडाउनको घोषणा भएको छ। सरकारले दैनिक आवश्यकताहरू भएका आफ्ना जनतालाई सहयोग पुर्याउन हालसालै २२५ बिलियन डलर खर्च गर्ने योजना पारित गरेको जनाएको छ। यस योजनाले गरिब परिवारलाई निःशुल्क खाद्यव्यवस्था, स्वास्थ्य सेवाकर्मीलाई स्वास्थ्य बीमा प्रदान गर्न, ज्येष्ठ नागरिकलाई नगद भुक्तानी गर्ने, निर्माण श्रमिकहरू, कम आय भएका विधवा र किसानलाई सहयोग पुर्याउने उल्लेख छ। अन्त्तमा,कोरोना विश्वव्यापी महामारीका रूपमा व्यापक बन्दैछ। शक्ति राष्ट्रमा नै यसले बढी असर गरिरहेकाले रोग र भौतिक सम्पन्नता बीच प्रत्यक्ष सम्बन्ध नहुने स्पष्ट पारेको छ। तर, विश्वको स्रोत कोरोनासँग लड्नमा खर्च भएकाले अब बन्ने बजेट र विकासमा यसको प्रभाव अवश्य पर्नेछ। अन्तर्राष्ट्रिय सहयोगको ग्राफ बदलिनेछ। त्यसबेलामा अहिलेको विश्व आर्थिक सम्बन्ध अहिलेकै जस्तो नहुने स्पष्ट छ। यो अवस्था बुझेर नेपालजस्ता साना अर्थतन्त्र भएका देशले पनि आन्तरिक रूपमा नै बाँच्न सक्ने रणनीति बनाउन जरुरी देखिन्छ।"
प्रतिगमनको कम्प परकम्प,"जनता कोभिडको त्रासले गुप्तबास बस्न बाध्य भएको बेला नेताहरू धारिलो तरबार लिएर नाङ्गो नृत्य गरिरहेका छन् लकडाउन अवधिमा सकेसम्म विज्ञानकेन्द्रित लेख लेख्न म तल्लिन थिएँ। यसैबीच प्रधानमन्त्री केपी शर्मा ओलीले मुख्यमन्त्रीहरूलाई दिएको निर्देशनको भिडियो टेप सार्वजनिक भयो। आफूलाई सम्पूर्ण ठान्ने अनि विज्ञानलाई गुमराह गर्ने ओली वचन र भाइरससँग तुलना गरेर अब यो गीता ज्ञानतिर जानुपर्ने खतरा हुन्छ भन्ने ओली कथन सुनेर म झस्किएँ। यसरी अरूको आस्थालाई खतरा भन्दै ठट्टा गर्दा उत्पन्न हुनसक्ने खतराबारे ओली गम्भीर छैनन्। वैशाख ८ गते बिहान १० बजेतिर एकजना प्रधानसम्पादकलाई फोन गरेर प्रधानमन्त्री केपी ओलीले संयम गुमाएको हुँदा लोकतन्त्रमाथि घात गर्ने कदम चाल्दैछन् भन्ने धारणा सुनाएँ। साँझ पर्दा नपर्दै दुइटा अध्यादेश मन्त्रिपरिषद्ले पारित गरी राष्ट्रपतिबाट झटपट जारी भएको खबर आगोसरी फैलियो। त्यो प्रतिगमनउन्मुख कदम थियो तसर्थ त्यसको विरुद्घ मेरो विचार सार्वजनिक भयो। दुइटा प्रतिगामी अध्यादेशको कम्पपछि लोकतन्त्रको मूल्यमान्यतालाई क्षतविक्षत् बनाउँदै दर्जन बढी परकम्पहरू गए। दलफोड अध्यादेश को मूल उद्देश्य विपक्षी दलहरूलाई तोडफोड गर्नुका साथै सत्तारुढ नेकपाको विभाजनलाई पनि सहज तुल्याउने नियतले प्रेरित थियो। त्यसैले विपक्षी दलहरूका साथै नेकपाको सचिवालय बैठकमा ठूलो म्याग्निच्युडको परकम्प गयो। नेकपाका २० जना नेताले तत्काल स्थायी समिति बैठक बोलाउन माग गरे। संवैधानिक परिषद् तोडमरोड अध्यादेश को मूल उद्देश्य संवैधानिक निकायहरूमा चाँडोभन्दा चाँडो आफ्ना अनुयायीलाई भर्ती गर्नु र विपक्षीआलोचक सिध्याउने दुर्नियतले प्रेरित थियो। प्रतिगामी अध्यादेशको कम्पपछि राजनीतिको आपराधीकरणको परकम्प सुरु भयो। यस क्रममा लकडाउन लत्याउँदै सत्तारुढ नेकपाका दुईजना सांसदसहितको टोली एउटा विपक्षी दल फुटाउने उद्देश्यले सो दलका सांसदलाई काठमाडौं ल्याउन महोत्तरी पुगे जुन अहिले अपहरण प्रकरणका रूपमा चर्चित छ। यद्यपि अध्यादेश कम्पले चोइट्याउने त्रासले संघीय समाजवादी र राजपाबीच मध्यरातमा एकता भयो। त्यही प्रतिगामी अध्यादेशका कारण राजतन्त्र पुनस्र्थापनाका लागि अभियानरत राप्रपाले शेरबहादुर देउवा नेतृत्वको कांग्रेस र डा बाबुराम भट्टराई नेतृत्वको जनता समाजवादी पार्टीको छहारी भेट्टायो। सत्तारुढ दलका सांसदहरूको अगुवाइमा विपक्षी सांसदको अपहरण भएको आरोपसहित जाहेरी दिन जाँदा प्रहरी र सरकारी वकिलको कार्यालयले जाहेरी लिन नमान्नुले विधिको शासनको पनि अपहरण भएको सन्देश गयो। यसरी भोलि हुनसक्ने सम्भावित अशान्तिको अपजस पनि वर्तमान सरकारलाई जाने भयो। प्राविधिक रूपमा त्यो अपहरण थियोथिएन एउटा कुरा तर त्यो अपराध भने अवश्य थियो, सत्ताद्धारा गरिएको अपराध। जाहेरी लिई गहिरो अनुसन्धान गरेर दूधको दूध पानीको पानी छुट्याउने अवसर सरकारी निकायलाई थियो। तर, लहरो तान्दा बालुवाटार पनि तानिने हुँदा जाहेरी नलिन सरकारले दबाब दियो। यसरी यो मुद्दालाई निर्वाचनका दौरान घरघरमा पुर्याउने बाटो पनि सरकारले खन्यो। यद्यपि अहिले बल राष्ट्रिय मानव अधिकार आयोगको कोर्टमा छ। सत्य तथ्य सार्वजनिक गरी विगतमा गुमेको साख आर्जन गर्नै अवसर अहिले आयोगसँग छ। सांसद क्रयविक्रयको त्यो घिनलाग्दो पाटोलाई आयोगले उदाङ्गो पार्न सक्यो भने अर्को परकम्प जानेछ। मध्यरातमा प्रधानन्यायाधीश र संवैधानिक अंगका प्रमुखसँग प्रधानमन्त्रीको गुपचुप भेटघाट र मन्त्रणालाई पनि प्रतिगामी अध्यादेशको परकम्प भन्नुपर्छ। पार्टी भित्रबाहिरको तीव्र विरोधपछि प्रतिगामी जोडी अध्यादेश फिर्ता लिन सरकार बाध्य भयो तर त्यसपछि नेकपा सांसदहरूको हस्ताक्षर संकलनका नाममा अर्को परकम्प गयो। प्रधानमन्त्री पक्षधरले आफूलाई धम्की दिएको आरोप सत्तारुढ नेकपाकै राष्ट्रियसभा सांसदले लगाइन्। प्रधानमन्त्री ओली सर्वसम्मत रूपमा नेकपा संसदीय दलको नेता निर्वाचित भएका थिए। नेकपा संसदीय दलमा ओलीको नेतृत्वलाई कसैले चुनौती नदिएसम्म नेकपाका सबै सांसदको समर्थन ओलीप्रति नै रहेको मानिन्थ्यो। ओलीलाई चुनौती दिन कसैले विरोधमा हस्ताक्षर संकलन गर्नु एउटा कुरा तर सर्वसम्मत ओलीले आफ्नो पक्षमा हस्ताक्षर संकलन अभियान सुरु गर्नुले ओली अल्पमतमा परेको सन्देशसहित अर्को परकम्प गयो। सत्तारुढ दलभित्र एक्लिँदै गएपछि वामदेव गौतमलाई भावी प्रधानमन्त्रीका रूपमा ओलीले पासा फ्याँके। त्यसपछि गौतमको चुरीफुरी त्यो बेहुलोको जस्तो देखियो जहाँ बेहुलीको टुंगो थिएन। प्रधानमन्त्री हुन प्रतिनिधिसभा सदस्य हुनुपर्ने अनिवार्य प्रावधान थाहा हुँदाहुँदै प्रतिनिधिसभाको सदस्य नै नभएको मान्छेलाई प्रधानमन्त्री प्रस्ताव गर्दाको कम्पले केही दिन भए पनि लकडाउनमा निस्सासिएका नागरिकलाई मनोरन्जन दियो। त्यसो त गत प्रतिनिधिसभाको निर्वाचनमा पराजित पात्रहरू मन्त्री बन्न नसक्ने स्पष्ट संवैधानिक व्यवस्थाविपरीत गौतमलाई उपप्रधानमन्त्रीको ललिपप फ्याँक्ने पनि बालुवाटार नै थियो। मध्यरातमा प्रधानन्यायाधीश र संवैधानिक अंगका प्रमुखसँग प्रधानमन्त्रीको गुपचुप भेटघाट र मन्त्रणालाई पनि प्रतिगामी अध्यादेशको परकम्प भन्नुपर्छ। राष्ट्रपतिसँग प्रधानमन्त्रीको पटकपटकको छलफलले संसद् विघटनको हल्ला पनि व्याप्त भयो यद्यपि हत्तपत्त संसद् विघटन हुन नसक्ने संवैधानिक प्रावधानका कारण त्यस्तो हल्ला आफैं सेलायो। तर, सांसदहरूलाई तर्साउने नियतले विघटनको हल्ला चलाउनेहरू बालुवाटारकै अनुचर थिए त्यसैले होला प्रतिगामी अध्यादेश ल्याउनेले संसद् विघटनको सिफारिस पनि गर्नसक्ने आशंका कतिपय सत्तारुढ सांसदहरूमा व्याप्त थियो। प्रतिगामी अध्यादेशको कम्पपछि परराष्ट्र क्षेत्रमा ठूलै परकम्प गयो। राष्ट्रपतिसँग चिनियाँ राजदूतको भेटपश्चात् चिनियाँ राष्ट्रपति र नेपाली राष्ट्रपतिबीच टेलिफोन संवादको चाँजोपाँजो मिलाइयो। नेपालको राष्ट्रपति कार्यकारी होइनन् भन्ने जानकारी चिनियाँ राष्ट्रपतिलाई नभएको होइन। महामहिम राष्ट्रपति विद्यादेवी भण्डारीले कोभिड१९ महामारीको भन्दा सत्तारुढ दलभित्रको महामारीबारे ध्यानाकर्षण गराएको आशंका हुँदै थियो। त्यसपछि कहिले प्रधानमन्त्री ओली, कहिले प्रचण्ड र कहिले माधव नेपालसँगको चिनियाँ राजदूतको मन्थन वैशाख २० गते सचिवालय बैठक नसकिँदासम्म जारी रह्यो। कुनैबेला भारतीय कूटनीतिज्ञको यस्तै चलखेलबाट दिक्क भएका नेपाली यसपटक लकडाउनमा चिनियाँ कूटनीतिज्ञको सक्रियताबाट दिक्क भए। यही अवधिमा सत्तारुढ नेकपाले गठन गरेको अमेरिकी सहयोग परियोजना एमसीसी अध्ययन कार्यदलले एमसीसी परियोजना अमेरिकाको इन्डोप्यासिफिक रणनीतिकै हिस्सा भएको निचोडसहितको सुझाव प्रतिवेदन सार्वजनिक गर्यो। संसद्बाट अनुमोदन हुनुपर्ने प्रावधान रहेको एमसीसीको बारेमा दल, संसद् वा नागरिक स्तरमा जमेर बहस हुनु स्वाभाविक हो तर चिनियाँ कूटनीतिज्ञको तीव्र चलखेल भइरहेको बेला एमसीसीलाई तुहाउने गरी सत्तारुढ दलको कार्यदलको धारणा सार्वजनिक हुनुले लेनदेनको तर्क गर्नेहरूलाई बल पुग्यो। चिन्ता एमसीसी तुहिनेभन्दा पनि नेपाललाई चिनियाँ सुरक्षा छाता बीआरआईमा धकेल्ने कुराको हो। एमसीसीको केस्राकेस्रा केलाउनु स्वाभाविक हुन सक्छ तर चिनियाँ छाता बीआरआईको पछाडि आँखा चिम्लेर दौडनु चिन्ताको विषय हो। अध्यादेशपछिको यो परकम्पका कारण अमेरिकासँग नेपालको दूरी बढ्न सक्छ, भारतको मनमा सन्देहको गहिरो बिजारोपण भएको हुनसक्छ। यसले अर्को दुघर्टना ननिम्त्यायोस्। त्यसो त प्रतिगामी अध्यादेशका कारण विभिन्न आवरणमा सलबलाइरहेका अनेकौं पात्रहरू पनि असली स्वरूपमा प्रकट हुन बाध्य भए। नागरिक समुदायको नाममा केही पात्रहरूले प्रधानमन्त्री ओलीको भरपुर वकालत गरे तथापि त्यो उनीहरूको स्वतन्त्रता थियो तर प्रतिगामी अध्यादेश आउँदा उनीहरूमध्ये केही सत्तालाई हौस्याइरहेका थिए। प्रेसको केही हिस्साले उनीहरूको विचारलाई नागरिक समाजको धारणाका रूपमा पस्कियो जसका कारण नागरिक समाज नामप्रति नै धेरैमा वितृष्णा पैदा भयो। अदालतको फैसलाबाट भ्रष्टाचारमा जेलसजाय भोगेका देखी पार्टीका प्रवक्तासम्मलाई मिसाउँदा उनीहरू बदनाम भए अरूले पनि अनाहकमा आक्षेप सुन्नुपर्यो। अध्यादेशपछिको परकम्पले सत्ता, सत्तारुढ दललाई मात्र होइन प्रतिपक्षसहित धेरैलाई नङयाएको छ। सत्तारुढ दलभित्रको कुरा गर्दा प्रधानमन्त्री ओलीले भावी प्रधानमन्त्रीका रूपमा विगतको विकृतिका पर्याय मानिएका बामदेवको सट्टा आफ्नै समर्थक सुवास नेम्बाङ वा मन्त्रिपरिषद्कै सहयोगीलाई प्रस्ताव गर्न सक्थे, गरेनन्। माधव नेपालले प्रधानमन्त्री खान र्याल चुहाउनुभन्दा भीम रावललाई अघि बढाउन सक्थे, बढाएनन्। प्रचण्डले प्रतिनिधिसभाको सदस्य आफ्ना सहयोगी कुनै पनि पात्रलाई प्रधानमन्त्री पदमा प्रस्तावित गर्न सक्थे, गरेनन्। लकडाउनपछिको अवस्थामा समेत स्वास्थ्य सामग्री खरिदमा संलग्न मन्त्रिमण्डलका सदस्यलाई कारबाही गर्नु त परै जाओस्, मन्त्रिमण्डलबाट बर्खास्तसमेत नगरेर ओलीले आफैंलाई सन्देहको घेरामा तानेका छन्। तर, यसबारे प्रश्न गर्ने सामर्थ्य माधव नेपालसँग छैन किनकि उनी आफैं बालुवाटार जग्गाप्रकरणमा पोलिएका मान्छे हुन्। ओली सरकारले गरेको भ्रष्टाचारविरुद्घ मुठ्ठी कसेर प्रचण्ड बोल्न सक्दैनन् किनकि उनीविरुद्घ शिविरका लडाकु भत्ता प्रकरणमा अख्तियार लगायतका निकायमा फाइल जो खडा भएको छ। यथार्थमा नेकपाका मूर्धन्य तीनैजना नेता सुशासनप्रति प्रतिवद्घ छैनन् जबकि अहिले लोकतन्त्रलाई सबैभन्दा ठूलो खतरा कुशासनबाट छ। बितेको दुईसाता सत्ता र सत्तारुढ दलले कोभिड नियन्त्रण र लकडाउनका कारण समस्यामा जेलिएका नागरिकबारे थोरै, सत्ता र राजनीतिक स्वार्थमा धेरै ऊर्जा खपत गरे। अध्यादेश प्रकरणपछि अहिले को बढी थलियो भन्ने चर्चा सुरु भएको छ जबकि सत्ता मञ्चित अपराधका कारण सबैभन्दा बढी लोकतन्त्र थलिएको छ। प्रतिपक्षविपक्ष जागरुक हुनुपर्ने तर स्वंय शेरबहादुर देउवाले भ्रष्टाचारको अभियोगमा मुद्दा चलिरहेका नेपाली कांग्रेसका उपसभापतिलाई दाहिने राखेर विपक्षीहरूको आन्दोलनको प्रारुप कोरेको दृश्य देखियो। गणतन्त्र स्थापनापछि सत्ताको स्वाद चाख्ने, प्रधानमन्त्रीको आसनमा बस्ने र बढी लाभ लिने पात्र पनि देउवा हुन् तर आन्दोलनका नाममा राजतन्त्र पुनस्र्थापना गर्ने प्रमुख उद्देश्य भएको, गणतन्त्रलाई दिनरात धारे हात लाएर सत्तोसराप गर्ने सँगै कुम जोडेर उनीहरूको मनोबल र दायरालाई देउवाले विस्तार गरेको देखियो। सहकार्यआन्दोलन गर्दा कमसेकम लोकतन्त्रप्रति प्रतिवद्घ हुनुपर्ने सीमारेखा निर्धारण गर्नुपथ्र्यो तर नेपाली कांग्रेसमा कुनै गम्भीरता देखिएन। यसबाटै प्रष्ट हुन्छ देउवाको प्राथमिकता सुशासन र लोकतन्त्र दुवै होइन फगत सत्ता हो। जनता कोभिडको त्रासले गुप्तबास बस्न बाध्य भएको बेला नेताहरू धारिलो तरबार लिएर नाङ्गो नृत्य गरिरहेका छन्। प्रतिगामी अध्यादेशसँगै सत्तामा बस्नेहरूले राजनीतिको आपराधीकरण गरे, सत्ताको भ्रष्टीकरण गरे, कूटनीतिलाई बिटुल्याए, संवैधानिक अंगहरूको राजनीतीकरण गर्न खोजे, सत्तारुढ दलका युवा पुस्तालाई भिजिलान्तेकरण गर्न खोजे। त्यतिमात्र नभएर प्रेसलाई धम्क्याए, सामाजिक सञ्जाललाई जिस्काए। समग्रमा भन्नुपर्दा संवेदनालाई लत्याए, मानवतालाई घायल बनाए र लोकतन्त्रको चिरहरण गरे। कसैले दुशासन कसैले दुर्योधन भएर लोकतन्त्रको चिरहरण गरिरहेका छन्।"
मार्सेलोलाई रियलमै मज्जा,"म्याड्रिड : ब्राजिल एवं स्पेनिस पावर हाउस रियल म्याड्रिडका भेट्रान मिडफिल्डर मार्सेलोले पछिल्लो समय रियल छाड्न लागेको चर्चा चलेको थियो। मार्सेलोले रियल छाडेर इटालियन क्लब युभेन्ट्समा पूर्व सहकर्मी क्रिस्टियानो रोनाल्डोसँग जोडी बाँध्न लागेको समाचार ब्यापक बनेको थियो। तर, रियलमा १३ वर्ष बिताइसकेका मार्सेलोले सबै हल्लाहरु निराधार भएको बताएका छन्। मैले रियलमै सम्पूर्ण मज्जा लिइरहेको छु। म रियल छाडेर अन्त जान चाहन्न। मलाई त्यस्तो लाग्दैन कि रियलले मलाई बेच्छ। अन्य टोलीले मेरो बारेमा चासो देखाउनु राम्रो कुरा हो। तर पनि म रियलमै खुसी छु, ३१ वर्षीय मार्सेलोले भने। रोनाल्डो युभेन्ट्स जाने बेलामा भने मार्सेलोले रोनाल्डोबिना आफू क्लबमा रहन नसक्ने बताएका थिए। उनले सम्झौता नवीकरणको समयमा उक्त कुरा बताए पनि रियलमा ब्राजिलकै भिनिसियस जुनियर, बेल्जियमका इडेन हजार्डलगायतको आगमनपछि उनी खुसी बनेका थिए। मार्सेलो अहिले रियलमा लामो समय टिकिरहने कप्तान सर्जियो रामोस पछिका दोस्रो खेलाडी हुन्। उनी सन् २००७ मा ब्राजिलको फ्लुमिनेन्सबाट पाँच मिलियन पाउन्डमा रियलमा अनुबन्ध भएका थिए। रियलको मुख्य खम्बाको रुपमा रहँदै आएका मार्सेलोलाई पछिल्लो एक वर्ष भने मांशपेसीको चोटले सताइरहेको छ। रियलमा प्रशिक्षक जिनेदिन जिदानको पनि उनी विश्वास पात्र हुन्। त्यसैले रियलले उनलाई हत्तपत्त तिरस्कार गर्न सक्दैन। रियललाई सबैखाले उपाधि दिलाइसकेका मार्सेलोले रियलमै अझै धेरै गर्न बाँकी रहेको पनि बताए। रियललाई उनले चार पटक च्याम्पियन्स लिग, स्पेनिस ला लिगा, फिफा क्लब विश्वकप र सुपर कोपा, तीन पटक युइएफए सुपर कप र दुई पटक कोपा डेल रे उपाधि जिताएका छन्। मार्सेलोले रियलका लागि तीन सय ५४ खेल खेल्दै २५ गोल गरेका छन्। सन् २००६ देखि ब्राजिल राष्ट्रिय टोलीका महत्वपूर्ण खेलाडी रहेका मार्सेलोले देशका लागि ५८ खेल खेल्दै ६ गोल गरेका छन्। रियलमा मार्सेलोको सम्झौता सन् २०२२ सम्म छ। विश्वकै राम्रो खेलाडीको छवि बनाएका मार्सेलोलाई रियलको पहिलो रोजाईमा पर्न भने स्वास्थ्यको साथसँगै थप मेहनत गर्नुपर्ने देखिन्छ।"
मार्टिनेज विश्व कपसम्म बेल्जियममा,"ब्रसेल्स : चर्चित स्पेनिस प्रशिक्षक रोबर्टो मार्टिनेजले आगामी विश्वकपसम्म बेल्जियमको राष्ट्रिय टोली समाल्ने भएका छन्। बेल्जियम फुटबल महासंघ र ४६ वर्षीय प्रशिक्षक मार्टिनेजबीच सम्झौता नवीकरणको विषयमा सहमति भएको समाचारमा जनाइएको छ। मार्टिनेजले सन् २०१६ को अगस्टदेखि बेल्जियमको राष्ट्रिय टोली समाल्दै आएका छन्। नयाँ सम्झौता अनुसार उनी सन् २०२२ मा कतारमा आयोजना हुने विश्वकपसम्म बेल्जियममा रहने छन्। ला डेर्नियर हेउर समाचारपत्रका अनुसार बेल्जियम फुटबल महासंघ र मार्टिनेजबीच तीन साताअघिदेखि यस विषयमा छलफल हुँदै आएको थियो। उनको पुरानो सम्झौताको अवधि यसै वर्ष आयोजना हुने भनिएको युरोकपसम्म बाँकी थियो। तर, विश्वब्यापी रुपमा फैलिएको कोरोना भाइरसको महामारीका कारण युरोकप फुटबल एक वर्ष पछाडि सरिसकेको छ। अब युरो कप सन् २०२१ मा आयोजना हुने बताइएको छ। मार्टिनेजकै प्रशिक्षकत्वमा सन् २०१८ को विश्वकपमा बेल्जियम तेस्रो भएको थियो। सम्झौता नवीकरणसँगै मार्टिनेजको पारि श्रमिकमा पनि उल्लेख्य बृद्धि गरिने बताइएको छ। समाचारमा जनाइए अनुसार उनको पारि श्रमिक दोब्बर पारिने भएको छ। बेल्यिम आउनुअघि उनले तीन वर्ष प्रिमियर लिग क्लब एभर्टन समालेका थिए। चर्चित प्रशिक्षकहरुको सूचीमा दरिने मार्टिनेजले विगतमा विगन एथलेटिक र स्वान्सी सिटी पनि समालेका थिए। सम्झौता नवीकरणको विषयमा बेल्जियम फुटबल महासंघ र प्रशिक्षक मार्टिनेजले भने हालसम्म आधिकारिक रुपमा केही बताएका छैनन्।"
अर्थुरको बार्सिलोना मोह,"बार्सिलोना : स्पेनिस पावर हाउस बार्सिलोनाले आफ्नो ब्राजिलियन मिडफिल्डर अर्थुर मेलोलाई बेच्ने तरखर गर्दैछ। दुई वर्षअघि क्लबमा आबद्ध भएका अर्थुरसँगै बार्सिलोना अधिकांश खेलाडी फेरबदल गर्ने अभियानमा लागेको छ। क्लबले बेच्ने तयारी गरेपछि अर्थुरले आफूले बार्सिलोना छाड्ने कुरा सोच्न पनि नसक्ने बताएका छन्। २३ वर्षीय अर्थुरलाई इटालियन सिरिए क्लब युभेन्ट्सले अनुबन्ध गर्न चाहेको समाचार बाहिरिएपछि अर्थुरले मुख खोलेका हुन्। बार्सिलोना अर्थुरलाई महँगोमा बेचेर आम्दानी गर्न चाहन्छ। बार्सिलोनाले अर्थुरको स्थानमा युभेन्ट्सकै ३० वर्षीय मिडफिल्डर मिरालेम पिजानिकलाई अनुबन्ध गर्न लागेको छ। यसो गर्दा बार्सिलोनालाई आर्थिक रूपमा धेरै फाइदा हुनेछ। कोरोना भाइरसले क्लबमा परेको आर्थिक संकट टार्न पनि बार्सिलोनाले यस्तो जुक्ति अपनाएको रिपोर्टहरू बाहिरिएका छन्। तर छोटो समयमै बार्सिलोनाको मिडफिल्डमा प्रभुत्व जमाएका अर्थुरले भने छिट्टै छाड्ने हिसाबले आफू बार्सिलोना नआएको बताए। बजारमा यस्ता चर्चा र हल्ला हुनु स्वाभाविक हो। म लामो समय बार्सिलोनामा बस्न चाहन्छु। मेरो पहिलो लक्ष्य टोलीको प्रमुख हिस्सा बन्नु हो। मैले जतिसक्दो टोलीलाई योगदान गर्नुछ। मैले आफूलाई बार्सिलोनामै थप प्रमाणित गर्न चाहेको छु। मेरा लागि बार्सिलोनाभन्दा उचित स्थान अरू छैन। बार्सिलोना यस्तो क्लब हो, जहाँ म सधैं खेल्न चाहन्थे, अर्थुरले भने। अर्थुर सन् २०१८ मा ब्राजिलकै शीर्ष डिभिजन क्लब ग्रेमिओबाट बार्सिलोना आएका थिए। उमेर समूहदेखि नै ब्राजिलको राष्ट्रिय टोलीबाट खेल्दै आएका अर्थुर सन् २०१८ देखि ब्राजिलको सिनियर टोलीका नियमित खेलाडी हुन्। उनले देशका लागि २० खेल खेलिसकेका छन्। बार्सिलोनाका लागि भने अर्भुरले ४३ खेल खेल्दै तीन गोल गरेका छन्। बार्सिलोनाको मिडफिल्डमा मुख्य हतियार बनेका अर्थुरको प्रदर्शनबाट युभेन्ट्स पनि लोभिएको छ। बार्सिलोना यही समयमा अधिकांश खेलाडी फेरबदल गरेर क्लबको आर्थिक संकट टार्ने दाउमा छ। बार्सिलोना पछिल्लो समय टोलीका कप्तान लियोनल मेसी, फ्राङ्क डि जोङ, गोलरक्षक मार्क आन्द्रे टेर स्टेगनलगायत केही पुराना खेलाडीबाहेक अरूलाई फेरबदल गर्ने तयारीमा छ। कोरोना भाइरसको महामारीका कारण अस्तव्यस्त बनेको बार्सिलोनामा समर ट्रान्सफर विन्डो पछि खेलाडीमा आमूल परिवर्तन हुने देखिएको छ।"
