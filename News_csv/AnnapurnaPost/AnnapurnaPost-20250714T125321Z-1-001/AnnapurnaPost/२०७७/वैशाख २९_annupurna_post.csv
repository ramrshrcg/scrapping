शीर्षक,विवरण
अन्तर्देशीय विद्युत् व्यापारमा चाँदीको घेरा,"नेपाल र भारतबीच विगतमा सम्पन्न कुनै पनि नदी सम्झौता आलोचनामुक्त हुन सकेनन्। कोशी र गण्डक सम्झौतामा हामी चुकेको वा राष्ट्रिय स्वार्थअनुरूप अघि बढ्न नसकेको रापतापयुक्त बहस देशमा विभिन्न कोणबाट चलिरहँदा फेरि अर्को सम्झौता गरियो। यो त्यही महाकाली सन्धि हो, जो सम्पन्न भएको यत्रो अवधि व्यतीत हुँदा पनि न पानीको उपयोग र बाँडफाँटमा हाम्रो कुरा मिल्न सकेको छ, न पञ्चेश्वर आयोजनाको निर्माण तथा विकासको स्वरूप नै टुंगो लागेको छ। यसमा हाम्रो उपलब्धि खोज्न कतै टाढा जानु पर्दैन। सन् १९९६ फेब्रुअरीदेखिको अवधि गन्दा महाकाली सन्धिले नेपालको कायापलट गर्ने मनको लड्डु खाँदै हामी बसेको पनि यति समय गइसकेको छ कि अर्को फेब्रुअरीमा यसको रजत जयन्ती मनाउने समय आएको स्मरण मात्र गरे पुग्छ। पानीको विषय संसारभरि नै जटिल हो, तर पानीसम्बन्धी अन्तर्राष्ट्रिय सन्धिसम्झौता, अभ्यास र अनुभवको बेवास्ता गरी प्राविधिक र प्राकृतिकभन्दा राजनीतिक विषयवस्तुका रूपमा विनामार्गचित्र अघि बढ्न खोज्दाको परिणामस्वरूप नेपालले यसलाई थप जटिल बनाएको छ। तर यी जटिलता फुकाउँदै कार्यान्वयन तहमा अनुकूलता हासिल गर्न नेपालले पर्याप्त गृहकार्य र विषयगत विज्ञताका साथ आफूलाई प्रस्तुत गर्न सक्छ र परिणाममुखी वार्ताका लागि रणनीतिक तयारी नपुग्दा पनि नेपालले आफ्नै कारण लघुताभास व्यहोर्नुपरेका दृष्टान्तलाई हामीले अतीतबाट सिकेका पाठका रूपमा लिन सक्छौं। तर यसैबीच स्वीकार गर्नैपर्ने उज्यालो पक्षचाहिँ के हो भने नेपाल र भारतबीच पानीको तुलनामा विद्युत्को विषय धेरै प्रगतिशील र परिणाममुखी रहेको पाइन्छ। यथार्थमा भन्नुपर्दा राष्ट्रिय स्वार्थका विषयमा पनि मत विभाजन हुने देश हो हाम्रो। एकथरी भन्छन् नेपालमा बाहिरबाट विद्युत् आयात गर्नै हुँदैन। अर्काथरी भन्छन् नेपालको विद्युत् निर्यात गर्नै हुँदैन। उग्र राष्ट्रवादको चपेटामा कहिलेकाहीं राष्ट्रिय हित कुण्ठित हुन जान्छ। विद्युत्को माग र उपलब्धताका साथै स्रोतका कारण पनि अन्तरनिर्भरताको सिद्धान्त हामीले पनि स्वीकार गर्नैपर्छ, जो परनिर्भरता होइन र आत्मनिर्भताको बाटोमा जसले कुनै छेकथुन गर्दैन। यस्तै बहस चलिरहे पनि नेपाल र भारतबीच विद्युत् आयातर निर्यातको प्रयोजनका लागि नेपालको ढल्केबर र भारतको मुजफ्फरपुर जोड्ने पहिलो अन्तर्देशीय उच्च भोल्टेज प्रसारण लाइन निर्माणको बाटो सन् २०१२ मा सेयरहोल्डर्स सम्झौता र प्रसारण सेवा सम्झौतामार्फत अघि बढ्यो। यो आयोजनाको प्रार्दुभावले नै दुवै देशलाई समग्र विद्युत् व्यापारका लागि द्विपक्षीय दस्ताबेज हस्ताक्षर गर्न अग्रसर तुल्यायो। कोभिड१९ को त्रासदीका कारण उद्योगधन्धा र व्यापार सञ्चालन नहुँदा विद्युत् माग घट्न गएको यस्तो अवस्थामा नेपालको विद्युत् उत्पादनलाई उत्साहित गरिराख्न र नेपालको विद्युत् क्षेत्रलाई सहयोग पुर्याउन भारतको भूमिका अहम् सावित हुन सक्छ। त्यसकै फलस्वरूप नै भन्दा अत्युक्ति नहोला कि सन् २०१४ को अक्टोबरमा नेपाल र भारतबीच बहुप्रतीक्षित विद्युत् व्यापार सम्झौता सम्पन्न हुन सक्यो। त्योभन्दा अघि त्यसै वर्ष अप्रिलमा भारतले जलविद्युत्को अर्को धनी छिमेकी देश भुटानसँग संयुक्त उपक्रम आयोजना विकास सम्झौता गर्यो, जसका कारण आज भुटानमा ठूलाठूला जलविद्युत् आयोजना बन्न सके, त्यो बिजुली भारत निर्यात गरियो र भुटानले पनि आर्थिक समृद्धिमा छलाङ नै मार्यो। त्यही वर्ष नेपालसँग सम्झौता भएको दोस्रो महिनामै दक्षिण एसियाली राष्ट्रहरूको क्षेत्रीय सहयोग संगठन सार्क राष्ट्रहरूबीच पनि विद्युत् ऊर्जा सहयोगसम्बन्धी सम्झौता सम्पन्न भएबाट भारतले उपक्षेत्रीय तथा क्षेत्रीय विद्युत् व्यापारलाई निकै महत्व दिएको स्पष्ट देखन्छि। यति हुँदाहुँदै पनि सन् २०१६ मा भारतले जारी गरेको अन्तर्देशीय विद्युत् व्यापार निर्देशिकाले विद्युत् आयोजनामा भारतीय लगानीको स्रोत हेर्नेजस्ता प्रावधान समेटेपछि छिमेकी देशहरूलाई आश्वस्त पार्न सकेन। यसले छिमेकी देशहरूलाई भारतीय विद्युत् बजारमा भेदभावरहित सहभागिता सुनिश्चित हुने गरी यसअघि सम्पन्न भएका द्विदेशीय विद्युत् व्यापार सम्झौता तथा सार्क फ्रेमवर्क सम्झौताको मर्मलाई आत्मसात गर्न नसकेको देखिन पुग्यो। सन् २०१६ डिसेम्बरको उक्त निर्देशिकालाई विस्थापित गर्दै सन् २०१८ को डिसेम्बरमा भारतले अर्को निर्देशिका जारी गर्यो, जसमा अन्तर्देशीय विद्युत् व्यापार भन्ने शब्द प्रयोग नगरी अन्तर्देशीय विद्युत् आयात र निर्यात नामाकरण गरिएको छ। भारतको यो कदमको नेपाललगायत छिमेकी देशहरूले सराहना गरे किनकि विद्युत् बिक्रीका लागि अब आआफ्नो देशको सरकारको अनुमति प्राप्त गरी भारतीय निकायहरूले छिमेकी देशका विद्युत् उत्पादन आयोजनाबाट सीधै वा सरकार वा अनुमति प्राप्त विद्युत् व्यापार निकायमार्फत विद्युत् खरिद गर्न सक्ने प्रावधानले विद्युत् उत्पादन तथा व्यापार प्रोत्साहित हुने अवस्था सिर्जना भयो। सबैभन्दा प्रशंसनीय पाटो त के रह्यो भने भारतले छिमेकी देशहरूलाई आफ्नो डे अहेड विद्युत् एक्सचेन्ज बजार खुला गरिदियो, जहाँ बिड मार्फत भोलिको कारोबारका लागि आजै विद्युत् किनबेच गर्ने परिमाण, आफूले चाहेको दर र चौबीस घन्टाभित्र पर्ने गरी किनबेच गर्ने समय प्रस्ताव गर्न सकिने सुविधा रहन्छ। नेपाल त्यस्तो देश हो, जसमा विद्युत् उत्पादन ऋतु सापेक्ष छ र अधिकांश जलविद्युत् आयोजना विनाजलाशय विद्युत् उत्पादन गर्छन् अनि जहाँ चौबीस घन्टाभित्र विद्युत् मागको प्रकृतिमा ठूलो फरक छ र त्यसमा पनि मौसमसंवेदनशील लोडको अवस्थालाई त झनै नकार्न सकिँदैन। तसर्थ नेपालजस्तो देशका लागि विद्युत् व्यापारका अन्य स्वरूपहरूका अतिरिक्त सफ्टवेरबाटै मूल्य निर्धारित हुने र अर्को दिनमै कारोबार हुने डे अहेड बजार उपयोगी हुन सक्छ। यसैका आधारमा नेपालले भारतको सरकारी नोडल एजेन्सीको रूपमा रहेको विद्युत् व्यापार कम्पनी एनभीभीएनसँग सोही कम्पनीमार्फत इन्डियन इनर्जी एक्सचेन्ज वा पावर एक्सचेन्ज इन्डिया लिमिटेडको डे अहेड बजार प्रयोग गर्ने गरी सम्झौता गरिसके पनि भारतको केन्द्रीय विद्युत् प्राधिकरणले विद्युत् मन्त्रालयमा पेस गरेको अन्तर्देशीय विद्युत् आयातनिर्यातसम्बन्धी कार्यविधि स्वीकृत हुन बाँकी रहेकाले नेपालले उक्त बजार सुविधा अझै प्राप्त गर्न सकेको छैन। कोभिड १९ को महामारीले भारतको विद्युत् मागमा ठूलो गिरावट आएको अवस्थामा गत मार्च महिनामा इन्डियन इनर्जी एक्सचेन्जमा विद्युत्को खरिदबिक्री दर प्रतियुनिट भारु २४९ मा झरेको थियो। त्यसैगरी देशव्यापी लकडाउन जारी रहँदै गर्दा गत वैशाख १५ मा भारतको उच्चतम विद्युत् माग १,२५,९६४ मेगावाट पुगेको थियो भने सोही दिन नेपालको उच्चतम विद्युत् माग जम्मा ९०६ मेगावाट मात्र थियो। यसले नेपाल र भारतको विद्युत् प्रणालीका बीच आकारका हिसाबले कुनै तुलना नै गर्न नमिल्ने देखिन्छ। तर प्रणाली सन्तुलन, सञ्चालन र व्यवस्थापनका दृष्टिकोणले विद्युत् प्रणाली सानो हुँदैमा सजिलो हुने भने होइन। अर्को ठूलो प्रणालीसँग आबद्ध गर्दा वा पहुँच हुँदा आर्थिक रूपले समेत नेपालजस्तो सानो प्रणालीलाई विद्युत् उपलब्धता र मागबीचको असन्तुलन व्यवस्थापन गर्ने अवसर प्राप्त हुन्छ। कोभिड १९ को त्रासदीका कारण उद्योगधन्धा र व्यापार सञ्चालन नहुँदा विद्युत् माग घट्न गएको यस्तो अवस्थामा नेपालको विद्युत् उत्पादनलाई उत्साहित गरिराख्न र नेपालको विद्युत् क्षेत्रलाई सहयोग पुर्याउन भारतको भूमिका अहम् सावित हुन सक्छ। यतिखेरै अन्तर्देशीय विद्युत् व्यापारसम्बन्धी कार्यविधिमार्फत भारत सरकारले डे अहेड विद्युत् बजार खोलिदिँदा दिनका विभिन्न समयमा बढी हुन जाने विद्युत् बिक्री गर्ने अवसर नेपाललाई प्राप्त भई नेपाल र भारतबीचको आपसी मित्रता र अप्ठेरो पर्दा एकअर्कालाई सहयोग गर्ने हाम्रो शदीयौंदेखिको परम्परामा अझै एक इँटा थपिने थियो। यो दिशामा असल छिमेकी देशका नाताले नेपालबाट भारतीय कदमको अपेक्षा गर्नु जति स्वाभाविक छ, सही समयको निर्णयले अन्तर्देशीय सम्बन्धमा भारतको साख प्रबलीकृत हुन पुग्ने अवस्थालाई समेत यसले उत्तिकै महत्वका साथ पटाक्षेप गर्दछ। अघिल्लो निर्देशिकाले विद्युत् व्यापारलाई रणनीतिक, राष्ट्रिय र आर्थिक महत्तवको विषयवस्तुका रूपमा हेरे पनि यसप्रति छिमेकी देशहरूको मनोविज्ञानले त्यति सहज नठानेको परिप्रेक्ष्यमा पछिल्लो निर्देशिकामा भारतले शब्द चयनमा समेत विशेष ध्यान पुर्याएको पाइन्छ। सामान्यतः विद्युत् माग विद्युत्को उपलब्ध क्षमताभन्दा बढी हुँदा मात्र भारतले विद्युत आयात गर्न र विद्युत् माग कम हुँदा निर्यात गर्न सम्बन्धित निकायलाई अनुमति दिन सक्ने भए पनि छिमेकी देशसँगको विद्युत् आयातनिर्यातसम्बन्धी कारोबारको अधिकारलाई नयाँ निर्देशिकामार्फत प्राविधिक तहमा मात्र सीमित नराखी बृहत् नीतिगत सरोकारका कारण भारत सरकारले आफैंसँग सुरक्षित राखेको छ। कार्बन उत्सर्जनलाई क्रमशः निरुत्साहित गर्दै जानुपर्ने नीतिगत एवं कार्यगत अपरिहार्यताका पृष्ठभूमिमा भारतले विद्युत् खरिदको कुनै न्यूनतम प्रतिशत तोकी जलविद्युत् तथा नविकरणीय स्रोतहरूको विद्युत्लाई अनिवार्य बनाउने पहल सुरु गरिसकेकाले भविष्यमा नेपालको जलविद्युत्ले भारतीय बजारमा विशेष महत्व पाउने भएबाट पनि भारतीय निर्देशिकाको प्रावधानले अन्तर्देशीय विद्युत् व्यापारलाई कहींकतै संकुचित बनाउने संशयबाट गुज्रनुपर्ने अवस्था देखिँदैन। उक्त निर्देशिका जारी भएपश्चात्का घटनाक्रमको विकासले अन्तर्देशीय विद्युत् व्यापारको यात्रालाई थप मजबुत बनाउने भारतको चाहनालाई कानुनी र नीतिगत आधारमा समेत पुष्टि गरेको पाइन्छ। सन् २०१८ मा भारतको विद्युत् मन्त्रालयले विद्युत् आयातनिर्यातका लागि निर्देशिका जारी गरेपश्चात् सन् २०१९ मा नै केन्द्रीय विद्युत् नियमन आयोगले समेत सोका आधारमा नियमन दस्ताबेज जारी गर्यो। तर पनि नेपाल र भारतबीच सम्पन्न विद्युत् व्यापारसम्बन्धी सातौं बैठकमा छिटै जारी हुने जनाइएको कार्यविधिका लागि बैठक सम्पन्न भएको ६ महिना व्यतीत भइसक्दा पनि नेपाल अझै प्रतीक्षारत नै छ। यसैबीच यता नेपालमा विद्युत् व्यापारलाई अनुमति प्राप्त कारोबारका रूपमा अघि बढाउने व्यवस्थासहितको नयाँ विद्युत् ऐन संसद्मा पेस गर्दै गर्दा संयोगवश उता भारतमा पनि यतिखेरै भारतीय विद्युत् क्षेत्रमा तरक्की ल्याउन सफल मानिएको विद्युत् ऐन २००३ को संशोधन मस्यौदा अघि बढाइएको छ। प्रस्तावित उक्त संशोधन मस्यौदामा भारत र अर्को देशबीच हुने विद्युत् आयातनिर्यातसम्मिलित कारोबारलाई अन्तर्देशीय विद्युत् व्यापारका रूपमा परिभाषित गर्ने र दुई छिमेकी देशहरूबीच ट्रान्जिटका रूपमा भारत हुँदै गर्ने विद्युत् कारोबारलाई समेत सोही परिभाषाभित्र समेट्ने कार्य गरिएको छ। साथै मस्यौदामा अन्तर्देशीय विद्युत् व्यापारलाई अघि बढाउन केन्द्रीय सरकारले ऐनमुताविक हुने गरी निर्देशिका जारी गर्ने तथा नियम बनाउन सक्ने र केन्द्रीय सरकारले केन्द्रीय विद्युत् नियमन आयोगमार्फत यससम्बन्धी नियमनहरू ल्याउन आवश्यक ठान्न सक्ने प्रावधान उल्लेख गरिएको छ भने राष्ट्रिय भार प्रेषण केन्द्रलाई उत्पादन कम्पनीहरू तथा अनुमतिपत्र प्राप्त निकायहरूसँग भएको सम्झौताबमोजिम विद्युत् लिनेदिने परिमाण र समय तोक्ने एवं डिस्प्याच गर्ने जिम्मेवारी कानुनतः दिइएको छ। यसअघि केन्द्रीय विद्युत् नियमन आयोगलाई पनि अन्तर्देशीय विद्युत् व्यापार नियमन गर्ने जिम्मेवारी विद्युत् ऐनमार्फत प्राप्त थिएन। ऐनमा आवश्यक व्यवस्था नगरी सीधै द्विदेशीय तथा क्षेत्रीय सम्झौता, निर्देशिका, नियमन र कार्यविधिले मात्र अन्तर्देशीय विद्युत् व्यापार अघि बढाउन पर्याप्त नहुने ठहर गरेरै यो विषयलाई भारतले आफ्नो विद्युत् ऐनको मस्यौदामा समावेश गरेको हुनुपर्छ, जसलाई छिमेकी तथा सार्क राष्ट्रहरूले अन्तर्देशीय विद्युत् व्यापारप्रति भारत सरकारको प्रतिबद्धताका रूपमा बुझ्न सक्नेछन्। अधिकारी नेपाल विद्युत् प्राधिकरणको विद्युत् व्यापार विभागका निर्देशक हुन्।"
यसकारण महामारीमा सुशासन अपेक्षित,"कोरोना भाइरसको विश्वव्यापी महामारी (कोभिड१९) जस्तो दुर्लभ विपत्ले विश्वका प्रायः सबै मुलुकको चौतर्फी पक्षमा तत्कालीन र दीर्घकालीन रूपमा पार्नसक्ने विविध प्रतिकूल असरहरूबारे मन्थन हुन थालेको छ। नेपालमा पनि यस्तो चुनौतीपूर्ण विपत्को सामना कुनै प्राविधिक एवं विशेष प्रकृतिको विपत् व्यवस्थापन माध्यमको अतिरिक्त समस्त सुशासनको विधिबाट गर्नुपर्ने हुन्छ। अहिले नेपाली जनता यस्तो महामारीको बढ्दो भय, तनाव र दुःखको बेलामा राज्यमा हुने कुनै पनि खराब शासन अर्थात् कुशासनको थप भार र पीडा बोक्न सक्दैनन्। विश्वका धेरै मुलुकको तुलनामा नेपालमा अहिलेसम्म यो महामारी सौभाग्यवस फैलिएको छैन। नेपालमा पनि महामारीको जोखिम र चुनौती भने कम छैन। देशमा सरकारको अगुवाइमा गर्नु र हुनुपर्ने काम धेरै भए पनि अहिले तत्काल तीन प्राथमिक कार्य गर्नुपर्ने देखिन्छ। पहिलो, देशभित्र महामारीको रोकथाम र त्यससँग लड्न समयमै संक्रमित व्यक्तिहरूको तत्काल हेरचाह एवं उपचार गर्ने, शंकास्पद व्यक्तिको खोजी र पहिचान गर्ने तथा उनीहरूको परीक्षण गरी त्यसअनुसार काम गर्ने। त्यस्तै समयमै आवश्यक मात्रामा आवश्यक गुणस्तरको चिकित्सा सामग्रीको उपलब्धता निश्चित गर्नु पनि त्यत्तिाकै जरुरी छ, जसबाट देशका धेरैभन्दा धेरै अस्पतालमा चिकित्सक टोलीले आफ्नो सुरक्षासहित शंकास्पद र पहिचान गरिएका बिरामीको समयमै उचित परीक्षण, हेरचाह र उपचार गर्न सकून्। यसमा सरकारी एवं निजी अस्पताल र स्वास्थ्य केन्द्रहरूमा आवश्यक पर्ने उपकरण सज्जित परीक्षण केन्द्रहरूको उपलब्धता र शंकास्पद तथा पहिचान गरिएका बिरामीका लागि शय्या, आइसोलेसन वार्ड र क्वारेन्टाइनको व्यवस्था पनि पर्छन्। यसका लागि अहिले संघीय संरचनामा रहेका तीन तहका सरकारका निकायको अधिकतम परिचालन र सदुपयोग गर्ने अवसर पनि हो। दोस्रो प्राथमिकता, महामारी रोकथामको महत्तवपूर्ण उपायको रूपमा अवलम्बन गरिएको लकडाउनबाट मर्कामा परेका जनता र खासगरी दैनिक मजदुरी गर्ने र तिनका आ िश्रत परिवार, गरिब, असहायहरूको लागि दैनिक जीवनयापनका लागि चाहिने उचित राहत प्याकेजको निष्पक्ष वितरण हो। तेस्रो प्राथमिकता, छिमेकी मुलुक भारतको सिमानामा स्वदेश फर्कने सिलसिलामा अलपत्र रहेका हजारांै नेपाली नागरिकको अलावा देशभित्रै विभिन्न भागमा गाँस र वास अभावमा अलपत्र नागरिकको सुरक्षित उद्घार, परीक्षण र उपचार हो। महामारीको समयमा भ्रष्टाचार र निहित स्वार्थमूलक शासकीय कार्यहरूले हजारौं, लाखौं जनताको जीवनको साथै ठूलो सामाजिक, आर्थिक, राजनीतिक र मनोवैज्ञानिक मूल्य चुकाउनुपर्ने हुन्छ। नेपालजस्तो मुलुकका लागि कोभिड१९ प्रकृतिको महामारीसँग लड्ने रणनीतिमा रोगका परीक्षण र उपचार गर्ने विधि एवं औषधिको आविस्कार गर्ने कार्य नपर्ला तर महामारीको सामना गर्न सुशासनका विभिन्न विधि खोजी गरी अपनाउने रणनीति तय गर्नैैपर्छ। महामारी रोकथाम र व्यवस्थापन कार्यलाई सरकारले नीतिगत एवं कार्यगत प्राथमिकतामा राख्नुपर्छ। सम्बद्घ सबै पक्षहरूको सक्रिय सहभागिता गराउनु, निर्णयकर्ता महामारीका सरोकारवालासँग पारदर्शी, जवाफदेही र संवेदनशील हुनु, उपलब्ध साधनक्षमताको उच्चतम् सदुपयोग गर्नु, समयभित्रै उद्देश्यपरक निर्णय गर्नु र व्यवस्थापकीय कार्यहरूमा सेवाभाव, स्वच्छता र निस्वार्थता हुनु अर्को आवश्यक कार्य हो। महामारीको समयमा भ्रष्टाचार र निहित स्वार्थमूलक शासकीय कार्यहरूले हजारौं लाखौं जनताको जीवनको साथै ठूलो सामाजिक, आर्थिक, राजनीतिक र मनोवैज्ञानिक मूल्य चुकाउनुपर्ने हुन्छ। राज्यका तर्फबाट महामारी रोकथामका लागि केही अत्यावश्यक कार्य उत्साहजनक रूपमा भइरहेको पाइन्छ। तर, एक महिनाअघि सरकारले अत्यावश्यक विभिन्न स्वास्थ्य सामग्री निजी व्यवसायीमार्फत चीनबाट खरिद गर्न अपनाएको खरिद प्रक्रिया त्रुटिपूर्ण देखियो। यसमा केही निहित व्यक्तिहरूको आर्थिक लाभको लागि बढी मूल्यमा सामग्री खरिदमा घोटाला भएको भनी सार्वजनिक मिडिया र जनस्तरमा व्यापक चर्चापरिचर्चा भएको छ। यसरी खरिद भई पहिलो किस्तामा आइसकेका करोडौं मूल्यका अत्यावश्यक चिकित्सा सामग्री आवश्यक गुणस्तर र मात्रामा नभएको पृष्ठभूमिमा सम्झौता भएको समय सीमाभित्र थप सामग्री ल्याउन नसक्ने भन्दै सामग्री आयात गर्ने व्यवसायीको सम्झौता नै खारेज भएको छ। यद्यपि अहिले यस विषयमा महामारी व्यवस्थापनका लागि कार्यरत उच्चस्तरीय समन्वय समितिका अध्यक्ष एवं उपप्रधानमन्त्री, स्वास्थ्यमन्त्री तथा केही उच्च तहका प्रशासकलाई समेत विपक्षी बनाई सर्वोच्च अदालत र अख्तियार दुरुपयोग अनुसन्धान आयोगमा उजुरी परेको छ। ती निकायबाट यस विषयमा आवश्यक सुनवाइ र जाँच पड्ताल भई समयमै उचित निर्णय र कारबाही होला। यसैबीच यस्तो चिकित्सा सामग्री दुईपक्षीय सरकारहरूको सम्झौताबाटै खरिद गरी वितरण गर्ने जिम्मेवारी नेपाली सेनालाई सार्वजनिक आलोचनाबीच सुम्पिएको करिब एक महिना बितेको छ। करिब दुई अरब रुपैयाँ पर्ने ती अत्यावश्यक चिकित्सा सामग्री देशमा भित्रिएर प्रयोग हुन कति समय लाग्ने हो निश्चित छैन। तत्कालीन आवश्यकता पूरा गर्न देशमा आइसकेका महँगा र गुणस्तरविहीन सामग्री नै प्रयोग गर्न बाध्य हुनु परेको छ। कोरोना भाइरस परीक्षणका लागि नेपालमा र्यपिड टेस्ट गर्नुको उपयोगिता छैन भन्ने पुष्टि हुँदाहुँदै पनि निरन्तर गरिँदैछ (हाल टेस्ट संख्या ४६ हजार नाघी सक्यो)। यसो भइरहनुमा कुनै खास प्राविधिक कारण भन्दा पनि केवल विवादास्पदरूपमा खरिद भइसकेको टेस्ट किट्सको हिसाबकिताब मिलाउन वा यसबाट समान आपूर्ति गर्ने व्यवसायीलाई भुक्तानी गर्ने वातावरण समेत तयार भएको हो भने त्यो अर्को पीडादायी अवस्था हो। त्यस्तै केही दिनयता बढ्दो जोखिम क्षेत्रमा (जस्तो प्रदेश १ मा ३१ र प्रदेश २ मा ८ जना संक्रमित भइसके) व्यापक मात्रामा परीक्षण हुन सकेको छैन भने भाइरस प्रोसेसिङ किट अभावको कारण पश्चिम परासी, रूपन्देही र कपिलवस्तुका लागि तोकिएको प्रादेशिक जनस्वास्थ्य प्रयोगशालामा भाइरस परीक्षण रोकिएको छ। संकटमा पनि अरू सामान्य अवस्थामा जस्तै अनैतिक मनसाय वा भ्रष्टाचारजन्य कार्यको निरन्तरता हुँदा त्यसको छानबिन त हँुदै जाला तर यसले महामारी व्यवस्थापन र रोकथाममा कस्तो प्रतिकूल प्रभाव पर्ला ? यसबेलाको शासन व्यवस्था र यसको सञ्चालकको इतिहासमा कसरी लेखाजोखा होला (? ) भन्ने प्रश्न टड्कारो रूपमा उपस्थित छ। संवेदनशील समयमा पनि अनियमितताको आरोप लागेका सार्वजनिक पदाधिकारीउपर हालसम्म सरकारका तर्फबाट कुनै कारबाही चलाइएको वा उनीहरूको प्रतिस्थापन गरिएको पाइँदैन। विगतका अनुभवले पनि हालको बेथितिमा सुधार होला भन्नेमा त्यति आश्वस्त हुन सकिने स्थिति छैन। देशमा महामारी व्यवस्थापनका लागि अग्रपंक्तिमा स्वास्थ्यकर्मी र कतिपय व्यक्ति सार्वजनिक पद वा भूमिकामा रहेर वा नरहेर आफ्नो र परिवारको सुरक्षासमेत वास्ता नगरी सेवाभावले अहोरात्र खटिएका छन्। यो बेलामा लगनशील र इमानदारी साथ सेवारत सबै राष्ट्रसेवक, व्यक्तिहरू, समूह र समुदाय धन्यवादका पात्र छन्। उनीहरूको भावनामा चोट पुग्ने र मनोबल गिर्ने गरी कुनै कारबाही हुनुहँुदैन। सरकारको नेतृत्व गर्ने प्रधानमन्त्रीमा पनि त्यो कर्तब्यबोध पक्कै छ। यसैकारणले हो वा नेतृत्व तहले कुनै राजनीतिक प्रभाव र सरकार सञ्चालनको सन्तुलन मिलाउनुपर्ने भएकाले अनैतिक र असक्षम भएकै आधारमा पनि कसैलाई कुनै कारबाही सुरु नगर्न दबाब होला। तर, जनताले संकट व्यवस्थापनमा प्रभावित गर्ने कुनै सार्वजनिक कार्यमा अनियमितता वा आर्थिक घोटाला भएको शंका गरिसकेपछि त्यो शंकाको लाभ जनताले पाउनुपर्छ न कि त्यही शंकाको घेरामा रहेकाले पाउने हो। शंकास्पद भूमिकामा रहेका जिम्मेवार सार्वजनिक पदाधिकारी र व्यवसायीलाई सरकारको तर्फबाट तत्काल कारबाही नहुनुमा केही जायज र मननयोग्य कारण हुनसक्ने भए पनि उनीहरूकै मनोबल बढाउने गरी नेतृत्व तहबाटै सार्वजनिक रूपमा उनीहरूको बचाऊ गरिएको हुन्छ भने त्यो उचित हँुदैन। यसले अनैतिक र भ्रष्ट वा असक्षम पदाधिकारीलाई आफ्नो निजी स्वार्थपूर्तिका लागि महामारी रोकथाम कार्यमा थप गल्ती गर्ने छुट मिल्छ। यसले जनतामा सरकारप्रतिको आस्था र भरोसा क्षय भई उनीहरूमा विपत्को सामना गर्ने आवश्यक मनोबल मात्र गिराउँदैन मानसिक पीडा र असुरक्षा पनि बढाउँछ। सेनालाई स्वास्थ्य सामग्री खरिद गर्ने जिम्मा दिइएकोमा नागरिक शासनयन्त्रको के भूमिका रह्यो भन्ने पनि टिप्पणी भएका छन्। यस्तो विपत्को बेलामा गर्नुपर्ने महत्तवपूर्ण काममा सेनालाई सहभागी गराउनु आफैंमा अनुपयुक्त होइन। सेना पनि राज्यकै एउटा अनुशासित अंग र संयन्त्र हो। यसका हालका नेतृत्वको जनछवि पनि राम्रो छ। सेना संलग्न भएको कार्यमा सफलता मिलेको अवस्थामा हामी सबै लाभान्वित हुने हो। सेनालाई जिम्मेवारी सुम्पेपछि पनि उक्त कार्यमा अघिल्लो पटकको खरिद प्रक्रियामा संलग्न रहेका विवादास्पद पदाधिकारी, प्रभाव समूह र व्यवसायीको पुनः मिलोमतो हुनपुग्दा खरिद कार्यमा ढिलाइ भयो। खरिद गरिएका स्वास्थ्य सामग्रीको गुणस्तर, परिणाम, मूल्यमा विवाद आयो वा अपारदर्शिता रह्यो भने सेनाको साख र छविमा पनि कुनै प्रश्न नउठोस् भन्ने हो। अख्तियारले कतिपय विषयमा आफ्ना सीमित साधन र क्षमताको वावजुद प्रशंसनीय काम गर्दै आएको छ। तर, बेलाबेलामा आयोग प्रभावशाली सार्वजनिक पदाधिकारी र ठूला व्यवसायीको मिलोमतो रहेको ठूला भ्रष्टाचारजन्य उजुरीको अनुसन्धान र तहकिकातको कार्यमा चुकिरहेका आरोप पनि छन्। यद्यपि आयोगबाट हालै स्वास्थ्य सामग्री खरिदमा भएका अनियमितता सम्बन्धी उजुरीका सम्बन्धमा कसरी आफ्नो संस्थागत दायित्व पूरा गर्नेछ हेर्न बाँकी छ। अहिलेको संकट भनेको सरकारमा बस्ने र जनताबीचको अविश्वासको पनि हो। सरकारले जेजति वा जसरी गरे पनि जनता ढुक्क हुन सकिरहेको देखिँदैन। सायद त्यस्ता काममा सरकारभित्रका केही र यसका आसेपासेले पनि कुनै न कुनै उपायले आफ्ना निहित स्वार्थ हेर्न छोडदैनन्। यो महामारी व्यवस्थापन र रोकथामका लागि जुनसुकै नयाँ तरिकाप्रक्रिया अपनाए पनि यसअघिको प्रक्रियामा भ्रष्ट आचरण र नियत देखाउने जो्सुकै हुन् तिनीहरूलाई कारबाहीको दायरामा ल्याउनुपर्छ। अन्यथा फेरि पनि पहिलेकै स्वास्थ्य सामग्री खरिदका जस्तै घटना दोहोरिरहन सक्छन्। महामारी व्यवस्थापन कार्यलाई अनिश्चित बनाउन सक्छ। हाल जनता महामारीको चपेटामा र सरकारद्वारा नै घोषित लकडाउनमा रहेकाले पीडित हुँदै गर्दा पनि राजनीतिक नेता भनाउँदाहरू भने आफ्नो सत्ता जोगाउन र अरूको सत्ता हत्याउन लुछाचुँडी गर्न सुरु गरिसकेका छन्। नेताहरूको यस किसिमको व्यवहारले महामारी व्यवस्थापन गर्ने कार्य ओझेलमा पर्ला भनी जनतालाई थप पीडा भएको छ। अहिले सरकारलाई र सम्बद्घ राजनीतिक नेताहरूलाई संयमतापूर्वक राजनीतिक शक्तिको खिचातानीमा नलागी आफ्नो काम देखाउने र पहिलेका आफ्ना कमीकमजोरी र गल्ती सच्याई छवि सपार्ने ठूलो मौका प्राप्त भएको छ। राज्यबाट जनताको हितमा गरिने कार्यमा सुशासनका न्यूनतम र आधारभूत मानकहरू पूरा हुनुपर्छ। तर, राम्रो नियतले गरेको सबै कार्यका लाभ र हानि दुवैमा जनताले बलियो साथ दिनेछन्। जनता सचेत र समझदार भएको बुझ्नुमा नै राज्यसञ्चालन गर्नेहरूको पनि कल्याण छ।"
ओलम्पिक फेरि सार्ने योजना छैन,"टोकियो : कोरोना भाइरसको महामारीका कारण एक वर्षपछि सारिएको टोकियो ओलम्पिक पुन: दोस्रो पटक सार्ने योजना नरहेको अन्तर्राष्ट्रिय ओलम्पिक कमिटी (आईओसी) का पदाधिकारीले जनाएका छन्। कोरोनाका कारण सरेको मितिमा समेत ओलम्पिक हुन नसक्ने चर्चा चलिरहेका बेला आईओसीका पदाधिकारी जोन कोयट्सले यस्तो अभिव्यक्ति दिएका हुन्। जोनले टोकियो ओलम्पिक २०२१ पछि सार्ने योजना आईओसीको नभएको पनि बताए। सरेको मितिमा ओलम्पिक हुनेमा हामी विश्वस्त छौं। समय अझै बाँकी रहेकाले निर्धारित मितिमा हुन्छ भन्ने सोचौं। ओलम्पिकको अर्को मिति सार्ने योजना आईओसीको छैन। ओलम्पिकका लागि खेलाडीको तयारी र आयोजनाको व्यवस्थापन चुस्त रूपमा भइरहेको छ। ओलम्पिकसम्म कोरोनाको खोप एवं औषधि पत्ता लाग्ने विश्वास गरेका छौं, जोनले भनेका छन्। जोन अस्ट्रेलियन ओलम्पिक कमिटीका पनि अध्यक्ष हुन्। कोरोना भाइरसको महामारी फैलिँदै गएका कारण आईओसी र आयोजक जापानले टोकियो ओलम्पिक सन् २०२१ जुलाई २३ देखि अगस्ट ८ सम्म गर्ने निर्णय गरेको थियो। यसअघि टोकियो ओलम्पिकको नियमित मिति यसै वर्षको जुलाई २४ देखि अगस्ट ९ सम्म तारिखसम्म तय भएको थियो। अहिले विश्वभरका वैज्ञानिकहरू कोरोना भाइरसको खोप विकास गर्न लागिपरेका छन्। तर, अहिलेसम्म खोप पत्ता नलागेको र ओलम्पिकका छनोट खेलसमेत अनिश्चित बनेकाले सारिएको मितिमा ओलम्पिक आयोजना हुनेमा आशंका गरिन थालिएको छ। हालै जापानका प्रधानमन्त्री सिन्जो आबेले पनि कोरोनाको संक्रमण कायमै रहेमा अर्को वर्ष पनि टोकियो ओलम्पिक आयोजना गर्न कठिन हुने बताएका थिए। ओलम्पिक आयोजक समितिका अध्यक्ष योसिरो मोरीले पनि सन् २०२० को अन्त्यसम्म कोरोना भाइरस नियन्त्रणमा नआए ओलम्पिक रद्द हुने बताइसकेका छन्। विश्व स्वास्थ्य वैज्ञानिकहरूले समेत कोरोना भाइरसको खोप पत्ता लागेन भने सारिएको समयमा ओलम्पिक नहुने बताउँदै आएका छन्। वैज्ञानिकहरूले सारिएको टोकियो ओलम्पिकको भविष्य कोरोनाविरुद्धको खोपसँग जोडिएको धारणासमेत राख्दै आएका छन्।"
न्युक्यासलको रोजाइमा कोउटिन्हो,बार्सिलोना : ब्राजिल एवं बार्सिलोनाका मिडफिल्डर फिलिप कोउटिन्हो प्रिमियर लिग क्लब न्युक्यासल युनाइटेड जाने भएका छन्। न्युक्यासलले कोउटिन्होलाई अनुबन्ध गर्न सहमत भएको स्पेनिस सञ्चार माध्यमले उल्लेख गरेका छन्। कोउटिन्होका लागि न्युक्यासलले ७० मिलियन पाउन्ड खर्चने भएको छ। न्युक्यासलको प्रस्तावलाई बार्सिलोनाले समेत स्विकारेको छ। न्युक्यासलको स्वामित्व भर्खर मात्र साउदी अरबको इन्भेस्टमेन्ट ग्रुपले खरिद गरेको छ। त्यसैले आगामी सिजन न्युक्यासल स्टार खेलाडी अनुबन्धसहित सशक्त रूपमा अगाडि आउने तयारी गरिरहेको छ। बार्सिलोना भने यस सिजन अधिकांश खेलाडी बेच्ने तयारीमा छ। कोरोना भाइरसको महामारीका कारण आर्थिक संकट खेपेको बार्सिलोनाले यसअघि नै कोउटिन्होलाई बेच्ने तयारी गरेको थियो। हाल जर्मन क्लब बायर्न म्युनिखबाट लोनमा खेलिरहेका कोउटिन्हो पनि प्रिमियर लिग क्लबमा जान इच्छुक थिए। तर यसअघि कोउटिन्होलाई चेल्सी र आर्सनलले अनुबन्ध गर्न लागेको समाचार बाहिरिएको थियो। कोउटिन्होका एजेन्ट किया जोराबचियनले कोटिन्हो चेल्सी जान लागेको बताएका थिए। २७ वर्षीय कोउटिन्हो सन् २०१८ मा प्रिमियर लिग क्लब लिभरपुलबाट बार्सिलोना पुगेका थिए। लिभरपुलबाट एक सय ४२ मिलियन पाउन्डमा बार्सिलोना पुगेका कोउटिन्होलाई बार्सिलोनाले उत्कृष्ट प्रदर्शन गर्न नसकेको भन्दै लोनमा एक वर्षका लागि बायर्न पठाएको थियो। बार्सिलोनाले गत सिजन फ्रान्सेली स्टार एन्टोइन ग्रिजम्यानलाई अनुबन्ध गरेका कारण कोउटिन्होलाई बायर्न पठाएको थियो। बायर्नमा कोउटिन्होको सम्झौता यही समरमा सकिँदै छ। बार्सिलोनाले कोटिन्होका लागि ८४ मिलियन पाउन्ड मूल्यसमेत तोकिसकेको छ। कोरोनाका कारण खेलाडीको ट्रान्सफर मूल्यमा समेत धेरै गिरावट आउने देखिएको छ। त्यसैले न्युक्यासलले प्रस्ताव गरेको मूल्यमा बार्सिलोना सहमत हुने बताइएको छ। बार्सिलोनामा जम्न नसकेको आरोप लागेका कोउटिन्होले बायर्नमा दमदार प्रदर्शन गरिरहेका छन्। उनले ३२ खेल खेल्दै नौ गोल गरेका छन्। बायर्न अहिले बुन्डेस लिगाको शीर्षस्थानमा छ। सन् २०१० देखि ब्राजिलको सिनियर टोलीमा रहँदै आएका कोउटिन्होले देशका लागि ६१ खेल खेल्दै १७ गोल गरेका छन्।
