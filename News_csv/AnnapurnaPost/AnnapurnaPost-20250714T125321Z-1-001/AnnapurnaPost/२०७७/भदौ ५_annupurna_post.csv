शीर्षक,विवरण
मूल्यहीन राजनीतिले सुरक्षा चुनौती,"दक्षिण एसियामा नेपाल पुरानो स्वतन्त्र देश हो। नेपालमा राज्यका प्रमुख पक्षहरू नागरिकता प्रकरण, सीमा विवाद र अतिक्रमण तथा संविधान निर्माणमा बाह्य चलखेल दबाब नियति नै बन्यो। विगत सात दशकदेखि विभिन्न राजनीतिक वादहरूको प्रयोगशाला बन्यो, तर देशको समृद्धि सन्तोषजनक रहेन। नेपाल हिन्दु अधिराज्यबाट संघीय लोकतान्त्रिक गणतन्त्र बनाइएको छ। फाइदा केवल ठूला दलका केही प्रभावकारी नेता र तिनीहरूका माध्यमबाट बाह्य शक्ति तथा तस्कर बिचौलिया र नवधनाढ्यहरूले भरपूर लिइरहेका छन्। नेपालका दल र नेताहरू व्यक्तिगत लाभहितका राजनीति बचाउमा व्यस्त छन्। शीतयुद्धको अन्त्यपछिको विश्वव्यापी प्रजातन्त्रको लहर र क्षेत्रीय भूराजनीतिक तथा पात्र प्रवृत्तिका मनोमालिन्यताको रणनीतिमा २०४६ मा संवैधानिक राजासहितको बहुदलीय प्रजातन्त्र आएपछि देशको स्वतन्त्र पहिचान, राष्ट्रियता र राष्ट्रिय अखण्डताको रक्षा हुँदै चौतर्फी विकास र समृद्धिले फट्को मार्नुपथ्र्यो, जुन हुन सकेन। झनै कथित माओवादी सशस्त्र संघर्षको मार थपियो। काटमार, अपहरण, गनकल्चर, महँगो र विसंगतिपूर्ण चुनाव, चरम भ्रष्टाचार, भुमाफिया र अनुत्तरदायीपन राजनीतिको उपज बन्यो। राज्यको ढुकुटी बलियो भएन। राष्ट्रिय स्वाधीनता र राष्ट्रिय सुरक्षा प्राथमिकतामा परेन। विश्वव्यापी महामारी कोभिड १९ को त्रासमा पनि खरिद, वितरण प्रणाली र व्यवस्थापनमा विवादरहित हुन नसक्नु तथा सीमा नियमनको व्यवस्था पहल नगर्नु देशको दुर्भाग्य हो। कोभिड १९ समस्या हो साथै देश बनाउने अवसर पनि हो। यसरी राज्य व्यवस्था असफल हुँदै जाँदा देशका सुरक्षाफौज र नागरिकमा प्रत्यक्ष भार र चुनौती लादिन पुगेको छ। संविधानको आदर्श, राजनीति तथा सुरक्षा सजगता नेपालको संविधान २०७२ को प्रस्तावनामा उल्लिखित आदर्श र गहकिला शब्दबाट सुसज्जित प्रावधान जस्तै नेपालको स्वतन्त्रता, सार्वभौमिकता भौगोलिक अखण्डता, राष्ट्रिय एकता, स्वाधीनता र स्वाभिमान, आर्थिक समानता, समृद्धि, सामाजिक न्याय सुनिश्चितता, सहभागितामूलक सिद्धान्तका आधारमा समतामूलक समाज निर्माण, दिगो शान्ति सुशासन, विकास र समृद्धिको भावना र मान्यता पछ्याउँदै भाग १ प्रारम्भिकको दफा ५ को राष्ट्रिय हितका आधारभूत विषयका हैसियतमा नेपाली हकहितको रक्षा, सिमानाको सुरक्षा, आर्थिक समुन्नति र समृद्धि गर्ने भन्ने अवधारणा हेर्दा कुनै एक आदर्श पक्षहरूमा सकारात्मक उपलब्धिको आभाष हुन नसकेको हजारौं दृष्टान्त छन्। सनातन हिन्दु राज्यको पहिचान, राजसंस्था, राजा र पूर्वप्रधानमन्त्री मरिचमानसिंह श्रेष्ठबाहेक सबै योग्य र चोखा भए अटाए पछिल्ला तीन दशकको राजनीतिक चालबाजीमा। भूकम्प, नाकाबन्दी, कोरोना र प्राकृतिक प्रकोप बहानाबाजी बनेका छन् सरकार, दल र नेतागणलाई राष्ट्रघात कुकर्म लुकाउन। देशमा हुनु नहुनु सबै भए। नेपालमा राजनीति गरे तर नेपाल र नेपालीका हकहितका लागि भएनन्। नेपालमा प्रजातन्त्र अफाप भयो। चुनाव महँगो तथा विकृति र विसंगतिले सहज र विश्वसनीय हुन सकेन भन्ने अवधारणा विभिन्न विधाका विशिष्ट विज्ञहरू तथा विश्लेषकले लेखरचना र आमसञ्चारमा राख्दै आएका छन्। राज्यका प्रमुख तीनै अंगहरू व्यवस्थापिका, न्यायपालिका र कार्यपालिका एव संवैधानिक निकाय, सरकार पक्ष, दल र प्रतिपक्ष दलका गतिविधि र निर्णय विवादरहित रहेनन्। कागजी उपलब्धि भएका होलान्। तथ्यांकसहित धरातलीय वास्तविकता सन्तोषजनक छैनन्। देशलाई मूल्यहीन राजनीति र अनुत्तरदायी नेतृत्वबाट मुक्त गराउन युवा पिढी र राष्ट्रिय सुरक्षाफौजको सक्रियता तथा विवेकपूर्ण साहसिक कदम औचित्यपूर्ण देखिन्छ छिमेकी सरकार विशेषगरी इन्दिरा कांग्रेसका केही नेतागणका व्यक्तिगत हठ तथा पश्चिमा खेलका कारण नेपालले शीतयुद्धपछिको परिवर्तनबाट राष्ट्रिय स्तरमा शान्ति र विकासको लाभको स्वादपान गर्न पाएन। सन् १८१६ सुगौली सन्धि र सन् १९५० को सन्धिमा तालमेल नभएजस्तै पछिल्ला राजनीतिक अवस्थामा भएगरेका गण्डकी, कोशी, महाकाली, अपरकर्णालीजस्ता बृहत् आयोजना आदि राष्ट्रिय साधनस्रोत कौडीका भाउमा विदेशीको पहुँचमा पुगे। विभिन्न विधेयकहरू तथा एमसीसीका सम्झौता र प्रसंगमा देशको संविधानमाथिका अवस्था आदि विवादले राज्य र सरकारप्रतिको विश्वसनीयता खस्केको छ। राजनीतिक सिद्धान्त र आदर्शविहीन भएर एमाले र माओवादी पार्टीको फ्युजनबाट नेकपा बन्यो। कथित जुनयुद्धलाई आतंकवादको संज्ञा दिएर टाउकाको मूल्य तोक्ने नेपाली कांग्रेस भागबन्डाकै ललीपपमा रमाएर चुनावमा हँसियाहथौडामा भोट माग्नु र सदनमा प्रतिपक्षको भूमिका निर्वाहमा समेत आलोचनाबाट मुक्त हुन नसक्नु राजनीतिक दुरवस्था हुन्। माक्र्सवाद असान्दर्भिक भएको भन्दै बहुराज्यको चालमा व्यस्त पूर्वप्रधानमन्त्रीसमेत भएका डा बाबुराम र सीके राउत प्रकरणले बहुराज्यको खेलमा जातीय धार्मिक दंगा भड्काउने वा विखण्डनको आशंका बढाएको छ। राज्य सरकारको अग्रसरतामा दलका सदस्यहरूलाई होलीवाइन खान उत्प्रेरित गराइनु, प्रधानमन्त्रीलाई सुनको तक्मा तथा एक लाख डलर पुरस्कार प्राप्त हुनुले स्वतन्त्र नेपाल दबाबमा परेको स्पष्ट भयो। राम जन्मभूमिबारे व्यक्त कुरा धर्मलाई राजनीतिमा गाँस्ने ध्येयको र बेमौसमको बाजा सावित भएको छ। भौतिक पूर्वाधार विकास तथा सडक निर्माणका नाममा उपत्यकाका प्राचीन नेवार समुदायको संस्कृति, संस्कार, रहनसहन र बसाइलाई नै प्रभाव पार्ने कुचेष्टापूर्ण हेलचक्र्याइँले समुदायलाई असुरक्षित र अपहेलित तुल्याएको देखिन्छ। देशविदेशका विशिष्ट व्यक्तित्वका पुस्तक तथा आमसञ्चारमा व्याप्त मत विचारबाट नेपालका राजनीतिक दल र उच्च नेतागणहरूको हैसियतमा समेत आँच पुग्ने गरी छताछुल्ल भएका छन्। भारतले आफूलाई हटाउँदै छ भनेर प्रधानमन्त्रीले खुलासा गर्नु, रक्षामन्त्री चरम भ्रष्टाचारमा संलग्न रहेको साथै सेनाका प्रधानसेनापतिसँगको सम्बन्ध असल नरहनु, सेनाको कार्यसम्पादनलाई हास्यास्पद बनाउँदै लकिरका फकिर भन्दै लाक्षणिक आलोचना गर्नुले देशको राजनीति शून्यतामा पुगेको पुष्टि हुन्छ। रक्षासुरक्षा चुनौती परिस्थिति विकसित देशहरू रक्षा क्षमता र पहुँचलाई अन्तरिक्षमा लक्षित गर्दै आर्टिफिसिएल इन्टेलिजेन्स, क्वान्टम कमिनिकेसन, बायटेक्नोलोजी, स्याटलाइट नेटवर्क, थ्रीडी प्रिपन्टिङ आदिको होडबाजीमा केन्द्रित छन्। प्राकृतिक स्रोतसाधन, खाद्य र पानीका लागि नयाँ शक्ति र सम्बन्धमा होडबाजी बढ्ने छ। चीनको बीआरआई तथा अमेरिकाको इन्डोप्यासिफिक अवधारणा कोभिड १९ पछिको एक्काईसौं शताब्दीमा अभै सृदृढ र व्यापकरूपमा विश्वव्यापीकरणका जगमा विश्व शक्ति र व्यापारव्यवसायका सम्बन्धको नयाँ आयाम विस्तार हुने देखिन्छ। चीन रूसलाई पक्षमा लिएर स्ट्राटेजिक र एग्रेसिभ भइरहेको छ। परम्परागत सुरक्षा खतराभन्दा आर्थिक पक्षहरू, ठूलो परिमाणको सामूहिक लगानी, प्रविधिमा पहुँच, व्यापार सन्तुलनका खिचातानीमा राष्ट्रिय सुरक्षा, मानव सुरक्षा, वातावरणीय सुरक्षा र विश्व मानवताको परिभाषालाई साथै संयुक्त राष्ट्रसंघ, विश्व स्वास्थ्य संगठनको हैसियत र क्षमता नै पुनरावलोकन गर्नुपर्ने देखिन्छ। नेपाल अछूतो रहन सक्दैन। राज्य सरकार नागरिकका गाँस, बास, कपास, शिक्षा, स्वास्थ्यमै वर्षौं तल्लीन हुनुपर्ने छ। कतिपय विद्वान्का अन्तर्वार्तामा विभिन्न गुम्बा र मदरसा आदिमा हजारौं विदेशी रहेकोमा आशंका गरेका छन्। साइबर क्राइम, आर्थिक विचलन, व्यापक माइग्रेसन, संगठित अपराध, सीमावर्ती अपराध, तस्करी, हत्या, हिंसा, आत्महत्या बढ्ने, सामाजिक सद्भाव खलल हुने आकलन गरिन्छ। छिमेकीहरूबाट एक्काईसौं शताब्दीको नेपाल हेर्ने परम्परागत सोचमा सकारात्मक परिवर्तन नहुनु र नेपालले विश्वास दिलाउन नसक्नु पनि प्रमुख चुनौती हो। राज्य सरकार पक्ष र प्रतिपक्ष आन्तरिक भागबन्डाका दलदलमा फसेका छन्। साथै आधा चीनतिर आधा भारत र अमेरिकातिर भएजस्तो भान हुन्छ। भारतका भाजपा दलका मोदी सरकारका कार्यकालमा समेत कांग्रेस आईले बोकेको नीति र व्यवहारकै निरन्तरता नेपालीका लागि विडम्बना हो। दलका प्रभावशाली नेताहरूमा दलाल प्रवृत्ति तथा पश्चिमा मिसनहरूको रणनीतिक प्रभाव परेको त छैन भन्ने प्रश्न पनि बेलाबेलामा उठिरहेका छन्। जुन भारत तथा चीनकै लागिसमेत काउन्टर प्रोडक्टिभ हुने निश्चित छ। विशेषतः नेपालभारत सम्बन्धमा तेस्रो पक्षको भूमिका वा पूर्वीय सनातन संस्कृति र संस्कारको केन्द्रविन्दुमा हुने घुसपैठ भारत र नेपालको हकहितमा देखिँदैन। कोरोना कहरमा सीमा सुरक्षा अन्तर्राष्ट्रिय सीमा नियमन र कुशल व्यवस्थापनमा भरपर्दो निगरानी, चेकजाँचले सुरक्षा तथा स्तरीय परीक्षण, नियमित कन्ट्याक्ट ट्रेसिङ, स्वच्छ वातावरणले क्वारेन्टाइन सेन्टर व्यवस्थित हुने हो। आफ्ना नागरिकलाई देशको सीमामा प्रवेशमा निषेध नागरिकप्रतिको उत्तरदायित्वमा सरकार चुकेको छ। सुरक्षाकर्मीलाई प्रलोभनमा पारेर आउने गरेका खबरले संवेदनशील बन्न नसकेको देखिन्छ। कुशल व्यवस्थापन नगरेकै कारण दूरदराजका सरह गाउँमा रोग विस्तार भयो। बलात्कार, आत्महत्या तथा अकाल मृत्युका अवस्थाले लज्जित बन्नुपरेको छ। स्वास्थ्य मन्त्रालय नागरिकले खर्च नगर्ने सरकारले मात्र किन गर्ने भन्दै गाली गर्दै छ। विश्व स्वास्थ्य संघ मास्क स्वास्थ्यकर्मीले लगाउने हो भन्ने चेतना बढ्दै छ। देशका लागि कहाँबाट खतरा छ ? कहिल्यै औंल्याउने साहस प्रयत्न हुन सकेन। सीमा नियमन गर्न नसक्नु राज्य सरकारका कमजोरी हुन। ह्युमेनिटेरिएन बोर्डर सेक्युरिटी मेनेजमेन्टको पद्धतिमा समेत उपयोग हुन सकेन। आपसी सद्भाव र समन्वयका आधारमा शीघ्र सीमा विवाद समाधान गरी नियमन गरेमा सीमावर्ती अपराधजस्ता साझा चुनौती निराकरणका साथै दुवै राष्ट्रहरूको सार्वभौमिकताको कदर सम्मानमा र आपसी विश्वासमा टेवा पुग्ने छ। अब के हुन्छ ? संसारमा विगतका महामारीपछि देश र मानव जीवनका हरेक पक्षमा सुधार परिवर्तन र विकास भएको पाइन्छ। हरेक दृष्टिले नेपालको विद्यमान परिस्थितिले वैकल्पिक राजनीतिक शक्तिको माग गरेको छ। परिवर्तनका संवाहक जनता नै हुन् भने राजनीतिक व्यवस्था, पद्धति, पात्र र प्रवृत्ति यसका सहायक हुन्छन्। देशलाई मूल्यहीन राजनीति र अनुत्तरदायी नेतृत्वबाट मुक्त गराउन युवा पिढी र राष्ट्रिय सुरक्षाफौजको सक्रियता तथा विवेकपूर्ण साहसिक कदम औचित्यपूर्ण देखिन्छ। बाह्रबँुदेमा स्वतन्त्र नेपालको अश्मिता दाउमा लागेको इतिहास साक्षी छ। कोभिड१९ ले लक्षित गरेको मानव क्षतिको कारक तत्वमध्ये मानव समाजमा रहेको असमानता पनि एक हो। रियाक्टिभ राजनीति र रियाक्टिभ व्यवस्थापनले देशमा दिगो शान्ति, विकास हुँदैन। नागरिकले नेपाली सेनालाई सहयोग र विश्वासमा लिनुको विकल्प छैन। श्रेष्ठ, सुरक्षाविद् तथा सामाजिक अभियन्ता हुन्"
तीज : दासता कि मुक्तिको आवाज ?,"आज हरितालिका तीज। यतिबेला बहस भइरहेको छ तीजमा व्रत बस्ने कि नबस्ने ? तीज नारी शोषण नारी दासता कि नारी मुक्ति ? हामीले जुन संस्कृतिलाई संस्कारका रूपमा विकास गरेका छौं त्यो कति आवश्यक छ भन्ने सन्दर्भमा व्यक्तिका आआफ्नै धारणा हुन्छ। सबैलाई आआफ्नै हिसाबले सोच्ने र चाहेजस्तो गरी बाँच्ने छुट पनि हुनैपर्छ। कुरा यति हो आफूअनुसार, आफ्नो स्वेच्छामा बचेको समयले अरूलाई भने आघात गर्नुभएन। आफ्नो सोच अरूमाथि जबर्जस्ती थुपार्नु पनि भएन। मेरो स्मरणमा रहेको पहिलो तीज पहाडको ग्रामीण भेगको छ। अलिपछि मधेसतिर मनाइएका तीज पनि देखें। मधेसमा धेरैतिरबाट बसाइँ सरेर नयाँ समाज पनि बनेकाले हुन सक्छ त्यहाँको तीज मनाउने तरिका र तीज गीतका भाकामा पहाडको तुलनामा विविधता देखें। तर जहाँको भए पनि बच्चादेखि वृद्धासम्ममा तीजको उमंग लोभलाग्दो देखें ! बर्खामा खेत रोप्ने काम सकिएसँगै सुरु हुने पर्वले किसानका सबै थकाइ बिर्साएको प्रतीत हुन्थ्यो साउने संक्रान्तिको साँझ लुतो फाल्ने। त्यही दिन युवतीहरूले तिउरी लाउने। जनैपूर्णिमाका दिन हातभरि रंगीचंगी धागो बाँध्ने। ग्रामीण भेगमा कृष्ण जन्माष्टमीबाट त विधिवत् तीज नै सुरु हुन्थ्यो। त्यही दिनबाट पञ्चमीसम्म साँझ काम सकेर घरघरका भेला भएर आधा रातसम्म तीज गीतमा नाचगान चल्थ्यो। विशेषतः वर्षभरि भेट नभएका चेली भेट्ने समय। चेली माइत आउन समय। भेटघाट खुसी, राम्रा लुगा कपडा, मिसोमसिनो खानु तीजका विशेषता हँुदै हुन्, गीतको लयमा सामाजिक घटना प्रस्तुत हुनु अर्को महत्वपूर्ण पाटो हो। तीजमा घरमाइतीका कहर मात्र गाइँदैनथ्यो, सामाजिक अत्याचारमा पनि तीज गीतले बोल्ने गथ्र्यो। अहिलेजस्तो सामाजिक सञ्जाल र समाचार सम्प्रेषणका लागि धेरै माध्यम थिएनन्। इतिहास या घटना गन्धर्व दाइको सारंगीको भाखा, कर्खा र तीज गीतमा बाच्ने गथ्र्यो कहाँमा जान्छौ माली चरी बगान, बरिलै भगवान्लाई भेट्न भगवान्लाई भेट्न केके समान चाहिन्छ ? बरिलै हाम्लाई पनि भनन ! यसरी भगवान्को स्मरण र आराधना गर्दै तीजमा गीत गाइन्थ्यो। त्यसका साथै आफ्नो गाउँसमाजमा भएका घटनालाई लयबद्ध रूपमा स्वर मिलाई यसरी प्रस्तुत गरिन्थ्यो २०४२ साल असरको महिना सौतेनी आमाको सुन बइन (बयान)। तीज गीतका लोकभाकामा संस्कृति लुकेको हुन्थ्यो। त्यहाँ समाज पढ्न सकिन्छ। त्यो समयमा घरमा हुने बुहार्तनले गीतमा शाब्दिक स्थान पाउँथ्यो। नारी समाजमा स्थान, शिक्षामा नारीको अवस्था र अनमेल विवाह र तिनको अवस्थाबारे पनि तीज गीत बोल्ने गथ्र्यो। एक उदाहरण स्वामीजीले माग्नुभयो अंग्रेजीमा वाटर नबुझेर दिएँ मैले काँचो कटर समाजमा भएको परिवर्तन र शिक्षामा नारीको पहँुचले गर्दा हुनुपर्छ त्यो समयको तुलनामा अहिले त्यस प्रकारका गीत कमै सुन्न पाइन्छ तीजको खाजा मीठो पोलेको तामाले नरौ भान्जी लिन आउँछु भन्थे मामाले। यस्ता गीतमा हाम्रो खानपानका पारिवारिक सम्बन्ध। चेलीलाई माइतीजस्तै मावलीको महत्व प्रस्ट हुन्छ। यस्ता तीज गीतमा सामाजिक पक्ष हेर्न सकिन्छ खोला बढ्यो तीजमा भाइ लिन आउन पाइन मेरी दिदी धुरुरुरु नरोइ बसे है। पानी परेकाले खोला बढेर भाइ तीजमा लिन आउन नसकेको भावमा गीतले हाम्रो भौगोलिक अवस्था अनि हाम्रो देशको विकास प्रक्रिया प्रस्ट पारेको छ। वर्तमानसम्म रहेको तुइनको कथा पनि यस्ता तीज गीतले बोल्दै आएको छ। समाजको ऐना संस्कृति हो। तीज गीत अध्ययन गर्ने हो भने समाजको क्रमिक परिवर्तन कसरी हुँदै गएको छ भन्ने भेट्न सक्छौं। २०४६ को प्रजातन्त्र स्थापनापछि तीज मनाउने परम्परामा परिवर्तन आयो। राजनीतिक मुद्दाहरू, बन्दी यातना पनि गीतका विषय बने। सहिदलाई गीतको माध्यमबाट स्मरण गरियो भात पकाई बसिन् आमा छोरा आउँछ भनेर छोरा गइसके देशको सहिद बनेर। वेदना पोख्ने चाड भनेर आजसम्म परिभाषित गरिएको तीज गीतमा सामाजिक, सांस्कृतिक, भौगोलिक र राजनीतिक अवस्थाबारेमा पनि तीजले बोलेको हुन्छ। गीतको शब्द भाव पृथक् भए झैं दिनदिन भाका पनि फरक पर्दै गएको छ। झट्ट सुन्दा तीज गीतजस्तो नलागे पनि विस्तारै त्यही नै गीतमा बानी हँुदै गयो। पहिला तीज महिलाको मात्र चाड मानिन्थ्यो। आज साझा पर्व बन्न सकेको छ। यही नै तीज संस्कृतिको सकारात्मक पक्ष हो। नारी मुक्तिका निम्ति भएका आन्दोलनका इतिहास पढिरहँदा तीज गीतले बोलेका आवाजबारेमा पनि अध्ययन हुन जरुरी छ। पहिलेपहिले बिहे गरेका चेलीहरू लामो समयसम्म वृद्ध आमाबुवा भेट्न र माइती जान पाउँदैनथे, तर तीजमा माइत जाने अवसर पाउने हुँदा महिलाका निम्ति विशेष अवसरका रूपमा थियो तीज। प्रविधिको विकास भएयता अधिकांश ठाउँका महिलाले आमाबुवासँग कुराकानी या सम्पर्कका लागि अरू पनि माध्यम उपयोग गर्न पाएका छन्। बाटोघाटोको सुविधा पनि जोडिँदै गएको छ। माइती भेट्नका लागि तीज नै पर्खिबस्न नपर्ने भएको छ। तीज भन्नासाथ तीज गीत, तीजको दर, तीजको व्रत अनि नयाँ लुगा भन्ने आउँछ। हिजोका दिन कैयन्लाई नयाँ लुगा फेर्न चाडपर्व पर्खिनुपथ्र्यो। त्यतिबेला नयाँ लुगाको महत्व स्वाभाविक थियो। हिजोआज तीज भड्किलो र देखावटी हुँदै गएको धेरैले महसुस गरेका छन्। माइतीले बोलाएर खुवाउने दरको प्रकृति पनि पनि गाउँ र सहरबजारमा फरक पर्दै गएको छ। तीजमा व्रतका कुरा छन्। पानीसम्म नखाएर उपवास बस्ने हो या अन्न नखाने तर फलफूल खाई बस्ने ? कसरी बस्ने त्यो उपवास ? बस्नेको आफ्नै रोजाइ हुन्छ। निराहार, जलाहार, रसाहार, फलाहार जसरी बसे पनि हुन्छ। यसरी नै बस्नुपर्छ भन्ने छैन। पानीसमेत नखाई उपवास बस्नुलाई स्वास्थ्यको दृष्टिकोणबाट उचित नभएको एक पक्षको भनाइ छ भने फास्टिङ लाई विज्ञानले पनि स्वस्थकर मान्दै आएकाले तीजको उपासनाले स्वस्थ मान्छेको शरीरलाई ठूलो हानि पुर्याउँछ भन्ने तर्कसंगत नरहेको अर्का पक्षको मत छ। लोग्नेको सुस्वास्थ्य र दीर्घायुका लागि तीजको व्रत बस्नु निरर्थक हो। यो आफैमाथिको अन्याय हो भन्नेको जमात पनि ठूलै छ। तीज आफैंमा नारीले मनका वह सुसेल्न पाउने चौतारो र मुक्तिका लागि बोल्न पाउने मञ्च हो। आफ्ना कुरा खुलेर गीतका माध्यमबाट व्यक्त गर्न र नाच्न पाउने अवसरका रूपमा पनि लिइन्छ। जतिबेला विकसित मुलुकमा नारी मुक्तिका आवाज बुलन्द थिएनन्, त्यसभन्दा धेरै अघिदेखि नेपाली नारीले सांस्कृतिक तथा धार्मिक चाडका माध्यमबाट एक ठाउँमा भेला भएर नाच्दै भाकामा मुक्तिको आवाज उठाएका थिए। नारी मुक्तिका निम्ति भएका आन्दोलनका इतिहास पढिरहँदा तीज गीतले बोलेका आवाजबारेमा पनि अध्ययन हुन जरुरी छ। गीतले थोरै शब्दमा धेरै बोल्छ। देशको सम्पत्ति संस्कृति हो। परम्पराभित्र लुकेर बसेका हानिकारक केही प्रवृत्ति छ भने त्यसलाई सुधार गर्दै संस्कृति जोगाएर नयाँ पुस्तामा हस्तान्तरण गर्नु हाम्रो कर्तव्य हो।"
तीजको व्रत र मौलिकता,"यस लोकमा आवश्यक पर्ने सुख शान्ति एवं ऐश्वर्य उपभोग आदि प्राप्त गर्नु र परलोकसाध्य कृत्यमा तल्लीन गर्नुगराउनु नै व्रतादिको मुख्य उद्देश्य हो हरेक वर्ष भाद्र शुक्ल द्वितीयाका दिन विशेष पौष्टिक भोजन गरेर भोलिपल्ट तृतीयाका दिन हरितालिका तीज व्रत बस्ने गरिन्छ। आफ्नो शरीरको शक्तिअनुसार निराहार, जलाहार, फलाहार, एकभक्त (एकपटक मात्र खाने) र अत्यन्ताशक्त अवस्थामा भोजन गरेरै भए पनि हरितालिका तीजको व्रत बसेर दीप, कलश र गणेशको पूजा गरी उमामहेश्वरको पूजा गर्नुपर्छ। व्रत भनेको स्वास्थ्य विज्ञानसँग सम्बन्धित विषय हो। आफ्नो स्वास्थ्यका लागि योग गर्नु, ध्यान गर्नु, व्रत बस्नु, देवताको दर्शन गर्न मन्दिर जानु, मान्यजनप्रति प्रातः कृतज्ञता ज्ञापन गर्ने उद्देश्यले दर्शन ढोगका माध्यमबाट आभार प्रकट गर्नु मानवीय कर्तव्यअन्तर्गत पर्छन्। व्रतचाहिँ खराब र योगचाहिँ राम्रो वा ध्यानचाहिँ राम्रो भन्ने हुँदैन। शरीरको सामथ्र्यअनुसार योग, ध्यान, व्रत, उपासना आदि कृत्यले मानिसलाई शारीरिक रूपमा सबल बनाउँदै मानसिक रूपमा पनि दृढनिश्चयी भावको विकास गराउँदैै स्वकार्य सम्पादनमा दक्षता हासिल गराउँछन्। त्यसैले व्रत, उपासना, योग आदि साधन हुन्, साध्य होइनन्। साध्य त केवल परमात्मा प्राप्ति, मोक्ष प्राप्त गर्नु मात्र हो। अतः योग, ध्यान, व्रत, उपासना वा मान्यजनप्रति आदर भाव प्रकट गर्नुको तात्पर्य हो कि यस लोकमा आवश्यक पर्ने सुख शान्ति एवं ऐश्वर्य उपभोग आदि प्राप्त गर्नु र परलोकसाध्य कृत्यमा तल्लीन गर्नुगराउनु नै व्रतादिको मुख्य उद्देश्य हो। व्रत बस्दा म यो यो नियममा रही आजको व्रत बस्छु भनी संकल्पपूर्वक व्रत बस्नुपर्छ। व्रत कसैका लागि बसिदिने होइन। व्रतमा संकल्प मुख्य मानिन्छ र त्यसमा नियमादि सबै कुराको उल्लेख गरी यस प्रकारको व्रत बस्दै छु भनी प्रातः स्नान गर्दा नै आफूले लिने व्रतको स्वरूपको निर्धारण स्वयं व्रतालुले गर्छन्। अरूले गरिदिने र अरूलाई गरिदिने होइन। व्रत बस्दा जस्तो नियम पालन गर्छु भनिन्छ, त्यस्तो नियमपालन गर्ने उसै व्रतालुको मात्र विषय हो। व्रत सकेपछि भोलिपल्ट व्रतको समापन अर्थात् व्रतपारणा गर्नुपर्छ। यति गर्दा मात्र एउटा व्रत पूर्ण भएको मानिन्छ। तीजको व्रत र निर्जला एकादशीको व्रत सामथ्र्यअनुसार प्रायः निराहार नै लिने उल्लेख धर्मशास्त्रमा पाइन्छ। तर निराहार मात्र व्रत हो भनी किटान गरेको पाइँदैन। स्वस्थ शरीरका लागि व्रत बस्ने हो। अस्वस्थ एवं रोगी व्यक्तिले यथाशक्य नियममा रहेर दूध, फलफूलादि खाएर पनि व्रतादि गर्नू भन्ने शास्त्रमै उल्लेख छ। अत्यधिक भोजनादिको सेवन अस्वस्थताको कारण बन्ने हुनाले नियमित खानपान, रहनसहन र हिँडडुललाई आयुर्वेद र धर्मशास्त्रले बारम्बार जोड दिएकोे पाइन्छ। यसैलाई आधार मानेर हरेक धर्म तथा समुदायका मानवले आआफ्नो रीतिअनुसार चाडपर्व मनाउँछन् र व्रत पनि बस्छन्। व्रतविधि र लाभहानि तीजका व्रतालुले पहिलो दिन रात्रिको ११ बजेभन्दा पहिल्यै भोजन गरिसकेपछि भोलिपल्ट बिहान उठेर तिल र अमलामा चूर्णले विशेष स्नान गर्नुपर्छ र यथासम्भव पाटको कपडा लगाएर साँझपख पूजाकोठा, मन्दिर वा उपयुक्त ठाउँमा गएर हामी सपरिवार आज हरितालिका व्रतका दिन उमामहेश्वरको पूजा गर्न व्रत बसेका हुनाले हाम्रो घरपरिवारमा नकारात्मक सोच, पापादि आचरणबाट मुक्त भएर सातसात जन्मसम्म सौभाग्य ऐश्वर्य अखण्डितरूपमा प्राप्त भइरहने गरी र अझ विशेष वृद्धि हुने गरी उमामहेश्वरलाई मनमा राखेर उहाँहरूलाई नै प्राप्तिका लागि पनि हरितालिका तीजको व्रत बस्छौं भनी संकल्पपूर्वक व्रत बसी दियो, कलश र गणेशको पूजा गरेर बालुकामय उमामहेश्वरको षोडशोपचारले विधिअनुसार पूजा गर्नुपर्छ भनी व्रतराज नामको पुस्तकमा भनिएको छ। यहाँ संकल्पवाक्यमा अरूका लागि व्रत बस्ने विधान पनि छैन र अर्काले व्रत बसिदिएर अरूको भलो हुने विषय पनि होइन। अतः आफ्ना लागि आफूले भोजन गरेजस्तै व्रत बस्ने विषय पनि आफ्नो कल्याणका लागि र आफ्नै कामना पूर्तिका लागि बस्ने हो। पतिले पत्नीका लागि र पत्नीले पतिका लागि व्रत बस्ने भनेको एकांकी होइन। दुवै पतिपत्नी भएर तीज आदि सबैको व्रत बस्ने हो। पतिविनाको व्रतपूजा पनि निरर्थक र पत्नीविनाको व्रतपूजा पनि निरर्थक हुने हुनाले हरितालिकालगायत सबै व्रतपूजामा छोराछोरीसहित दुवैको सहभागिता अनिवार्य छ। शक्त पतिपत्नीका लागि पत्नी वा पति व्रत बस्ने भन्ने कुरा भ्रम मात्र हो। दुवै भएर व्रतको अन्त्यमा यसरी प्रार्थना गनुपर्छ भनिएको छ पुत्रान् देहि धनं देहि सौभाग्यं देहि सुव्रते अन्याश्च सर्वकामांश्च देहि देवि नमोऽस्तु ते।। व्यावहारिक कठिनाइका कारण पतिको सहित स्त्रीहरूले व्रत लिएको हुनुपर्छ। व्रतविधिका दृष्टिले पत्नीले पतिका दीर्घ जीवनको कामना मात्र गरेर कुनै पनि व्रत लिनू भन्ने निर्देश धर्मशास्त्रमा पाइँदैन बरु व्रतपूजादिमा दुवैको सहभागिता वा उपस्थिति भने अनिवार्य गरिएको पाइन्छ। भत्र्रा सह कथां श्रुत्वा भक्तियुक्तेन चेतसा। कृत्वा व्रतेश्वरं देवि सर्वपापैः प्रमुच्यते।। सप्तजन्म भवेद् राज्यं सौभाग्यं चैव वध्र्दते।। व्रतबाट इहलौकिक सुखप्राप्ति र पारलौकिक मोक्षरूपफल अवश्य प्राप्त हुन्छ भनी बताइएका अनेकौं प्रसंगहरू पाइन्छ भने व्रत नगर्दा त्यसबाट हुने हानि पनि हुन्छन् भनिनुका साथै व्रतबाट हुने फाइदाबाट अवश्य वञ्चित भइन्छ भनिएको छ। हिजोआज सहरको बसोवासले गर्दा गाउँका खेतबारी बाँझिएर त्यसबाट हुने उत्पादनमा ह्रास आउँदा जसरी खेतबारीको उपभोग भएन, बाँझो राखियो, अन्नबाली उत्पादन बढी नहुँदा बिक्री गर्न नपाउँदा पैसामा कमी आयो, त्यसैगरी व्रत नबस्दा त्यसबाट हुने यो लोकको सुख, स्वास्थ्यलाभ एवं परलोकको परमार्थ लाभबाट पूर्ण वञ्चित भइयो नै। अतः स्वास्थ्यलाई ख्याल गरेर आफ्नो शरीरको स्वस्थताका लागि महिनामा सके चारवटा नसके दुइटासम्म भए पनि व्रत बस्नुचाहिँ आवश्यक छ। स्वास्थ्यकै दृष्टिले तीजको जस्तो वर्षमा पर्ने एकदुइटा निराहार व्रतहरू पनि सामथ्र्यअनुसार बस्न जरुरी हुन्छ। विकृति पक्ष अहिले हाम्रो समाजमा विषयको गाम्भीर्य विचार नगरी बोल्ने लेख्ने चलन बढ्दै गएको छ। व्यवहारका दृष्टिले पनि नारीपुरुष एकअर्काका परिपूरक हुन्् नै। एकको अभावमा अर्काले पूर्णता प्राप्त गर्न नसक्ने हुँदा धार्मिक एवं व्यावहारिक पक्षमा दुवैलाई अनिवार्य गरिएको छ। तीजको व्रत होस् वा मन्दिर जाने कुरा वा श्राद्धादि कर्महरू नै किन नहोऊन्, पत्नीविना वा पतिको अभावमा यी कृत्य पूर्ण हुँदैनन्। यो धार्मिक विश्वास एवं शास्त्रीयताको विषय हो। तर धर्मशास्त्र वा कुनै पनि विषयको उठानमा हामीले गम्भीरतापूर्वक विचार गरेर मात्र बोल्नु लेख्नुपर्नेमा उदांगो पाराले लाज पनि नढाक्ने गरी बोलिदिन्छौं। लगभग २५ सय वर्षपहिले लेखिएको कौटिल्यको अर्थशास्त्र चटक्कै बिर्सिएर लगभग २०० वर्षभित्र लेखिएका अर्थशास्त्रका विद्यार्थीलाई अर्थशास्त्रका प्रणेता भनी प्रमाणित गरेर पढाउँछौं। पढाइको मर्म मूल जरोबाट सुरु हुन्छ र त्यसमा देखिएका विषय हाम्रो राष्ट्रसँग देश, काल, परिस्थितिअनुसार मेल खानेनखाने विषयमा विचार गरेर पाठ्यक्रममा राखिन्छ। नहुने भएमा त्यसमा पुनर्विचार गर्न सकिन्छ तर शाश्वत नियमको उल्लंघन कुनै देशको पाठ्यक्रममा गरिँदैन। तीजकै व्रतबारेमा पनि हाम्रो समाजले नबुझी पालेका अनेकौं विकृति छन्। जस्तै महिलाले मात्र व्रत बस्नुपर्ने, पतिकै दीर्घ जीवनका लागि व्रत बसिदिने, पत्नीले कष्ट गरीगरी व्रत बस्नुपर्ने तर फल पतिले मात्रै पाउने, रोगी, अशक्तले पनि निराहार उपवास (भोकै) व्रत बस्नुपर्ने जस्ता गन्नै नसकिने विकृति पालेर बसेका छौं र बेलाबेलामा समाजलाई कसरी आकर्षित गरेर आफू चर्चामा आउने भन्ने यति मात्र तुच्छ ध्यान मनमा राखेर कहिले पोइल जान पाम, बिच्चबिच्चमा, मान्देऊ न शिवजी, यसपालिको तीजमा नो व्रत प्लिज जस्ता गीतादिका माध्यमबाट क्षणिक चर्चामा आउने कोसिस मात्र हाम्रो समाजका तथाकथित शिक्षित वर्गकोे रहेको पाइयो। यी व्रत संस्कृतिको रहस्य के हो ? यसमा वास्तविक तत्त्व के छ ? युगौंदेखि यी कसरी चलेर आए र अद्यावधि कसरी रहिरहेका छन् ? यतातिर शिक्षित वर्गको ध्यान किन गएन ? यसो गर्नु गलत मानसिकताको दरिद्र उपज हो। स्वराष्ट्रिय पहिचान नबुझेरै कलम चलाउनु निकै दुःखद पक्ष हो। कलाकार, लेखक, गायकगायिकाको आशय गलत नहोला तर शब्दले पूरै गलत भाव व्यक्त गरिरहेको छर्लंगै देखिन्छ। यस्तै तीज आएपछि नचल्ने कलम पनि तीजको व्रतप्रति लक्ष्यित गरी वज्र प्रहार गर्छन्। हास्य कलाकारका हस्यौलीठ्ट्यौली पनि धर्ममाथि नै प्रहार गर्ने खालका किन हुन्छन् ? यी सबैभित्र कुन रहस्य लुकेको छ ? सर्वसाधारणले यो विषय सही रूपमा बुझेको छैन। समाजको प्रश्न छ के यो आजसम्म गलत नै थियो त ? त्यही समाज उत्तर दिन्छ गलत छँदै थिएन र छैन पनि। आजको अध्ययनको कमीले बुझाइ गलत भयो, चिन्तनपरक अध्ययनको कमी भयो। आफ्नो धर्मसंस्कृतिप्रति हुने आदरभाव नै राष्ट्रको परिचय हो। यही भाव व्यक्त गर्न खोजेको हो भने त्यसभित्रका रहस्यका विषय उडाएर होइन, नजरअन्दाज गरेर होइन। त्यसको वास्तविक रहस्य बुझेर बुझाएर पनि गाउन, लेख्न र हँसाउन सकिन्छ। जसले गर्दा तपाईंहरूको त्यो कलाको भूमिकाले विश्वसामु हाम्रो देशको मूल मर्म बोकेको धर्मसंस्कृतिले विश्वमै यस राष्ट्रलाई सुपरिचित एवम् सबल बन्नबनाउन सक्छ। यसकारण यी हाम्रा चाडपर्व राष्ट्रिय परिचयका उपलब्धिका विषय पनि हुन्। विकृत मानसिकताको उपजले मात्र समाजमा विकृति सिर्जना गर्ने र बलात् फैलाउने हो। आफ्ना राष्ट्रका हरेक संस्कृतिले त्यस राष्ट्रको धर्मसंस्कृतिको सुवास विश्वभर परिचयका साथ फैलाइरहेका हुन्छन्। धर्म, संस्कृति, सांस्कृतिक कार्यक्रम, व्रत पर्व, मेला जात्राादि हरेक राष्ट्रका परिचयका गहना मान्निछन्। यिनीहरूको सम्मानमै राष्ट्रवासीको स्वाभिमानको भाव लुकेर बसेको हुन्छ। अतः राष्ट्रका अलंकाररूपी व्रतपर्वहरूको सम्मान गरौं मानौं, मनाऔं। सकिँदैन भने आफ्नो तुच्छता पर्वहरूमार्फत प्रदर्शन नगरौं। यही नै सच्चा राष्ट्रभक्ति हुनेछ। खानपान आदिमा संयमित रहौं। राष्ट्रिय धर्म, संस्कार, संस्कृति र सांस्कृतिक कार्यक्रमको सम्मानमै सगरमाथाजस्तै हामी नेपालीको शिर ठाडो हुनेछ। हाम्रो राष्ट्रको राष्ट्रिय जग बलियो हुनेछ। राष्ट्रिय जग बलियो बनाउनु नै हामी प्रत्येक नेपालीको कर्तव्य हो। उपसंहार नेपाल राष्ट्र विश्वमै सनातन धर्मसंस्कृतिको उद्गमस्थल र अभ्यास गर्ने थलोका रूपमा सुपरिचित छ। यहाँका प्रत्येक राष्ट्रवासीमा दया, माया, आदर, सत्कार गर्ने भाव यहींका व्रत पर्व र संस्कृतिका देन हुन्। नेपाली इमानदार छन्, परि श्रमी छन्, सुखी छन्, यो प्रत्येक नेपालीको आत्मगौरव हो। सरकारी उदासीनताका कारण पाठ्यक्रममा यी विषय राखेर पूर्णरूपमा पढाइँदैनन्, जसका कारण बेलाबेलामा नकारात्मक भावका गीत, लेख, टिप्पणी आउने गर्छन्। हरेक राष्ट्रका चाडपर्वले त्यस देशको ऐतिहासिक मौलिकता, रीतिस्थिति, चालचलन उजागर गरिरहेका हुन्छन्। हाम्रो राष्ट्रमा रहेका व्रतपर्वहरूलाई गहनाका रूपमा ग्रहण गर्ने र राष्ट्रिय स्वरूप अखण्ड राख्न दिएको योगदानलाई कदर गर्दै राष्ट्रियताको परिचय अक्षुण्ण राख्नु हो। यसमा विकृति छ भनी गहिरो ज्ञानविना बोल्नु आफ्नो अध्ययनको न्यूनता प्रदर्शन गर्नु मात्र हो। हरितालिका तीज यस्तो पर्व हो, जहाँ सासूबुहारीका, नन्दआमाजूका, आमाछोरीका वह, वेदना एक ठाउँ भेला भएर समूहगतमा गाइने गरिन्छ। त्यसबाट यो पर्वलाई एउटा उन्मुक्त पर्वका रूपमा पनि लिन सकिन्छ। यस तीज पर्वको धार्मिक विधि पूर्ण गरेपछि एक ठाउँ जम्मा भएर दिदीबहिनीका बीचमा आआफ्ना कथाव्यथा वाद्यवादन र दोहोरी गीत आदिका माध्यमबाट व्यक्त हुन्छन्। जसले गर्दा उनीहरूमा स्वतन्त्रताको अनुभव सतहदेखि भएको महसुस गरी सन्तोष प्राप्त गर्छन्। यसैगरी व्रतको माध्यमबाट अभीष्ट सिद्धिका लागि एक दिन शक्तिअनुसारको उपवास बस्दै भगवती उमा र भगवान् महेश्वरमा समर्पण गरी यो लोक र परलोकमा पनि प्रत्येक व्रतालुले आफूलाई धन्य धन्य बनाउनु नै हरितालिका व्रतको प्रमुख उद्देश्य रहेको पाइन्छ।हाइलाइट व्रतको माध्यमबाट अभीष्ट सिद्धिका लागि एक दिन शक्तिअनुसारको उपवास बस्दै भगवती उमा र भगवान् महेश्वरमा समर्पण गरी यो लोक र परलोकमा पनि प्रत्येक व्रतालुले आफूलाई धन्य धन्य बनाउनु नै हरितालिका व्रतको प्रमुख उद्देश्य हो।"
एसईईपछिको उच्च शिक्षा,"पढाउनेलाई विश्वास नगर्ने हो भने पढाउँदै नपढाएकाले निकालेको प्रश्नपत्र र नपढाएकाले जाँचेको उत्तरपुस्तिकाबाट विद्यार्थीको सही मूल्यांकन होला ? कोरोना भाइरसले यतिबेला सिंगो विश्व त्राहिमामको अवस्थाबाट गुज्रेको छ। यसले नछोएको क्षेत्र या देश सायदै होलान्। अन्य प्रतिस्पर्धामा देशहरूको अवस्था तलमाथि होला तर कोरोना महामारीका हकमा भने सबैजसा देशको अवस्था झन्डै उस्तै छ। अर्थात् कोरोनाले आफ्नो प्रभाव विभेदरहित किसिमले सर्वत्र देखाइरहेछ। चाहे विकशीत हुन् या विकासोन्मुख, सबै देश यसबाट मुक्तिको बाटो खोजिरहेछन्। तर अहिलेसम्म त्यसको भरपर्दो सम्भावना देखिइसकेको छैन। यसको नकारात्मक र दूरगामी प्रभाव शिक्षा क्षेत्रमा अधीक हुने देखेको छ। योथोचित वातावरण निर्माण गरी प्रोत्साहनमूलक कार्यक्रम नल्याउने हो भने विशेष गरेर अपांग नागरिक तथा बालिका पुनः विद्यालय नफर्कने खतरा छ। नेपालका हकमा यतिबेला एसईईपछिको पढाइ कसरी गर्ने अनि कस्ता उच्च माविमा पढ्ने भन्ने चिन्ताले विद्यार्थी तथा अभिभावकलाई सताएको हुनुपर्छ। आफू राम्रो कलेजमा पढूँ भन्ने ठान्नु जति विद्यार्थीका लागि स्वाभाविक हो, अभिभावकले त्यसका लागि उनीहरूलाई प्रेरित गर्नु अस्वाभाविक होइन। उता आफ्ना कलेजमा विद्यार्थी नै पो नाउने हुन् कि भन्ने चिन्ताले नाफानोक्सानको हिसाबमा तल्लीन निजी सञ्चालकहरूको टाउको दुखेको अनुमान गर्न गाह्रो छैन। तर के बिर्सनु भूल हुनेछ भने कोरोनाले गर्दा जुनसुकै कलेजमा भर्ना भए पनि विगतमा झैं पठनपाठन सहज हुन समय लाग्ने छ। आज उच्च श्क्षिामा गर्भिलो इतिहास बनाएका हार्वर्ड, एमआईटी होऊन् या अन्य विश्वविद्यालय नै, सबैले शिक्षण सिकाइको मोडेलमा परिवर्तन गर्न थालिसकेका छन्। यी विश्वविद्यालयले हाइब्रिड अर्थात् मिलेसम्म अनआइनबाट र प्रत्यक्ष उपस्थिति नभइनहुने विषयमा मात्र कक्षामा बोलाएर पढाउने व्यवस्था अपनाएका छन्। यस्ता ठूला विश्वविद्यालयको सुन्दरता भनेकै विद्यार्थीलाई क्याम्पसमा उपस्थित गराउने र पढाइका साथै नेटवर्कको विकास गराउनु हो र पनि खतरासामु उनीहरूको जोड चलेन र अनलाइनको बाटो समाउन बाध्य भएका छन्। म कार्यरत चुकुबा विश्वविद्यालयले अवस्था हेरी शरदयामबाट सुरु हुने दोस्रो सेमेस्टरको निर्णय गर्ने गरी अप्रिलबाट सुरु शैक्षिक सत्रको पहिलो सिमेस्टर पूरै अनलाइनबाट चलाएको थियो। विद्यालय खोलेर पठनपाठन सुचारु गर्ने कि नगर्ने भन्नेमा अमेरिका विभाजित छ भने अन्य मुलुकले कोरोनाको प्रभाव आकलन गरी निर्णय गरेका छन्। अमेरिकामा त झन्डै एक लाख ४० हजार बालबालिका कोरोनाबाट संक्रमित भेटिएपछि विद्यालयको पढाइ कसरी गर्ने बन्ने विषय पेचिलो बनेको छ। शिक्षक तथा अभिभावकको धारणाविपरीत राष्ट्रपति ट्रम्पजसरी पनि स्कुल खोल्नुपर्ने वकालत गर्छन् र त्यो विद्यार्थीको भविष्यभन्दा राजनीतिक लाभहानिबाट प्रेरित भएको ठान्नेहरू धेरै छन्। फलस्वरूप शंकट थप गहिरिएको छ। डेनमार्कमा आलोपालो गरेर या विभिन्न समूहमा विद्यार्थी विभाजन गरेर छिटै स्कुल खोलेका थिए भने जापानले पनि झन्डै त्यस्तै मोडेल अनुकरण गरेको थियो। यी मुलुकको दाँजोमा संरचनात्मक रूपले नै हाम्रो अवस्था नाजुक छ। एसईई खारेज गर्ने, ११ र १२ को परीक्षा पनि विद्यालयल आफैंले लिने व्यवस्था गर्ने अनि स्नातक तहमा लिइने प्रवेश परीक्षालाई कडा तथा व्यवस्थित गर्ने हो भने एकाध वर्ष परिणाममा उतारचढाव देखिन सक्ला र पनि क्रमैसँग सकारात्मक बाटोतिर अव्यस्त भइने छ। विद्यालयमा भौतिक दूरी कायम राखेर पठनपाठनको सम्भावना कति सहज होला सोचनीय छ। फितला नियमका कारण निजी उच्च मावि जसरी भए पनि धेरै विद्यार्थी बटुल्ने ध्यानमा हुँदा कम विद्यार्थी राखेर पढाउलान् भनी विश्वास गर्ने बलियो धार छैन। साथै संक्रमितहरूको संख्या बढ्न थाल्यो भने त्यसलाई थेग्न सकिनेमा सन्देह देखिन्छ। जसको संकेत अहिल्यै देखा पर्न थालिसकेको छ। सरकार आफ्नो सुविधा रत्तिभर कटौती गर्दैन र भन्छ भेन्टिलेटर खरिद गर्ने बजेट छैन। अग्रमोर्चामा रहेर खट्नेहरूलाई प्रोत्साहन गर्दैन बरु पीसीआर किट खरिदमा छताछुल्ल भ्रष्टाचार काण्डमा छानबिनको सट्टा आफैं सफाइ दिन हतारिन्छ। सुन्दा अप्रिय लाग्ला तर अहिल्यै कतिपय अस्पताल भेन्टिलेटरको अभावमा गम्भीर प्रकृतिका बिरामीको उपचार गर्न नसक्ने स्थितिमा पुग्न थालिसकेका छन् भने त्यसमा सुधारको गुन्जायससम्म छैन। यस्ता अनेक घटनापरिघटना देख्दादेख्दै अझ पनि भगवान् भरोसामा छाडिदिने हो भने पशुपतिनाथले कल्याण गरून् भनेर मीठो सदिक्षा राख्न त सकिएला तर त्यसैका आधारमा जोखिमको बाटो हिँड्न खोजियो भने फैलावट नियण्त्रण गर्न असम्भवप्रायः हुने छ। यसर्थ खोपको विकास नभएसम्म कोरोनासँग सतर्क भई जीवन चलाउनुपर्ने अवस्थामा के गर्दा यो महामारीबाट जोगिँदै पठनपाठन गर्न सकिन्छ भन्नेमा सम्बद्ध सबैले ध्यान दिनैपर्छ। यो नै यतिबेलाको पहिलो प्राथमिकता हो। यस पक्षलाई दृष्टिगत गर्दा, सकेसम्म आफ्नो घरनजिकको उच्च माविलाई रोजाइ बनाउनु नै सबभन्दा उत्तम उपाय हुन सक्ला। घरनजिककै किन भनिएको हो भने सबैले यसको अनुसरण गर्ने हो भने विद्यार्थीहरू हिँडेरै कलेज जानआउन सक्छन्। यसबाट कलेज या सार्वजनिक यातायातको प्रयोग दिनहुँ गर्ने झमेलाबाट उनीहरू मुक्त हुने मात्र होइन, संक्रमणको जोखिम पनि कम हुने विश्वास गर्न सकिन्छ। यसविपरीत, दिनहुँ यातायात प्रयोग गर्नुपर्ने दूरीको कलेज रोजियो तर कोरोनासँगै जिउनुपर्ने अवस्था रहिरह्यो भने त्यसले कलेज प्रशासन, अभिभावक अनि विद्यार्थी सबैमा जोखिम बढेर जान्छ। उदाहरणका लागि कोटेश्वरको व्यक्ति हिँडेरै पुगिने छेउको कलेजमा जाँदा तुलनात्मक रूपमा बढी जोखिममा हुन्छ कि कलंकीतिर गएर पढ्दा हुन्छ ? अवस्था यथावत् रहने हो भने स्वाभाविक छ यातायात साधन प्रयोग गरी आवतजावत गर्नेमै जोखिममा रहन्छन्। ठीक त्यस्तै हो कलंकीकाहरू पनि त्यतैको कलेज छाडेर कोटेश्वर या घरबाट टाढाको कलेजमा गए भने पनि। उपत्यकाबाहिरका अभिभावकलाई छोराछोरी काठमाडौंमै पढाउने रहर हुँदो हो तर कलेजकै छात्रवासमा बस्ने भए त बेग्लै अन्यथा उनीहरूको अवस्था माथि उल्लेख गरिएभन्दा फरक हुने छैन। के नभुलौं भने जसले जुन कलेजमा पढे पनि एउटै पाठ्यक्रम पढ्ने हो। एउटै पाठ्यक्रमको प्रयोग गरिने भएकाले सामान्यतया पढाइमा तात्विक अन्तर नआउला तथापि सेवा, सुविधा र वातावरणले केही तलमाथि हुन सक्छ। यसका बाबजुद, जीवन नै पहिलो प्राथमिकता भएकाले सबैले थोरै सम्झौताग री अघि बढ्नु नै अहिलेको आवश्यकता हुन जान्छ। सके त आवासीय रूपमा शिक्षकहरूको व्यवस्था गरे बेस, नसके पनि कम्तीमा टाढाबाट बसको प्रयोग गरी कलेजमा आउनुपर्ने स्थितिलाई निरोत्साहित गर्न नै उचित हुने छ। यसबाट थोरै भए पनि उनीहरूको सुरक्षामा सहयोग पुग्ने छ। उच्च माविहरूको हकहितका लागि स्थापित हिसान स्वयंले अग्रसरता लिएर विद्यार्थी तथा अभिभावकलाई आफ्नो घरनजिकका उमाविमा भर्ना भई पढ्न प्रेरित गर्ने हो भने निजी सञ्चालकहरू कोरोनाप्रति संवेदनशील छन् भन्ने सन्देश आममानिसमा प्रवाह भई उनीहरूप्रति सकारात्मक धारणाको विकास हुन सक्थ्यो। हर समस्यामा अवसर लुकेको हुन्छ। यो महामारीलाइ पनि एउटा अवसरै मानेर हाम्रो विद्यमान शैक्षिक प्रणालीमा सुधार गर्ने हो भने त्यसले दीर्घकालीन रूपमा फलदायी परिणाम दिन सक्छ। यसपटक विद्यालयले नै एसईईको परीक्षा लिए झैं अंक पठाउने र राष्ट्रिय परीक्षा बोर्डले केवल परिणाम सार्वजनिक गर्ने निर्णय सरकारले गर्यो। यसलाई सुधारको सकारात्मक थालनी भन्न सकिन्छ। विद्यमान केन्द्रीय परिपाटीबमोजिमको परीक्षा ढाँचामा गरिएको यो राम्रो सुरुवात भए पनि पर्याप्त भने होइन। अन्य मुलुकका झैं हामीले १२ कक्षासम्मको शिक्षालाई विद्यालय शिक्षामा समेट्न राजी भइसकेको सन्दर्भमा १० कक्षाबाट ११ मा जाँदा एसईईको हाउगुजी देखाएर विद्यार्थीलाई त्रसित पार्ने काम उपयुक्त मान्न सकिन्न। यसर्थ, सदाका लागि एसईई खारेज गर्ने, ११ र १२ को परीक्षा पनि विद्यालयल आफैंले लिने व्यवस्था गर्ने अनि स्नातक तहमा लिइने प्रवेश परीक्षालाई कडा तथा व्यवस्थित गर्ने हो भने एकाध वर्ष परिणाममा उतारचढाव देखिन सक्ला र पनि क्रमैसँग सकारात्मक बाटोतिर अव्यस्त भइने छ। १२ कक्षासम्मको शिक्षा अनिवार्य भनिसकेपछि त्यसमा सबैको पहुँच सुनिश्चित गर्नु राज्यको दायित्व हुन जान्छ। त्यसैले स्नातक तहको प्रवेश परीक्षामा कडाइ गर्ने व्यवस्थालाई अन्यथा मान्न सकिएला। केन्द्रीकृत परीक्षा प्रणाली खारेज भएपछि राष्ट्रिय परीक्षा बोर्डको उपादेयता समाप्त हुन गई आर्थिक भार घट्ने मात्र होइन, परीक्षाका घडीमा परिचालन गरिँदै आएको सुरक्षा संयन्त्र अन्य काममा लगाउन सकिने छ। यस्ता सुधारबाट कतिपयलाई विद्यालयले परीक्षा लिँदा मनोमानी किसिमले अंक दिने र गुणस्तर खस्कने पो हो कि भन्ने आशंका रहेको पाइन्छ। तर सोच्नुपर्नेचाहिँ ठीक उल्टो हो। अर्थात् जसले पढाउँछ उसैलाई विश्वास नगर्ने हो भने पढाउँदै नपढाएकाहरूले निकालेको प्रश्नपत्र र पढाउँदै नपढाएकाहरूले जाँचेको उत्तरपुस्तिकाबाट कसरी विद्यार्थीको सही मूल्यांकन भई गुणस्तर कायम हुन सक्ला ? एकातिर तीनघन्टे परीक्षा विधिबाट विद्यार्थीको सही मूल्यांकन हुन सक्तैन भने अर्कातिर जसले पढाएको छ उसले नै तिनीहरूको वास्तविक मूल्यांकन गर्न सक्छ भन्ने यथार्थ अस्वीकार गर्दा हामी प्रमाणपत्रधारीहरू उत्पादन गर्न त सकौंला तर त्यो फगत घोकाइमा आधारित हुन गई सिर्जनशीलता र दक्षतासँग सम्झौता हुने छ। परिणामतः ठूलै लगानी हुँदाहुँदै पनि उनीहरूलाई राष्ट्रका लागि आवश्यक योग्य जनशक्तिमा रूपान्तरण गर्नु चुनौतीपूर्ण हुने छ। अतः जवाफ खोजिनुपर्छ हामी फगत प्रमाणपत्रधारी उत्पादन गर्न चाहन्छौं या राष्ट्रका लागि आवश्यक दक्ष जनशक्ति। सुधारको अपेक्षा र उपादयता त्यसैमा निर्भर हुने छ।"
गोडाको पानी,"गत वर्ष तीजमा एउटा तस्बिर भाइरल बन्यो। तस्बिर थियो पत्रकार ऋषि धमला र उनकी पत्नी एलिजा गौतमको। घटना थियो एलिजा निहुरेर पतिको गोडाको पानी खान लाग्दै थिइन्। धमला मुसुक्क हाँसे। एलिजालाई उठाउँदै आशीर्वाद पनि दिए। एलिजा हाँस्दै गोडापट्टि निहुरिरहेकी थिइन्। यो तस्बिर सार्वजनिक भएपछि गालीको वर्षा भयो कि उनीहरूले ठूलै अपराध गरेका छन्। बक्समा कतिपय कमेन्ट पढ्नै नसकिने खालका थिए। मैले पछिल्ला दिनमा पनि त्यो तस्बिर पटकपटक हेरें। त्यहाँ त्यस्तो गाली गर्नुपर्ने केही कारण देखिनँ। मलाई त्यो तस्बिर सामान्य लाग्यो। किनकि मैले त्यस्तै घटना सानैदेखि घरमै देख्दै आएकी थिएँ। मैले मेरी हजुरआमाले हजुरबुवाका र आमाले बुवाका गोडा धोएर पानी खाएको देखेकी थिएँ। मेरी आमाले पानी खाँदा बुवाले खानैपर्छ तैंले भनेको कहिल्यै सुनिनँ र खानु पर्दैनँ भनेको पनि कहिल्यै सुनिनँ। मेरी आमा र हजुरआमाले कति श्रद्धा र विश्वासका साथ तीज व्रत बस्नुहुन्थ्यो। त्यहाँ एक प्रकारको प्रेम झल्किन्थ्यो। मेरी आमा पूर्तिका साथ त्यो दिन सखारै उठेर छुट्टै श्रद्धाका साथ चोखो बसेर सरसामान तयार गर्नुहुन्थ्यो। आमाका मनमा पतिको आयु नै बढ्छ भन्ने थियो कि थिएन, मलाई थाहा छैन। तर बुवाप्रति अगाध प्रेम, समर्पण र श्रद्धा थियो। रातो सारी र चुरापोतेमा सजिन पाउँदा मेरी आमालाई अति मन पथ्र्यो। गाउँभरिका काकी, ठूलीआमा, आमा भेला भएर पूजा लगाएको दृश्य अति रमाइलो र अविस्मरणीय छ। व्रत बस्नै मन नपराउने अहिलेको पुस्ताले त्यो दृश्य कहाँ देख्न पाउनु ? त्यो बेलाको रमाइलो छुट्टै। आस्था नै छुट्टै। डिजिटल समयका हामी यतै रमाउन थाल्यौं। हाम्रो सोच नै फरक हुन थाल्यो। हामी बहसमा उत्रिन थाल्यौं। आफ्नो संस्कारलाई कुसंस्कार भन्न थाल्यौं। हामीलाई खण्डन गर्नचाहिँ रमाइलो मान्न थाल्यौं। मेरी सासू आमा पनि त्यसरी नै श्रद्धापूर्वक व्रत बस्नुहुन्थ्यो। मेरी आमाले खाए झैं सासूआमाले पनि ससुरा बुवाको गोडा धोएर पानी खानुहुन्थ्यो। अहिले ससुरा र बुवा हुनुहुन्न। उतिबेला ससुरा भन्नुहुन्थ्यो, व्रत त बस तर भोकै नबस। पतिको खुट्टाको पानी पनि खानैपर्छ भन्ने छैन। तर मेरी सासूआमा मान्नुहुन्नथ्यो। उहाँ भन्नुहुन्थ्यो, यो त हाम्रो रीतिरिवाज हो। यति गर्दैमा म खिइन्छु र ? उहाँको बोलीमा बुवाप्रति श्रद्धा थियो। हामी सासूबुहारी अहिले पनि व्रत बस्दा पूजा गर्न सक्छौं र फलपूल पानी खाने गरेका छौं। मैले भने बिहेको १७ वर्ष पार गरिसक्दा पनि पतिका गोडाको पानी एकपटकबाहेक पिउन पाएकी छैन। त्यो वर्ष गोडाको पानी पिउँदा पतिको आयु बढोस् भन्ने सोचका साथ पिइनँ। मेरी सासू र आमा जुन श्रद्धाका साथ व्रत बस्नुहुन्थ्यो, म पनि त्यही संस्कारलाई निरन्तरता दिन चाहन्थें। परम्परा जोगाइराख्न चाहन्थें। डिजिटल समयका हाम्रो सोच नै फरक हुन थाल्यो। हामी बहसमा उत्रिन थाल्यौं। आफ्नो संस्कारलाई कुसंस्कार भन्न थाल्यौं। मैले महिलापुरुष साथीहरूसँग पनि कुरा गरें। महिला अधिकारकर्मी सुमना तिम्सिना प्रत्येक वर्ष तीजको व्रत बस्नुहुन्छ। पतिको गोडाको पानी पनि पिउनुहुन्छ। उहाँका पतिलाई भने यो कुरा मन पर्दाे रहेनछ। तैपनि आफ्नो रीतिरिवाज हो, मनले गर भनुञ्जेल गर्ने हो। उहाँ भन्नुहुन्छ, हिन्दु धर्मअनुसार पत्नीले पतिको गोडाको पानी खाने परम्परा नै छ। पतिलाई माया र सम्मान गर्नु ठीक हो। खुट्टा ढोग्दैमा माया र सम्मान हुने नढोग्दैमा नहुने भन्ने छैन। तर परम्पराका नाममा रुढिवादी मान्यताका भरमा गोडा धुन लगाउनु दास मनोवृत्तिले हो भने यो विल्कुल गलत हो। यसलाई बाध्यात्मक नगरी स्वेच्छिक बनाउनुपर्छ। समयअनुसार परिमार्जन गर्दै जानुपर्छ। किनकि परिवर्तन एकैपटक सम्भव छैन। त्यस्तै गीतकार, कलाकार, सुरक्षाकर्मी दीपक कोइराला भन्नुहुन्छ, गोडाको पानी खाने चलन एउटा आस्था विश्वास र हिन्दु संस्कारमा पत्नीले पतिप्रति प्रदर्शन गर्ने प्रेमिल इमानदारिताको सांकेतिक प्रतिबद्धता हो। पछिल्लो समयमा यसलाई दास मानसिकताको उपज पनि भनियो। तर मेरो व्यक्तिगत धारणा भनेको मेरी आमाले आजसम्म बुवाको गोडाको पानी खानुहुन्छ त्यो पनि ठीक लाग्छ। मेरी पत्नीले पछिल्लो समयमा खान छाडिन्। त्यो पनि ठिकै लागेको छ। छोरीलाई गोडाको पानी खानैपर्छ, पूजा गर्नैपर्छ भनेर सिकाएको पनि छैन। त्यो पनि ठिकै लाग्दै छ। आस्था, प्रेम र विश्वास छ भने चोखानितो गरी पतिकै लागि व्रत बसेकी नारीले गोडाको पानी खाए पनि केही फरक पर्दैन र नखाए नै पनि केही हुनेवाला छैन। यसलाई बहसको विषय बनाइनु व्यर्थ छ।"
तीजमा ओझेल परेको मौलिकता,"हरेक चाडपर्वले छुट्टाछुट्टै विशेषता बोकेर आएका हुन्छन्। मानव जीवनमा सुख, खुसी, मनोरञ्जन, पारिवारिक तथा सामाजिक मिलन एवं सद्भाव कायम गर्नका लागि मानव पूर्खाले आविष्कार गरेका अमूल्य उपहार हुन् चाडपर्वहरु। यदि बेलाबखत यी चाडपर्वहरु नआए मान्छेको जीवनचर्या कति निरास, खल्लो र तनावग्रस्त हुँदो हो। तीज नेपाली जनजीवनमा विशिष्ट मौलिकता बोकेको महत्वपूर्ण चाड हो। तीज कहिलेदेखि मान्न थालिएको हो भन्ने कुनै तथ्य प्रमाण नभए पनि यससँग धार्मिक पौराणिक प्रसंगहरु जोडिएका छन्। उहिल्यै हिमालय पर्वतकी छोरी पार्वतीले आफ्नो विवाह आफ्नो इच्छा विपरित भगवान् विष्णुसँग हुन लागेको थाहा पाइन्। सो कुरा आफ्ना संगीलाई बताएपछि संगीको सहयोगमा वनमा गएर लुकिन् र भगवान् शिवलाई पति पाउनको लागि आराधना गर्न लागिन्। संयोगवश भाद्र शुक्ल तृतीयाका दिन शिवलिंगको पूजा गरिरहेको बेला भगवान् शिव प्रकट भई वरदान माग भन्दा पार्वतीले महादेव पति पाउने आफ्नो संकल्प सुनाएपछि शिवजी प्रसन्न भइ संकल्प पूरा हुने वरदान दिए। त्यसपछि पार्वती शिवजीका साथमा हिमालय पर्वत पुगिन्। पिता हिमालय र माता मेनकाले शिवजीलाई आफ्नी छोरी पार्वती कन्यादान गरिदिए। त्यसपछि उप्रान्त सखीद्वारा हरित भएकी पार्वतीले व्रत गरी महादेव स्वामी पाएको हुँदा उक्त व्रत हरितालिका व्रत (तीज) का नामले प्रसिद्ध भयो। यही विश्वासका आधारमा हिन्दु धर्मालम्बी महिलाले पतिको दीर्घायु, आफ्नो शौभाग्य तथा सुखद् दाम्पत्य जीवनको लागि र विवाह नभएका कन्याले पनि इच्छित वर पाऊँ भनी हरेक वर्ष भाद्र शुक्ल तृतीयका दिन भगवान् शिवको व्रत बस्ने परम्परा चल्दै आएको हो। पहिलापहिला हिन्दु नारीहरुले मात्र मान्ने भनिए पनि आजकल देशविदेशमा रहेका विभिन्न जाति, धर्म र समुदायका नेपाली महिलाले धूमधामका साथ मान्ने चाड हो तीज। हरितालिका व्रत पूरा गरेपछि भाद्र शुक्ल पञ्चमीको दिन आउँछ। जुन ऋषि पञ्चमीको नामले प्रसिद्ध छ। उक्त दिन सप्तर्षि (अत्रि, कश्यप, भारद्वाज, विश्वामित्र, गौतम, जमदग्नी र वशिष्ठ) को पूजा गरिन्छ। सप्तर्षिको व्रत र पूजा गरिने भएकोले सो दिनलाई ऋषि पञ्चमी भनिएको हो। यो दिन तीजको अन्तिम दिन हो। यो व्रत पनि पौराणिक प्रसंगसँगै जोडिएको छ। एकचोटि नारीहरु रजश्वला हुँदा हुने छुवाछुतको पाप मोचन गर्न के गर्नुपर्छ भनेर युधिष्ठिरले कृष्णसँग प्रश्न गर्दा इन्द्रद्वारा वृत्रासुर राक्षसलाई मार्दा ब्रह्महत्या लागेको र इन्द्र ब्रम्हाकहाँ गएपछि ब्रम्हाले ब्रम्हहत्यालाई चार भाग पारी पहिलो अग्निमा, दोश्रो नदीमा, तेश्रो पर्वतममा र चौथो नारीहरुको रजमा फ्याँकेको हुँदा रजस्वला भएका नारीलाई चार दिनसम्म छुन नहुने र चौथो दिन मात्र उनीहरु स्नान गरीकन शुद्ध हुने कुरा कृष्णले बताए। यसका साथै नारीहरु रजश्वला हुँदा हुने सक्ने छुवाछुतको पाप निवारण गर्न ऋषि पञ्चमीको व्रत गरी सप्तर्षिको पूजा गर्नुपर्ने कुरा पनि श्रीकृष्णले बताए। तसर्थ यस दिन रजश्वला भइसकेका नारीले पवित्र नदीमा गई ३६५ टुक्रा दतिवनले अंग प्रत्यांगमा चोख्याइ नुहाएर सप्तर्षिको पूजा गरिसकेपछि एक छाक चोखो खाने चलन छ। भाद्र शुक्ल तृतीयामा हरितालिका तीजको दिन पानी समेत नखाइ निराहार व्रत बस्नुपर्ने भएकाले सो को अघिल्लो दिन भाद्र शुक्ल द्वितीयाका राति विभिन्न मिष्ठान्न भोजनहरु दह्रोसँग खाने चलन छ। दह्रोसँग खाइने हुनाले त्यो रात नारीहरुले खाने विविधथरिका भोजनलाई 'दर' भन्ने गरिएको हो। साथै पार्वतीले शिव स्वामी पाएको उपलक्ष्यमा साथीसंगीलाई जंगलमा भोज गराएको कुरालाई कालान्तरमा 'दर' भनी खाने गरिएको मान्यता यससँग जोडिएको छ। दर खानको लागि बिहा गरेर पराइ घर गएकी छोरीचेलीलाई बावु वा दाजुभाइ लिन जानुपर्ने यसको विशिष्ट पक्ष हो। पहिलापहिला अहिलेको जस्तो बाटोघाटो र सञ्चारको सुविधा थिएन। सानैमा विवाह गरेर नौ डाँडापारि कन्यादान गरेर पठाएका छोरीचेली एक्लै माइत आउन सक्तैनथे। अप्ठेरो बाटो, बर्खाको बेला हान्निएर बग्ने खोलानाला (ऊ बेला सबै ठाउँमा तर्ने साँघु हुँदैनथे) र बाटामा पट्टेर जंगल भएकाले एक्लै माइतघर गर्न गाह्रो हुन्थ्यो। ऊ बेला सानैमा बिहा गर्ने चलन थियो। कठोर बुहार्तन खेप्नुपथ्र्यो छोरी चेलीले। पहिले बुहारी भएर खेपेको बुहार्तन पछि आफू सासूको भूमिकामा भएपछि नयाँ आउने बुहारीका लागि पनि त्यही कठोरता अपनाउँथे सासूहरु। शिक्षा थिएन। चेतना थिएन। आफूले जो भोग्यो त्यही नै दुनियाको रीत जस्तो लाग्थ्यो उनीहरुलाई। नारीहरु पुरुषहरुबाट मात्र होइन सासू, आमाजु र नन्दहरुबाट त्यत्तिकै प्रताडित थिए। कलिलो उमेरमा कडा बुहार्तन खेप्नु उनीहरुको नियति नै थियो। आधा रातमै उठेर दिनभरिको काम धन्दा, अनि बेलुका झपझप निद्रा लाग्दा पनि काम धन्दा नसकिएर राति अबेर मात्र झपक्क सुतेपछि फेरि उठ्ने बेला भइहाल्ने। माइत जान कति मन लाग्थ्यो। तर, के गर्नु आफ्नो वशमा छैन। छोरीका इच्छा, चाहना सबै माइतमै छोडिए। पराइ घरमा पराइकै अधिन, पराइकै खटन। मन खोलेर हाँस्न नपाइने। सबैले देख्ने गरी रुन नपाइने। तीज कहिले आउँछ र माइत जानू ? फेरि माइती लिन आए त हो, नआए एक्लै कसरी जानू ? हिउँद टरेपछि हुरी बतास चल्छ, रुखबुट्यानहरुका पात झर्छन्, डाँडापाखाहरु नाङ्गिन्छन्, माइती सम्झेर उराठ लाग्ने। बर्खा लाग्ने बेला न्याउली कराउँछ, बिरह चल्ने। झरी पर्छ, खोलानाला कराउँछन् तिनैसँग बगूँबगूँ लाग्ने। कुहिरोले माइती गाउँ जाने डाँडै छेकिदिन्छ, भक्कानो छुटेर आउने। उँधोलाई हेरो त्यो काली दह, उँभोलाई जिरह कि लाग्छ मलाई माइतीको माया, कि लाग्छ विरह। जब बर्खा क्रमशः हट्दै जान्छ र कामको लन्ठा पनि विस्तारै कम हुँदै जान्छ। यसको लगत्तै तीज आउँछ। बर्खाको काम धन्दाले लखतरान र थिल्थिलो भएको बुहारी ज्यानले आफ्नी आमाको हातले बनाको मीठो खानेकुरा सम्झेर औंला भाँच्दाभाँच्दै टुप्लुक्क माइती लिन आउँछन् तीजमा। ओहो, त्यो माइतीको अनुहार कहिले देखूँ भाको। माइती देश कहिले पुगूँ भाको। भुइँमा खुट्टै छैनन् जस्तो। सारा पीर व्यथा एकै चोटि हराए जस्तो। बल्लबल्ल सासूससुरा, नन्दआमाजू, र श्रीमान्ले बिदा दिएपछि माइतीसँग बात मार्दै, बुटा पोथ्रा नाघ्दै र खोलानाला तर्दै जब माइत पुग्छन् छोरीचोली, खुसीले आँसु त्यसैत्यसै छचल्किन्छन् वरैदेखि। मनका वह कतिखेर पोखौं जस्तो हुन्छ वरैदेखि। हिजोसम्म खेलेको आँगन, पानी भरेका, नुहाएका, लुगा धोएका धारापँधेराहरु, गीत गाउँदै मेलापात गरेका खेतबारी र वनपाखाहरु, दुःखसुख पोख्तै सँगै हिंडेडुलेका साथीसंगीहरु। सम्झिँदा पनि कति मीठो कति आनन्द। गाउँमा कसैले खसी काटेको भए बेलुका मासु भात, नभए आलुको तरकारी, अचार, मगमग खारेको घिउ, दहीसँग ढिक्कीमा कुटेको चामलको भात। आहा ! कति मीठा यी सबै कुरा। उसो त आमाको हातै मीठो ! आमाको मायै मीठो। बेलुका दर खाइसकेपछि रातभरि मझेरीमा बसेर घरका बात, माइतका बात दुःखसुख ओकल्दाओकल्दै रात छिप्पी सक्छ। पहरपहर परेवा घुर्दै जाँदा फेरि दर पाक्छ विभिन्न मसला हालेको खीर र आलुका चाना। अन्तिम पहरतिर वल्लाघर, पल्लाघर, माथ्लाघर, तल्लाघर हल्लाखल्ला सुरु हुन थाल्छ। 'ए उठ है दर खान' भनेर ठूलाहरु कराउन थाल्छन्। अनि सुतेकाहरु व्युँझिन थाल्छन्। घद्राक घुद्रुक दैलाहरु उघ्रिन थाल्छन्। उज्यालो हुनुअघि फेरि दर। फेरि रमाइलो। भोलिपल्ट कठोर व्रत। त्यस दिन कोही पनि खेतबारीका काम गर्दैनन्। वस्तुभाउलाई घाँसपात अघिल्ला दिनै काटेर गोठमा थुपारिएको हुन्छ। त्यसैले महिलाहरु फुक्का फाल। बिहामा लगाएको रातो सारी, गच्छे अनुसारको गहना र समय अनुसारको श्रृङ्गारले सजिएका नारीहरु मठ मन्दिरतिर जान्छन्। शिवजीको आराधना गर्छन्। माइतीको याद, घरको बुहार्तन, सासु र नन्दआमाजूको टोकसो यिनै विरहवेदनाहरु गीतको लयमा प्रकट हुन्छन्। अनि यिनै लोक भाकामा छमछमी नाच्छन् महिला। जान्नेहरु गीतको लयमा हाउभाउ देखाउँछन्। बेत लौरीजस्तै कम्मर मर्काउँछन्। फनक्कै घुम्छन्। लरक्कै लर्किन्छन्। नजान्नेहरु पनि खुट्टा दुखे दुखून् बुरुकबुरुक उफ्रिन्छन्। जोगिएर जिउ मर्काउँछन्। जोगिएरै घुम्छन्। वातावरण पूरै रोमाञ्चित हुन्छ। गुञ्जायमान हुन्छ। लाग्छ, शिवजी खुसी भएर माथि आकाशबाट हेरिरहेका हुँदा हुन्। वरदान दिइरहेका हुँदा हुन्। माइतमा हिजो सँगै खेलेहुर्केका दिदीबहिनी, साथी संगीहरु भेट हुन्छन्। बाटाभरि, बजारभरि फेरि हृदयका पाना उघ्रिन्छन्। छताछुल्ल पोखिन्छन् मनका भावहरु। भनी साध्य छैन भेट हुँदाको त्यो खुसी। कुरा सप्पै पोखिएपछि हलुको हुन्छ मन। फूलको थुंगाजस्तो। सिमलको भुवा जस्तो।यो हो हाम्रो मौलिकता। पूर्खादेखि चली आएको रीत। माइतीसँग चेलीबेटीको चोखो र कहिल्यै नओइलाउने प्रित। तर, हाम्रो मौलिक परम्परामाथि धावा बोल्न थालिएको छ आजकल। हामी संस्कृति जोगाउनमा भन्दा यसमा विकृति थप्न पो लागेका छौं कि ? विगतका केही वर्षदेखि हामी बढी नै आधुनिक भइरहेका छौं कि ? यसमा समीक्षा गर्न जरुरी छ। एक महिना अघिदेखि नै अनेकौ तामझामका साथ पार्टी प्यालेस र महङ्गा रेष्टुरेन्टमा तीज मान्ने प्रचलन बढिरहेको छ। त्यसैगरी विभिन्न सहरीया नवधनाड्य र सम्भ्रान्तहरुले तीजमा छोरीलाई माइत बोलाउने क्रममा छोरीको घरमा लत्ताकपडा, गर गहना र मिष्ठान्न खानेकुराहरु लिएर जानुपर्ने चलन पनि बसालेका छन्। यस्ता थप चलनहरु अरुलाई पनि बाध्यकारी बन्दै गइरहेको अवस्था छ। यसलाई संस्कृतिको नाममा विकृति नभनी के भन्ने ? शरीरले थाम्नै नसक्ने गरी सुनका झरिझुट्ट गहना सहित महँगामहँगा लुगाको पहिरनमा देखिएको तँछाडमछाडले तीज धनीहरुको लागि सम्पत्ति र रवाफ प्रदर्शन गर्ने माध्यम भइरहेको छ। खानेकुरामा दूध, दही, घिउ, मिठाइ आदिका परिकारभन्दा पनि वाइन संस्कृतिले बढी नै स्थान पाइरहेको छ। हुने खानेहरुका लागि जहिल्यै तीज, जहिल्यै दशैं। तर, हुँदा खानेहरुले इज्जत जोगाउनकै लागि यस्ता चलनहरु जबर्जस्ती पछ्याउनु कति पीडादायी होला। कति गह्रंगो होला। अहिले तीजका धेरैजसो गीतहरुमा नारीका दुःख, पीडा, समस्या भन्दा पनि आधुनिकताका नाममा अश्लिलता र छाडापन प्रस्तुत भइरहेका छन्। हुन त, समय कहाँबाट कहाँ पुगिसक्यो। आजका नारीहरुले हिजोकै सासू बुहारीका कुरा र रुन्चे पाराका गीत गाउनु भनेको समयलाई बुझ्न नसक्नु हो भन्ने किसिमका प्रश्नहरु पनि उठ्न सक्लान्। तर, के नारीले भोग्ने समस्या सकिएका छन् त ? के आजका नारीहरु सबै पढालेखा, आधुनिक र सुखसुविधामा मात्र रमाएका छन् त ? त्यसो होइन। आज झन् समस्याहरु बढेका छन्। नयाँनयाँ फिल्मी शैलीमा घरेलु हिंसा, बलत्कार र प्रतिशोधका घटनाहरु घटेका छन्। हत्या र आत्महत्या दिनहुँ बढिरहेछन्। बोक्सी, छाउपडी र दाइजोका घटनाहरु त्यस्तै भयावह छन्। यिनै कथाव्यथाहरुलाई तिनै पुराना लोक भाकाहरुमा ढालेर पनि त गाउन सकिन्छ। महिला चेतना, हक, अधिकार, जागरण र सशक्तीकरणका गीतहरु हरेक ठाउँमा गुञ्जायमान गर्न सकिन्छ। यसो त, पछिल्लो समय महिलामाथि भएका पारिवारिक, सामाजिक, राजनीतिक उत्पीडन र यस सम्बन्धी सरकारी उदासीनता बारेमा पनि तीज गीतहरु प्रस्तुत भइरहेका छन्। परिवर्तित सन्दर्भमा यसलाई राम्रै मान्न सकिन्छ। तर, यिनमा महिलाको अग्रचेतना र मुक्तिको स्वर त्यति सशक्त रहेको पाइँदैन। बरु, यस्ता गीतहरु छिटो चर्चा कमाउने र सस्ता मनोरञ्जनमा बढी केन्द्रित छन्। हो, तीजमा केही अतिवादी जस्तो लाग्ने रुढी र अन्धविश्वासहरु पनि जोडिएका छन्। जस्तो कि, भाद्र शुक्ल द्वित्तीया दर खाने दिन बेलुका टन्न खाने र उज्यालो हुनुअघि पनि अटेसमटेस खाने चलनले स्वास्थ्यमा प्रतिकूल असर पर्नुका साथै भोलिपल्ट भाद्र शुक्ल तृतीयाका दिन पतिको सुस्वास्थ्य र दीर्घायुको लागि पानी पनि नखाई कठोर व्रत बस्नाले वृद्ध, रोगी, कमजोरी र गर्भवती महिलाहरु हिंड्दाहिंड्दै, नाच्दानाच्दै ढल्ने, बिरामी हुने जस्ता घटना प्रशस्तै देखेको, सुनिएको छ। पछिल्ला वर्षहरुमा सञ्चार माध्यमले फैल्याएको जनचेतना र विज्ञ व्यक्तिहरुको सल्लाह सुझावका कारण यसतर्फ घर परिवारका अरु सदस्य र व्रतालु स्वयं सचेत हुने गरेका छन्। यो राम्रो पक्ष हो। फेरि, बेलाबेला व्रत वा उपवास बस्ने कुरालाई विज्ञानले पनि उपयुक्त ठहर्याएको छ। त्यसैगरी उक्त दिन अनिवार्य रुपमा पतिको खुट्टाको पानी चरणामृत सम्झेर खाने चलन पनि अहिले अनिवार्य नभइ स्वेच्छिक बन्दै आएको छ। तीजमा मात्र नभई हरेक चाडपर्व तथा परम्पराभित्र देखिएका यस्ता कठोर चलन र अन्धविश्वासलाई परिमार्जन गर्ने कुरामा व्यापक छलफल र बहस चलाइ समय सापेक्ष सुधार हुनु वाञ्छनीय पनि छ।तर, परिष्कारको नाममा मौलिकतामाथि अतिक्रमण गर्ने गरी होइन। अन्तमा, माइती र घर नौ डाँडा पारि भए पनि यातायात र सञ्चारको सुविधाले देशका धेरै भूभागहरुमा चेलीबेटीहरुले माइती कहिले देखूँ, कहिले पुगूँ भनेर विरक्तिएर बस्नु पर्दैन आज। खोलाका जङ्घार नाघ्दै र अँधेरी वनको चकमन्नता चिर्दै भयभीत भएर माइती धाउनुपर्ने अवस्था छैन त भनिन्छ। तर, देशमा अभाव र दुःखमा गुज्रिरहेका अनकन्टार गाउँहरु अझै छन्। ती दुर्गम पहाडी गाउँका मान्छेहरु अझै पनि विकटतामा बाँचिरहेका छन्। भनेको बेला फोन लाग्दैन। बाढीपहिरोले बाटोहरु भत्केका छन्। बर्खामासभरि गाडी चल्न मुस्किल छ। हान्निएर बग्ने पहाडी खोलानालाहरुमा पुल छैनन्। कहालीलाग्दो तुइनमा झुण्डिएर घरमाइत गर्नुपर्ने अवस्था आज पनि छ। यसैकारण, सुरक्षाको लागि बाउमाइतीहरु तीजमा छोरीचेली लिन नजानुपर्ने अवस्थाबाट अझै मुक्त भइसकेका छैनन् हाम्रा दूरदराजका गाउँ बस्तीहरु। एक बारको जुनीमा अझैं पनि राम्रो लाउन र मीठो खान तीज, दशैं जस्ता चाडहरु पर्खिनुपर्ने अवस्था ज्यूँ का त्यूँ छ। यिनै विकटता, बुहार्तन र दुःखहैरानी खेपेर बाँचिरहेका छोरीबुहारीका मुहारमा खुसी ल्याउन र पीरव्यथाहरु अलिकति भए पनि कम गर्न तीजको महत्व अलि बढी नै छ। त्यसैले, नबिगारौं हाम्रा परम्परा र रीतहरु। नभत्काऊँ सामाजिकसांस्कृतिक मूल्यहरु। जोगाऊँ हाम्रो मौलिकता। नछोडौं आफ्नो धरातल।नथुकौं हामी माथिको आकाशमा। यिनै नभए हामी कहाँ रमाउँछौं र ! यिनै नरहे हामी कहाँ रहन्छौं र ?"
"सीपीएल : सन्दीपको मध्यम प्रदर्शन, टोली पराजित",ट्रिनीडाड : क्याराबिन प्रिमियर लिग(सीपीएल)को यस सिजनको आफ्नो दोस्रो खेलमा नेपालका युवा क्रिकेटर सन्दीप लामिछानेले औसत प्रदर्शन गरेका छन् । शुक्रबार बिहान भएको खेलमा सन्दीप आवद्ध टोली जमैका तल्लवाशले ट्रिनबागो नाइट राइडर्ससँग प्रतिस्पर्धा गरेको थियो। सन्दीपले ४ ओभर बलिङ गर्दै ३० रन दिएर १ विकेट लिए । ब्रायन लारा मैदानमा टस हारेर पहिले ब्याटिङ गरेको जमैकाले २० ओभरमा ८ विकेट गुमाएर १३५ रन मात्रै बनाउन सक्यो । १३६ रनको सामान्य लक्ष्य पछ्याएको ट्रनबागोले बिना दवाव खेलको थियो । ९औं ओभरमा बलिङमा आएका सन्दीपले ४ रन मात्रै दिएका थिए । त्यसपछि ११औं ओभरमा ११ रन दिएपनि ३८ बलमा ५३ रन बनाएर आक्रामक रुपमा खेलिरहेका सुनिल नारीनलाई आउट गराउन सफल भए । त्यसपछि सन्दीपले १३औं ओभरमा ७ र १५ ओभरमा १० रन दिए भने थप विकेट लिन सकेनन् । स्कोर थोरै भएपछि जमैकामाथि ट्रिनबागो एक पक्षीय दवाव बनाएको थियो । १८१ ओभरमा ३ विकेट गुमाउँदै ट्रिनबागोले सहज जित हात पर्यो । यस खेलमा सन्दीप ब्याटिङका लागि क्रिजमा उत्रिए तर एक बलको पनि सामना गर्न पाएनन् । अन्तिम ४ बल बाँकी छँदा मैदान छिरेका सन्दीप ननस्ट्राइकमै रहँदै अनआउट भए । यसअघि बुधबार राति भएको खेलमा पनि सन्दीपले एक विकेट लिएका थिए । जमैकाले पहिलो खेलमा जित हात पारेको थियो ।
पीएसजीको प्रतिद्वन्द्वी बायर्न,"लिस्बन : जर्मन क्लब बायर्न म्युनिख च्याम्पियन्स लिग फुटबलको फाइनलमा प्रवेश गरेको छ । पोर्चुगलको राजधानी लिस्बनमा बुधबार राति भएको सेमिफाइनलमा फ्रेन्च क्लब लियोनलाई ३ गोलले पराजित गर्दै बायर्न उपाधि नजिक पुगेको हो । बायर्नलाई सहज जित दिलाउन सर्ज गनाब्रीले दुई तथा रोबर्ट लेवान्डोस्कीले एक गोल गरे । खेलको १८औं मिनेटमा गनाब्रीले गोल गर्दै जर्मन बुन्डेस लिगा च्याम्पियन बायर्नलाई अग्रता दिलाएका थिए । जोसाओ किमिचले उपलब्ध गराएको सुन्दर पासमा गनाब्रीले गोल गरेका थिए । खेलको ३३औं मिनेटमा गनाब्रीले नै व्यक्तिगत दोस्रो गोल गर्दै बायर्नलाई २० को अग्रता दिलाए । उनले रोबर्ट लेवान्डोस्कीको पासमा बायर्नको अग्रता दोब्बर बनाएका थिए । पहिलो हाफमा २० को अग्रता बनाएको बायर्न म्युनिखले निर्धारित समय सकिन दुई मिनेट बाँकी छँदा लियोनको पोस्ट्मा गोल गरेको थियो । खेलको ८८औं मिनेटमा लेवान्डोस्कीले गोल गर्दै बायर्नलाई ३० को सहज जित दिलाए । जोसुवा किमिचले उपलब्ध गराएको पासमा उनले गोल गरेका थिए । जारी सिजनमा लेवान्डोस्कीको यो १५औं गोल हो । बायर्नले फाइनलमा फ्रेन्च क्लब पेरिस सेन्ट जर्मन (पीएसजी) सँग प्रतिस्पर्धा गर्नेछ । पीएसजी पहिलो सेमिफाइनलमा जर्मन क्लब आरबी लाइपजिगलाई ३० ले हराउँदै उपाधि नजिक पुगेको छ । पीएसजीका लागि मार्किन्हस, एन्जल डी मारिया र जुआन बर्नाटले गोल गरेका थिए । पीएसजी पहिलोपटक फाइनलमा पुगेको हो । बायर्न र पीएसजीबीचको फाइनल खेल आगामी सोमबार हुनेछ । जारी सिजनमा पीएसजी र बायर्न दुवै टोलीले आक्रामक फुटबल खेल्दै आइरहेका छन् । यी टोलीले घरेलु लिग र कपमा जित हासिल गरेका थिए । निकै आक्रामक फुटबल खेलेको बायर्नले क्वार्टरफाइनलमा स्पेनिस पावर हाउस बार्सिलोनालाई ८२ को फराकिलो अन्तरले पराजित गरेको थियो ।"
