शीर्षक,विवरण
बाह्रबुँदेको उपहार !,"नेपाल दलीय विद्वान्ले भरिएको देश बनेको छ। यहाँका प्रायः विद्वान्, प्राडा, न्यायाधीश, प्रशासक, नागरिक समाज समाजका लागि नभई राजनीतिक दलका लागि बाँचेका छन्। हो, देशमा क्रान्ति हुन्छ। क्रान्तिले शान्ति ल्याउँछ। त्यो क्रान्ति देश, माटो र जनताले मागेको हुनुपर्छ। सयौं वर्षका सामाजिक, राजनीतिक, धार्मिक, आर्थिक बेथितिले क्रान्ति जन्माउँछ। हरेक १० देखि १५ वर्षका बीचमा कुनै पनि देशमा क्रान्ति हुनै सक्दैन। एउटा सत्य के हो भने ज्वालामुखी र क्रान्तिको सिद्धान्त उस्तै हुन्छ। सयौं वर्षदेखि जमिनभित्र तातेका लाभाले कमलो भागबाट फुटेर जमिनमा आगो निकाल्छ र नयाँ माटो दिन्छ। क्रान्तिले पनि नयाँ युगको सुरुवात गर्छ। २००७ सालदेखि ०६३ सम्म नेपालमा भएका सबै क्रान्ति विदेशीका इशारामा गरिएका छन्। १७ हजारको ज्यान जाने गरी भएको पछिल्लो सिद्धान्तविहीन र अर्काको स्वार्थमा गरिएका ती स्वघोषित क्रान्तिले समाजलाई केही दिन सक्दैन। ०६२०६३ को क्रान्तिले बाह्रबुँदे जन्मियो। त्यही क्रान्तिका पात्रले देशको सार्वभौमिकता मालिकलाई अर्पण गरी मालिकको तर्फबाट नेपालमा विजयोत्सव मनाइयो। त्यही सम्झौताको पीडा हामीले भोगिरहेका छौं। सीधा भाषामा भन्नुपर्दा त्यो शान्तिसम्झौता नभई राष्ट्रियतामाथिको धोका थियो। सहीछाप गरिएको पत्र मुलुकको पक्षमा थिएन। मुलुकका हितमा नहुने त्यो पत्रले आजको दुर्दशा भएको हो। श्री ५ को सरकार र माओवादीबीच छलफल भएको भए हिन्दु धर्म, राजसंस्था, संघीयता, सेना समायोजन प्रक्रिया आदि उसैबखत टुंगो लाग्ने पक्का थियो। सबैभन्दा अत्याचार सनातनसहित ८५ प्रतिशत हिन्दु धर्मावलम्बीमाथि गरियो। जर्मनमा हिटलरले यहुदीमाथि गरेजस्तै अत्याचार नेपालमा पनि १७ हजार मान्छे र हिन्दु धर्म मारियो इशारामा। अर्को संगीन पक्ष भनेको राजसंस्था फालेर गणतन्त्र घोषणा गर्ने विधि र अख्तियारीलाई लात हानियो। छिमेकीले फाल्न चाहेको राजसंस्थालाई सम्झौताधारीले पनि सघाएर गणतन्त्र घोषणा गरे। यसको दुर्भाग्य हामी भोगिरहेका छौं। संघीयता र हजारौं कर्मचारीनेता पाल्ने घाँडो व्यवस्थाबाट पनि कुनै सैद्धान्तिक छलफल नभई जातीय राज्य बनाई नेपालमा पनि रुवान्डामा जस्तै हुतु र तुत्सी अर्थात् चुच्चे र थेप्चेबीचको लडाइँ चर्काउनु थियो। जातीय राज्य नभए पनि संघीयता नेपालका लािग दुर्भाग्य भएको छ। गोर्खाली अर्थात् हिन्दु धर्मधारी क्षेत्रीठकुरी समुदाय नै नेपालका अत्याचारी हुन् भन्ने भ्रम जन्माई केही स्वार्थी उपल्लो जाति (सबै होइनन्) ले जनजातिआदिवासीदलितमधेसी भन्ने नाम दिएर यो देशमा लठैत क्रान्ति गरे। ती केही उपल्लो जातलाई क्षेत्रीठकुरीलाई वशमा लिएर काम गराउन सक्ने आँट नहुँदा समाजका अन्य जातलाई भड्काएर १७ हजारको ज्यान लिने काम गरियो। अहिले नेपाली समाजमा क्षेत्रीठकुरी र हिन्दु धर्मविरुद्ध अर्को समूह खडा गरी औंलामा गन्न सकिने एकल जातीय केही व्यक्तिले अरूलाई मूर्ख बनाई देशको श्रीसम्पत्ति स्वाहा पारेका छन्। ०६३ सालदेखि आजसम्मको देशको अवस्था हेर्ने हो भने दयनीय बनाएको छ। मालिकबाट वरदानस्वरूप पाएको बाह्रबुँदेले नेपाल आमाको छातीमा लात हानेको छ। यही अवस्था विद्यमान रहने हो भने मुलुकको अस्तित्व नामेट हुन सक्छ। त्यसैले राष्ट्रवादी शक्ति एक हुन आवश्यक छ। देशमा भइरहेको सनातन धर्म र राजसंस्थाको माग, एकल जातीय शासन, परिवारवाद र संघीयताको अन्त्यलगायतका आक्रोशको जन्म कहाँबाट भयो ? द्वन्द्व विश्लेषक, देशका सबै सुरक्षा अंगलगायतले निष्पक्ष निष्कर्ष निकालेर नेपाल सरकारलाई दिन ढिलाइ भइसकेको छ। राष्ट्रनिर्माताहरूको अपमान र हत्याराको सम्मानका लागि बनाइएको नेपालको संविधान २०७२ वर्तमान द्वन्द्वको अर्को स्रोत भनेको भविष्यमा नेपाल टुक््रयाउने दस्ताबेजसमेत हो। तसर्थ अर्काले उचालेर गरिएको १७ हजारको हत्या, मालिकद्वारा लादिएको बाह्रबुँदे र जालझेल गरी गराइएको विस्तृत शान्ति सम्झौता र वर्तमान संविधान नै नेपालीका दुःख हुन्। जालझेल गर्ने राष्ट्रघाती देशमारा ज्यानमारा बनमारासँग समयमै जवाफ मागौं। दोषीमाथि कारबाही हुनैपर्छ। यो नेपालको माटो तराईमधेस, पहाडेहिमाली सबैको हो। इतिहास र संस्कारसंस्कृतिको खेदो खनेर विद्वान् बन्ने पढेलेखेकाहरूले छातीमा हात राखेर वर्तमानको समीक्षा गरौं। कानुनी राज्य र सबैका लागि अवसर दिने प्रजातन्त्रका लागि हामी मिलेर काम गरौं।"
"देउवाको मौनता, धैर्य र तटस्थताको अर्थ","संकटपूर्ण अवस्थाबाट मुलुकलाई सहज अवतरण गराउनु नेतृत्वको कुशलता र समक्षता हो। तीन वर्षअघि (२०७४ साल फागुन ३ गते) प्रधानमन्त्री पदबाट राजीनामा दिँदै गर्दा बालुवाटारमा पत्रकार सम्मेलनमा शेरबहादुर देउवाले भनेका थिए, बीपी कोइरालाको प्रेरणाबाट २०२२ सालमा नेपालको प्रजातान्त्रिक आन्दोलनमा होमिँदा संविधानसभाबाट संविधान निर्माण गरी समृद्ध नेपाल निर्माण गर्ने बीपीको सपना पूरा गर्ने अभियानको नेतृत्व म आफैंले गरौंला भन्ने लागेको थिएन। संयोग, २००७ सालको क्रान्तिसँगै जनताका जनप्रतिनिधिबाट संविधान लेख्ने बीपीको सपना पूरा गर्ने दायित्व झन्डै पाँच दशकपछि देउवाको काँधमा आयो। तत्कालीन अवस्थामा मुलुक विषम परिस्थितिबाट गुज्रिरहेको थियो। मधेस आन्दोलित थियो। संविधानप्रति असन्तुष्ट बनेका मधेसकेन्द्रित दलको नेतृत्वमा जारी आन्दोलनले संविधानको भविष्य मात्रै नभएर मुलुकको राजनीतिक दिशा नै अनिश्चित थियो। तर संविधानलाई प्राण दिन निर्वाचनको विकल्प थिएन। कांग्रेसका संस्थापक बीपीको सपना, कांग्रेसकै नेतृत्वमा बनेको ऐतिहासिक संविधान कार्यान्वयनको नेतृत्व कांग्रेसले नै गर्नुपर्छ भन्ने संकल्प थियो देउवाको। विषम परिस्थितिमा देउवाले संविधान कार्यान्वयनको अठोट गरे। प्रधानमन्त्री बनेको ६ महिनाभित्रै उनले तीनै तहको निर्वाचन शान्तिपूर्ण, निष्पक्ष र भयरहित वातावरणमा सम्पन्न गरे। त्यहींबाट संविधान कार्यान्वयनको ढोका खुल्यो; जुन देउवाको पाँच दशक लामो राजनीतिक करियरकै ऐतिहासिक उपलब्धि थियो। निर्वाचनमा पार्टी पराजय हुँदै गर्दा मुलुक असफल बन्नु हुँदैन भन्ने ध्येयले देउवाले तीनै तहको निर्वाचन सफलतापूर्वक सम्पन्न गरे। प्रधानमन्त्री पदबाट राजीनामा गर्दै गर्दा बाँकी जीवन कांग्रेस सभापतिको हैसियतमा समावेशी राजनीति र संघीय लोकतान्त्रिक गणतन्त्रलाई थप सुदृढ बनाउँदै समृद्ध नेपाल निर्माणका लागि समर्पित हुने अठोट गरे। विषय प्रवेश मुलुकमा स्थिरता र समृद्धिको सपना देखाएर तीन वर्षदेखि नेपाल कम्युनिस्ट पार्टी (सर्वाेच्चको फैसलापछि खारेज) ले शासन गरिरहेको छ। नेकपा अस्तित्वमा छैन। जनतालाई देखाइएका सपना र गरिएका प्रतिबद्धता नेताहरूले नै बिर्सिसके। नेकपाको अवसानसँगै जनताको जनादेश खारेज भएको छ। माओवादी केन्द्रले सरकारलाई दिएको समर्थन फिर्ता लिएको छैन तर माओवादी नै ओलीको विकल्पको खोजीमा छ। नेकपा एमालेइतरका दलहरूबीच नयाँ सरकार गठनको प्रयासले सार्थकता पाउनेबित्तिकै माओवादीले समर्थन फिर्ता लिने निश्चित छ। ओली सरकार संकटमा छ। पाँच वर्षका लागि निर्वाचित प्रतिनिधिसभा र प्रतिनिधिसभाले बनाएको सरकारको आयु ढुलमुल छ। समृद्धि र स्थायित्वको नारा दिएर जनमत आफ्नो पक्षमा पारेका कम्युनिस्ट पार्टीकै सरकारले झन्डै मुलुकलाई संवैधानिक शून्यता र राजनीतिक संकटको खाडलमा पुर्याएको छ। पार्टीभित्रको विवादलाई लिएर मुलुकलाई नै अनिश्चिताको खाडलमा हाल्ने र जनताका समृद्धिका सपनामाथि आगो झोस्ने काम नेकपाबाटै भयो। संवैधानिक संकटलाई सर्वाेच्च अदालतको फैसलाले ट्र्याकमा ल्याउने काम गरे पनि राजनीतिक अनिश्चितता कायमै छ। सत्तारुढ दलभित्रको तीव्र मतभेद, समानान्तर गतिविधि र लगत्तै सर्वाेच्च अदालतको फैसला (साविककै एमाले र माओवादी केन्द्र ब्युँतिने) ले मुलुकको राजनीतिलाई ध्रुवीकरणतर्फ लगेको छ। मुलुकमा देखिएको राजनीतिक अन्योल र दिशाहीनतालाई सही मार्गमा ल्याउन राजनीतिक दल र नेतृत्वको सुझबुझ कदम अहिलेको आवश्यकता हो र अपरिहार्यता पनि। संकटपूर्ण अवस्थाबाट मुलुकलाई सहज अवतरण गराउनु नेतृत्वको कुशलता र समक्षता हो। परिपक्व देउवा प्रधानमन्त्री ओलीले पुस ५ गते संसद् विघटन गरेपछि राष्ट्रिय राजनीतिमा कांग्रेस सभापति देउवाको भूमिकाको खोजी भयो। तीन वर्षसम्म ओली सरकारका हरेक असंवैधानिक कदममा साथ दिएका प्रचण्डनेपाललगायतका नेताहरू देउवाको साथ खोज्न थाले। संसद्मा एकतिहाइ मत पनि नभएको कांग्रेसको साथ खोज्दै प्रचण्ड नेपाल सानेपा पुगे। संसद् विघटनविरुद्ध संयुक्त आन्दोलनको प्रस्ताव गरे। आन्दोलनको नेतृत्व गर्न देउवालाई आग्रह गरे। प्रचण्डले देउवालाई फकाउन प्रधानमन्त्रीका रूपमा प्रस्ताव नै गरे। संसद् विघटनलाई असंवैधानिक र अलोकतान्त्रिक कदम ठहर गरेको कांग्रेसभित्र संसद् पुनःस्थापनाको मुद्दा लिएर आन्दोलन सशक्त बनाउनुपर्ने दबाब उस्तै थियो। पार्टीभित्र र बाहिरबाट आन्दोलन चर्काउनुपर्ने दबाब देउवामाथि बढ्दै गएको थियो। नागरिक समाज संसद् पुनःस्थापनाको माग लिएर सडकमा थियो। देउवा यतिबेला सर्वमान्य नेताको भूमिकामा थिए र छन्। तर उनले यतातर्फ खासै रुचि देखाएनन्। न प्रधानमन्त्री बन्न प्रचण्ड नेपालले गरेको प्रस्तावले पुलकित बने। न प्रधानमन्त्री ओलीविरुद्ध संसद्मा अविश्वासको प्रस्ताव दर्ता गर्न हतार गरे। न्यायपालिकामाथि विश्वास गर्नुपर्नेमा देउवाको जोड थियो। अदालतको फैसलालाई स्वीकार गर्नुपर्ने धारणा देउवाले हरेक मञ्चमा राखे। अदालतमा विचाराधीन मुद्दालाई सडकको भीडबाट प्रभावित पार्ने काम गर्नु हुँदैन भन्नेमा देउवा दृढ रहे। शक्ति पृथकीकरणको सिद्धान्त पनि यही हो। देउवा यसमा अटल र अडिग रहे। थुप्रै आलोचना, आरोप र प्रश्नहरू उनीमाथि उठाइए तर उनी आफ्नो अडानमा दृढ रहे। अन्ततः अदालतको फैसला आयो। सडकको शक्तिभन्दा अदालतको फैसलामाथि विश्वास गर्ने देउवाको अडानको जित भयो। सडकमा सरकारविरुद्ध संयुक्त आन्दोलनको मोर्चाबन्दी गर्नुपर्छ भन्नेहरूले लड्डु खाए र विजय जुलुस गरे। देउवाले अदालतको फैसलाको स्वागत गरे। सरकारविरुद्ध संयुक्त मोर्चा गरेर सडक आन्दोलमा गएको भए मुलुक मुठभेडतर्फ जान सक्थ्यो। मुलुक थप अस्थिरतातर्फ जाने निश्चित थियो। राजनीतिले अर्काे दिशा लिन्थ्यो। मुलुक एकपछि अर्काे संकटको भुमरीमा फस्ने निश्चित थियो। ओली सहजै आफ्नो कदमबाट पछाडि नहट्ने संकेत स्पष्ट थियो। उनी आफूले चालेको कदममा जनमसर्थन जुटाउन सिंगो राज्यशक्ति र ढुकुटी प्रयोग गरेर देशव्यापी आमसभा अभियानमा जुटिसकेका थिए। यस्तो अवस्थामा देउवाले जुन अडान लिए, त्यसले मुलुकलाई मुठभेडतर्फ जान दिएन। कांग्रेस समन्वयकारी शक्तिको भूमिकामा देखियो। अदालतले सरकारको कदम खारेज गर्यो। समग्रमा देउवाको कदमले उनको परिपक्वता र दूरदर्शिता झल्कियो। साथै देउवाको धैर्यलाई पनि पुष्टि गर्यो। अर्काे सरकारविरुद्धको अविश्वासको प्रस्ताव लैजान प्रचण्डनेपाल समूहले निरन्तर गरेको अनुनयलाई देउवाले उतिसारो वास्ता गरेनन्। बरु त्यसलाई नेकपाभित्रको आन्तरिक विवादका रूपमा बुझे। उनले नेकपाभित्रको आन्तरिक विवादमा कांग्रेस फस्न नचाहने प्रस्ट सन्देश दिए। देउवाले प्रचण्डनेपालको प्रस्तावमा सही छाप गरेर अगाडि बढेका भए संसद्मा नयाँ प्रधानमन्त्री चयन प्रक्रिया अगाडि बढ्थ्यो। दलहरूबीच तिक्तता बढ्थ्यो। कतिपय दल विभाजनको सम्भावना टड्कारो थियो। मुलुकले नयाँ प्रधानमन्त्री नपाउँदै फागुन २३ गतेको सर्वाेच्चको फैसलाले राजनीति पुरानै अवस्थामा पुग्थ्यो। देउवालाई सत्ताका लागि मरिहत्ते गर्ने नेताका रूपमा अथ्र्याउने काम हुन्थ्यो। न देउवा प्रधानमन्त्री बन्थे, न देउवालाई समर्थन गरेका प्रचण्डनेपालसँगै हुन्थे। जुन कुरा सर्वाेच्च अदालतको फैसलाले पुष्टि गरेको छ। राष्ट्रिय राजनीतिमा कांग्रेस सभापति देउवाले जुन भूमिका निर्वाह गरेका छन्; त्यो समकालीन राजनीतिज्ञभन्दा माथि छ। उनको सुझबुझपूर्ण, दूरदर्शी र जिम्मेवारपूर्ण कदमले देउवालाई परिपक्व नेताका रूपमा स्थापित गरेको छ। यसबीचमा देउवाले जुन तटस्थता देखाए; यसले राजनीतिलाई ध्रुवीकरणतर्फ जानबाट रोक्नुका साथै अस्थिरताबाट रोक्ने कामलाई बल पुगेको छ। उनले न ओलीविरुद्ध आक्रामकता देखाए, न प्रचण्डनेपाललाई साथमा बोके। ओली र प्रचण्डनेपाल समूहबाट सत्ता सहकार्यका लागि बारम्बार आएका औपचारिकअनौपचारिक प्रस्तावलाई गम्भीरतापूर्वक लिएनन्। बरु पार्टीमा छलफल गरेर जबाफ दिन्छु भन्दै दुवै पक्षलाई सन्तुलनमा राखे। उनले पार्टीका शीर्षस्थ नेताहरूसँग पटकपटक छलफल गरे। उनीहरूका कुरा सुने। जसले गर्दा आफू सत्ताका लागि लालायित छैन भन्ने निरन्तर सन्देश दिए। नेकपा विभाजनपछि माओवादी केन्द्र, कांग्रेस र जनता समाजवादी पार्टीबीच सत्ता गठबन्धनको चर्चा भइरहेको छ। माओवादी केन्द्रका अध्यक्ष प्रचण्डले देउवालाई भेटेरै सत्ता सहकार्यका लागि औपचारिक प्रस्ताव गरिसकेका छन्। जसपाका नेताहरूले देउवासँग एक चरणको छलफल गरेका छन्। तीनवटै दलबीच संयुक्त छलफल गर्ने भनिए पनि त्यो साइत भने जुरिसकेको छैन। कांग्रेसलाई सरकारमा जाने जनादेश छैन भन्दै नेतृत्वलाई झकझक्याउने पार्टीभित्रकै एकथरी नेताहरूलाई अहिले देउवा प्रधानमन्त्री नबनी भएकै छैन। उनीहरू देउवाले सरकार निर्माणका लागि पहल नगरेकोमा उल्टै संशय व्यक्त गरिरहेका छन्। नेकपा विभाजनपछि संसद्मा कांग्रेसको प्रमुख प्रतिपक्षीको भूमिका कायमै छ। ओलीको विकल्पको खोजी भइरहेका बेला प्रधानमन्त्रीमा देउवाको दाबेदारी स्वाभाविक हो। तर देउवालाई प्रधानमन्त्री बन्न कुनै हतार देखिँदैन। कमजोर अंकगणितमा सरकार बनाउनु फेरि अस्थिरता नै ल्याउनु हो। किनकि माओवादी केन्द्र, कांग्रेस र जसपाबीचको समीकरणले बहुमत त पुग्छ, तर त्यो सुविधाजनक हुँदैन। सरकारलाई टिकाउन जायजनाजायज सम्झौता गर्नुपर्नेछ। अस्थिरताको जगमा बन्ने सरकारले जनतालाई डेलिभरी दिन नसक्ने प्रस्ट छ। यस्तो अवस्थामा दलहरूबीच सहमति गरेर अर्ली इलेक्नसन मा जानु नै उत्तम विकल्प हो। अहिलेको अवस्थामा राष्ट्रिय राजनीतिमा कांग्रेस सभापति देउवाले जुन भूमिका निर्वाह गरेका छन्; त्यो समकालीन राजनीतिज्ञभन्दा माथि छ। उनको सुझबुझपूर्ण, दूरदर्शी र जिम्मेवारपूर्ण कदमले देउवालाई परिपक्व नेताका रूपमा स्थापित गरेको छ। तसर्थ देउवाको अहिलेको मौनता, धैर्य र तटस्थताको रणनीतिले मुलुकलाई सही बाटोमा अगाडि बढाउन अचुक औषधिको काम गरेको छ। बल कांग्रेस कोर्ट मा"
पानीको मूल्य र मेलम्ची,"पानीको वास्तविक, बहुआयामिक मूल्यको विस्तृत बुझाइबिना स्रोतको रक्षा गर्न अक्षम हुनेछौं। विश्व जल दिवस २२ मार्च २०२१ मा विशेष अवसरका रूपमा मनाइएको छ। विश्व पानी दिवसले पानीसम्बन्धी महत्व जनाउँछ र विश्वव्यापी जल संकटका बारेमा जागरुकता बढाउँछ। यो अवलोकनको मुख्य ध्यान दिगो विकास लक्ष्य (एसडीजी) को उपलब्धिलाई हासिल गर्नु हो। सन् २०३० सम्म सबैका लागि पानी र सरसफाइको लक्ष छ। नेपाल सरकार व्यावसायिक पानीमा भ्याटको कुरा गरिरहेको छ। विश्व जल दिवस २०२० को विषयवस्तु पानी प्रयोगका लागि मूल्यवान् छ र रहेको छ। पानीको मूल्य यसको वास्तविक मूल्यभन्दा बढी छ। पानीले हाम्रो घरपरिवार, खाना, संस्कृति, स्वास्थ्य, शिक्षा, अर्थशास्त्र र हाम्रो प्राकृतिक वातावरणको अखण्डताका लागि ठूलो र जटिल मूल्य राख्छ। हामीले यी कुनै पनि मानकलाई बेवास्ता गर्यौं भने हामी यो सीमित, अपरिवर्तनीय संसाधनको दुरूपयोग गर्ने जोखिम लिन्छौं। सहस्राब्दी विकास लक्ष (एसडीजी) सबैका लागि पानी र सरसफाइ सुनिश्चित गर्नु हो। पानीको वास्तविक, बहुआयामिक मूल्यको विस्तृत बुझाइबिना, हामी सबैको फाइदाका लागि यस महŒवपूर्ण स्रोतको रक्षा गर्न अक्षम हुनेछौं। पानी संसारको पाँच ठूला बजारमध्ये एक हो। यो अनुमान गरिएको छ कि मानव उपभोग, उद्योग र कृषिका लागि पानी उत्पादन र वितरणमा प्रतिवर्ष ३५० अर्ब डलर खर्च गरिन्छ। जब पानीको माग बढ्दै जान्छ र स्रोतहरू संकुचित हुन्छन्, आपूर्ति बढाउन नयाँ प्रविधि आवश्यक छ। विश्व अनुमानका अनुसार यस वर्ष बढ्दो पानीको मागको चुनौतीहरूको सामना गर्न पूर्वाधार र प्राविधिक समाधानमा ७५ अर्ब डलरभन्दा बढी लगानी हुनेछ। पानी पृथ्वीमा सबैभन्दा सामान्य पदार्थ हो। तर कूल ९७ प्रतिशत समुद्री पानी हो; जुन मानव प्रयोगका लागि अयोग्य मानिन्छ। ताजा पानी छ तीन प्रतिशत। दुईतिहाइ हिमनदी वा वरिपरि हिउँ र हिउँमा पुरिएर रहेको छ। सम्पूर्ण विश्वको पानीको एक प्रतिशत मात्र मानव उपभोगका लागि उपलब्ध छ। पानी शाब्दिक रूपमा महŒवपूर्ण छ ः योबिना जीवन अस्तित्वमा रहन सक्दैन। तर पृथ्वीको उपलब्ध पानीको एक प्रतिशत पानी सबैका लागि पर्याप्त हुनुपर्छ। पानी आपूर्ति नेपालमा खानेपानी र सरसफाइ क्षेत्र गतिशील छ। सन् २०१५ मा नयाँ संविधान लागू भएपछि नेपाल अहिले विश्वका ती थोरै देशमध्ये एक हो; जहाँ नागरिकको सुरक्षित पानी र सरसफाइ सेवामा पहुँच छ र स्वस्थ र स्वच्छ वातावरणमा बाँच्न पाउने अधिकारलाई नयाँ संविधानमा मौलिक मानव अधिकारका रूपमा स्पष्ट रूपमा उल्लेख गरिएको छ। यसको मतलब के हो, वास्तवमा राज्यको दायित्व भनेको राज्यको क्षमता र स्रोतहरूको अधिकतमतामा आधारित पानी र ढल सेवामा बर्सेनि वृद्धि गर्नु हो। पानी र सरसफाइको अधिकारबारेमा गलत धारणा छ कि मानिसहरू निःशुल्क पानीको अधिकार दिन्छ जबकि तथ्य यो छ कि यी सेवा सबैका लागि सस्तो हुनुपर्छ। व्यक्तिहरूले आर्थिक वा अन्यथा तिनीहरूले प्रयोग गर्न सक्ने हदसम्म योगदान गर्न अपेक्षा गरिन्छ। पाठ सिक्ने युगान्डामा पानीको आपूर्तिको प्रशस्त स्रोत छ; जसमा खोला, प्राकृतिक कुवा र झरना, ताल, नदीहरू छन्। सन् १९७१ मा युगान्डामा पानीलाई भगवान्को वरदान घोषित गरी उपभोक्तालाई निःशुल्क उपलब्ध गराइयो। तर सन् १९८४ मा सरकारले आफ्नो नीति परिवर्तन गर्यो र ट्यारिफ प्रणाली स्थापना गर्यो। पानी शुल्क वा चार्ज प्रणाली निम्न सिद्धान्तमा आधारित थियो ः पानीको आपूर्ति राम्रो छ, त्यसैले उपभोक्तालाई संरक्षण गर्न प्रोत्साहित गर्न मूल्य निर्धारित गर्नुपर्छ; पानी उपयोगिता आर्थिक रूपले आत्मनिर्भर हुनुपर्छ। मूल्यहरू सामाजिक समानता सुनिश्चित गर्नुपर्छ; शुल्क प्रणाली बुझ्न र प्रशासन गर्न सजिलो हुनुपर्छ र प्रयोगकर्ताका विभिन्न कोटीका लागि शुल्क भिन्न हुनुपर्छ। वाणिज्य प्रयोगकर्ताले पानी सार्वजनिक स्थान प्राप्त गर्ने व्यक्तिले प्रति घनमिटरमा तीन गुणा तिर्ने गर्छन्। तर्क यो थियो कि व्यापारिक र औद्योगिक उद्देश्यका लागि प्रयोग गरिएको पानी व्यवसाय गतिविधिका लागि एक इनपुट वा कच्चा पदार्थ हो र यसबाट नाफा उत्पन्न गर्छ। शुल्कले विभिन्न स्तर र सेवा प्रदान गर्ने लागत पनि प्रतिबिम्बित गर्छ। यस क्षेत्रको सुधारको आवश्यकताबाट प्रेरित भएर नेपाल सरकारले प्रशासन, उत्तरदायित्व र जवाफदेहिताको सुधार गर्न निरन्तर राजनीतिक इच्छा र नेतृत्व प्रदान गरिरहेको छ। यसको उद्देश्य सुरक्षित, पर्याप्त, पहुँचयोग्य, स्वीकार्य, र किफायती आपूर्तिको सुनिश्चितता गर्नु हो। पानी र सरसफाइ सेवा सरकारले राखेका क्षेत्र उद्देश्यअनुसार र एसडीजीसँग पंक्तिबद्ध गरी सन् २०३० सम्ममा सबैका लागि पानी र सरसफाइको उपलब्धता र दिगो व्यवस्थापन सुनिश्चित गर्न आवश्यक र अनिवार्य छ। आधारभूत खानेपानी र सरसफाइ सेवाहरूको पहुँच पुर्याउन गत दुई दशकमा नेपालले उल्लेख्य प्रगति गरेको छ। राष्ट्रिय पानी नीति (२००५) ले सन् २०१७ सम्ममा सबै नागरिकका लागि आधारभूत कभरेज लक्ष्य तोकेको थियो; जसमा २७ प्रतिशत जनसंख्यालाई मध्यम वा उच्चस्तरीय पिउने पानी आपूर्ति सेवामा पहुँच दिएको देखिन्छ। सरकारको चौधौं योजनाअनुसार जनसंख्याको ८४ प्रतिशतलाई पानी आपूर्तिमा पहुँच पुर्याइएको छ; जुन सन् १९९० को तुलनामा ४६ प्रतिशतभन्दा बढी छ। यी धेरैजसो जीवन निर्वाहका लागि आधारभूत तहमा छन्। सबैभन्दा सुरक्षित स्रोत मानिने पाइपको पानी ग्रामीणसहरी जग्गामा फरक पर्छ, सहरी क्षेत्रका ५८ प्रतिशत जनसंख्यामा पाइपयुक्त पानी सेवा छ, जबकि ग्रामीण क्षेत्रमा ४१ प्रतिशत मात्र पाइप गरिएको छ। राजधानी बाहिरका गाउँले जीवनको गुणस्तरमा सकारात्मक परिवर्तन ल्याइरहेका छन्। यद्यपि पानीले सार्ने महामारीको छिटपुट घटना अझै रिपोर्ट गरिएका छन्, यी महामारी प्रायः स्थानीयकृत हुन्छन् र समयको साथ दुर्लभ हुँदै जान्छन्। प्रत्यक्ष प्रभाव स्वास्थ्य र जीवन स्थिति सुधारमा देख्न सकिन्छ, जसमध्ये धेरैजसो परिमाण योग्य छन्। सुधारिएको पोषण, केटीहरूको स्कुल उपस्थिति, उत्पादकता वृद्धि वा बढी बोझ भएका ग्रामीण महिलाका लागि फुर्सतको समय उपलब्धताको हिसाबले धेरै परोक्ष प्रभाव पनि अभिलेख गरिएको छ। २४ घन्टा, सातै दिन पाइपयुक्त पानी आपूर्ति सय एलपीसीडी हुनुपर्छ; जुन राष्ट्रिय पेयजल गुणस्तरलाई पूरा गर्छ र स्मार्ट पानी व्यवस्थापन उपकरण र टेक्नोलोजीद्वारा समेत विनियमित छ। पानी मुख्य घना बस्ती भएका सहर, २०११ सम्ममा ग्रामीण क्षेत्र, नेपाल अहिले एसियाको सबभन्दा तीव्र गतिमा सहरीकरण गर्ने देशमध्ये एक हो। सन् २०११ मा नेपालमा केवल ५८ नगरपालिका र सहरीकरण तह १७ प्रतिशत रहेको थियो। २०१५ मा ६ महानगर, ११ उपमहानगर र २७६ नगरपालिकासहित ६ महानगरपालिकाको स्थापना भएपछि कूल जनसंख्याको ६६ प्रतिशत सहरी क्षेत्रमा बसोवास गर्ने अनुमान गरिएको छ। नागरिकहरू योजनाविहीन, सघन जनसंख्या भएका सहरी क्षेत्रमा बसोवास गरिरहेका छन्; जुन पानी र सरसफाइको अभावमा छन्। अभूतपूर्व सहरीकरण, कमजोर सहरी शासन, राजनीतिक संक्रमण र सहरहरूमा कम लगानीका कारण सहरी विकासको व्यवस्थापन गर्न जिम्मेवार संस्थाहरू छिटोछिटो हुने परिवर्तनसँग तालमेल बनाइराख्न मुस्किल रहेको छ। मानिसलाई स्वस्थ वातावरणमा बस्न सक्षम बनाउन बढ्दो सहरी पानी र वातावरणीय सरसफाइका चुनौतीलाई सम्बोधन गर्न एकीकृत समाधान र संस्थागत सुदृढीकरणका उपाय आवश्यक छन्। परियोजनाबाट सिक्दै नेपालका पूर्वप्रधानमन्त्री कृष्णप्रसाद भट्टराईले भनेका थिए कि उनले मेलम्ची खोलाबाट काठमाडौंमा पानी यति ठूलो परिमाणमा पाँच वर्षमा ल्याउने छ कि काठमाडौंको सडक सफा गर्न पर्याप्त हुनेछ। भट्टराईले २०४८, २०५१ र २०५६ को चुनावमा मेलम्चीलाई पानी चुनावी नारा दिएका थिए। तर उनले मेलम्चीबाट काठमाडौंसम्म पानी ल्याउने प्रक्रिया बुझ्न असफल भए; अन्यथा उनले भन्ने थिएनन् कि यो परियोजना पाँच वर्षमा सम्पन्न हुनेछ। वैकल्पिक स्रोतहरू काठमाडौं राजधानी सहर हो र सबै जिल्लाका मानिसका लागि पग्लने भाँडो हो। काठमाडौंमा जनसंख्याको सघनता दिनप्रतिदिन बढ्दै छ। सन् १९७० को दशकमा काठमाडौंमा पानीको समस्या देखिन थाले। पानीको निष्पक्ष वितरण सुनिश्चित गर्न खानेपानी तथा ढल व्यवस्थापन व्यवस्थापन समिति गठन गरिएको थियो। काठमाडौंको पानीको अवस्था अध्ययन गरेपछि समितिले काठमाडौंमा पानीको समस्या समाधान गर्न वैकल्पिक पानीको खोजी गर्न सुझाव दियो। सन् १९८८ मा बेलायती कम्पनीलाई पानीका वैकल्पिक स्रोत पहिचान गर्ने जिम्मेवारी दिइयो। नदीको पानी पम्प गर्नेजस्ता धेरै विकल्पमध्ये कम्पनीले मेलम्चीलाई उत्तम विकल्पका रूपमा छान्यो। मेलम्ची आयोजनाको सम्भाव्यता अध्ययन र सर्वेक्षण १९८८ मा सम्पन्न भएको थियो। सोही वर्ष मेलम्ची खानेपानी विकास समिति गठन गरिएको थियो। त्यसको दुई वर्षपछि मेलम्ची परियोजना मैदानबाट बाहिर आयो। काठमाडौंवासीको तिर्खा मेट्न मेलम्चीबाट पानी पर्याप्त हुँदैन। यद्यपि यसले पानीको समस्यालाई हदसम्म कम गर्न योगदान पुर्याउँछ। सरकारले यस परियोजनाको अर्को चरण पाइपलाइनमा छ : लार्के र यांग्री नदीबाट काठमाडौंमा पानी ल्याउने। यी दुई नदीबाट पानीको संयुक्त आपूर्ति हुनेछ। यो चरण पूरा भएपछि काठमाडौंले सिन्धुपाल्चोकबाट पानी प्राप्त गर्नेछ; जसले काठमाडौंको पानीको समस्या समाधान गर्नेछ। काठमाडौं उपत्यकाका वासिन्दाले सिन्धुपाल्चोकको मेलम्ची खोलाबाट पानीको तिर्खा मेटाउने तिनीहरूको लामो प्यारो सपनाको नजिक पुगेका छन् किनकि लामो सुरुङबाट पानीको आपूर्ति हुने गरी हालै उपत्यकाको सुन्दरीजलमा पानी पुगेको छ। प्रधानमन्त्री केपी ओलीले मेलाम्चीको पानी बागमती खोलामा सुन्दरीजलमा आयोजना गरेको विशेष कार्यक्रमका बीचमा स्विच दबाएर उद्घाटन गरे। समारोहलाई सम्बोधन गर्दै प्रधानमन्त्री ओलीले काठमाडौं उपत्यकामा बसोवास गर्ने सबैलाई खुसीको कुरा भएको बताए। सुरुङमा पहिलोपटक पानी वितरण गरिएको फोहोर र माटो, बालुवा र ढुंगाले भरिएको भएकाले मेलम्ची खानेपानी योजनाले बागमती नदीमा पानी छाड्ने निर्णय गर्यो। काठमाडौं उपत्यकाका घरपरिवारले मेलम्ची खानेपानी आयोजनाले अप्रिलको मध्यसम्म आपूर्ति गर्ने खानेपानी पाउने आशा छ। मेलम्चीबाट पिउने पानीको योजना काठमाडौं उपत्यकामा छिटै उपलब्ध हुने आशा गरिएको छ। दुवै सुन्दरीजल जलउपचार प्लान्ट र वितरण पाइपको पनि परीक्षणको आवश्यकता छ। काठमाडौं उपत्यकाका जनताले अप्रिल महिनादेखि मेलम्ची खानेपानीमा पुग्न सक्ने सम्भावना छ। मेलम्ची खानेपानी योजनाले उपत्यकामा दैनिक ५ करोड १० लाख लिटर पानी ल्याउन सक्छ। यहाँ चुनौती भनेको २४ घन्टा, सातै दिन पाइपयुक्त पानी आपूर्ति सय एलपीसीडी हुनुपर्छ; जुन राष्ट्रिय पेयजल गुणस्तरलाई पूरा गर्छ र स्मार्ट पानी व्यवस्थापन उपकरण र टेक्नोलोजीद्वारा समेत विनियमित छ। हेड बक्सको भौतिक काम सकिएको छ, जबकि जडान हुने केही जलमेकानिकल उपकरण, स्वचालित उपकरण र विद्युतीकरण उपकरण विदेशबाट लिन सकिन्छ। उपकरण आउनेबित्तिकै हेडबक्सको सबै काम जडान कार्यसँगै समाप्त हुनेछ। वर्कले सुपरवाइजरी नियन्त्रण र डाटा अधिग्रहण (एससीएडीए) प्रणालीलाई हेड बक्ससँग जोड्ने काम पनि चलिरहेको छ। सुरुङको परीक्षण पूरा हुनेबित्तिकै हेडबक्सको काम पनि सम्पन्न हुनेछ र मेलम्चीको पानी स्थायी रूपमा हेडबक्सबाट सुरुङतिर मोडिने छ। मेलम्चीको पानी मुख्यतः वर्षा ऋतुमा साढे डेढ महिना मात्र मैलो हुनेछ तर पानी सफा हुने भएकाले पानी अशुद्ध हुने समस्या हुँदैन।"
उद्यमशीलताको यात्रामा पोखरा विश्वविद्यालय,"देशको सर्वांगीण विकासका लागि दक्ष जनशक्ति तयार पार्ने, कुनाकाप्चासम्म उच्च शिक्षाको पहुँच पुर्याउने उद्देश्यले बहुविश्वविद्यालयको नीति तथा अवधारणा ल्याएर स्थापित पोखरा विश्वविद्यालय अहिले आफ्नो उद्देश्य प्राप्तिमा अगाडि बढेको छ। दिगो विकासका लागि आवश्यक जनशक्ति तयार पार्न, विविध पक्षमा अनुसन्धान गर्न आवश्यक पर्ने प्रविधिको विकासका लागि र सहस्राब्दी विकासका आयामबाट समुन्नत राष्ट्र बनाउने नीति यो विश्वविद्यालयले अंगीकार गरेको छ। विश्वविद्यालयले राष्ट्रिय आवश्यकतालाई सम्बोधन गर्न व्यावहारिक र व्यवसायमूलक शिक्षाको अवधारणा अगाडि सारेर आफूमातहत तथा सम्बन्धन प्राप्त कलेजमार्फत अन्तर्राष्ट्रिय क्षेत्रमा समेत चिनाउने कार्यक्रम अगाडि बढाएको छ। अबको उच्च शिक्षामा व्यावसायिक र उद्यमशीलताको विकास जरुरी छ। समाजको समृद्धि यसैमा छ भनेर राष्ट्रिय आवश्यकतालाई सम्बोधन गर्न पोखरा विश्वविद्यालयका उपकुलपति प्राडा प्रेमनारायण अर्यालले उद्यमशीलता विकास र नयाँ शैक्षिक कायक्रम साथ उच्च शिक्षा नीतिलाई थप सहयोग पुग्ने गरी स्नातक तहमा अध्ययनअध्यापन गराउने कार्यको सुरु गरेका छन्। यो कार्यक्रममा विद्यार्थीको रुचि बढ्नेमा विश्वास लिन सकिन्छ। यसको कार्यान्वयनमा मानविकी संकायका डीन डा अजय थापाको पूर्णरूपमा साथ र सहयोग रहेको छ। यसको गुणस्तरीयताका लागि उपयुक्त पाठ्यक्रम र सुधारका प्रयास गरिएको छ। जलवायु परिवर्तन, जैविक विविधता तथा पर्यटनजस्ता विषयमा पनि शैक्षिक कार्यक्रम सञ्चालन गरी विदेशी विश्वविद्यालयसँग सहकार्य गरी विदेशी विद्यार्थी तथा शिक्षकको सहभागिताका लागि थप प्रयास जरुरी छ। जसबाट उच्च शिक्षा नीतिको प्रस्तावनामा उल्लेख गरिएको समतामूलक पहुँच र उच्च शिक्षालाई सीप विकासमा आबद्ध गर्न वैज्ञानिक शिक्षा तथा उद्यमशीलता विकास भई उच्च शिक्षाको महत्व र आवश्यकता परिपूर्तिमा थप सहयोग पुग्नेछ। यस्ता कार्यक्रममा सरकारको तर्फबाट अपेक्षाकृत लगानी र प्रभावकारी सञ्चालन गर्नमा सहयोग पुगे। विद्यार्थी भर्नामा उल्लेख्य वृद्धि भई उच्च शिक्षाले गति लिनेमा विश्वास लिन सकिन्छ भने अर्कातर्फ उत्तीर्ण प्रतिशतमा स्वतः वृद्धि हुन्छ। साथै गुणस्तरको सुनिश्चितता प्रणाली विकास तथा कार्यान्वयन हुने र विद्यार्थीले लादिएको भन्दा रुचिको विषय पढ्न पाउँदा उच्च शिक्षाको विकासमा उपयुक्त आधार तयार हुनुमा विश्वास लिन सकिन्छ। यसबाट माथि उल्लिखित विषयबाहेक विज्ञान, प्रविधि, जलविद्युत्, नवीकरणीय ऊर्जा, उद्योग, वन तथा कृषिमा उल्लेख्य सुधार भई राष्ट्रिय अर्थतन्त्रमा थप सहयोग पुग्नेछ। उच्च शिक्षा अध्ययनमा १४ प्रतिशत मात्र विद्यार्थी भर्ना हुने त्यसमा पनि २५ प्रतिशत ड्रप आउट हुनु विश्वविद्यालय र देशकै लागि दुःखद हो। विदेशमा पढ्न जाने संख्या प्रतिवर्ष बढ्दो छ। करिब ६० हजार विद्यार्थी प्रतिवर्ष बिदेसिएको तथ्यांंक सम्बन्धित निकायले प्रस्तुत गर्छन्। अमेरिका, जापान, कोरिया, चीनलगायत देश जानेको संख्या पनि उल्लेख्य छ। यी मुलुकबाहेकमा जाने विद्यार्थीबाट करिब एक खर्ब ५७ अर्ब बिदेसिएको छ। नो अब्जेक्सन लिएबाहेक सीधै भारत गएर पढ्नेको संख्या पनि अत्यधिक छ। करिब १० अर्ब प्रतिवर्ष भारतमा मात्र जाने तथ्यांकले देखाउँछ। यो धनराशि रोक्नेबारेमा राज्य तथा विश्वविद्यालयहरूले सोच्न जरुरी छ। विश्वविद्यालयहरूको स्तर वृद्धि गर्ने हो भने विदेशमा गएर उच्च शिक्षामा दक्षता कमाएका नेपालीलाई आकर्षक सेवासुविधा दिएर स्वदेश फर्काउन सक्नुपर्छ। उच्च शिक्षामा समयसापेक्ष पाठ्यक्रममा व्यापक सुधार, शैक्षिक सत्र, परीक्षा प्रणाली, मूल्यांकन पद्धतिमा व्यापक सुधार र बिदेसिने विद्यार्थीलाई थप आकर्षण दिई रोक्न सक्नुपर्छ; अन्यथा हाम्रो भर्ना प्रतिशत एक अंकको डिजिटमा झर्न सक्छ। कोरोना महामारीका कारण विदेशी जानबाट रोकिएकालाई अब विदेशीले दिने उच्च शिक्षा यहीं पाइन्छ भन्ने विश्वास दिलाउन सक्नुपर्छ। पोखरा विश्वविद्यालयका उपकुलपति डा अर्यालले पदबहाली भएको ६ महिनासम्म रजिस्ट्रार र अन्य सहयोगी हात पाउन सकेका छैनन्। रजिस्ट्रारका लागि बालुवाटार, बल्खु र सानेपामा धेरै कसरत गरे पनि सहयोगी हात पाउन नसकेको अर्याल बताउँछन्। यसको अन्त्यका लागि शाश्वत सचेतना कहाँ गएर खोज्ने ? नेतृत्व राजनीतिक स्वार्थ घेरामा रहेकाले विश्वविद्यालय अगाडि बढ्न सकेको छैनन्। अर्यालको विश्वविद्यालय प्रवेशसँगै तालाबन्दी गरियो, प्रशासनिक, प्राज्ञिक तथा अन्य कर्मचारीसँग सामान्य चिनजान तथा जानकारी लिनबाट समेत उनलाई वञ्चित गरिएको छ। असहयोगी मन सल्बलाउन थाले। कार्यकारिणी परिषद् उपकुलपतिको सल्लाहकार निकाय हो, त्यसले पूर्णता पाउन सकेको छैन। प्राज्ञिक परिषद् गठन हुन सकेको छैन। तीन वर्षअघिबाट दीक्षान्त हुन सकेको छैन। विश्वविद्यालयसभाको निधो छैन। यसले बजेट पास नहुँदा प्रशासनिक कामसमेत रोकिने अवस्था छ। दुई महिनादेखि शिक्षक कर्मचारीले भोको पेटले काम गरिरहेका छन्। विभिन्न संकायका डीनहरूसहित अन्य पदाधिकारी नियुक्त गर्न नसक्दा तदर्थवादमा चलेको छ। त्यस्तै रजिस्ट्रारको नियुक्ति हुन नसक्दा परीक्षासम्बन्धी सबै काम रोकिएका छन्। शैक्षिक क्यालेन्डर अस्तव्यस्त छ जसबाट परीक्षा समयमा हुन नसकेको अवस्था छ। छात्रवृत्तिका काम अलपत्र छन्। परीक्षा समितिको अध्यक्ष रजिस्ट्रार हुने हुँदा यी काम व्यवस्थित हुन सकेनन्। नियुक्तिका काम भएपछि चेन अफ कमान्ड का आधारमा काम गर्ने, करिब तीस वर्ष प्राज्ञिक क्षेत्रमा बटुलेको अनुभवलाई विश्वविद्यालय सुधारमा लगाउने वाचा उपकुलपति अर्यालले गरेका छन्। नेतृत्व क्षमता, संस्थागत प्रतिबद्धता, बाह्य संसारसँगको सम्बन्ध र प्रभाव आत्मसम्मानका साथ विश्वविद्यालयमा रूपान्तरणका काम गरिनुपर्छ। प्राज्ञिक क्षेत्रको नेतृत्व गरेको पुरानो अनुभवले विद्यार्थी, कर्मचारी तथा शिक्षकसँग खुला सहकार्य गर्ने क्षमता विकास गरिनुपर्छ। यसले प्राज्ञिक स्वतन्त्रता कायम गर्न सहयोग पुग्छ। हाम्रो आवश्यकताका आधारमा शिक्षा तथा अनुसन्धान अगाडि बढाउन सकिन्छ। विश्वविद्यालयले दिने गुणस्तरीय शिक्षा र अनुसन्धानले नै अन्तर्राष्ट्रिय क्षेत्रमा चिनाउने हो। अनुसन्धान विश्वविद्यालयको प्राण हो। यो गर्न नसके विश्वविद्यालय निर्जीव बन्न पुग्छ। विश्वविद्यालयको महत्व तथा आकार बढ्छ। राष्ट्रको चरित्र निर्माण हुन्छ। संसारका नामी विश्वविद्यालयको स्वरुप र कार्यशैली यही हो। अब हामीले पनि आफ्नो चिनारी दिई अन्तर्राष्ट्रिय स्तरका अनुसन्धानकर्ता तथा विद्यार्थी तान्नेतर्फ ध्यान केन्द्रित गर्नुपर्छ। अन्तर्राष्ट्रिय प्रतिस्पर्धामा उत्रने ध्येय राख्ने हो भने विदेशमा गएर उच्च शिक्षामा दक्षता कमाएका नेपालीलाई आकर्षक सेवासुविधा दिएर स्वदेश फर्काउन सक्नुपर्छ। यसले उच्च शिक्षामा कायापलट गर्न सक्छ। एक दशकमै स्तरीय प्राध्यापक तथा अनुसन्धान गर्नेगराउने पनि हो। यही बाटो पछ्याए मात्र पनि अन्तर्राष्ट्रिय सहयोग तथा अनुदान आकर्षित गर्न सकिन्छ। यसले राष्ट्रिय अर्थतन्त्रमा समेत थप टेवा पुग्नेछ।"
किरण चेम्जोङको कप्तानीमा नेपाली फुटबल टिमको घोषणा,"काठमाडौं : त्रिदेशीय फुटबल प्रतियोगिताका लागि बुधबार नेपाली टोलीको घोषणा गरिएको छ । प्रशिक्षक बालगोपाल महर्जनले किरण चेम्जोङको कप्तानीमा २३ सदस्यीय टोलीको घोषणा गरेका हुन् । टोलीको गोलरक्षकमा किरणसहित विकेश कुथु र दीप कार्की छन् । रक्षकमा रञ्जित धिमाल, निशान लिम्बु, रोहित चन्द, अनन्त तामाङ, दिनेश राजवंशी, अजित भण्डारी, विराज महर्जन र छिरिङ गुरुङ छन् । मिडफिल्डरमा त्रिदेभ गुरुङ, सुजल श्रेष्ठ, तेज तामाङ, एरिक विष्ट, सन्जोग राई, विशाल राई, सुनिल बल र रवि शंकर पासवान छन् । स्ट्राइकरमा अञ्जन विष्ट, दर्शन गुरुङ, अविशेक रिजाल र भरत खवास छन् । निशान लिम्बु, छिरिङ गुरुङ, मिडफिल्डर त्रिदेभ गुरुङ र सन्जोग राई पहिलो पटक टोलीमा परेका छन् । स्ट्राइकर नवयुग श्रेष्ठ टोलीमा अटाएका छैनन् । मंगलबार साँझ दशरथ रंगशालामा भएको पहिलो खेलमा किर्गिस्थानलाई १० ले पराजित गर्दै बंगलादेशले विजयी सुरुवात गरेको छ। नेपालले पहिलो खेल बिहीबार किर्गिस्तानसँग खेल्दैछ। दोस्रो खेल नेपाल र बंगलादेशबीच हुनेछ। राउण्ड रोबिनको आधारमा शीर्ष दुई टिमले फाइनल प्रतिस्पर्धा गर्नेछन्। फाइनल चैत १६ गते हुने एन्फाले जनाएको छ।"
कीर्गिस्तानलाई हराउने प्रशिक्षक बालगोपालको दाबी,"काठमाडौं : त्रिदेशीय अन्तर्राष्ट्रिय फुटबल प्रतियोगितामा नेपालले बिहीबार कीर्गिस्तानसँग प्रतिस्पर्धा गर्नेछ । लामो समयपछि दशरथ रंगशालामा अन्तर्राष्ट्रिय प्रतियोगिता खेल्न लागेको नेपालको लक्ष्य सुखत सुरुआत गर्दै अन्तिममा उपाधि जित्नु रहेको नेपाली टोलीका प्रशिक्षक बालगोपाल महर्जनले बताए । नेपालले सन् २०२२ मा कतारमा हुन लागको फिफा विश्वकप तयारीका लागि त्रिदेशीय प्रतियोगिता आयोजना गरेको हो। तीन देश सम्मिलित प्रतियोगिताको पहिलो खेलमा बंगलादेशले कीर्गिस्तानको यू२३ ओलम्पिक टोलीलाई १० गोलले हराएको थियो। बंगलादेशले आत्मघाती गोल सहयोगमा जित निकालेको हो । दुई महिनादेखि तयारी गर्दै आएको नेपालले उत्कृष्ट प्रदर्शनसहित यस प्रतियोगिताको उपाधि चुल्ने योजना बनाएको दाबी प्रशिक्षक बालगोपालको छ। कीर्गिस्तान परिचित टोली हो। बंगलादेशसँग उसले खेलेको देखेका छौं। नेपालको पहिलो लक्ष्य उत्कृष्ट प्रदर्शन हो। उत्कृष्ट प्रदर्शनपछि नतिजा राम्रो नहुने कुरै भएन। हामी घरेलु मैदानमा उपाधिसहित फुटबल समर्थकलाई खुसी दिन चाहन्छौं, बालगोपालले भने। उनले नेपाली खेलाडीको मनोबल उच्च रहेको र टोलीमा कुनै समस्या नभएको बताए । त्रिदेशीय फुटबल आजबाट, दर्शकले अनिवार्य मास्क र सेनिटाइजर प्रयोग गर्नुपर्ने थ्री नेसन्स फुटबल : किर्गिस्तानको आत्मघाती गोल, बंगलादेशको विजयी सुरुवात किरण चेम्जोङको कप्तानीमा नेपाली फुटबल टिमको घोषणा कीर्गिस्तानका प्रशिक्षक झोल्डोसोभ नुर्बेकले बंगलादेशसँगको कमजोरी सुधार गर्ने बताए। पहिलो खेलमा खेलाडीबीच तालमेल मिलेन। बलियो टोलीसँग युवा खेलाडी अत्तालिए। नेपाल झनै बलियो टोली हो। तर पनि हामी उत्कृष्ट प्रदर्शन गर्नेछौं, झोल्डोसोभले भने । औसत २१२२ वर्ष उमेर समूहको कीर्गिस्तानी टोलीमा दुईजना मात्र सिनियर खेलाडी रहेको पनि झोल्डोसोभले बताए। कीर्गिस्तानले यस प्रतियोगितालाई अनुभव संगाल्ने अवसरको रुपमा लिएको छ । राउन्ड रोबिन लिगका आधारमा खेलाइने प्रतियोगितामा शीर्ष दुई टोली फाइनलमा भिड्नेछन्। प्रतियोगिताको विजेता टोलीले पाँच हजार र उपविजेताले तीन हजार अमेरिकी डलर पुरस्कार प्राप्त गर्नेछन् ।"
फिदिममा स्तरीय खेल मैदान निर्माण हुँदै,"फिदिम : पाँचथर सदरमुकाम फिदिममा सुविधासम्पन्न खेल मैदान बनाउने काम सुरु भएको छ। फिदिम माविको स्वामित्वमा रहेको मैदानलाई स्तरीय रंगशाला बनाउने गरी काम अघि बढाइएको हो। पर्खाल भत्किएर प्रयोगबिहीन बनेको मैदानलाई रंगशाला बनाउने काम सुरु भएपछि जिल्लाका खेलप्रेमीहरु खुसी भएका छन् । राष्ट्रिय खेलकुद परिषदले ठेक्का सम्झौता गरेर मैदान निर्माणको कामलाई अघि बढाएको हो। १५ करोड ५५ लाखको इस्टिमेट गरेर रंगशाला निर्माणका लागि ठेक्का खुलाइएको थियो। जसमध्ये १० करोड ६३ लाख ५७ हजारमा ठेक्का सम्झौता भएको खेलकुद परिषदका इञ्जिनियर राजु श्रेष्ठले जाकारी दिए। १७ महिनामा काम पुरा गर्नेगरी सम्झौता भएको छ, श्रेष्ठले भने सम्झौता भएपश्चात निर्माण कम्पनीले काम सुरु गरेको हो । पीएस किरातेश्वर मैनाचुली जेभी निर्माण कम्पनीसँग माघ २५ गते ठेक्का सम्झौता भएको थियो। नाइन साइड फुटबल खेल्न मिल्ने गरी रंगशाला निर्माणका लागि काम सुरु भएको हो। स्तरीय मैदानमा प्याराफिटसहित व्यापारीक प्रयोजनका लागि सटर बनाउने गरी काम भइरहेको छ। मैदानको तल्लो छेउमा सटरसहितको प्याराफिट बनाउन लागिएको हो। मैदान आसपासको जग्गा प्राप्त हुन सके यो मैदानलाई ११ साइडको मैदान बनाउन सकिने बताइको छ । मैदान निर्माण सुरु भएपछि जिल्लाका खेलप्रेमीहरु खुसी भएका छन्। यसअघि मैदान अभावमा जिल्लाको खेलकुद ठप्प भएको थियो। फिदिम माविको स्वामित्वमा रहेको मैदानको छेउपट्टिको पर्खाल भत्किएपछि विगत दुई वर्षदेखि फिदिममा खेलकुद गतिविधि शून्य थियो। फिदिम स्पोर्टिङ क्लबले सञ्चालन गर्दै आएको फाल्गुनन्द गोल्डकप र पाँचथर क्लबले सञ्चालन गर्दै आएको पाँचथर गोल्डकप मैदान अभवमा रोकिएका छन्। रंगशाला निर्माणका काम सुरु भएपछि हामीलाई खुसी लागेको छ, फिदिम स्पोर्टिङ क्लबका अध्यक्ष विमल श्रेष्ठले भने, जिल्लाको खेलकुदले फेरि गति लिने विश्वास छ । सदरमुकाम फिदिम बजार आसापासमा भएको यो एउटै मात्र मैदान हो। यो मैदानमा खेलकुदका गतिविधिसहित आम सभा, संस्कृतिक कार्यक्रम लगायतका कार्याक्रम हुने गरेका छन्।"
