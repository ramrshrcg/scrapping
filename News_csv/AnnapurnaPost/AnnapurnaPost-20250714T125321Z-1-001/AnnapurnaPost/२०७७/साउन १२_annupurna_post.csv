शीर्षक,विवरण
संकटमा लोकतन्त्र,"लोकतन्त्रलाई विलखबन्दमा पारेर व्यवस्थामाथि खतरा उत्पन्न हुन नदिन नेकपा सच्चिनु आवश्यक छ लोकतान्त्रिक बहुदलीय व्यवस्थाको सुन्दरता भनेको संविधानवादको पालना, मानव अधिकारको प्रत्याभूतिलगायत आवधिक चुनाव हो। यी आयाम नहुँदो हो भने लोकतन्त्रको प्रत्याभूतिसमेत गर्न सकिँदैन। यी आयामले समग्रमा विधिको शासन जनाउँछ। आजको विश्वमा लोकतन्त्रलाई चुनावको परिधिभित्र सीमित गर्ने प्रयास गरिँदै छ त्यो खेदजनक हो र चिन्ताजनक पनि। अमेरिकादेखि भारतसम्मको कुरा गर्दा चुनावमा विजयी हुनेलाई मात्र लोकतन्त्रको शिखरमा पुग्ने अनुभूतिकर्ता अर्थात् विश्वका महान् लोकतान्त्रिक भन्ने नेताहरूको मनोविज्ञान प्रस्ट देख्न सकिन्छ। त्यस्ता नेताहरूका लागि लोकतन्त्र भनेको चुनावदेखि चुनावसम्म को यात्रा मात्र हुन्छ। नेपालले गणतान्त्रिक व्यवस्थालाई आत्मसात गरेर मुलुकलाई सार्थक दिशा दिने अठोट लिएको छ। किनभने यो व्यवस्था कसैको तजविजीमा नआएर नेपाली जनताको प्रतिनिधित्व गर्दै बनेको संविधानसभाबाट आएको हो। त्यसपश्चात् भएको चुनावमा हरेक राजनीतिक दलले संघीयता र गणतन्त्रका आधारभूत सैद्धान्तिक क्यानभास मा आआफ्ना घोषणापत्र लिएर आम जनतामा गएका थिए। पछिल्लो चुनावमा नेपाली जनताले देशलाई अगाडि बढाउन र प्राप्त उपलब्धिलाई गोडमेल गर्दै हुर्काउने जिम्मा नेपाल कम्युनिस्ट पार्टी (नेकपा) लाई दिए।। तर नढाँटी भन्दा वर्तमान अवस्था हेर्दा र बुझ्दा नेपाली लोकतन्त्र अहिले नेकपाको परिबन्दमा फसेको अनुभूति भइरहेको छ। नेकपाले पछिल्लो निर्वाचनपश्चात् देशको बागडोर सम्हाल्ने मौका पाएपश्चात् देशको लोकतन्त्रलाई नै ती दलका नेताहरूले आफ्ना स्वार्थका वरिपरि घुमाइरहेका छन्। खुसी नेपाली समृद्ध नेपाल को अमूर्त नारा लिएर सिंहदरबार प्रवेश गरेका नेकपा सरकारको क्रियाकलाप हेर्दा आमजनताले दिएको अपार बहुमतको अवमूल्यन गर्दै आइरहेको छ। सिंहदरबारबाट राज्य सञ्चालन हुनुपर्नेमा सरकार बालुवाटार र शीतल निवासतिर सरेको छ। सर्वोत्तम मानिने बहुदलीय लोकतान्त्रिक व्यवस्थालाई नेकपाले आफ्नो आन्तरिक पार्टी र अमूक नेताको स्वार्थसिद्धिको सोपान बनाएर प्रस्तुत भइरहेको छ। नेकपाको पछिल्लो केही समयदेखि को चाल हेर्दा उक्त दल जनतामुखी नभएर नेतामुखी भएको भान हुन्छ। अदूरदर्शिताको नमुना प्रस्तुत गर्दै केही महिना पहिला केपी शर्मा ओलीले खासगरी उनकै दलभित्र विवाद चर्किंदै गएका बेला मन्त्रिपरिषद्को बैठक बसाल्दै राजनीतिक दलसम्बन्धी कानुन अध्यादेशमार्फत संशोधन गर्ने निर्णय गरेको थियो। प्रधानमन्त्रीभन्दा पनि एक कदम अघि बढेर आफ्नो सक्रियता प्रदर्शन गर्दै राष्ट्रपतिले उक्त अध्यादेशलाई सदर गरिन्। चौतर्फी विवाद खेप्न नसकेर पार्टी फोड्न सक्ने अध्यादेशलाई प्रधानमन्त्रीले फिर्ता लिए। नेकपाको विवाद बढ्दै गर्दा पछिल्लो दुई महिनायता मुलुकमा बढ्दो बेरोजगार, कोरोना कहर, आर्थिक मन्दी, बाढीपहिरोजस्ता समस्यालाई नेकपाले आआफ्नो आन्तरिक विवादको छायाँमा पार्दै आएको छ। नेकपाका लागि लोकतन्त्र भनेको साँच्चिकै चुनावदेखि चुनावसम्म को यात्रा मात्र हो भन्ने सावित हुँदै छ। तर नेपाली कांग्रेसले जनतालाई सचेत बनाइराख्न र नेकपा सरकारलाई जवाफदेही बनाउन आफ्नो भूमिकाबाट किमार्थ पछि हट्ने छैन। विजोग त के हो भने कुनै अमूक नेताको पृष्ठपोषण गर्ने किसिमले देशको राष्ट्रपतिको सक्रियता बढ्दै गइरहेको छ। विगत एक महिनायता नेकपाको स्थायी समितिको बैठकले देशको मिडियाको ध्यान केन्द्रित गर्दै आएको छ। नेकपाको अन्तहीन बैठकमा शीतलनिवासको चर्चा व्याप्त रहँदै आएको छ। राष्ट्रपति कुनै दलको हुँदैन। नेपालजस्तो मुलुकमा जहाँ राष्ट्रपतिलाई सीमित संवैधानिक अधिकार दिइएको छ, त्यहाँ राष्ट्रपतिमा राजनीति सक्रियता देखिनु भनेको विधिको शासनको खिल्ली उडाउनु हो। प्रधानमन्त्रीदेखि नेकपाका अर्का नेता पुष्पकमल दाहालको शीतलनिवासतिरको दौडधुपले राष्ट्रपतिको राजनीतिक सक्रियताको छनक दिन्छ। नेपालमा कोरोना भाइरस यतिबेला दोस्रो चरण पार गरेर तेस्रो चरणमा अर्थात् समुदायमा प्रवेश गर्न लागेको अवस्था छ। यो खतरनाक अवस्था हो। तर सरकार भने नियमित र पहिलो चरणकै अवस्थामा छ। पछिल्ला दिन सरकारले परीक्षणसमेत घटाएको छ। संक्रमण बढ्दै जाने र परीक्षणको मात्रा घटाउँदै जाने हो भने परिणाम के होला ? देशमा बाढी र पहिरोले ताण्डव मच्याइरहेको छ। अहिलेको अवस्थामा सदनमा विपक्षीले वर्तमान सरकारलाई जवाफदेही बनाउने बेला छ। जनताले विभिन्न खाले क्रन्दनको सामना गर्नु परिरहेको अवस्थामा प्रधानमन्त्री ओलीले सभामुखलाई सामान्य जानकारीसमेत नगराई सदन नै स्थगित गरेर पार्टीको आन्तरिक रमितामा रमाएका छन्। अपार बहुमतको दम्भमा निर्मित ओली सरकारले जनताका समस्या राख्ने सार्वभौम थलो अर्थात् संसद्लाई अलोकतान्त्रिक तवरबाट स्थगन गर्नु कति जायज हो ? विदितै छ आफ्नो दलभित्र ओलीले खेपिरहेको आलोचना र विरोधको वेगले उनीविरुद्ध अविश्वासको प्रस्ताव त सदनमा दर्ता हुँदैन भने भूतले ओलीलाई समातेको हुँदो हो। तर लोकतान्त्रिक प्रणालीमा चल्ने देशमा कुनै अमूक दल वा नेताका कारण जनसरोकारलाई बेवास्ता गर्नु किमार्थ शोभनीय मानिँदैन। नेकपाको अस्वाभाविक राजनीतिक हेर्दा लाग्छ मानौं यिनलाई जनताले सदा सर्वदाका लागि मत दिएका हुन्। मानौं यिनको दलभित्र सत्तालिप्साका लागि चलिरहेको विवादले निकास पायो भने नेपालको कायापलट हुँदो हो। मानौं नेकपा छ र नेपालको अस्तित्व बाँचेको छ। तर यथार्थ के हो भने नेकपाले नेपाललाई अदृश्य खाल्डोमा धकेल्दै छ। देशको अर्थतन्त्र खस्किँदो छ। विश्व बैंकले जारी गरेको ग्लोबल इकोनोमिक प्रस्पेक्ट प्रतिवेदनअनुसार दक्षिण एसियामा कोरोना महामारीका कारण पर्यटकको संख्यामा उल्लेख्य कमी आउने भएकाले नेपालको चालु आर्थिक वर्षमा नेपालको आर्थिक वृद्धिदर १८ प्रतिशत मात्रै हुने भनी प्रक्षेपण गरेको छ। विश्व अर्थतन्त्र त्यसैगरी ओरालो लाग्दै छ। छिमेकीसँगको सम्बन्ध पनि धरापमा पर्दै गइरहेको छ। यसको कारण अरू कोही होइन, स्वयं प्रधानमन्त्री ओली हुन्। भारतसँग संवादहीनता छ। चिनियाँ राजदूतले नेकपाको आन्तरिक विवाद मिलाउनुपरेको छ। एमसीसीको विषय त्यत्तिकै थन्किएर रहेको अवस्था छ। तर सरकार भने खुसी नेपाली समृद्ध नेपालको असफल रटान लगाइरहेको छ। विदितै छ लोकतन्त्रको हिमायती दल नेपाली कांग्रेसले देशमा भएको हरेक आमूल परिवर्तनको नेतृत्व गर्दै आएको छ। अहिले जसरी नेकपाले आफ्नो आन्तरिक राजनीतिका नाममा लोकतन्त्रलाई नै विलखबन्दमा राख्न तल्लीन देखिँदै छ, यसलाई कांग्रेसले गम्भीरताका साथ लिएको छ। पंक्तिकारले यो आलेख लेख्न बसेको दिन नेपाली प्रजातान्त्रिक योद्धा बीपी कोइरालाको ३८औं स्मृति दिवस थियो। बीपीले ल्याउनुभएको प्रजातन्त्र अहिलेको राजनीतिक परिवर्तनको आधारशिला हो भने बिर्सनु हुँदैन। लोकतन्त्रभित्र भ्रष्टाचार हुँदैन भन्ने छैन। तर ओलीले गरेजस्तै आफ्ना मन्त्रीमाथि भ्रष्टाचारको आरोप लाग्दा मौखिक ढंगले ती मन्त्रीलाई सफाइ दिनु भनेको लोकतन्त्रमाथिको उपहास हो। बीपीले परिकल्पना गरेका समाजवादलाई मध्यनजर गर्दै नेपालको संविधानमा समाजवादउन्मुख लेखिएको छ। तर वर्तमान नेकपा सरकारले जसरी ओम्नी र यती समूहलाई चाकर पुँजीवादका रूपमा जसरी आ श्रय दिइरहेको छ त्यो आफैंमा नेपाली जनतासँगको खेलबाड हो र संविधानको मूल मन्त्रविपरीतको क्रियाकलाप हो। लोकतान्त्रिक देशमा जनता सचेत हुन्छन्। परिवर्तन खोजिरहेका हुन्छन्। सत्ता परिवर्तनसम्म त ठिकै होला, तर व्यवस्था परिवर्तनको माग जनताले उठाउन थाले भने लडेर प्राप्त गरिएको लोकतन्त्रमाथि कालो बादल लाग्ने सम्भावना बढेर जान्छ। करदातासमेत रहेका जनतामा कुनै पनि राजनीतिक दल वा कुनै नेताका कारण लोकतन्त्रलाई लिएर वितृष्णा जन्मिनु घातकसिद्ध हुनेछ। कोरोना महामारीका बीच जसरी नेकपा र खासगरी प्रधानमन्त्री ओली र राष्ट्रपतिले आफ्नो कुरूप राजनीति प्रस्तुत गर्दै छन्, यसले आम जनतामा वितृषणा आउनु स्वाभाविक हो। लोकतन्त्रलाई विलखबन्दमा पारेर व्यवस्थामाथि खतरा उत्पन्न हुन नदिन नेकपा सच्चिनु आवश्यक छ। नेकपाका लागि लोकतन्त्र भनेको साँच्चिकै चुनावदेखि चुनावसम्म को यात्रा मात्र हो भन्ने सावित हुँदै छ। तर नेपाली कांग्रेसले जनतालाई सचेत बनाइराख्न र नेकपा सरकारलाई जवाफदेही बनाउन आफ्नो भूमिकाबाट किमार्थ पछि हट्ने छैन। मृत्युको कसौटीमा उभिन लागेको लोकतन्त्रलाई जोगाउन सम्पूर्ण जनता एकजुट हुनुपर्छ।"
अख्तियारको अख्तियार,"साम्राज्य खडा गर्ने प्रवृत्तिलाई बल पुग्ने गरी राजनीतिज्ञलाई केही गर्दै छु भन्ने देखाउन र प्रभाव विस्तार गर्न सजिलो हुने गरी अख्तियारको अधिकार यथास्थितिमा बढाउनहुँदैन संवत् २०७० वैशाख २५ गते मन्त्रिपरिषद्का अध्यक्ष खिलराज रेग्मीको प्रस्तावमा सबै प्रमुख राजनीतिक दलका मुख्य व्यक्तिको सिफारिसमा तात्कालिक संवैधानिक व्यवस्थाअनुसार अख्तिायार दुरुपयोग अनुसन्धान आयोगका प्रमुखका रूपमा लोकमानसिंह कार्की नियुक्त भए। आकाशै खस्ने काम रोकिएको जस्तो गरी रातारात शपथ ग्रहण गराएर बहाल गराइयो। यो पदसँग राष्ट्रपतिलगायत सबै सरकारी अंग नतमस्तक भए। यिनै कार्कीले विदेशमा रहेका तात्कालिक प्रधानमन्त्री पुष्पकमल दाहाललाई माओवारी शिविरको छानबिन गर्ने अभिव्यक्ति दिएपछि नेकपा एमाले र माओवादी मिलेर संसद्को २५ प्रतिशत सदस्य पुर्याएर निजलाई काम गर्नबाट रोक्न उनले केही गर्न नसक्ने मौका छोपेर महाभियोग प्रस्ताव दर्ता गरेका थिए। दर्ता हुनेबित्तिकै उनी निलम्बनमा परेको व्यहोरा फ्याक्स गरिएको थियो। कति शक्ति र प्रभाव राख्ने पद रहेछ त यो जसविरुद्ध सबै कुरा गुपचुप र विद्युतीय गतिमा गर्नुपर्ने। नैतिकवान् र सदाचारी ठहर्याएर गरिएको नियुक्तको नैतिकता र सदाचारबारेमा सर्वोच्चमा मुद्दा पर्यो। मुद्दालाई अल्झाउन कार्कीले अनेक तिकडम गरे। मुख्यसचिवलगायतका सबै सरकारी कर्मचारी प्रभाव परेर सहयोगी बने। एकदम प्रभावी रहेछ अयोगको पद। सबै तिकडमलाई चिर्दै निलम्बनमा रहेको बेला सर्वोच्चको फैसलाबाट निज कार्की चारित्रिक हिसाबले उक्त पदका लागि अयोग्य ठहरिई आयोगको अभिलेखमै निजको नाम नरहने गरी नियक्ति नै बदर भयो। आयोगबारेमा रोचक गतिशीलता देखियो। आयोगको श्रीगणेश पञ्चायतकालमा २०३२ सालमा भएको थियो। तर त्यसबेला भ्रष्टाचारविरुद्ध कारबाही गर्ने संयन्त्र नभएर यो बनेको थिएन। सार्वजनिक अधिकारीले भ्रष्टाचार गरेको अवस्थामा भ्रष्टाचार उन्मूलन ऐन, २०१७ र विशेष प्रहरी विभाग छँदै थियो। भ्रष्टाचार भनेको अधिकारको व्यापार हो। शक्ति नहुनेले भ्रष्टाचार गर्नै सक्दैनन्। बढी शक्तिको प्रभाव पनि बढी नै हुन्छ। विभागलाई प्रभावित गरी शक्तिशालीले भ्रष्टाचार गरेको मन नपरेर माथिल्ला पदका कर्मचारी वा राजनीतिज्ञलाई कारबाही गर्न राजा वीरेन्द्रले संवैधानिक अंगका रूपमा अख्तियार स्थापना गरेका थिए। आयोगलाई भ्रष्टाचारको पहिचान, अनुसन्धान, अभियोजन र फैसलासमेत गर्ने अधिकार थियो। महत्वपूर्ण कुरा शासनको शीर्षभागमा बस्ने राजनीतिज्ञको दह्रो प्रतिबद्धता, अनुशासन र त्यागविना भ्रष्टाचार नियन्त्रण कही पनि प्रभावकारी भएको छैन। यी चिजको अभावमा राजनीतिज्ञले भ्रष्टाचार नियन्त्रणलाई सौन्दर्य सामग्री बनाएर आफ्नो कमजोरी छोप्ने धुवाँ बनाउने जोखिम हुन्छ। यस्तो आयोगलाई नेपाल अधिराज्यको संविधान, २०४७ ले पनि निरन्तता दियो अलि फरक रूपमा। आयोगबाट फैसला गर्ने अधिकार हटाइयो। अनुचित कार्यमा कारबाहीको सिफारिस गर्ने अधिकार थपियो। आयोगलाई भ्रष्टाचार सम्बन्धमा तिनै किसिमका अवसर घटाउने निरोधात्मक, क्षति पुर्याएर तर्साउने उपचारात्मक र व्यवहार परिवर्तन गर्ने प्रवद्र्धनात्मक काम गर्ने सिंगापुरको ब्युरोको शैलीमा संरचना गरियो सबै काम एकै ठाउँमा रहने गरी। पछिल्लो २०७२ को संविधानबाट आयोग खाली भ्रष्टाचारविरुद्धको कानुन कार्यान्वयन गर्ने निकाय बनेको छ। संवत् २०१७ को ऐनलाई २०४८ सालमा भ्रष्टाचार निवारण ऐनले विस्थापित गरियो। भ्रष्टाचारविरुद्धको कारबाही प्रभावी नहुन नसकेका र यसप्रति राजाको असन्तुष्टि विचार गरेर २०४८ को ऐनलाई विस्थापित गर्दै २०५९ मा नयाँ भ्रष्टाचार नियन्त्रण ऐन आयो। यो ऐनमा अकूत सम्पत्ति भ्रष्टाचार ठहर्ने, कसुर विस्तार, माथिल्ला अधिकारीलाई थप सजाय र मुद्दा हेर्न विशेष अदालत र विधिको व्यवस्था गरिएको थियो। यी सबै ऐनको कार्य क्षेत्र सार्वजनिक अधिकारी र निकायमा मात्र सीमित गरिएको थियो। नाफामूलक र गैरनाफामूलक निजी क्षेत्रलाई ऐनको समेटेको छैन। यद्यपि नेपालले अनुमोदन गरिसकेको संयुक्त राष्ट्रसंघीय भ्रष्टाचारविरुद्धको अभिसन्धिले भने निजी क्षेत्रको भ्रष्टाचारलाई पनि कानुनमा समेटिनुपर्ने व्यवस्था गरेको छ। यिनै पृष्ठभूमिमा संसद्मा विचाराधीन भ्रष्टाचार नियन्त्रण ऐन, २०५९ को संशोधन चर्चामा छ। खास गरेर आयोग कार्य क्षेत्रलाई विस्तार गर्न अनुचित कार्यमा कारबाही गर्ने, निजी र सामाजिक क्षेत्र समेट्ने र कुनै कामकारबाहीलाई यस्थास्थानमा राख्ने अन्तरिम आदेशको व्यवस्था चर्चामा छ। विधेयक संसद्मा सम्प्रेषण गर्ने प्रधानमन्त्रीले निजी क्षेत्र नसमेटिने बताइसक्नुभएको छ। एक पैसामाथि जतिको पनि भ्रष्टाचारमा पनि कारबाही गर्न एकाधिकार पाएको निकाय हो अख्तियार। अख्तियारका केन्द्रमा एक र सात प्रदेशमा सातवटा कार्यालय छन्। मुद्दा दायर गर्ने विशेष अदालत काठमाडौंमा मात्र छ। स्थानीय निकाय गठनसँगै नेपालका विभिन्न भौगोलिक निकायमा सार्वजनिक रकम खर्च गर्ने सात हजार विन्दु छन्। नेपालमा भ्रष्टाचार फैेलिएको अन्तर्राष्ट्रिय परिसूचकका सन्दर्भमा विस्तारित अधिकार प्रयोगको प्रभावकारितामा संशय हुन्छ। क्षमता कम र बढी अधिकारले आयोगलाई स्वेच्छाचारी बनाउँछ, आफूलाई मन लागेकोमा मात्र कारबाही गर्ने प्रवृत्ति बढ्छ। आयोगले राष्ट्रपतिसमक्ष प्रतिवेदन दिने र त्योप्रतिवेदन ससद्मा जाने गरी बाह्य उत्तरदायित्व प्रणाली व्यवस्थित छ। संसद्को राज्य व्यवस्था समिति अख्तियारको नियमित शीर्षदृष्टि निकाय हो। सबै सांसद सांसद विकास कोषमा संलग्न भएका कारणले भ्रष्टाचारको जोखिममा पर्छन्। आयोगको कामको अनुगमन गरी चिढ्याउँदा कारबाही आफैंप्रति सोझिन सक्ने डर उनीहरूमा भएकाले उत्तरदायित्वको यो व्यवस्था बेकामे भएको छ। उत्तरदायित्व कमजोर रहेका स्वतन्त्र निकाय अराजक हुन्छन्। यसरी बढी अधिकारले झन् अराजक बनाउन सक्छ। आयोगमा काम गर्दैमा कोही पनि भ्रष्टाचारको जोखिमबाट मुक्त हुँदैन। भित्रको नियन्त्रण र सन्तुलन व्यवस्था, पदाधिकारी र कर्मचारीको आचारसंहिता र बलियो आन्तरिक निगरानी आयोगको प्रभावकारिता नियन्त्रण गर्छ। आयोगकै पदाधिकारी र कर्मचारी कारबाहीमा परेको दृष्टान्तले आन्तरिक उत्तरदायित्व प्रणाली फितलो देखाउँछ। बाहिरको निष्प्रभावी र भित्रको कमजोर हुँदा आयोगको व्यवहार थप अराजक हुने जोखिम हुन्छ। आयोगका पदाधिकारी राजनीतिक प्रक्रियाबाट नियुक्त हुन्छन्। उम्मेदवारका बारेमा छानबिन गर्ने र पारख गर्नेभन्दा पनि राजनीतिक आस्था, भागबन्डा र अन्य यस्तै व्यक्तिगत मापदण्ड नियुक्तिमा हावी हुन्छ। यसले आयोगमा राजनीतिक प्रभावको राजमार्ग बनाउँछ। आखिर योग्यता इतरबाट नियुक्त हुनेले नियुक्तिकर्ताप्रति बफादार हुनैपर्छ। पैसाकै बलमा नियुक्त हुनेमा त पैसाको प्रभाव सीधा पर्छ। नियुक्ति व्यवस्था ठीक नगरी शक्ति बढाउँदा आयोग राजनीतिक प्रभाव र पैसाको हतियार बन्ने जोखिम हुन्छ। त्यसै पनि सत्तासीन राजनीतिज्ञ आयोगका पदाधिकारीमा आशा र त्रास सिर्जना गर्ने अनेक तन्तुलाई खिच्न सक्छन्। केही सांसदले महाभियोग दर्ता गरेर कामबाट हटाउन सक्ने व्यवस्था त पदाधिकारीका लागि घाँटीमा झुन्डिएको तरबार हो। नेपालको अख्तियारलाई संसारकै अपवाद अनुसन्धान र अभियोजनको दुवै अधिकार छ। आयोगले पछि जेसुकै होस् भनी जोसुकैलाई जुनसुकै बेला मुद्दा दायर गरेर सामाजिक र अन्य क्षति पुर्याउन सक्छ। त्यसै पनि ऐनमा भएको कठोर दण्ड सजाय र निर्दोष ठहरिन आफैंले प्रमाण जुटाउनुपर्ने व्यवस्थाले आयोगलाई स्वविवेकको खुला मैदान छाडेको छ। जो जहिल्यै आयोगसँग डराउनुपर्ने कारण यही हो। क्षतिपूर्तिसम्बन्धी कानुन नहुँदा त यस्तो अधिकारको प्रयोगले झनै ठूलो क्षति गर्छ। यो कारणले पनि थप अधिकार यही संरचना र व्यवस्थामा उपयुक्त छैन। भ्रष्टाचार नियन्त्रण गर्ने दायित्व सरकारको हो। आयोग खालि उपचारात्मक उपाय कार्यान्वयन गर्ने अंग मात्र हो। संसारको अनुभवमा नियन्त्रणका लागि अवसर घटाउने गरी गतिविधि व्यवस्थित गर्ने, घुस दिने नागरिक र लिने कर्मचारीमा सचेतना फैलाएर व्यवहार परिवर्तन गर्ने, नियमित रूपमा नियन्त्रणको अनुगमन, नीति विकास र राष्ट्रिय र अन्तर्राािष्ट्रय निकायबीच समन्वय गर्ने कामको योगदान उपचारात्मक उपायभन्दा बढी भएको पाइएको छ। त्यसकारण भ्रष्टाचार नियन्त्रणको जानकार भएर वा नभएजस्तो गरेर अन्य उपायमा निरपेक्ष बसी कानुन कार्यान्वयनमा मात्र जोड दिनु उपयुक्त हुँदैन। निश्चय पनि निजी र सामाजिक क्षेत्रको भूमिका सार्वजनिक उत्तरदायित्व बढ्दै जाँदा यी दुईबीचको सीमांकन गाह्रोहुँदै छ। शिक्षा स्वास्थ्य, सुरक्षा, ऊर्जा, आपूर्तिजस्ता अहं सार्वजनिक जिम्मेवारीमा निजी र सामाजिक क्षेत्रको भूमिका बढ्दै छ। निजी क्षेत्रलाई बाहिर राखेर खालि सार्वजनिक निकायमा मात्र केन्द्रित नियन्त्रण प्रभावकारी हुन नसक्नेमा दुईमत छैन। अन्तर्राष्ट्रिय दायित्वले पनि चुप बस्न दिँदैन। यो काम अनावश्यक त हुँदै होइन। त्यसैगरी आयोगलाई प्रभावकारी पार्न साधन स्रोत, स्वायत्तता र जिम्मेवारीअनुसारको अधिकार र शक्ति, जनशक्ति र तिनको तालिम र विकास गर्नु पनि जरुरी हुन्छ। खालि काम क्षमता सापेक्ष हुनुपर्छ। साम्राज्य खडा गर्ने प्रवृत्तिलाई बल पुग्ने गरी राजनीतिज्ञलाई केही गर्दै छु भन्ने देखाउन र प्रभाव विस्तार गर्न सजिलो हुने गरी अख्तियारको अधिकार यथास्थितिमा बढाउनहुँदैन। आयोगमा नियुक्तिदेखिको व्यवस्था पुनर्संरचना गरी प्रभावकारी पार्दै भ्रष्टाचार नियन्त्रणका अन्य उपायको समानान्तर हुने गरी मात्र अख्तियार बढाउन उपयुक्त हुन्छ। महत्वपूर्ण कुरा शासनको शीर्षभागमा बस्ने राजनीतिज्ञको दरो प्रतिबद्धता, अनुशासन र त्यागविना भ्रष्टाचार नियन्त्रण कही पनि प्रभावकारी भएको छैन। यी चिजको अभावमा राजनीतिज्ञले भ्रष्टाचार नियन्त्रणलाई सौन्दर्य सामग्री बनाएर आफ्नो कमजोरी छोप्ने धुवाँ बनाउने जोखिम हुन्छ। फेरि निजी क्षेत्रसमेतलाई तह लगाउन आयोगलाई प्रयोग गर्न पाउँदा त राजनीतिज्ञको शक्ति एकदम बढ्छ। यस अवस्थामा थप अधिकार नियन्त्रणभन्दा सत्तमा बस्नेले मन नपर्ने वा विरोधी तह लगाउने र अख्तियारमा बस्नेले आफ्नो व्यक्तिगत स्वार्थ पूरा गर्न मात्र उपयोग हुन सक्छ। आखिर भ्रष्टाचार नियन्त्रणमा ढोकेलाई कसले पालोपहरा दिने भन्ने कुरालाई कहिल्यै बिर्सनु हुँदैन।"
कामदार बनेर लिम्पियाधुरा पुग्दा,"० नेपाली भूमि अतिक्रमण गरी बसेका भारतीय सेनालाई सघाउने मन त थिएन। तर, गौरा पर्व मनाउन रोजगारी गरेर खर्च जुटाउनु थियो। ० छियालेकबाट माथि भारतको नोटिफाइड क्षेत्र सुरु हुन्छ। विदेशीले बहुदेशीय यात्रा अनुमतिपत्र बनाउनुपर्छ। स्थानीयले भारतीय नागरिक भएको परिचयपत्र देखाउनुपर्ने रहेछ। ० छियालेकबाट कालापानी र लिपुलेकसम्म सडक भएकाले गाडी चल्थ्यो। लिम्पियाधुरा क्षेत्रमा सडक विस्तार नभएकाले हामी सात जना भने त्यता जाने भयौं। ० छियालेकबाट पारि नेपालको छाङरु गाउँ टलक्क देखिन्थ्यो। छाङरुमा नेपाल टेलिकमको टावर छ। भारततर्फ सञ्चारको कुनै सुविधा नभएकाले भारतीय सेना घरमा सम्पर्क गर्न हाम्रा फोन माग्थे। ० अचम्मलाग्दो कुरा के देखियो भने लिम्पियाधुराको शून्य प्वाइन्ट अर्थात् चीनसँगको सीमामा भारतीय सेना रातारात जाँदा रहेछन्। राति नै सीमा अवलोकन गरी बिहान ८९ बजेसम्म ओल्सा बेसमा फिर्ता हुने रहेछन्। ० ओल्साबाट पुल तरेर पारिपट्टि ४५ किलोमिटर सिधा उकाली चढेर हामी लिम्पियाधुरामा अँध्यारोउज्यालो (झिसमिसे) अवस्थामा पुग्यौं। लिम्पियाधुरा क्षेत्रका चट्टानहरूमा हिउँ थियो। कुनैकुनै ठाउँमा हिउँ पग्लिएको थियो। कालो माटो, कालो चट्टान र काला मसिना ढुंगा मात्रै त्यो क्षेत्रमा देखिन्थ्यो। ० लिम्पियाधुरा पासमा ढुंगा जोडेर चिनियाँ अक्षरमा केही लेखिएको थियो। भारतीय सेनाले त्यस क्षेत्रको फोटो खिचे, बिहानको साढे ८ बजेतिर सबै फिर्ता भए। ० मैले यति राति किन सीमा हेर्नुपर्ने भनेर एक जना जवानलाई सोधें। पछि चिनियाँ सेना पनि सीमा हेर्न आउन सक्ने भएकाले बिहान सबेरै जाने गरेको उनले खुलाए। सीमा क्षेत्रमा काम गरिरहेका भारतीय सेनामा चीनको त्रास धेरै रहेछ। ० पछिल्लो समय सीमा विवाद चर्किएको र भारतले सडक विस्तार गरिसकेकाले नेपालीलाई उक्त क्षेत्रमा रोजगारीमा लगाउन बन्द गरेको छ। उक्त क्षेत्रमा रोजगारी गुमाएका नेपालीले के काम गरेर परिवार चलाइरहेका होलान् ? बिरादत्त भट्ट। दार्चुला : अतिक्रमित नेपाली भूमि गुञ्जी, नावी, कुटी गाउँ हुँदै लिम्पियाधुरासम्म पुग्ने संयोग मिल्यो। मलाई कालापानी र लिपुलेक नेपालको हो भन्ने जानकारी पहिले नै थियो। लिम्पियाधुरासम्मै नेपाली भूमि हो, गुञ्जी, नावी र कुटी गाउँ पनि नेपालकै हुन् भन्नेमा अनभिज्ञ थिएँ। जब भारतले सन् २०१९ नोभेम्बरमा कालापानी क्षेत्र समेटेर नक्सा जारी गर्यो त्यसपछि विकसित घटनाक्रमका क्रममा नेपालका सीमाविद्ले पनि लिपुलेक, लिम्पियाधुरा र कालापानीसहितको नक्सा सार्वजनिक गरे। तब मलाई गुञ्जी, नावी र कुटी पनि नेपाली गाउँ भएको थाहा भयो। लिम्पियाधुरा क्षेत्रको मेरो यात्रा २०७४ असार २४ गते सुरु भयो। त्यही बिहानको कुरा हो, एक जना मेरा छिमेकी अंकलले भन्नुभयो, पारि (भारतीय क्षेत्रमा) आर्मीको पट्रोल आएको छ। घरमा बस्नुभन्दा त अलिकति पैसा हुन्छ जाऊँ। म वैशाखमा कक्षा १२ को परीक्षा दिएपछि जेठ महिनाभर हिमाली क्षेत्रमा यार्सा संकलन गरी फर्किएर घरमा त्यत्तिकै बसिरहेको थिएँ। मेरो घर दार्चुला जिल्लाको व्यास गाउँपालिका४ सुन्सेरा हिमाली क्षेत्रमा पर्छ। वैशाखजेठमा यार्सा संकलन गरी बेचेको पैसाले वर्षभरिको घरखर्च त्यसबाटै धान्नुपर्छ। खाली समयमा पैसा आर्जन हुने भएकाले मैले भारतीय सेनासँग काममा जाने कुरामा समर्थन जनाएँ। मेरो गाउँबाट हाम्रो टोली महाकाली नदीमाथिको तुइन चढेर भारतको घट्टेबगड पुग्यो। घट्टेबगडमा भारततिब्बत सीमा पुलिस (आईटीबीपी) र भारतीय सेनाको कुमाउ स्काउटको बटालियन थियो। हामी त्यही क्षेत्रको होटेलमा बास बस्यौं। दोस्रो दिन धार्चुलाबाट आर्मीको पट्रोल जाने गाडी ११ बजेतिर पुगे। कुमाउ रेजिमेन्टका दुईवटा पट्रोल आएका रहेछन्। एउटा कालापानी र लिपुलेक क्षेत्र जाने, अर्काे लिम्पियाधुरा क्षेत्र। ठेकेदारका मुन्छीले (मुन्छी भनेको ठेकेदारका कर्मचारी) हामी ११ जनाको नाम लेखे र बाटो खर्च एकएक हजार भारु दिए। नेपाली भूमि अतिक्रमण गरी कालापानी, लिपुलेकमा बसेका भारतीय सेनालाई सघाउने मन त थिएन। तर, भदौ महिनामा आउने सुदूरपश्चिमकै ठूलो पर्व गौराका लागि रोजगारी गरेर खर्च जुटाउनु थियो। पट्रोलका लागि खाद्यान्न खच्चरहरूले लगेका थिए। भाडाकुँडा, केही हतियारमा प्रयोग हुने सामान, खाना पकाउने स्टोभ, मट्टीतेल आदि बोक्ने जिम्मा हाम्रो थियो। आआफ्नो जिम्माका सामान बोकेर हाम्रो टोली घट्टेबगडबाट उत्तरी क्षेत्रतर्फ लाग्यो। त्यस क्षेत्रमा लिम्पियाधुरा क्षेत्र जोड्ने सडक काट्ने काम भइरहेको थियो। सडकमा काम गर्ने अधिकांश नेपाली नै थिए। चट्टानी क्षेत्र भएकाले चट्टान विस्फोट गर्न प्वाल पार्ने काम भइरहेको थियो। त्यस सडक निर्माणका क्रममा कैयौं नेपालीले ज्यान गुमाउनु परेको छ। त्यो समय भारतले सडक विस्तार गरी नसकेकाले उक्त क्षेत्रमा सबै नेपाली कामदारले भारतीय सेना र कैलाश यात्रीका सामान बोक्नेलगायत काम गरिरहेका देखिन्थे। विशेषगरी सीमा क्षेत्रमा बसोबास गर्ने दार्चुलाका नागरिकसहित जाजरकोट, कालीकोट, बाजुरालगायत जिल्लाबाट नेपालीहरू त्यस क्षेत्रमा विभिन्न रोजगारी गरिरहेका देखिन्थे। वारिपारि चट्टानैचट्टान, बीचमा सलल बगेको महाकाली नदी। भारतीय सेनासँगै हाम्रो टोली अघि बढिरहेको थियो। बाटोमा मालपा क्षेत्र, छंकन हुँदै हाम्रो टोली घट्टेबगडबाट १२ किलोमिटर टाढा रहेको लामारी पुग्दा साँझको ५ बजिसकेको थियो। लामारी क्षेत्रमा आईटीबीपीको पोस्ट रहेछ। हाम्रो टोली एक रात त्यहीं बस्यो। लिम्पियाधुराबाट आएर कुटी क्षेत्रमा बगेको वास्तविक काली नदी। भारतले यो नदीलाई कुटियाङ्ती नदी भन्छ। अर्को दिन बिहानै यात्रा सुरु भयो। असारको महिना, आकाशबाट पानी परिरहेकै थियो। पट्रोलको टोली पनि आफ्नै गतिमा हिँडिरहेको थियो। पाँच किलोमिटर अगाडि बुदी गाउँ पुग्यौं। त्यहाँ भारतीय सीमा सुरक्षा बल (एसएसबी) को क्याम्प पनि रहेछ। साथै कैलाश मानसरोवर यात्रीका लागि कुमाउ मण्डल विकास निगमका क्याम्प पनि राखिएका थिए। बुदी गाउँमा सौका समुदायको बसोबास रहेछ। गाउँको पसलमा नास्ता गरेर हामी अगाडि बढ्यौं। अब तीन किलोमिटर उकाली चढ्नुपर्ने थियो। हामीले पिठ्यूँमा ३० किलो जतिको सामान बोकिरहेका थियौं। त्यस क्षेत्रमा भारतीय सुरक्षाकर्मी कोही तल झरिरहेका थिए, कोही माथि चढिरहेका। तीन किलोमिटर एक घण्टामा पार गरेपछि छियालेक पुग्यौं। त्यहाँ भारतीय सेनाको कुमाउ स्काउटको बटालियन रहेछ। आईटीबीपीको पनि पोस्ट थियो। सेनाको पट्रोल भएकाले सेनाकै बटालियनले हाम्रा लागि खानाको व्यवस्थापन गरेको रहेछ। छियालेकबाट माथिको सीमा क्षेत्रमा भारतको नोटिफाइड क्षेत्र सुरु हुन्छ। त्यस क्षेत्रमा प्रवेश गर्ने विदेशी नागरिकले बहुदेशीय यात्रा अनुमतिपत्र बनाउनुपर्ने हुन्छ। स्थानीयले भारतीय नागरिक भएको परिचयपत्र देखाउनुपर्ने रहेछ। सेनासँग गएकाले हामीलाई कुनै परिचयपत्रको आवश्यकता परेन। छियालेकमा पाँच दिन विश्राम गर्नु थियो। हामी ११ कामदारमध्ये चार जना फिर्ता भए। किनकि, छियालेकबाट कालापानी र लिपुलेकसम्म सडक भएकाले गाडी चल्थ्यो। लिम्पियाधुरा क्षेत्रमा सडक विस्तार नभएकाले हामी सात जना भने त्यता जाने भयौं। त्यसबेला घट्टेबगडबाट छियालेकसम्मको चट्टानी क्षेत्रमा मात्रै सडक काट्न बाँकी थियो। छियालेकभन्दा माथिको क्षेत्रमा हेलिकोप्टर प्रयोग गरी भारतले सुरक्षाकर्मीका लागि गाडी पुर्याएको रहेछ। छियालेकबाट पारि नेपालको छाङरु गाउँ टलक्क देखिन्थ्यो। छाङरुमा नेपाल टेलिकमको टावर छ। भारततर्फ सञ्चारको कुनै सुविधा नभएकाले भारतीय सेना घरमा सम्पर्क गर्न हाम्रा फोन माग्थे। दाउरा बनाउने, भान्सामा काम गर्ने गर्दै छियालेकमा पाँच दिन बिते। पाँचौं दिनपछि फेरि यात्रा सुरु भयो। छियालेकमा पट्रोल टोलीलाई लिन सेनाका तीन गाडी आएका थिए। अबको यात्रा गाडीबाट अघि बढ्यो। छियालेकबाट चार किलोमिटर अगाडि गरब्याङ पुग्यौं। गरब्याङ क्षेत्रमा नेपालभारत जोड्ने सीतापुल छ। सीतापुलबाट पारि गए नेपालका छाङरु र तिंकर गाउँ पुगिन्छ। सीतापुलमा भारततर्फ एसएसबी थिए। नेपालतर्फ भने पुलमा कोही सुरक्षाकर्मी थिएनन्। नेपाल सरकारले गत वैशाख ३१ गते सशस्त्र प्रहरीको बोर्डर अब्जरभेसन पोस्ट (बीओपी) स्थापना गरेको स्थान सीतापुलबाट एक किलोमिटर अगाडि छ। यात्रा अघि बढिरह्यो। भारतको नपल्च्यु गाउँबाट पुल तरी गुञ्जी गाउँ पुग्यौं। गुञ्जीछेउ रहेको सेनाको क्याम्पमा गएर खाना खाई वि श्राम गर्यौं। क्याम्पछेउ दोभान छ, लिपुलेकबाट आउने लिपु खोला र लिम्पियाधुराबाट बग्ने महाकाली नदीको। लिम्पियाधुराबाट बग्ने नदीको पानी लिपु खोलाबाट आउनेभन्दा झन्डै दोब्बर देखिन्थ्यो। गुञ्जीमा भारत सरकारले पक्की हेलिप्याड बनाएको छ। ठूला आकारका चारवटा हेलिकोप्टर अवतरण गर्न सक्ने जत्रो हेलिप्याड देखिन्थ्यो। गुञ्जीभन्दा पारि नेपालको कौवा क्षेत्र छ। गुञ्जीमा रहेका भारतीय सुरक्षाकर्मीले लिपुलेकबाट आउने खोलामा काठे पुल लगाएका छन्। कौवाबाट मनपरी रूख काटेर दाउरा बनाउँदा रहेछन्। गुञ्जीमा एक रात बिताएर यात्रा अघि बढ्यो। त्यहाँबाट कालापानी र लिपुलेक क्षेत्रको पट्रोलमा जाने सेनाको टोली गाडीमा उत्तरपूर्वतर्फ लाग्यो। हाम्रो टोली गुञ्जीबाट उत्तरपश्चिम क्षेत्र लाग्यो। करिब पाँच किलोमिटर रङकाङ क्षेत्रसम्म गाडीमा गयौं। लिम्पियाधुराबाट आएको नदीभन्दा पारिको गाउँ हो, रङकाङ। सडक विस्तार नभएकाले हिँडेरै जानुपर्ने भयो। दुई किलोमिटर क्षेत्रमा नावी गाउँ थियो। नावीमा पनि सौका समुदायको बसोबास छ। त्यहाँभन्दा अलिक अगाडि नाम्पा खोला पर्छ। नदी किनारैकिनार हाम्रो यात्रा अघि बढिरह्यो। त्यस दिन सबैभन्दा बढी हिँड्नु थियो। गुञ्जीबाट झन्डै १९ किलोमिटर टाढा कुटी गाउँ छ। भारतीय सेनाको टोली पहिले नै पुगिसकेको थियो। हामी कामदार त्यस क्षेत्रको अवलोकन गर्दै बिस्तारै अघि बढेका थियौं। बिहान ९ बजेदेखि पैदल हिँड्न थालेका हामी झन्डै साँझ ५ बजेतिर कुटी पुग्यौं। त्यहाँ चार दिन वि श्राम गर्नुपर्ने थियो। सेनाको ब्यारेक गाउँभन्दा करिब एक किलोमिटर टाढा थियो। आईटीबीपीको पोस्ट गाउँछेउमै थियो। अतिक्रमित क्षेत्रको अन्तिम गाउँ कुटी। हामी सेनाको ब्यारेकमै खाना खाएर बस्न भने राति एक किलोमिटर वर कुटी आउँथ्यौं। कुटीका होटेल व्यवसायी कुँवरसिंह कुटियालले हामीलाई बस्न निःशुल्क व्यवस्था गरिदिएका थिए। कुँवर दाइको होटेलमा करिब १२ वर्षका एक नेपाली कामदार रहेछन्। कुटीमा सुरक्षाकर्मीका लागि हट (हिउँमा बस्न मिल्ने विशेषघर)का पाटपुर्जा सार्ने काममा पनि नेपाली भेटिन्थे। दार्चुलाका साथै जाजरकोट, कालीकोट, बझाङ, बाजुरा क्षेत्रका नेपालीलाई विभिन्न काम गरिरहेका भेटिन्थे। कोही घरका काममा, कोही खच्चरको काम त कोही बाटो बनाउन तल्लिन देखिन्थे। त्यो चिसो क्षेत्रमा नेपालीलाई दैनिक ज्याला पाँच सय भारु दिइँदो रहेछ। सस्तोमा जोखिमपूर्ण काम गर्ने भएकाले रोजाइमा नेपाली कामदार पर्थे। हामीलाई त झन् दिनको साढे चार सय भारु मात्रै दिएका थिए। भारतीय कामदार भने आदि कैलाश क्षेत्रका पर्यटक गाइड बन्थे। उनीहरू दिनको एक हजार भारु छ भनेर सुनाउँथे। न्यून ज्यालामा काम गर्नु नेपालीको बाध्यता नै हो। रोजगारी गर्न कि विदेश जानुपर्ने कि त भारतको दिल्लीलगायत ठाउँमा। त्यति टाढा गएर काम गर्नुभन्दा त अलिक कम पैसा भए पनि नजिक राम्रो भनेर त्यसमै चित्त बुझाएका थियौं। कुटी गाउँ सामरिक तथा प्राकृतिक हिसाबले मात्रै नभई धार्मिक दृष्टिले पनि महत्वपूर्ण छ। यो गाउँको छेउमा अलिक अग्लो स्थानमा पुराना जीर्ण भवन छन्। ती भौतिक संरचना महाभारत ग्रन्थका पात्रहरू पाँच पाण्डवको घर भएको विश्वास गरिन्छ। कुटीमा चार दिन बसाइपछि पट्रोलको टोली जोलिङकाङतर्फ प्रस्थान गर्यो। कुटीबाट करिब चार किलोमिटर पर पुल तरेर नदी पारि जाने बाटो थियो। कुटीबाट १३ किलोमिटर टाढा रहेको जोलिङकाङ उच्च हिमाली क्षेत्र भएकाले बोटबिरुवा पाइँदैन। हिँड्दा सास बढेको महसुस हुन्थ्यो। हामी जेनतेन जोलिङकाङ पुग्यौं। त्यहाँ आईटीबीपीको क्याम्पमा चिया पिएर हामी करिब एक किलोमिटर पर सेनाको क्याम्पमा गयौं। क्याम्पमा फौज थिएन। पट्रोल आउनजान नै सेनाले क्याम्प राखेको रहेछ। क्याम्पसँगै कुमाउ विकास मण्डल निगमका क्याम्प पनि छन्। आदि कैलाशका नामले प्रख्यात पार्वती कुण्ड र गौरी ताल यस क्षेत्रमा भएकाले यहाँसम्म यात्रु पुगिरहेका हुन्छन्। यस क्षेत्रमा महाभारतसँग जोडिएका अवशेषसमेत रहेछन्। पार्वती कुण्डनजिक जोलिङकाङमा एउटा अचम्मको दृश्य छ। अधिकांश समय हिउँ जम्ने उक्त क्षेत्रमा रोपाइँ गरेजस्तै दृश्य देखिन्छ। स्थानीयका अनुसार त्यो द्वापर युगमा पाण्डवले लगाएको धान खेती हो रे ! त्यो ठाउँमा बीउ उमारिएजस्तो हरियाली देखिन्थ्यो। पावर्ती कुण्डमा ठूलो मन्दिर बनाइएको छ। ताल परिक्रमा गर्न एक घण्टाभन्दा बढी लाग्ने गरी वरिपरि बाटो बनाइएको छ। बाटोमा रेलिङ बिच्छ्याउने काम भइरहेको थियो। त्यहाँ करिब ४० जना नेपाली कामदार खटिएका थिए। त्यस क्षेत्रमा फाँटहरू भएकाले बाख्राहरू पनि वनमा चराउन लगेका देखिन्थे। जोलिङकाङमा तीन दिन बस्ने भयौं। हामीले फौजका लागि खाना बनाउने, पानी सार्नेलगायत काम गर्यौं। लिम्पियाधुराबाट बग्ने नदी र भौगोलिक बनावट हेर्दा पार्वती कुण्ड, जोलिङकाङ भारतको भूमि हो भने लिम्पियाधुराबाट बग्ने नदीपारि रहेका फाँटहरू नेपालका। चौथो दिन जोलिङकाङबाट नौ किलोमिटर टाढा रहेको ओल्सा बेसमा जानुपर्ने थियो। बिहानै नास्ता खाएर सबै तयार भयौं। जोलिङकाङबाट नदी किनारैकिनार उत्तरतर्फ सिधा बाटो भएर ओल्सा बेसमा पुग्यौं। सेनाको ओल्सा बेसबाट लिम्पियाधुरा क्षेत्र जान लिम्पियाधुराबाट आएको नदी तरेर पारि जानुपर्छ। त्यस क्षेत्रमा दुईवटा पास रहेछन्, लिम्पियाधुरा र मङस्याधुरा। एक दिन विश्राम गरेर सीमा क्षेत्रमा जानुपर्ने योजना सेनाको थियो। बोर्डर प्वाइन्टमा जाने दिन हवल्दार मेजरले मलाई राति १ बजे नै उठाएर चिया बनाउन लगाए। राति २ बजेसम्म तयार भएर सेनाको टोली दुई कामदार लिएर मङस्याधुरातर्फ गयो। अचम्मलाग्दो कुरा के देखियो भने लिम्पियाधुराको शून्य प्वाइन्ट अर्थात् चीनसँगको सीमामा भारतीय सेना रातारात जाँदा रहेछन्। राति नै सीमा अवलोकन गरी बिहान ८९ बजेसम्म ओल्सा बेसमा फिर्ता हुने रहेछन्। अर्को दिन लिम्पियाधुरा पासमा जाने पालो मेरो थियो। त्यो दिन पनि सेनाका हबलदार मेजरले मलाई राति १ बजे चिया बनाउन उठाए। स्टोभ बाल्नुपर्ने भएकाले १० मिनेटमा चिया तयार भयो। पासमा जानेहरू सेनाका जवानलगायत सबै २ बजेसम्म तयार भयौं। मैले अक्सिजन सिलिन्डर बोकेको थिएँ। अर्का मेरा साथीले चट्टान चढ्न प्रयोग हुने डोरी बोकेका थिए। सेनाहरू हातहतियारमा सजिए। ओल्साबाट पुल तरेर पारिपट्टि ४५ किलोमिटर सिधा उकाली चढेर हामी लिम्पियाधुरामा करिब अँध्यारोउज्यालो (झिसमिसे) अवस्थामा पुग्यौं। लिम्पियाधुरा क्षेत्रका चट्टानहरूमा हिउँ थियो। कुनैकुनै ठाउँमा हिउँ पग्लिएको थियो। साउनको महिना भएकाले अधिकांश हिउँ पग्लिएको थियो। कालो माटो, कालो चट्टान र काला मसिना ढुंगा मात्रै त्यो क्षेत्रमा देखिन्थ्यो। लिम्पियाधुरा पासमा ढुंगा जोडेर चिनियाँ अक्षरमा केही लेखिएको थियो। भारतीय सेनाले त्यस क्षेत्रको फोटो खिचे, बिहानको साढे ८ बजेतिर सबै फिर्ता भए। मैले यति राति किन सीमा हेर्नुपर्ने भनेर एक जना जवानलाई सोधें। पछि चिनियाँ सेना पनि सीमा हेर्न आउन सक्ने भएकाले बिहान सबेरै जाने गरेको उनले खुलाए। सीमा क्षेत्रमा काम गरिरहेका भारतीय सेनामा चीनको त्रास धेरै रहेछ। आफ्नो घर बागेश्वर बताउने सेनाका नायक (२ फिता लागेको) ले हामीसँग गुनासो नै पोखे, गाउँ मे विवी हे, बालबच्चा हे। चाइना कब एक बम फ्याक के यही दफनादेता हे। उनको यो भनाइले पनि भारतीय सेनामा चीनको डरत्रास रहेको बुझ्न सकिन्छ। आफ्नो घर दक्षिण भारत बताउने आईटीबीपीका एक जवानले पनि चीनको डर पोखे। चाइनिज सेना आगया तो में सीतापुलमें नेपालको चलाजाउंगा, नेपालमें चिनी सेना कुछ नही करेगां, उनले भने। यी दुई जना त प्रतिनिधि पात्र हुन्। भारतीय सेनाले ओल्सा बेसबाट दुवै पासको दुईदुई पटक अवलोकन गर्यो। करिब १० दिनको ओल्सा बसाइ पनि सकियो। एघारौं दिन पुनः फिर्ता भयौं। जोलिङकाङ, कुटी, नावी, गुञ्जी, छियालेक हुँदै दुई दिनमा हामी घट्टेबगड पुगिसकेका थियौं। घट्टेबगडको चट्टानमा सडक निर्माण भइरहेकै थियो। त्यही बाटो भएर हिँड्नुपर्ने भएकाले वर्षात्का बेला चट्टानबाट ढुंगा झर्ने जोखिम पनि उत्तिकै थियो। झन्डै एक महिनाको यात्राबाट घर फर्किन पाउँदा खुसी लागेकै थियो। घट्टेबगडबाट सेनाको गाडीले हामीलाई तुइन भएको स्थल बर्तीघाटसम्म पुर्यायो। महाकाली नदी उर्लिएको थियो। हामी तुइन तर्न महाकाली किनारतर्फ लाग्यौं। भारतीय सेनाको गाडी धार्चुलातर्फ लाग्यो। पछिल्लो समय सीमा विवाद चर्किएकाले र भारतले सडक विस्तार गरिसकेकाले नेपालीलाई उक्त क्षेत्रमा रोजगारीमा लगाउन बन्द गरेको छ। उक्त क्षेत्रमा रोजगारी गुमाएका नेपालीले के काम गरेर परिवार चलाइरहेका होलान् ? सरकारले नयाँ नक्सा प्रकाशन गरेको भए पनि नेपालीले नयाँ रोजगारी पाउन सकेका छैनन्। भारतीय सेनाको पट्रोलबाट फर्केपछि म पढाइ गर्न जिल्ला सदरमुकाम झरेसँगै दार्चुलामा पत्रकारिता पनि गरिहेको छु। अतिक्रमित नेपाली गाउँका नागरिकको अवस्था भारतले अतिक्रण गरेका नेपालका कुटी, नावी र गुञ्जीमा सौका समुदायको बसोबास छ। भारतको पिथौरागढका बुदी, गरब्याङ, नपल्च्यु, रौङकाङसहित नेपालका कुटी, नावी, गुञ्जीसहित तिंकर र छाङरु गाउँ व्यास क्षेत्र भनेर चिनिन्छ। यो पूरै क्षेत्रमा बसोबास गर्ने सौका समुदाय नै हुन्। उक्त क्षेत्रमा आलु, मुला, रायो, फापर, जौ आदि कृषि उत्पादन हुन्छ। सौका समुदाय नै वारिपारि बस्ने भएकाले सीमा क्षेत्रका बासिन्दा एकअर्काको कार्यमा सहभागी भइरहेका हुन्छन्। नेपाली र भारतीय सौकाले बोल्ने भाषा एउटै हो। पहिरन एउटै छ। हिउँदमा भारी हिमपात हुने भएकाले नेपाल र भारत दुवै क्षेत्रका बासिन्दा बेंसी झर्ने गरेका छन्। नेपाली गाउँका नागरिक दार्चुला सदरमुकाम खलंगा झर्छन्। भारतीय गाउँका नागरिक पिथौरागढको धार्चुला तहसिल झर्छन्। भारतले अतिक्रमण गरेका नेपाली गाउँ नावी, कुटी र गुञ्जीका कतिपय बासिन्दा दार्चुला सदरमुकाममा बसोबास गर्छन्। ती तीन गाउँका ११ परिवार दार्चुला सदरमुकाम खलंगामा बसोबास गर्ने गरेको तथ्यांक छ। अतिक्रमित गाउँका नेपालीसँग भारतीय आधार कार्ड, रासन कार्ड छ। लकडाउनले सीमा नाका बन्द भएकाले भारतीय रासन कार्ड भएका नेपालीले भारतबाट रासन (खाद्यान्न) ल्याउन सकिरहेका थिएनन्। भारतको धार्चुला प्रशासनका एसडीएम अनिलकुमार शुक्लाले गत वैशाख २३ गते भारतबाट उनीहरूले खाद्यान्न लग्न सक्ने अवस्था नरहेको भन्दै नेपाली प्रशासनलाई खाद्यान्नको व्यवस्था गर्न पत्र लेखेका थिए।"
बलात्कारपछिको हत्याले उब्जाएका प्रश्न,"कन्चनपुर भीमदत्त नगरपालिकाको उल्खाटामकी १३ वर्षीया निर्मला पन्तको बलात्कारपछि हत्या भएको आज दुई वर्ष पूरा भएको छ। १० साउन २०७५ मा साथीको घर जान भनी आफ्नो घरबाट निस्किएकी उनको ११ साउनमा उखुबारीमा शव फेला परेको थियो। त्यसपछि उनको हत्याको विरोधमा देशभरि हलचल पैदा भए। सडकदेखि सदनसम्म, स्थानीय स्तरदेखि केन्द्रसम्म, देशदेखि विदेशमा समेत पन्तको हत्यारालाई पत्ता लगाई पीडतलाई न्याय दिलाउन आन्दोलन भए। विरोधस्वरूप कसैले कपाल मुन्डन त कसैले कालो पेटीकोट लगाएर समेत प्रदर्शन गर्न भ्याए। घटनाको सत्यतथ्य छानबिन गर्ने निकाय प्रहरी प्रशासन नै घटनाको दोषीलाई उन्मुक्ति दिनमा तल्लीन देखिए। घटनास्थलबाट प्रमाण नष्ट गर्नमा सक्रिय भए। घटनामा संलग्न भएको भन्दै मानसिक सन्तुलन ठीक नभएका दिलिपसिंह विष्टलाई समाते र दोषीलाई उम्काउने खेलतिर लागे। निर्मलाको शवबाट झिकिएको भेजाइनल स्वाबमा भेटिएको वीर्यबाट निकालिएको डीएनए प्रोफाइलिङका क्रममा दिलीपसिंह विष्ट पक्राउ परे तर उनको डीएनएसँग मेल नखाएपछि सरकारी वकिलको कार्यालयले २०७५ भदौ २६ गते हाजिरी जमानीमा उनलाई छाडिदियो। त्यसयता घटनामा संलग्न रहेको आशंकामा जिप्रका कन्चनपुरले कैयौंलाई पक्राउ गर्दै र बयान लिँदै छाडिसकेको छ। तत्कालीन महानिरीक्षक सर्वेन्द्र खनाल र केही समयअघि मात्रै अवकाश पाएका पूर्वमहानिरीक्षक ठाकुर ज्ञवालीले समेत निर्मला हत्या प्रकरणका दोषीलाई सार्वजनिक गर्ने गुत्थी हाँकेका थिए तर उनीहरूको गुत्थी नाम मात्रैको देखियो, उनीहरूको बोली मिथ्या सावित भयो। अहिलेसम्म प्रहरीले घटनामा को संलग्न थियो भनेर न त अन्तिम निष्कर्ष निकाल्न सकेको छ , न त वास्तविक दोषीलाई सार्वजनिक गर्न नै सकेको छ। निर्मला प्रकरणमा विभिन्न समिति बनाउने, प्रतिवेदन तयार पार्ने काम मात्रै भए। यसमा गहन अध्ययनअनुसन्धान गर्ने कामहुँदै भएनन्। यसले आजसम्म उनले न्याय पाउन सकिरहेकी छैनन्। घटना झनै रहस्यमय बन्दै गइरहेको छ। घटनाको अनुसन्धानमा संलग्न जिप्रका कञ्चनपुरका तत्कालीन प्रमुख एसपी दिल्लीराम विष्ट, घटनाबारे अनुसन्धान गर्न केन्द्रीय अनुसन्धान ब्युरोबाट खटिएका डीएसपी अंगुर जीसीसहित आठजना अहिले पनि घटनाको प्रमाण नष्ट गर्न संलग्न रहेको आरोपमा जिल्ला अदालत कञ्चनपुरमा मुद्दा खेपिरहेका छन्। एसपी विष्ट र डीएसपी जीसीसहित चारजनामाथि दिलिपसिंह विष्टलाई यातना दिएको मुद्दा अदालतमा विचाराधीन छ। २०७५ फागुनमा अदालतमा उक्त मुद्दा दर्ता भएकै कारण यी सबै हालसम्म निलम्बनमा छन्। निर्मला पन्तकोे हत्यापछिका दिनमा अन्य कयौं बालिकाले समेत उनले जस्तै नियति भोग्नु परिरहेको छ। अहिले पनि दिनहुँ कयौं बालिका समाजका यौनपिपासुबाट निमोठिइरहेकै छन् जनकपुरधाम उपमहानगरपालिका २१ की कञ्चनकुमारी पञ्जियारको बलात्कारपछि हत्या भयो। ११ वर्षीया कन्चन असार १७ गते भैंसी चराउन आँपको बगैंचामा पुगेकी उनी बेपत्ता भइन्। त्यसको दुई दिनपछि दूधमती नदीछेउमा उनको शव अर्धनग्न अवस्थामा फेला पर्यो। उनको बलात्कार र हत्या भारतको उत्तर प्रदेशका काकोरीग्राम पञ्चायत ११ बस्ने ३२ वर्षीय दिपु सिंहले गरेका थिए। उनले नै कञ्चनलाई आँप दिन्छु भन्ने प्रलोभन देखाएर बगँंचाको एकान्त कुनामा लगी बलात्कारपछि हत्या गरेको स्विकारेका छन्। रूपन्देही देवदह ११ बड्की गुम्मी गाउँकी १३ वर्षीया बालिका अंगिरा पासीको पनि बलात्कारपछि हत्या भएको पोस्टमार्टम रिपोर्टबाट खुलासा भएको छ। जेठ ९ गते राति ११ बजे उनलाई गाउँकै २५ वर्षीया वीरेन्द्र भरले बस्तीनजिकको खरियानामा लगी बलात्कार गरेका थिए। त्यसपछि किशोरीले इज्जत फालेको आरोप लगाउँदै वडाध्यक्षसहितको गाउँभेलाले अंगिरालाई शनिबार बिहान वीरेन्द्रकै जिम्मा लगाइदिए र सोही दिन साँझ देवदह २, पेटबनियास्थित रोहिणी खोलाछेउमा झुन्ड्याइएको अवस्थामा उनको शव फेला पर्यो। अहिले वीरेन्द्र भर, उनकी आमा अकाली देवी र ठूलीआमा शितली भर थुनामा छन्। चैत ४ गते इलाममा स्ूर्योदय नगरपालिकाकी १७ वर्षीया आकृति राईको बलात्कारपछि हत्या भयो। उनका हत्यारा छिमेकी रोशन राई थिए। आकृति ११ कक्षाको जाँच दिन विद्यालय हिँडेकी उनलाई रोशनले आफ्नै गाई गोठनजिक रहेको अम्रिसो बारीमा लगेर बलात्कार गरी ढुंगाले टाउकोमा हानेर हत्या गरे। हत्यापछि रोशनले शवलाई प्लास्टिकको बोरामा राखेर माटोमा गाडेका थिए। यी त केही दृष्टान्त मात्रै हुन्। समाजमा दिनानुदिन बलात्कार र त्यसपछि हत्याका घटना बढिरहेकै छन्। मोरङकी १० वर्षीया रूपमती दास, धनुषाको हरिहरपुर मगरटोलकी नौ वर्षीया रेश्मा रसाइली, महोत्तरी औरही १ की ८आठमहिने सोनाली चौधरी, पोखराकी आठ वर्षीया श्रेया सुनार आदिको पनि बलात्कारपछि हत्या भएको थियो। बलात्कार समाजको सबैभन्दा निकृष्ट र जघन्य अपराध हो। यो सत्यलाई जान्दाजान्दै समाजमा यस्ता घटना भइरहेकै छन्। आर्थिक वर्ष २०७५ र ७६ मा मुलुकभर २ हजार ३ सय ६ बलात्कारका घटना भएका छन्। बलात्कारपछि ११ जनाको हत्या भएको छ। त्यसमाथि लकडाउनको समयमा झन् यस्ता घटना ह्वात्तै बढेका छन्। प्रहरी प्रधान कार्यालयका अनुसार चैत ११ देखि असार २७ गतेसम्ममा मुलुकभर ५७६ वटा बलात्कारका घटना भएका छन्। यसमा प्रदेश १ मा १४२ वटा, प्रदेश २ मा ८३ वटा, बागमती प्रदेशमा ७२ वटा, गण्डकी प्रदेशमा ४१ वटा, प्रदेश ५ मा ९३ वटा, कर्णालीमा ३४ वटा, सुदूरपश्चिममा ६६ वटा र उपत्यकामा ४५ वटा रहेका छन्। नेपालको कानुनमा बलात्कारीलाई उमेरअनुसार १० देखि २० वर्षसम्म जेल सजाय हुने प्रावधान छ। तर यसको कार्यान्वयन पक्ष निकै फितलो छ। एक त यो सजाय अपराधअनुसार निकै कम हो भने अर्कातर्फ यसको अक्षरशः कार्यान्वयन तहमा सरकारी संयन्त्र नै चुकेको छ। साथै कमजोर न्याय प्रणाली र बलात्कारका घटनामा दोषीलाई उन्मुक्ति दिने प्रवृत्तिले बलात्कारका घटना दिनानुदिन बढिरहेकै छन्। साउदी अरब, इरान, बंगलादेश, पाकिस्तान, जापान, भारत आदि देशहरूमा बलात्कारीलाई फाँसी दिने कानुनी व्यवस्था छ। नेपालमा पनि बेलाबेलामा यस्तो व्यवस्थाबारे आवाज नउठेको होइन। तर हाम्रो संविधानमा यसको कुनै व्यवस्था नै छैन। हाम्रो घरपरिवार, विद्यालयमा यस्ता घटनाबाट कसरी सुरक्षित हुन सकिन्छ भन्नेमा अहिलेसम्म कुनै सिकाइ नै हुने गरेको छैन। जहिले पनि प्रतिवाद गर्ने महिला र बालिकाको आवाज नै दबाउने गरिन्छ। कोही महिला बलात्कृत भइन् र उनले यसविरुद्ध आवाज उठाइन् भने उनलाई समाजले गलत र चरित्रहीन ठान्छ। जीवनभर उनलाई आफूले नगरेको गल्तीको भागीदारी बनाउँछ, छिःछिः र दूरदूरको व्यवहार गर्छ। पीडक समाजमा खुलेआम हिँडिरहेकै हुन्छन् तर पीडित जीवनभर अनेक लाञ्छना खेप्दै बस्नुपर्छ। पीडितहरू घटना सार्वजनिक भएपछि घरपरिवार, समाजबाटै अपहेलित बन्नुपर्ने बाध्यता छ। उनीहरूले कानुनी न्याय पाए पनि सामाजिक रूपमा जीवनभर निर्धक्कसँग बस्न र बाँच्न सक्ने अवस्था नै छैन। बलात्कारका घटना बढ्नुमा विभिन्न कारकतत्वले भूमिका खेल्ने गरेका हुन्छन्। रिस र आवेगलाई नियन्त्रण गर्न नसक्दा यस्ता घटना दोहोरिइरहन्छन्। कतिपय अवस्थामा चिनजानकै मानिसको प्रलोभनमा पारेर बलात्कार र हत्याजस्ता जघन्य अपराध भइरहेका छन्। अर्कोतर्फ बलात्कारलाई रोकथाम र कारबाहीका लागि सरकारी तवरबाट बनेका कानुन प्रभावकारी छैनन्। राजनीतिक आडमा जहिले पनि पीडक नै सुरक्षित भइरहेकै छन्। त्यसैले अब कानुन र संविधानमै संशोधन गरेर यस्ता विषयको सम्बोधन गर्नैपर्छ। अपराधीलाई दशबीस वर्षको सजाय होइन, फाँसीकै सजाय हुर्नपर्छ। त्यो पनि गर्न नसके आजीवन जन्मकैदको व्यवस्था त हुनैपर्ने अवस्था आइसक्यो। आखिर कहिलेसम्म हाम्रा अबोध बालिका र महिलाले यस्ता अपराधीबाट सिकार भएर मृत्युवरण गरिरहनुपर्ने हो ? अब पनि सरकारले यसमा गम्भीर भएर नसोच्ने र कानुन संशोधन नगर्ने हो भने भोलिका दिनमा बालिका कहींकतै सुरक्षित हुनै सक्दैनन्। समस्या झन् भयावहहुँुदै जाने छ।हाइलाइट महिला तथा बालिकाहरूले कानुनी न्याय पाए पनि सामाजिक रूपमा जीवनभर निर्धक्कसँग बस्न र बाँच्न सक्ने अवस्था नै छैन।"
मूर्छित कांग्रेस,"यतिखेर नेपाली कांग्रेसमा कुनै सक्रियता छैन। करिबकरिब निस्क्रिय अवस्थामा रहेको देखिन्छ पार्टी। एक प्रकारले निदाएरै बसेको भन्न मिल्छ। या मूर्छितको अवस्था नै भने पनि हुन्छ। यस्तो किन ? सत्तापक्ष बलियो रहेको कारणले हो ? तर त्यसो भनिहाल्न मिल्दैन। किनकि अहिलेको नेकपाको सत्ता, जुन पार्टी झन्डै दुईतिहाइको छ, त्यो पार्टी आन्तरिक रूपमा अनेक तिहाइमा खण्डित भएको बुझिन्छ। त्यस्तो पार्टीको सरकारलाई बलियो मानेर कांगे्रसले आपूलाई निस्क्रिय राखेको भन्न मुस्किल छ। सम्भवतः सत्य पनि यही हो। त्यसो भए कांग्रेस सक्रिय नदेखिनुको कारण के अरू नै छ ? के हुन सक्ला त त्यो कारण ? त्यसो त, आफ्नै गृह (पार्टी) कलहभित्र कांगे्रस छट्पटाइरहेको तथ्य कसैबाट छिपेको छैन। जसको कारकतत्व भनेको पार्टीभित्र गुट र ती गुटभित्र पनि उपगुट रहनु हो। कांग्रेसमा तटस्थ भाव राख्नेहरूले प्रस्टै भन्ने गरेका छन् प्रजातान्त्रिक पार्टीमा फरक मत राख्न पाउनु यो प्रणालीको सुन्दर पक्ष हो, तर त्यसकै नाममा पार्टीभित्र बसेर गुटबन्दी गर्नचाहिँ पाइँदैन। कांग्रेसका पुराना अनुयायीले त केसम्म भन्ने गरेका छन् भने, कांग्रेस अहिले कहाँ कांग्रेस रहेको छ र ? बीपीगणेशमानको भौतिक अवसानसँगै कांग्रेस समाप्त भइसकेको छ। हुन पनि आजको कांग्रेसभित्रको कलह, आपसी खिचातानी हेर्दा यो भनाइ सही हो कि भैं लाग्छ। इतिहासतर्प फर्केर हेर्दा देखिने दुईपटकको आफ्नै बहुमतको सरकारलाई अपदस्थ गरेको दृश्यले पनि यसलाई पुष्टि गर्न बल मिल्छ। त्यसो त, नेपालको इतिहासमा पहिलोपटक जननिर्वाचित दुईतिहाइको कांग्रेसकै सरकार अपदस्थ भएको थियो संवत् ०१७ सालमा। तर त्यो इतिहास कांग्रेसको पछिल्ला बहुमतीय सरकारको पाराले विघटन भएको थिएन। त्यसको छुट्टै कथा छ। आज कांग्रेस सरकारमा छैन। स्वाभाविक रूपमा गत निर्वाचनमा अत्यधिक चुनावी सिटमा पराजय भोगिसकेपछि प्रतिपक्षमा बस्न बाध्य भएको हो ऊ। विडम्बना के छ भने सत्तामा रहँदा त आलोचना खेपिरहेकै थियो। त्यो खेप्नु पनि पर्छ, तर प्रतिपक्षमै रहेको अवस्थामा पनि कांग्रेस आलोचित भइरहेको छ। आलोचनाको मुख्य बुँदा हो ऊ हुतिहारा भएको छ। यति कमजोर कांग्रेस त अहिलेसम्म देखिएको थिएन। किन यो अवस्थामा छ कांग्रेस ? खोजीको विषय छ। जब कि सत्तासीन पार्टीभित्रैबाट सरकारको अलोकप्रिय कदमविरुद्ध खुलेर विरोध भइरहेको छ। तर कांग्रेस कहाँ छ ? त्यत्तिकै आवाजमा पनि कांग्रेस किन बोल्न सक्दैन ? के यस्तो बेला कांग्रेस झन् ठूलो स्वरमा बोल्नुपर्ने होइन ? जब कि सडकमा सामान्य नागरिक र सत्ताधारी पार्टीकै कतिपय शक्तिशाली नेताहरूद्वारा एमसीसीजस्ता विषयविरुद्ध झन्डा उठाइरहेको समयमा सरकारका पक्षमा कांग्रेसले भने उल्टो सहमतीय मत जाहेर गरिरहेछ ? यस्तो किन भइरहेछ ? कांग्रेसका मतदाता यस्तो अवस्थालाई बुझ्न नसकेर प्रश्न गरिरहेछन्, के हामीले प्रतिनिधि छानेको यत्तिका लागि हो ? एकदम मौन बसेर सत्तापक्षका जस्तोसुकै कदमलाई पनि समर्थन जनाउने भनेर तिनलाई हामीले भोट हालेका हौं ? हैन भने किन चुप छन् यिनीहरू ? ठूलाठूला परिवर्तनका गुड्डी हाँक्ने कांग्रेससमर्थित विद्यार्थी या अन्य कुनै संगठनले संगठित रूपमा राज्यबाहेकै अलग्गै रहेर कमसेकम कोरोनाजस्तो महामारीको दुःखमा पीडितहरूको सहयोगका खातिर उत्रिएको कतै सुनिएन, देखिएन। वास्तवमा कांग्रेसको यो मौन स्थिति हेर्दा आशंका जन्मने ठाउँ प्रशस्त उत्पन्न भएको छ, कांग्रेसको कतै सत्तापक्षसँग भित्री साँठगाँठ त छैन ? चर्चा चलेजस्तै कतै आर्थिक प्रलोभनसँग त जोडिएको छैन यो विषय ? साँच्चै भन्ने हो, पार्टी र सदनमै पनि स्वर बिक्ने प्रदीप गिरि, गगन थापाले यदाकदा उठाउने आवाजसमेत यो अवस्थामा शंकाको घेरामा पर्नुलाई अनुचित मान्न सकिन्न। होइन भने खोइ त उहाँहरूजस्ता व्यक्तिलाई पार्टीले कांग्रेस होइन भनेको ? उनीहरूको धारणा नितान्त व्यक्तिगत हो, पार्टीको आधिकारिक धारणा होइन भनेर उहाँहरूलाई पार्टीले कारबाही गर्नुपर्दैन र ? ठीक छ, कांग्रेसले यो यथास्थिति सही छ भनेर मानेको हो भने भन्नु केही छैन। तर मुलुकमा केही त गलत भइराखेको छ भन्ने हो भने यतिखेर त कांग्रेसले सबै नेपालीलाई सम्बोधन गर्दै ए, जाग नेपाली ! भनेर आह्वान गर्नुपर्ने होइन ? तर ठीक विपरीत कांग्रेस मौन छ। बहाना अनेक होलान्। सत्ता नै गिराएर आफ्नो सरकार बनाएर हामी राज्य सञ्चालन गर्न सक्दैनौं, त्यसो गर्न हाम्रो म्यान्डेट छैन भनिएला, अथवा यतिबेला कोरोनाको सन्त्रास छ, सरकारलाई सहयोग गर्नुपर्ने हाम्रो दायित्व हो भन्न सकिएला। तर यसो भन्दैमा देशभित्र देखिएका अनेक विकृति र दुःखपीडाहरूलाई आँखा चिम्लेर उम्कन मिल्छ ? सत्ताको विरोधै गर्नुपर्छ अथवा शेरबहादुर देउवाले भनेजस्तै कम्युनिस्टहरू अधिनायकवादी हुन्छन्। उनीहरूले सत्ता सञ्चालन गरे भने बोल्नेहाँस्ने त के रुन पनि पाइँदैन भन्ने मान्यता यहाँ स्थापित गर्न खोजिएको पटक्कै होइन। त्यो अर्थमा यहाँ बुझाउन खोजिएको पनि होइन। एउटा कर्तव्यनिष्ठ पार्टी जो प्रत्येक नेपालीलाई उच्च विचारका साथ स्वाभिमानीस्वावलम्बी जीवनशैलीयापन गर्ने समाजवादको जाज्वल्यमान नारा घन्काएर यहाँसम्म आइपुगेको छ। उसको गौरवमय इतिहास मर्न दिनु हुन्न भन्नेमा जोड दिन मात्रै खोजिएको हो। कुनै वाम विचारप्रतिको नकारात्मक दृष्टिकोण होइन यो। तत्कालीन पञ्चायतबारेमा २०३६०? ३ र गणेशमान सिंह भन्ने गर्नुहुन्थ्यो, यो सत्ताले हामीलाई घचेट्दाघचेट्दा भित्तामा पुर्याइसकेको छ। अब त्यो भित्ताभन्दा पछाडि जाने ठाउँ छैन। यस्तो अवस्थामा अब के गर्ने ? सोच्ने मात्रै होइन, सबैले तत्काल निर्णय गर्ने बेला आएको छ। तथापि, त्यही निरंकुश बेलाको जस्तो अवस्था होइन यो। त्यो र यो अवस्थामा आकाशजमिनको भिन्नता छ। गणेमानजीले भन्नुभएको त्यो राज्य प्रणालीकै विकल्पमा उठ्नुपर्छ भन्ने संकेत थियो। तर आजको आवश्यकता त्यो होइन। कम्तीमा आवाज उठाएर बाटो भुलेकालाई सही बाटोमा ल्याउनुपर्छ, ल्याउन सकिन्छ भन्ने हो। के, आजको कांग्रेस त्यसका लागि तयार छैन ? कि सक्षम नै छैन ? किन यति लाचार कांग्रेस ? कहाँ छन् खोई कांग्रेसका भनिएका लाखौं कार्यकर्ता ? कहाँ छन् कांग्रेसका नाममा सरकारी, अर्धसरकारी वा निजी कार्यालयहरूमा राजनीति गरेर घरबार चलाउने कर्मचारी संगठनका जागिरेहरू जो निर्वाचनका बेला नेताहरूका अघिपछि चारतारे झन्डा उठाएर नाँच्दै हिँड्थे ? कतिसम्म भने ठूलाठूला परिवर्तनका गुड्डी हाँक्ने कांग्रेससमर्थित विद्यार्थी या अन्य कुनै संगठनले संगठित रूपमा राज्यबाहेकै अलग्गै रहेर कमसेकम कोरोनाजस्तो महामारीको दुःखमा पीडितहरूको सहयोगका खातिर उत्रिएको कतै सुनिएन, देखिएन। कत्रो विडम्बना ! समग्रमा, एउटै प्रश्न फेरि पनि उठ्छ के नामकै लागि मात्र जीवित हो आजको कांगे्रस ? अब कांग्रेसको दायित्वकर्तव्य समाप्त भएको हो ? पुराना पुस्ताले कांग्रेस नामको पेन्सन मात्रै पकाइरहने र नयाँ पुस्ताले पार्टीपदको अवसर खोजिराख्ने हो भने भोलिको पुस्ताले कांग्रेसबाट कुन त्यस्तो सपनाको अपेक्षा गर्ने, जुन वास्तविक कांग्रेस पार्टीले उसबेलै सच्चा नेपालीको परिचय दिलाउने विधान निर्माण गरेको थियो ? भन्न यति मात्रै आवश्यक छ आजको कांग्रेसमा साँच्चै कांग्रेसीपनाको पलायनतस्बिर छर्लंगिदै आएको भन्नेमा विश्वास बढ्दै गएको पक्कै हो। बस्, त्यो कांग्रेसलाई कायम राख्ने हो भने आजको यो मूर्छित अवस्थाबाट जाग्न जरुरी छ। जसका लागि एउटै सूत्र पर्याप्त छ, बीपीको दूरदर्शिता, किसुनजीको त्याय र गणेशमान सिंहको दृढता। कांग्रेसजन हो, ब्युँझने कोसिस गर्नोस्, यो ख्याल गर्दै कि मूर्छितहरूको जागृति खतरनाक हुन्छ।"
क्याबात लिभरपुल !,"काठमाडाैँ : समग्रमा साल २०१९२० इङ्लिस फुटबल क्लव लिभरपुलका लागि सुखद रह्यो । ३ दशक लामो अन्तरालपछि गत साता घरेलु लिग विजेता बन्न सफल भएको लिभरपुलले लामो समय निरासमा रहेका आफ्ना समर्थक र फुटबलप्रेमीलाई कोभिड १९ को महामारीका बीच खुसी दिने काम गर्यो । विगत केही वर्षयता लिभरपुलले गरेको कमब्याकले पनि यसका कटु आलोचकलाई मुक्तकण्ठले प्रशंसा गर्न बाध्य बनायो । सत्तरी र असीको दशकमा घरेलु तथा युरोपेली फुटबल प्रतियोगितामा दबदबा राख्न सफल यो ऐतिहासिक क्लव आफैंमा फुटबलको विश्वविद्यालय हो भन्दा फरक नपर्ला । आधुनिक लिभरपुलको सफलताको श्रेय क्लवका मुख्य प्रशिक्षकका रुपमा सन् १९५९ देखि १९७४ जिम्मेवारी सम्हालेका विलियम बिल स्याक्लीलाई जान्छ । स्कटल्यान्डमा जन्मिएर इङ्यान्डलाई कर्मभूमि बनाएका उनले आफ्नो कार्यकालमा ओरालो लागेको क्लवलाई प्रथम डिभिजनमा बढुवा गरी ७५३ खेलमध्ये ३९३ मा जित दिलाएका थिए । उनको लोकप्रिय भनाइ फुटबल इज म्याटर अफ लाइफ एण्ड डेथ, आई डोन्ट लाइक द्याट याटिट्यूड, आई क्यान अस्योर यु, इट ईज मोर देन द्याट ले पनि उनको फुटबलप्रतिको मोह, त्याग र समर्पणलाई देखाउँछ । यीनको कार्यकालमा लिभरपुल तीन पटक घरेलु लिग विजेता, दुई पटक एभ ए कप विजेता, चार पटक च्यारिटी सिल्ड बिजेता बन्न सफल भएको थियो । स्याक्लीकै पालामा लिभरपुलले लोकप्रिय युवील नेभर वाकअलोन आप्नो क्लवको मुख्य गान बनाएको थियो । वास्तबमा स्याक्ली लिभरपुल फुटबल क्लबकै लागि जन्मिएको भान हन्छ । यीनकै छत्रछाँया हुर्र्केका खेलाडीहरु केनी डाग्लिस, बब पेइसली, केभिन किगन, इयान रसहरु क्लबका लिजेन्ड बन्न सफल भए । त्यसो त, क्लबका पछिल्ला सफल पुस्ताका रुपमा माइकल ओवेन, स्टेफन जेरार्ड, रबी फाउलर, जेमी कारागारहरु पर्छन् । सन् नब्बेको दशकमा भने लिभरपुल क्लव र यसका समर्थकका लागि त्यति सुखद हुन सकेन । सन् १९८९ अप्रिल १५ को दिन लिभरपुल फुटबल क्लवका लागि कालो दिन मानिन्छ जसलाई हिल्सबोरो डिजास्टर भनिन्छ । सेफिल्डको हिल्सबोरो स्टेडियममा लिभरपुुल र नटिङगम फरेस्टका बीच भएकको सेमी फाइनलको म्याच दौरान दर्शकको हुल नियन्त्रण गर्न नसक्दा भागदौडमा किचिएर ९६ जना लिभरपुल समर्थकको ज्यान जानुका साथै ७ सय ६६ जना घाइते भएका थिए । बेलायती खेल इतिहासमा हिल्सबोरो डिजास्टर एक अकल्पनिय दुर्घटना मानिन्छ । संयोगको कुरा के भने, यो सिजन लिभरपुलले लिग जित्दा ९६ अंक नै बटुलेको छ । लिभरपुलका केही कट्टर समर्थक यो संयोग नभएर मारिएका ९६ प्रति दैवले जुराएको श्रद्धाञ्जली भन्ने गर्छन् । गत सिजन उपविजेताका रुपमा चित्त बुझाएको लिभरपुलले यो सिजनमा भने उत्कष्ट खेल शैली पस्कँदै व्यक्तिगत १९औं पटक लिग विजेता बन्न सफल भयो । स्मरणीय के छ भने, उसले युरोपेली क्लव फुटबलको चर्चित प्रतियोगिता च्याम्पियन्स लिगसमेत ६ पटक जितिसकेको छ । वर्तमान पुस्ताको प्रतिनिधित्व भने योर्गेन क्लपले गरिरहेका छन् । जर्मनीका पूर्व व्यवसायिक खेलाडी तथा प्रशिक्षक क्लोपले सन् २०१५ मा क्लव सम्हालेयता सफलताको शिखर चुमाउँदै पुरानै लयमा फर्काउने उनको कोसिस जारी छ । उनी क्लवमा आएसँगै केही पुराना र केही नयाँ खेलाडी अनुबन्ध गरी खेल शैलीलाई उत्कष्ट लयमा फर्काउने काम गरे । आक्रमक खेल शैलीसँगै युवा र जागरिला खेलाडीको बाहुल्य रहेको क्लवमा लियोनेल मेस्सी, नेइमार र क्रिस्टियानो रोनाल्डो जस्ता सुपरस्टार नभए पनि मोहम्मद सलाह, रोबर्टो फिर्मिनो, सादियो माने, जोर्डन, फाबिन्हो, हेन्डरसन, रोबर्टसन, अलेक्जान्डर आर्नोल्ड जस्ता लगनशील र मिहिनेती खेलाडी छन् । आफू क्लवमा आएपछि क्लोपले दुई तीन वटा महत्वपूर्ण काम गरे । व्यतिगत खेलमा भन्दा पनि टीम वर्कमा जोड दिए । लिभरपुलको कमजोर मानिएको गोलकिपीङ र डिफेन्सलाई सशक्त बनाउने काम गरे । उनले घरेलु क्लव सन्डरल्याण्डबाट भर्जिल भ्यान डाइक र इटालियन क्लव एएस रोमाबाट किर्तिमानी रकम तिरेर ब्राजिलियन गोलकिपर आलिसन बेकरलाई क्लवमा अनुबन्ध गरे । नभन्दै क्लोपले गरेको यो निर्णय सफल भयो र यी खेलाडीको आगमनसँगै लिभरपुलले आफ्नो खेल सुधायो । केही समयमा नै महत्वपूर्ण ट्रफि उचाल्न सफल भइहाल्यो । लिभरपुलको यो सफलता पछाडि योर्गेन क्लोपको ठूलो योगदान छ । क्लोप खेलाडीको मनोविज्ञान बुझ्ने र उनीहरुलाई सही उत्पे्ररणा दिएर उत्कृष्ट नतिजा निकाल्न सक्ने कुशल प्रशिक्षक मानिन्छन् । उनमा पनि उनै बिल स्याक्ली जस्तै खेलप्रति लगाव र रोमान्च छ । कतिले त यिनलाई तिनै महान् स्याक्लीकै दर्जामा राख्न थालिसकेका छन् । हुन त क्लोपले लिभरपुलको नेतृत्व सम्हालेयता २ सय ६४ ओटा सबै खाले प्रतियोगिता मध्ये १ सय ५९ मा जित निकाल्यो । गत वर्षको लिग उपविजेता, यस वर्षको लिग विजेता, गत वर्षको च्याम्पियन्स लिग बिजेता, युरोपेली सुपर कप, फिफा क्लव वल्ड कपको विजेता बनिसकेको छ । क्लव सम्हालेको छोटो समयमा नै महत्वपूर्ण प्रतियोगिता जित्नु चानचुने कुरा होइन । लिभरपुल क्लव आफैंमा एक इतिहास भएकाले स्याक्ली र क्लोप जस्ता प्रशिक्षक पाउनु अर्को ऐतिहासिक घटना नै मान्नुपर्छ । क्लोपले लिभरपलको खेल शैलीलाई हेभी मेटल फुटबल भन्ने गर्छन् । हुन पनि हेभी मेटल संगित जस्तो गति, आक्रोश तथा दर्शकलाई कायल बनाउने खालको सांगीतिक उर्जा लिभरपुलको खेलमा पनि हेर्न सकिन्छ । वर्तमान फुटबलमा शारीरिक बल, गति, फिटनेस, कन्सिस्टेन्सी, टिमवर्क र ट्याक्टिसलाई महत्वपूर्ण हिस्सा मानिन्छ । यी गुण आधुनिक फुटबलका सफलताका सूत्र हुन् । यस्तो गुण भएकै कारणले पनि लिभरपुल सफल हुन सकेको कुरा नकार्न सकिँदैन । क्लोपले पनि धेरै पटक असफल बनेको लिभरपुलको पासा पल्टाएर रोमान्चक तरिकाले महत्वपूर्ण खेल जिताएर आफूलाई निडर र अब्बल प्रशिक्षकका रुपमा विश्व फुटबलमा स्थापित गरिसकेका छन् । अरु फुटबल क्लवका लागि पनि लिभरपुलको खेल शैली उदाहरणीय भएको छ । विगतमा हरेक व्यावसायिक युवा खेलाडीको चाहना रियल म्याड्रिड, बार्सिलोना, म्यान्चेस्टर युनाइटेड, युभेन्टस जाने हुन्थ्यो भने अबको ध्यान लिभरपुलको रातो जर्सीतर्फ मोडिएको छ । लिभरपुल क्लवको सफलता व्यक्तिगत जीवनमा पनि सार्थक हुन्छ । धैर्यता र कडा परिश्रम नै सफलताको वास्तविक सूत्र हन् । व्यक्तिगत ट्यालेन्सी र पैसाले मान्छेलाई सफल बनाउन सहयोग गर्ला तर सफल बन्ने ग्यारेन्टी गर्न सक्दैन । त्यसैगरी ठूलो धनराशी खर्च गरेर मात्र एउटा क्लव सफल हुँदैन । क्लवसँग आवद्ध सबैले आफ्नो जिम्मेवारी बहन गर्नुपर्छ । प्रत्येक सदस्यमा मैले केही योगदान गर्नै पर्छ भन्ने भावना जागृत हुनुपर्छ तब मात्र त्यो क्लब सफल हुन सक्छ । यही फुटबल फिलोसोफी अंगालेको लिभरपुललाई आउँदा दिनमा पनि सफलता मिलोस् ।"
२ खेल बाँकी हुँदै युभेन्टसले जित्यो उपाधि,इटाली : स्टार फुटबलर क्रिस्टियानो रोनाल्डो आवद्ध क्लब युभेन्टसले इटालियन लिग सिरी ए को उपाधि जितेको छ । आइतबार राति भएको खेलमा साम्पदोरियालाई २० ले हराउँदै लगातार ९औं पटक सिरी ए को उपाधि जित्न सफल भएको हो । युभेन्टसले लिगका दुई खेल बाँकी छँदै उपाधि हात पारेको छ । साम्पदोरियामाथि २० को जित निकाल्ने क्रममा पहिलो हाफको अभिरिक्त समयमा रोनाल्डोले गोल गरी अग्रता बनाएका थिए । खेलको ६७औँ मिनेटमा फेडेरिको बेर्नार्देस्की अर्काे गोल गरे । मोर्टेन थोर्स्बीले दुईवटा पँहेलो कार्ड पाएर ७७औं मिनेटमा मैदान छाड्न बाध्य भएपछि साम्पदोरिया १० खेलाडीमा सीमित भएको थियो । खेलको अन्तिमतिर युभेन्टसले पेनाल्टी पाएकोमा रोनाल्डोले त्यसलाई गोलमा परिणत गर्न सकेनन् । ३६ खेलबाट ८३ अंक बनाएर युभेन्टस लिग बिजेता बनेको हो । दोस्रो स्थानमा रहेको इन्टर मिलानको समान खेलबाट ७६ अंक मात्रै छ। कोरोना महामारीपछि सुचारू भएको खेलमा मात्रै १० गोल गर्न सफल भएका रोनाल्डोले यस लिगमा ३१ गोल गरे । उनीभन्दा ३ गोल बढी गरेका चौथो स्थानमा रहेको लाजिओका किरो इमाबोलीले गोल्डेन बुटको दौडमा अगाडी छन् । अबका दुई खेलमा गर्ने गोलले गोल्डेन बुट विजेताको टुंगो लाग्नेछ । २०११०१२ को सिजनदेखि युभेन्टसले मात्रै लगातार यस लिगको उपाधि जित्दै आएको छ ।
