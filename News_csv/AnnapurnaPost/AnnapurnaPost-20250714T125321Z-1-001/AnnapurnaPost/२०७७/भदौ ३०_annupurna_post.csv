शीर्षक,विवरण
बागमती सफाइ अभियानको सार्थकता,"बागमती सफाइ महाअभियान २०७० जेठ ५ गते सुरु भएको हो। देशको सबैभन्दा ठूलो र लामो महाअभियान निरन्तर सञ्चालन भई ३८० औं हप्ता पूरा भएको छ। हाल विश्वव्यापी महामारीका रूपमा फैलिरहेको कोरोना भाइरस कोभिड १९ का कारण बागमती सफाइ महाअभियानको ३५८औं हप्तादेखि यो अभियानको स्वरूपमा परिवर्तन गरिएको छ। अभियन्ताहरू आआफ्नो घरआँगन र घरनजिकको सडक सफाइ गर्दैछौं। २०७२ सालको महाभूकम्प, त्यसपछिको नाकाबन्दी, दसैंतिहार जाडोगर्मी होस् या अन्य महत्वपूर्ण चाडपर्वमा पनि यो महाअभियान रोकिएको थिएन। यसपटक कोभिड १९ का कारण नेपाल सरकारले लकडाउन गरेको कारण निरन्तर चलिआएको बागमती सफाइ महाअभियानको स्वरूपमा पनि परिर्वतन गरिएको छ। बागमती सफाइ महाअभियानमा हुने खर्चको वास्तविकता बागमती सफाइ महाअभियानबारेमा विभिन्न मिडियामा केही आमनागरिकलाई भ्रमित र अभियन्ताहरूलाई लज्जित बनाउने किसिमका समाचार बेलाबखत प्रकाशन हुने गर्छन्। यस्ता समाचारले अभियन्तालाई त खासै प्रभाव पार्दैन तर आम नागरिकमा भने यसले निकै प्रभाव पार्ने गरेको छ। बागमती सफाइका नाममा सात खर्ब १० अर्ब स्वाहा तर बागमती जहाँको तही भन्ने समाचार प्रकाशन हुने गर्छन्। यो महाअभियान विशुद्ध स्वयंसेवी अभियान भएकाले यो अभियानका नामबाट कुनै पनि समिति छैन। कुनै बैंक खाता छैन। हामी कुनै आर्थिक लेनदेन गर्दैनौं। हामी यो अभियानमा प्रयोग हुने मास्क, पन्जा, थुन्चेलगायतका सामग्री भने लिने गरेका छौं। यस कार्यमामा विभिन्न सामाजिक संस्था, बैंक तथा नेपाल टेलिकमले सहयोग गर्दै आएको छ। यसका अभियन्ता हरेक शनिबार आउने दुई घन्टा सफा गर्ने अनि फर्कने कार्य गर्छन्। अभियानका तस्बिर सामाजिक सञ्जालमा राखेका कारण यो अभियानप्रति आकर्षण भएर देशव्यापी करिब सयभन्दा बढी स्थानमा सफाइ अभियान सञ्चालनमा छन्। सरकारले पनि अधिकारसम्पन्न बागमती आयोजना एकीकृत विकास आयोजना भनेर आफ्नो संरचनामार्फत नदीको बहाब बढाउन धाप निर्माण, पानी प्रशोधन केन्द्र, नदी किनारमा ढल निर्माण, बागमती करिडोर, पार्कहरू निर्माण तथा अन्य भौतिक संरचना बनाउने कार्यलाई तीव्रगतिमा अगाडि बढाइरहेको छ। यस किसिमका कार्यमा हुने आर्थिक गतिविधिमा बागमती सफाइ महाअभियानको कुनै संलग्नता हुने गरेको छैन। बरु यसका अभियन्ताहरूले ढिलासुस्ती भएमा खबरदारी गर्ने गरेका छन्। बागमती सफाइ महाअभियान र यसका अभियन्ता विशुद्ध स्वयंसेवी भावनाले कार्य गरेका छन्। बागमती सफाइ महाअभियानमा हालसम्म १० लाखभन्दा बढीको जनसहभागिता भइसकेको छ भने २० हजार मेट्रिक टनभन्दा धेरै फोहोर नदीबाट निकाली व्यवस्थापन गरिसकेको छ। अभियानमा नेपाली सेना, नेपाल प्रहरी, सशस्त्र प्रहरीको अहम् भूमिका रहँदै आएको छ। नदी किनारमा करिब पाँच हजार बिरुवा रोपिएको छ। नदी किनारमा १३ वटाभन्दा बढी पार्क निर्माण कार्यले तीव्रता पाएको छ। यो महाअभियानमा राष्ट्रपतिदेखि प्रधानमन्त्री, पूर्वप्रधानमन्त्रीहरू, मन्त्रीलगायत राज्यका उच्चपदस्थ पदाधिकारी र कर्मचारी यो अभियानमा सामेल भइसक्नुभएको छ। यो महाअभियानको प्रेरणाबाट उपत्यकाका सहायक नदीहरू हनुमन्ते सफाइ अभियान, मनोहरा सफाइ अभियान, माथिल्लो बागमती सफाइ अभियान, गोदावरी सफाइ अभियान, तिलगंगा क्षेत्र सफाइ अभियान, आलोकनगर क्षेत्र सफाइ अभियान, चक्रपथका विभिन्न क्षेत्रहरूको सफाइ अभियान सञ्चालनमा आएका छन्, जसको फलस्वरूप बागमती नदी सफाइमा थप ऊर्जा मिलेको छ। यी अभियान मात्र नभई देशभरि सयभन्दा बढी विभिन्न भागमा सफाइ अभियान सञ्चालनमा छन् भने मेचीमहाकाली सफाइ अभियानमार्फत करिब ४० स्थानमा सफाइ अभियान सम्पन्न भइसकेको छ। यो महाअभियान र अभियन्ताहरूको सहयोग दबाब र क्रियाशीलताका कारण नेपाल सरकारको सम्बन्धित निकायहरूमा दबाब पर्न गई वर्षौंदेखि रोकिएका विभिन्न निर्माण कार्य तथा ढल निर्माण कार्य तीव्रता पाई निर्माण कार्य भइरहेका छन्। स्वतस्फूर्तरूपमा बागमती नदी किनारमा १३ वटाभन्दा धेरै पार्क बन्दैछन् भने शंखमूल पार्क, श्री ३ पार्क र यूएन पार्क सञ्चालनमा रहेका छन्। यी पार्कमा दिनहुँ मानिसहरू घुम्न आउने खेल्न आउनेको घुइँचो लाग्ने गरेको छ भने दिनहुँजसो यी पार्कमा फिल्म भिडियोहरू सुटिङ हुने गर्छन्। यो सबै बागमती सफाइ महाभियानकै कारण हो। अझ बागमती नदी किनारमा स्थानीय क्लब, विभिन्न समूहले वृक्षरोपण गर्ने गरेका छन् भने अभियन्ताहरूले आफ्नो जन्मदिनमा बागमती किनारमा वृक्षरोपण गर्ने गरेका छन्। यो नियमजस्तै बनेको छ। अहिले बिरुवा बढेर गर्मी समयमा शीतल छहारीमा बस्नेसम्म भएका छन्। बागमती किनारामा अहिले रुद्राक्ष, वरपीपल, अम्बा, कपुर, अशोका, ओखर, साकुरा, स्याउ, सुन्तला, अम्बा, गुलाबलगायत विभिन्न जातका बिरुवा हुर्किंदै आएका छन्। यसले गर्दा पनि बागमती नदी किनार वातावरणमैत्री बन्दै गएका छन्। नेपाल सरकारको आधिकारिक निकाय अधिकारसम्पन्न बागमती आयोजनाबाट भत्केको पुलदेखि थापाथली पुलसम्म सोलार बत्ती जडान गरेको ती क्षेत्रमा अझ सौदर्य बढेको पाइन्छ। काठमाडौंवासीले बागमती नदीमा तीसौं वर्षदेखि फोहोर थुपार्दै डम्पिङसाइड बनाएको नदीमा अहिले यस्ता थुप्रै परिवर्तनका कारण आशाका किरण पलाएको आभास पाएको स्थानीय र नागरिक समाजले बताउँदै आएका छन्। नागरिकमा पनि चेतना अभिवृद्धि भई पहिला फोहोर सोझै बागमतीमा फाल्नेहरू अहिले सचेत भएका छन् भने जनमानसमा चेतनाको जागरण भई नदीमा फोहोर फाल्ने कार्य निकै कम भएको छ तथापि अझै केही अचेत व्यक्तिहरूले रातिराति नदीहरूमा फोहोर फाल्ने गरेको पाइन्छ भने केहीलाई महानगरले कारबाही गर्दै आएको छ। तर पनि यसका अभियन्ता थाकेका छैनन्। यो अभियान कहिलेसम्म भन्ने प्रश्न धेरै उठ्ने गरेका छन्। यसबारे अभियन्ताहरूसँग एउटै जवाफ छ जबसम्म बागमती नदीमा सफा पानी बग्दैन तबसम्म यो अभियान जारी रहन्छ। अब महामारीलाई जितेर हामी पहिलाका कार्यलाई पुनरावलोकन गर्दै नयाँ दिशाबाट हाम्रो जीवनयापन गर्ने समय आएको छ। तर पनि पछिल्लो समय बागमती सफाइ महाअभियानको सफाइ मोडलमा केही परिवर्तन गर्न अभियन्ता स्थानीय सरकारसँग समन्वय गरिरहेका थिए। यही बेलामा विश्वव्यापी कोरोना भाइरसको संक्रमण फैलियो जसको कारण यसको प्रभाव नेपालमा पनि पर्न गई निरन्तर सञ्चालनमा रहेको बागमती सफाइ महाअभियान पनि प्रभावित हुन गयो। यो अभियान सामूहिक रूपमा सञ्चालन हुन सकेन र अभियन्ताहरू आआफ्नो घरआँगन घरनजिकको सडक छेउछाउ सफाइ गर्ने अभियानमा लागिपरेका छन्। वर्तमान जटिल अवस्थामा अभियन्ताहरूले एक किसिमको समीक्षा पनि गर्न थालेका छन्। प्रकृतिले सफाइ अभियानको मोडल पनि परिवर्तन गर्न आएको यो संकेतका रूपमा लिएका छन्। अब यो महाअभियानको मोडल परिर्वतन गर्ने मनसाय अभियन्ताहरूको बनेको छ। अबको सफाइ यस्तो हुनुपर्छ सानो कामबाट सफाइ अभियान थालनी गर्न सक्यौं भने असल नागरिकको पहिचान दिन सक्छौं। निम्न दुई कामलाई आजैबाट लागू गरौं। यो गर्न सकियो भने फोहोरलाई कम उत्पादन गर्न सकिन्छ। १ घरबाट निस्कने फोहोर वर्गीकरण गरी कुहिनेलाई अर्गानिक मल बनाई कौसी खेती गर्ने २ प्लास्टिक, फलाम, कागजलाई बिक्री गर्न सकिन्छ त्यो फोहोरबाट मोहर बनाऔं हाम्रो घरको फोहोरले मोहर पनि हुने अर्गानिक तरकारी र फलफूल खान पाउने पनि पाउने राज्यलाई स्थानीय सरकारलाई फोहोरको मात्रा पनि घटाउन योगदान दिने असल नागरिक बन्ने मौका पाउन सक्छौं। अहिले लकडाउनका कारण सबै व्यक्तिहरू कामविहीन भएर घरमा बसिरहेको अवस्थामा यहीबीच सबैजनाले आफ्नो घरआँगन सफा गरिरहेका पनि छन्। कहिल्यै पनि सफाइ नगर्ने व्यक्तिहरू अहिले आफ्नो घरमा सफाइ अभियान चलाई सामाजिक सञ्जालमा फोटो अपलोड गरिरहेको पाइन्छ। बागमती सफाइ महाअभियान अहिले आफ्नो घरआँगन, घरछेउछाउको सडक सफाइमा सीमित भएको छ। यसले घरबाट सफाइ अभियानको थालनी पक्कै गरेको छ। यस कार्यले अब मानिसले फोहोरलाई जथाभावी नदीमा फाल्नु हँुदैन भन्ने चेतना जागेको छ। यो जनचेतना आम नागरिकमा सन्देश फैलाउन अपिल गर्छु। मानव जातिले पृथ्वीमाथि धेरै किसिमले अन्याय गरेको छ। प्रकृतिसँग खेलबाड गरेको छ। पैसा कमाउनका लागि प्रकृतिको दोहोन गर्ने नदीहरूको दोहोन गर्ने, नदीनालाको बहाब नै परिवर्तन गराई बस्ती बसाउने, सार्वजनिक स्थलहरूलाई व्यक्तिगत प्रयोजनमा ल्याउने, आफ्नो सुविधाका लागि प्रकृति विनाश गर्ने, रूखहरू जथाभावी काट्ने कार्यमा हामी मानव जाति नै अग्रसरमा रहँदै आएका छौं। आफ्नो घरबाट निस्कने फोहोरहरू जथाभावी नदीनालामा फाल्ने सार्वजनिक स्थलमा फाल्ने आफू राम्रो भए पुग्यो, आफू सुखी भए पुग्यो दोस्रो व्यक्ति, समाज र वातावरणबारे नसोच्ने कार्य गरेकाले वर्तमानमा यो संकट आइपरेको प्रस्ट छ। प्रकृतिले हामी मानवलाई दिएको चेतावनी हो। हामीले अब सोच्ने बेला आयो चिन्तनमनन गर्ने बेला आयो। अब पनि हामी ब्युझिएनौं भने अझ यस्ता धेरै महामारीसँग जुध्नुपर्ने समय आउने छ। अब महामारीलाई जितेर हामी पहिलाका कार्यलाई पुनरावलोकन गर्दै नयाँ दिशाबाट हाम्रो जीवनयापन गर्ने समय आएको छ। हामीले सच्चिने बेला आएको छ, यसमा सबैको ध्यान केन्द्रित होस्। हामीले हाम्रो पालामै असल कार्य गरी राम्रो समाज बनाउन सकौं। अन्त्यमा कोरोना भाइरस कोभिड १९ बाट ज्यान गुमाएका प्रति श्रद्धाञ्जली अर्पण गर्दै उपचार गराइरहनुभएका प्रति शीघ्र स्वास्थ्यलाभको कामनासहित सबैजना सचेत बनौं। चन्द बागमती सफाइ अभियन्ता हुन्।"
भ्रष्टाचारको प्रवृत्तिगत स्वरूप र असर,"सार्वजनिक पदमा रहेका जिम्मेवार पदाधिकारीको भ्रष्टाचारको प्रवृत्तिको देखासिकीबाट गैरसरकारी एवं सामाजिक संघसंस्था, निजी क्षेत्रमा समेत भ्रष्टाचार विस्तार हुँदै गएको छ सरकारले मुलुकमा सुशासन कायम गराउन कर्मचारीतन्त्रको पदीय जिम्मेवारीमा हुनुपर्ने आचरण, इमानदारी र सेवाभावको निरन्तर अपेक्षा गरेको हुन्छ। सरकारको कार्यकारिणीमा मुख्य भूमिकामा रहेको कर्मचारीतन्त्रको कार्यसंस्कृति एवं संगठनात्मक प्रवृत्तिले सरकारको सफलता वा असफलतालाई निक्र्यौलसमेत गर्दछ। सार्वजनिक पदमा रहने व्यक्तिको कार्यशैली एवं व्यवहारलाई जनताको सन्तुष्टिसँग तादात्म्य गराउने प्रयास सरकारबाट निरन्तर भइरहेको हुन्छ। यस सन्दर्भमा संविधानको धारा ५१ मा सार्वजनिक प्रशासनलाई स्वच्छ, सक्षम, निष्पक्ष, पारदर्शी, भ्रष्टाचारमुक्त, जनउत्तरदायी र सहभागितामूलक बनाउँदै राज्यबाट प्राप्त हुने सेवासुविधामा जनताको समान र सहज पहुँच सुनिश्चित गरी सुशासनको प्रत्याभूति गर्ने व्यवस्था हुनु प्रशासनिक संयन्त्रतर्फ राज्यको विश्वास र भरोसा रहनुसमेत हो। भ्रष्टाचार निवारण ऐनमा सार्वजनिक पद धारण गरेकाहरूले कस्तो कार्य वा व्यवहार गरेमा भ्रष्टाचार गरेको ठहरिने भन्ने सम्बन्धमा स्पष्ट व्यवस्था भएको छ। साथै सुशासन ऐन तथा नियमावलीमा सार्वजनिक पदाधिकारीहरूको काम, कर्तव्य, अधिकार एवं जिम्मेवारीका साथै नागरिक वडापत्र, कार्यसञ्चालन विधिसमेतको व्यवस्था गरेको छ। सार्वजनिक पदमा रहने कर्मचारीले जिम्मेवारी निर्वाहका सन्दर्भमा पालना गर्नुपर्ने आचरण एवं अनुशासनका सम्बन्धमा विभिन्न ऐन, नियम एवं निर्देशिकामा आचरणयुक्त हुनुपर्ने व्यवस्थासमेत गरेको छ। यस्ता कानुनी व्यवस्थाका अतिरिक्त विभिन्न संस्थागत व्यवस्थाबाट सार्वजनिक पदमा रहने व्यक्तिको आचरण एवं प्रवृत्ति स्वच्छ, निष्पक्ष र इमानदार हुनुपर्ने स्पष्ट छ। भ्रष्टाचार प्रवृत्तिगत समस्या भएकाले यसको निराकरणका लागि जिम्मेवारीमा रहेका व्यक्तिको प्रवृत्तिमा सुधार गर्ने प्रयास गर्नु अत्यावश्यक छ। नेपालको सन्दर्भमा सार्वजनिक पदमा रहने जिम्मेवार पदाधिकारीले आफ्नो जिम्मेवारी निर्वाहका क्रममा देखाउने गरेको गलत प्रवृत्तिका कारण भ्रष्टाचार क्रमशः विस्तार हँुदै गएको सहज अनुमान गर्न सकिन्छ। सम्पन्न व्यक्तिदेखि उच्च तहका जिम्मेवार व्यक्तिसमेत भ्रष्टाचारजन्य कार्यमा सलंग्न भएको पाइनुले यस तथ्यलाई स्पष्ट गरेको छ। सार्वजनिक पदाधिकारीको स्वच्छ र इमानदार जिम्मेवारी निर्वाहका लागि विभिन्न कानुनी प्रावधानबाट निर्देशित गर्ने प्रयास हँुदै आएको भए पनि सेवागाहीमैत्री व्यवहार हुन नसक्दा अनियमितताका कार्य हँुदै आएका छन्। घुस वा रिसवत लिन सहज वातावरण बनाउन कर्मचारीले कार्य प्रक्रियालाई जटिल बनाउने र समयमा काम सम्पन्न नगर्ने, काम पन्छाउने, जिम्मेवारी पालना नगर्ने परम्परागत प्रवृत्ति वर्तमानमा समेत कायमै राखेको छ। सार्वजनिक सेवा प्रवाहमा नियमानुसार सेवा प्रदान नगरी उत्तरदायित्व पन्छाउने, ढिलासुस्ती गर्ने र रिसवत लिने प्रवृत्तिका कारण सेवाग्राहीहरू आफ्नो काम समयमै गराउनका लागि रिसवत दिन बाध्य हुने गरेका छन्। मूलतः कार्यालयबाट नियमानुसार गरिदिनुपर्ने दर्ता नवीकरण, सिफारिस, निकासा र भुक्तानीजस्ता काममा कर्मचारीले घुस लिने गरेको पाइन्छ। सार्वजनिक जिम्मेवारीमा रहेका संघीय तहदेखि स्थानीय तहसम्मका तल्लो तहदेखि माथिल्लो तहका पदाधिकारी भ्रष्टाचारको गलत प्रवृत्तिबाट सार्वजनिक स्रोत, साधन र सम्पत्ति व्यक्तिगत लाभका लागि दुरुपयोग गर्नेगराउने कार्यमा संलग्न हुने कार्य रोकिएको छैन। सार्वजनिक सम्पत्ति हिनामिनामा स्थानीय तहका पालिकाहरूको बजेट निजी खातामा स्थानान्तरण गरी निजी सम्पत्ति जोड्ने, सामाजिक सुरक्षा भत्ता वितरण गर्दा आफैं औंठाछाप लगाई झूटो र किर्ते भरपाइ खडा गरी बढी रकम भुक्तानी लिई हिनामिना गर्ने, गाविसको लक्ष्यित कार्यक्रमसमेतका लागि निकासा भएको रकम बैंकबाट निकाली आफ्नो घरव्यवहारमा लगाउने, नक्कली बंैक ग्यारेन्टीका आधारमा मोबिलाइजेसन पेश्की दिने, गाउँपालिकाको चालु र पुँजीगत बजेट हिनामिना गर्ने गरेका जस्ता अनियमित कार्य हुने गरेको पाइएको छ। साथै कृषि, वन, स्वास्थ्य, ऊर्जालगायतका अन्य क्षेत्रमा समेत किर्ते कागज बनाई सरकारी रकम बैंकबाट निकाली हिनामिना गर्ने, सम्पन्न नभएको कामको कार्यसम्पन्न प्रतिवेदन बनाई भुक्तानी लिने, वनका काठ बदनियतका साथ कटान गरी ओसारपसार गर्ने र प्रचलित कानुन एवं मापदण्डविपरीत प्रतिस्पर्धा नगराई कार्यालय सामग्री खरिद गर्ने वा सरकारी सम्पत्ति भाडामा लिनेजस्ता अनियमित प्रवृत्ति हुने गरेको पाइन्छ। सरकारीसार्वजनिक जग्गा संरक्षण गर्ने मुख्य जिम्मेवारीमा रहेका सार्वजनिक पदाधिकारीबाटै सार्वजनिक जग्गा आफ्नो वा व्यक्तिका नाममा दर्ता गर्नेगराउने प्रवृत्ति पछिल्लो समय तीव्र भएको छ। निरन्तर प्रयास हँुदै आएको भए पनि सार्वजनिक जग्गा व्यक्तिका नाममा दर्ता गर्ने प्रवृत्तिमा कमी आउन सकेको छैन। सरकारी जग्गा सरकारी निकायमा रहेको दर्ता स्रेस्ताको कागजातलाई गैरकानुनी तरिकाले हेरफेर गरी व्यक्तिका नाममा दर्ता गरी जग्गाधनी प्रमाणपुर्जा दिने, सक्कल जग्गाधनी दर्ता से्रेस्तामा गैरकानुनी तवरले अक्षरहरू थपी स्रेस्ताको सहीछाप र मिति महलमा नक्कली छाप लगाउने प्रवृत्ति रहेको पाइन्छ। संघीय तहदेखि स्थानीय तहसम्मका सार्वजनिक निर्माण वा खरिद गर्दा अनिवार्यरूपमा तोकिएका कानुनी आधार अवलम्बन गर्नुपर्ने व्यवस्था भएको भए पनि गैरकानुनी लाभ वा घुस कमिसनको मनसाय राखी मौजुदा कानुनी आधार अनुसरण नगर्ने, कानुनी प्रावधानको गलत व्याख्या गर्ने, कानुनको भावनाविपरीत निर्णय गरी कार्य गर्नेगराउने प्रवृत्तिका कारण सार्वजनिक खरिद एवं निर्माणमा ठूलो अनियमितता हुने गरेको पाइएको छ। राष्ट्रसेवक कर्मचारीबाट आफू वा अरू कुनै व्यक्तिलाई गैरकानुनी लाभ पुर्याउने वा नेपाल सरकार वा सार्वजनिक संस्थालाई गैरकानुनी हानि पुर्याउने बदनियतले सार्वजनिक खर्च गर्दा राज्यको वार्षिक स्रोतको अपव्यय गरेका दृष्टान्त विभिन्न अनुसन्धानबाट उजागर भएका छन्। ऐन, नियमानुसार टेन्डर आह्वान नगरी बजेट खर्च गर्ने, विशेष परिस्थितिमा खरिद गर्दा अवलम्बन गर्नुपर्ने कानुनी प्रावधानसमेतको पालना नगरी सरकारी बजेट खर्च गर्ने, स्थानीय दररेटभन्दा अत्यधिक र अस्वाभाविक रूपमा बढी मूल्य राख्ने, किर्ते प्रतिवेदन तयार गरी रकम अपव्यय गर्नेेलगायतका प्रवृत्ति देखिएको छ। साथै कम परिमाणमा सामान खरिद गरी बढीको बिल देखाई सामान खरिद गर्ने एवं खरिद वा निर्माणका काममा भुक्तानी दिँदा अनिवार्य रूपमा कमिसन लिने जस्ता भ्रष्टाचारजन्य प्रवृत्ति रहेको पाइन्छ। सरकारी नोकरी वा पदोन्नति हासिल गर्ने तथा सरकारी सेवा र सुविधा प्राप्त गर्ने उद्देश्यले शैक्षिक योग्यताको नक्कली प्रमाणपत्र, भूछा अध्यापन। नागरिकता, नियुक्तिपत्रजस्ता कागजात पेस गर्ने प्रवृत्तिबाट अनियमित सुविधा लिने प्रवृत्ति कायमै छ। यस्तो प्रवृत्तिबाट सुविधा लिने पदाधिकारीका विरुद्धमा आउने उजुरी वा सूचनाका आधारमा मात्र अनुसन्धान एवं खोजी गरिने भएका कारण अनुसन्धानको दायरामा नआएका अन्य धेरै झूटा विवरण पेस गरेर भ्रष्टाचार गर्ने पदाधिकारीहरू कारबाहीको दायराभन्दा बाहिर रहेका सहज अनुमान गर्न सकिन्छ। सेवाग्राहीको सेवासँग सम्बन्धित वा विकास निर्माण वा सार्वजनिक खरिद, सरकारी रेकर्ड वा प्रमाणजस्ता क्षेत्रमा राष्ट्रसेवकले गलत लिखत तयार गर्ने, गलत प्रतिवेदन दिने, सरकारी कागजात सच्याउने, नोक्सान गर्ने वा लुकाउने भ्रष्टाचारजन्य प्रवृत्ति संघीय तहदेखि स्थानीय तहसम्म हुने गरेको छ। निर्णय तहमा रहेका उच्च राजनीतिक एवं प्रशासनिक पदाधिकारीमा नीतिगत भ्रष्टाचारको प्रवृत्ति छ। राजनीतिक तथा प्रशासनिक नेृतत्व तहका पदाधिकारीबाट गलत कानुन वा नीति तर्जुमा गरी कार्यान्वयनमा ल्याउने, कानुन वा नीतिको भावनाविपरीत निहित स्वार्थका लागि गलत व्याख्या गर्नेजस्ता प्रवृत्ति छ। भ्रष्टाचार प्रवृत्तिगत रोग भएकाले गैरकानुनी कमाइमा अग्रसर भएका कर्मचारी वा राजनीतिक नेतृत्व वा सार्वजनिक जिम्मेवारीमा रहेका अन्य व्यक्ति, बिचौलिया भ्रष्टाचारमा संलग्न हुने गरेको पाइन्छ। राजनीतिक क्षेत्र वा प्रशासनिक एवं गैरप्रशासनिक क्षेत्रको सार्वजनिक जिम्मेवारीमा रहेका तल्लो तहदेखि उच्च तहसम्मका पदाधिकारीबाट भ्रष्टाचार भएको तथ्य अख्तियार दुरुपयोग अनुसन्धान आयोगमा प्राप्त सूचना एवं उजुरीका साथै भ्रष्टाचारविरुद्धका कारबाहीले यस तथ्यलाइ पुष्टि गरेको छ। गलत प्रवृत्तिका कारण सार्वजनिक पदमा रहेका राजनीतिक एवं प्रशासनिक क्षेत्रलगायत गैरसरकारी निकायसमेतका जिम्मेवार व्यक्तिहरू भ्रष्टाचारजन्य कार्यमा संलग्न हुने गरेको पाइएको छ। मूलतः गलत प्रवृत्तिलाई प्रणालीले नियन्त्रण गर्नुपर्ने भए पनि मुलुकको शासकीय एवं प्रशासकीय प्रणाली कमजोर हुनुका कारण सार्वजनिक जिम्मेवारीमा रहने व्यक्तिहरूको भ्रष्टाचारजन्य प्रवृत्तिले भ्रष्टाचार संगठितरूपमा व्यापक हुँदै गएको छ। गैरकानुनी आर्जनका लागि निहित स्वार्थबाट प्रभावित हुने राजनीतिक एवं प्रशासनिक पदाधिकारीलगायत अन्य बिचौलिया र सरोकारवाला व्यक्तिहरूसमेतको मिलेमतोबाट भ्रष्टाचार गर्ने साथै भ्रष्टाचारको विरुद्धमा काम गर्ने निकाय वा प्रणालीलाई कमजोर गराउने प्रवृत्तिसमेत छ। मूलतः मुलुकमा भ्रष्टाचारको प्रवृत्ति कायमै रहनुमा परम्परागत सोच र प्रवृत्तिबाट प्रभावित मुलुकको खर्चिलो र अस्वस्थ्य राजनीतिक निर्वाचन पद्धतिमा सामयिक सुधार हुन नसक्नु, भ्रष्टाचार नियन्त्रणका लागि सोच, नीति, योजना, रणनीतिको नियमितताका लागि राजनीतिक सहमति र प्रतिबद्धताको कमी हुनु, भ्रष्टाचारविरुद्धको अनुसन्धान एवं कारबाहीलाई व्यापक, निष्पक्ष एवं वैज्ञानिक गराउने र सजायलाई कडा बनाउने कार्यमा राजनीतिक नेतृत्वको सोच र अग्रसरता अग्रगामी हुन नसक्नु, भ्रष्टाचारको कमाइलाई समाजले सहज स्विकार्ने एवं अकूत सम्पत्तिको प्रशंसा गर्ने सामाजिक स्वभावमा परिवर्तन आउन नसक्नु आदि कारण छन्। यसका अतिरिक्त सार्वजनिक सेवाकेन्द्रमा बिचौलियाको अनावश्यक सहभागिता हुनु पनि महत्वपूर्ण कारण भएको देखिन्छ। वर्तमानमा बिचौलिया भ्रष्टाचार गर्नेगराउने उद्देश्य भएका व्यक्तिका लागि सहज र सुरक्षित माध्यम भएका छन्। सेवाग्राही एवं कर्मचारीको बिचौलियाप्रतिको सहयोगात्मक भूमिकाका कारण कार्यालयमा सहज उपस्थिति हुने साथै प्रत्यक्ष एवं परोक्षरूपमा कार्यालयमा उपस्थित भई सेवाग्राहीलाई ठग्ने प्रवृत्ति बढ्दै गएको छ। भ्रष्टाचारजन्य कार्य नियन्त्रण गरी मुलुकमा सुशासन कायम गराउने कार्य चुनौतीपूर्ण छ। स्थानीय तहसम्म संस्थागत रूपमा गाजिँदै गएको भ्रष्टाचार नियन्त्रण गर्न तीनै तहका सरकार प्रमुख एवं प्रशासनिक प्रमुखको प्रतिबद्धता र सहकार्य जरुरी छ। राजनीतिक नेतृत्वले राजनीतिक दल एवं सरकारमा संस्थागत रूपमै भ्रष्टाचारविरुद्धको संस्कार एवं पद्धति विकास गर्नुपर्ने साथै भ्रष्टाचारमा संलग्न हुने राजनीतिक दलका कुनै पनि व्यक्तिलाई कारबाहीको दायरामा ल्याउने, दोषीलाई भविष्यमा कुनै पनि राजनीतिक गतिविधिमा सहभागी नगराउने पद्धति थालनी गर्नु जरुरी छ। साथै जिम्मेवार पदमा रहँदा हुने भ्रष्टाचार एवं अनियमित कार्यको आत्मालोचना गरी नैतिकताका आधारमा पदबाट राजीनामा गर्नेगराउने संस्कारको विकास गर्ने, भ्रष्टाचारविरुद्धको कार्य जिम्मेवारीमा रहेका संस्थाहरूको अध्ययन, अनुसन्धान, निर्णय, फैसलालगायतका प्रक्रियागत कार्यमा राजनीतिक एवं प्रशासनिक हस्तक्षेप गर्न नपाउने व्यवस्था कार्यान्वयनमा ल्याउने, प्रशासनिक कार्यसम्पादनका सन्दर्भमा हुने भ्रष्टाचारविरुद्धमा सदाचारी कर्मचारीले आफ्नै सेवा, समूह र कार्यालयभित्रका भ्रष्टाचारीको उजुरी एवं सूचना सजाय गर्ने निकायमा शीघ्र पुर्याउने संस्कार विकासमा जोड दिनुपर्छ। यसका अतिरिक्त भ्रष्टाचारविरुद्धको अध्ययन, अनुसन्धान, तहकिकात, मुद्दा दायरको कार्यलाई साझा जिम्मेवारी एवं दायित्वका रूपमा स्वीकार गरी भ्रष्टाचारीलाई कानुनको कठघरामा पुर्याउन नतिजामुखी सहकार्य एवं समन्वय गर्ने कार्यलाई प्राथमिकता दिनुपर्ने भएको छ। साथै भ्रष्टाचारबाट आर्जन गरेको सम्पत्तिका विरुद्धमा समाजमा निरन्तर विरोध हुनुपर्ने र यसका लागि सामाजिक संघसंस्था, नागरिक समाज, सञ्चारमाध्यम भ्रष्टाचारीको अकूत सम्पत्ति, अस्वाभाविक जीवन निर्वाह, भौतिक पूर्वाधारको उपयोगलगायतका सूचना कारबाही गर्ने निकायमा पुर्याउन अग्रसर हुुनुपर्छ। भ्रष्टाचारविरुद्धको कार्यमा अख्तियारको अग्रसरता प्रभावकारी देखिएको भए पनि अन्य जिम्मेवार निकायहरू यस कार्यमा प्रभावकारी हुन नसकेको यथार्थ छ। सार्वजनिक सेवाप्रतिको जनताको विश्वसनीयता एवं गुणात्मकता कायम गर्न सकिएको छैन। सार्वजनिक पदाधिकारीको परम्परागत सोच, संरचना, संस्कार र कार्य प्रवृत्तिबाट सार्वजनिक सेवाप्रतिको जनताको आकांक्षा हासिल हुन नसक्ने तथ्य स्पष्ट छ। साथै हिजोको राजनीतिक एवं प्रशासनिक संरचना, संस्कार, प्रवृत्तिबाट सार्वजनिक पदाधिकारीमा लागेको भ्रष्टाचारको कलंकसमेत मेटिन सक्ने अवस्था देखिँदैन। सार्वजनिक जिम्मेवारीमा रहेका संघीय तहदेखि स्थानीय तहसम्मका तल्लो तहदेखि माथिल्लो तहका पदाधिकारी भ्रष्टाचारको गलत प्रवृत्तिबाट सार्वजनिक स्रोत, साधन र सम्पत्ति व्यक्तिगत लाभका लागि दुरुपयोग गर्नेगराउने कार्यमा संलग्न हुने कार्य रोकिएको छैन। सार्वजनिक पदमा रहेका जिम्मेवार पदाधिकारीको भ्रष्टाचारको प्रवृत्तिको देखासिकीबाट गैरसरकारी एवं सामाजिक संघसंस्था, निजी क्षेत्रमा समेत भ्रष्टाचार विस्तार हँुदै गएको छ। यस सन्दर्भमा राजनीतिक नेतृत्व एवं कर्मचारीतन्त्रबाट गैरकानुनी लाभतर्फको सोच, व्यवहार र प्रवृत्तिमा परिवर्तन गर्नुपर्ने जरुरी छ। न्यौपाने रक्षा मन्त्रालयका सहसचिव हुन्।"
कोरोनापछि कस्तो शिक्षा ?,"विद्यालयमा पढाइएका कुरा मात्र सत्य र घरका वा स्थानीय सीप र प्रविधि बेकामे हुने भन्ने भ्रम हटाएर परम्परागत ज्ञान र सीपको सम्मान हुने दिशामा अबको शिक्षालाई केन्द्रित गर्नुपर्छ कोरोना महामारीका कारण पाँच महिनासम्म विद्यार्थीहरू विद्यालय जानबाट वञ्चित भए। विद्यार्थीहरू यति लामो समयसम्म शिक्षण सिकाइ क्रियाकलापबाट वञ्चित रहँदा आम जनमानसमा डर र चिन्ता थपियो। सरकारले स्पष्ट नीति सार्वजनिक गर्न नसक्दा र विद्यालयस्तरको शिक्षालाई सहीरूपमा परिभाषित गर्न नसक्दा अभिभावक र विद्यार्थी कोरोना कहरका बीचमा आफ्नो र सन्तानको भविष्यबारेमा अन्योलमा रहे। संक्रमणले झन् भयावह रूप लिँदै गरेको अवस्थामा एकथरी मानिस प्रविधिको उपयोग गरेर कक्षाकोठा अभाव परिपूर्ति गर्ने दिशामा मात्र केन्द्रित रहे भने अर्काथरी अवस्था सामान्य नहुञ्जेल केही पनि गर्न नसकिने मानसिकताका कारण हात बाँधेर महामारी अन्त्यको कामना गर्दै बसे। कोरोना महामारी हाम्रो शिक्षा क्षेत्रका लागि चुनौती र अवसर दुवै बन्न सक्नेमा सरकारी तथा गैरसरकारी कुनै पनि निकायको ध्यानाकृष्ट हुन सकेन। शिक्षा नीतिमा रहेका खराबी पहिचान गरी निमिट्यान्न पार्नेे महत्वपूर्ण अवसर र समयानुकूल परिवर्तनका लागि उपयुक्त वातावरण यही संकटको क्षण बन्न सक्नेमा शिक्षाविद्हरूको ध्यान जान नसक्नु दुःखद् हो। मूल सफा नगरी धाराको टुटी धोएर सफा पानी पिउने सपना देखेर बस्ने परिपाटीले एकथरी मानिस सरकारी स्कुलका शिक्षकहरू निदाएर बसेको भ्रम फैलाउन सक्रिय रहे भने अर्काथरी निजी स्कुलको अस्तित्व समाप्त पार्ने सुनौलो अवसर यही भएको भनी अवास्तविकतामा रनभुल्ल परे। केकेमा गर्नेे सुधार ? संवैधानिक रूपमा १२ कक्षासम्मको शिक्षा स्थानीय निकायको क्षेत्राधिकारभित्र गएको वर्तमान सन्दर्भमा आफ्नो पालिकामा रहेको विद्यालयको गुणस्तरलाई सुधार गर्नुलाई त्यस पालिकाको प्रगतिको प्रमुख मापक मानिने नयाँ प्रणालीको विकास गरी सरकारी र निजी दुवै विद्यालयको स्तरलाई समयानुकूल रूपमा स्तरोन्नति गर्दै हरेक अभिभावकलाई घरनजिकको विद्यालयमा पढ्ने वातावरण सिर्जना गर्ने काम गर्नुपर्छ। मूल्यांकन सत्रान्तमा कक्षा चढाउने वा नचढाउने विषयको निर्णायक मात्र हुन सक्दैन भन्ने विश्वव्यापी रूपमा प्रमाणित भइसकेको वर्तमान अवस्थामा परीक्षालाई उपलब्धिको सावधिक आकलन मात्र नबनाएर निरन्तर सिकाइ प्रक्रियाकै अंग बनाउन सक्नुपर्छ। सत्रको अन्त्यमा परीक्षा दिएर वर्षभरिका क्रियाकलापमा सफल वा असफल भएको भनी प्रमाणित गर्ने कामका रूपमा परीक्षालाई प्रयोग गर्नु हुँदैन। हरेक दिनका क्रियाकलापमा विद्यार्थीले कसरी सिक्न सके भन्ने पक्षलाई महत्व दिएर सिकाइ प्रक्रियाको महत्वपूर्ण, नियमित र अनिवार्य अंगका रूपमा परीक्षालाई स्थापित गर्नुपर्छ। आरोपप्रत्यारोप र आग्रहपूर्वाग्रहविना सबै क्षेत्रलाई एकै ठाउँमा जुटाएर संकट सामनाका लागि प्रयास गर्ने हो भने कोरोनाको कहर नेपाली विद्यालय शिक्षाको सुधार तथा परिवर्तनका लागि सुनौलो अवसर बन्नेछ। धेरै किताब पाठ्यपुस्तकमा रूपमा राख्नु र लामो समयसम्म विद्यार्थीलाई विद्यालयमा कक्षाकोठाभित्र राखिरहनु विद्यालयको गुणस्तर हो भन्ने भ्रमबाट मुक्त भई छोटो समयको निर्देशन र धेरै समय विद्यार्थी संलग्न भइरहने किसिमका कार्यक्रम बनाउन ढिलाइ गर्नु हुँदैन। शिक्षामा कस्तो परिवर्तन ? कक्षा कोठाको औपचारिक पठनपाठनले मात्र विद्यार्थीलाई नैतिक, चरित्रवान्, योग्य र कर्मठ बनाउने होइन, विद्यार्थीको सर्वांगीण विकासका लागि घरपरिवार, समाज र वातावरणको महत्वपूर्ण भूमिका हुन्छ। यसैले विद्यालयमा प्राप्त गरिने शिक्षा घरपरिवारसँग जोडिएको हुनुपर्छ। मूलरूपमा शिक्षा सिकारूको जीवनसँग सम्बद्ध हुनुपर्छ। घरपरिवार, वातावरण, पेसाव्यवसाय, संस्कार र संस्कृतिको जगेर्ना गर्ने किसिमको शिक्षा आजको आवश्यकता हो। शिक्षाले समाजलाई परिवर्तन गर्ने मात्र नभएर व्यक्तिलाई समाजीकरण गर्न सहयोग पुर्याउने कामसमेत गरेको हुन्छ। समाजमा बेमेल र वैमनस्य सिर्जना गर्ने किसिमको शिक्षा समाज र व्यक्तिका लागि पनि घातक हुन्छ। पश्चिमा मुलुकहरू पनि होम स्कुलिङतिर फर्केको वर्तमान अवस्थामा हामीले घरेलु शिक्षा वा घरमा बसेर सिक्ने प्रक्रियालाई प्रवद्र्धन गर्नुपर्छ। यसका लागि सिकारुका बाबुआमा नै पहिलो र प्रभावकारी शिक्षकशिक्षिका बन्न सक्छन्। विद्यालयमा पढाइएका कुरा मात्र सत्य हुने र घरका वा स्थानीय सीप र प्रविधि बेकामे हुने भन्ने भ्रम हटाएर परम्परागत ज्ञान, सीप र पद्धतिको सम्मान गर्दै यसमा परिमार्जन ल्याउने दिशामा अबको शिक्षालाई केन्द्रित गर्नुपर्छ। बालबालिकाले पाठ्यवस्तु घोक्ने होइन, कसरी आदर्श पिता बन्न सकिन्छ वा आदर्श माता बन्न सकिन्छ, समुदायमा कसरी मिलेर सहजअसहज परिस्थितिलाई सामान्यीकरण गर्न सकिन्छ भन्नेमा घरपरिवारबाट सिकाउन सक्नुपर्छ। अबको शिक्षाले सामाजिक प्रकार्य, स्थानीय सीप र सम्पदालाई संरक्षण र प्रवर्धन गर्नुका साथै व्यक्तिलाई आत्मानुशासित बन्न प्रेरित गर्न सक्नुपर्छ। यसका लागि होम स्कुलिङ महत्वपूर्ण विधि हुन सक्छ। सिकाइको केन्द्र शिक्षक मात्र हुन सक्ने परम्परागत मान्यतामा परिवर्तन आइसकेको अवस्था छ। सहशिक्षा, प्रविधिमैत्री शिक्षा, प्राकृतिक शिक्षा र प्राविधिक शिक्षा हुँदै अहिले शिक्षा बहुकेन्द्रित सिकाइतिर उन्मुख हुँदै गएको छ। विभिन्न क्षेत्रबाट ज्ञान र सूचनाको विस्फोट भइरहेको वर्तमान अवस्थामा बहुआयामिक ढंगले विषयवस्तुलाई अवलोकन गर्न सक्ने सीप विकासका लागि विद्यार्थीलाई अन्य स्रोतबाट सामग्रीहरूको संकलन गरी अध्ययन, विश्लेषण र अनुसन्धान गर्ने काममा सहजीकरण गर्न विद्यालयका शिक्षकहरू तयार हुनुपर्छ। आजको अवस्थामा रित्तो मस्तिष्क लिएर विद्यार्थी ज्ञान भण्डारण गर्न विद्यालयमा आउँदैनन्, ज्ञान निष्पादन गर्ने काममा शिक्षक विद्यार्थी सहभागी हुनुपर्छ। शिक्षा क्षेत्रको अर्को समस्या शिक्षक उत्पादन भविष्यका कर्णधार उत्पादन गर्ने शिक्षक विषयवस्तुमा दक्ष, शिक्षण सीपयुक्त, सहयोगी, विद्यार्थीको मनोविज्ञान बुझ्न सक्ने र सहिष्णु हुनुपर्छ। विद्यालयमा पठनपाठन गर्न विश्वविद्यालयको शिक्षाशास्त्र संकायमा स्नातक वा स्नातकोत्तर तह पढेको व्यक्तिलाई योग्य मानिन्छ। भर्खर सम्पन्न शिक्षण अनुमतिपत्रको परीक्षामा स्नातकोत्तर व्यक्तिहरू नगन्य मात्र उत्तीर्ण भए। करिब ८३ प्रतिशत शिक्षा शास्त्रीहरू शिक्षक लाइसेन्स परीक्षामा फेल हुनुले नेपाली शिक्षा क्षेत्रमा शिक्षक बन्न गरिने विश्वविद्यालयीय अध्ययनको गुणस्तरबारेमा गम्भीर प्रश्न उठेको छ। विश्वविद्यालयका शिक्षा अधिकारीहरू पढाइमा कमजोर र अरू विषय पढ्न नसक्ने व्यक्ति मात्र शिक्षाशास्त्रको अध्ययन गर्न आउने भएकाले उत्पादन पनि गुणस्तरहीन हुनै गएको भन्ने अनुत्तरदायी उत्तर दिएर पन्छिन खोजेका छन् भने यस्ता अयोग्य व्यक्तिले कसरी भविष्यका कर्णधारलाई योग्य बनाउन सक्लान् भन्ने चिन्ता अभिभावकले गर्न थालेका छन्। विश्वविद्यालय तहमा शिक्षाशास्त्रको अध्ययन के पढाउनेभन्दा कसरी पढाउने भन्ने विषयमा मात्र केन्द्रित हुनुको नतिजा यस्तो भएको ठान्दछन् सम्बन्धित सरोकारवालाहरू। शिक्षककै गुणस्तरमा प्रश्न उठेपछि भर्खर मात्र शिक्षामन्त्रीले विश्वविद्यालयका पदाधिकारीसँग छलफल गर्दै प्राज्ञिक र र पेसागत डिग्री छुट्ट्याउनुपर्नेमा जोड दिएका छन्। व्यवहारमा प्रयोग गर्न नसकिने पश्चिमाहरूले विकसित गरेका शिक्षण सिकाइ सिद्धान्तहरूको रटानबाटै स्नातकोत्तर उत्तीर्ण हुन सक्ने अवस्था तथा त्यस्तै अव्यावहारिक प्रयोगात्मक परीक्षाहरू शिक्षा शास्त्रभित्र फैलिएका विकृति हुन् भन्ने गरिन्छ। जे पढाइन्छ त्यो लागू गरिन्न र आफ्नै गतिविधि पढाइँदै आएका सिद्धान्तविपरीत भएको अवस्थामा शिक्षाशास्त्रको अध्ययनलाई शिक्षक उत्पादन गर्ने डेट एक्स्पायर कारखानाको आरोपसमेत लाग्ने गरेको छ। यस अवस्थामा शिक्षाशास्त्रको पठनपाठन शैली र पद्धतिमा तुरुन्तै परिमार्जन ल्याउन आवश्यक छ। अन्य राष्ट्रमा प्राज्ञिक शैक्षिक तह पूरा गरिसकेपछि मात्रै शिक्षण विशेषज्ञता हासिल गर्न शिक्षासम्बन्धी कार्यक्रममा सहभागी हुन पाइन्छ। यसले शिक्षाशास्त्रको महत्व र महिमा रहेको छ तर नेपालमा कमजोर विद्यार्थी, अव्यावहारिक कुरा घोकेकै भरमा शिक्षाशास्त्री बन्ने भएकाले शिक्षकको समयसमयमा हुने परीक्षा नतिजा कहालीलाग्दो देखिँदै आएको छ। यसलाई सुधार गर्न स्नातकोत्तर तहलाई तीनबर्से गर्ने अथवा पठनपाठनको धेरैजसो समय प्राज्ञिक विषयमा लगाई अन्तिममा मात्र कसरी पढाउने भन्ने विषयमा तालिमको व्यवस्था गर्नु उपयुक्त हुन सक्छ। विश्वविद्यालय तहको पाठ्यक्रमको पुनर्संरचना गरी विद्यालय तहको शिक्षालाई व्यवस्थित गर्न योग्य व्यक्ति उत्पादन गर्ने कामको सुरुवात गर्न कत्ति ढिलाइ गर्नु हुँदैन। निष्कर्ष कोरोना कहरका नाममा सबै चुप लागेर बस्ने हो भने नेपालको शिक्षा क्षेत्र झनै तहसनहस बन्ने सम्भावना बढेर जान्छ। यस अवस्थामा शिक्षासँग सम्बद्ध सबै व्यक्तिले विश्वका उत्कृष्ट पद्धतिका राम्रा गुणहरू अवलम्बन गरी समय र परिवेशअनुकूल शिक्षा नीति तर्जुमा तथा शिक्षण क्रियाकलाप प्रयोग गर्न उपयुक्त वातावरण तयार पार्नुपर्छ। अवस्था सामान्य हुन्छ अनि परम्परागत रूपमै पढाउँछु भनेर बसिरहने हो भने अहिले परेको शिक्षा क्षेत्रको चोट निको हुनका लागि दशकौं पर्खिनुपर्ने अवस्था आउन सक्छ। यसैले शिक्षा क्षेत्रको नेतृत्व तथा अभिभावकीय भूमिका निर्वाह गर्ने शिक्षा मन्त्रालयले संकटको अवस्थामा चुप लागेर बस्नुभन्दा दूरदर्शी भएर शिक्षा सुधारका लागि सक्रियतापूर्वक उपयुक्त र व्यावहारिक कार्यक्रम तय गर्नुपर्छ। अभिभावक, शिक्षा मन्त्रालय, शिक्षाविद् तथा निजी एवं सरकारी विद्यालयका शिक्षकशिक्षिका र विद्यालय सञ्चालकका बीचमा आपसी छलफल र अन्तक्र्रिया गरेर शिक्षाका नयाँ कार्यविधि तयार गर्न तालुक मन्त्रालयले नै नेतृत्वदायी भूमिका निर्वाह गर्नुपर्छ। आरोपप्रत्यारोप र आग्रहपूर्वाग्रहविना सबै क्षेत्रलाई एकै ठाउँमा जुटाएर संकट सामनाका लागि प्रयास गर्ने हो भने कोरोनाको कहर नेपाली विद्यालय शिक्षाको सुधार तथा परिवर्तनका लागि सुनौलो अवसर बन्नेछ।"
बीपी विचार कि औपचारिकता ?,"कांग्रेसलाई लागेको धनीहरूको पार्टी भन्ने न्यारेटिभ मेटाउन सकेमा मात्र कांग्रेसले बीपी विचार लिएको मान्य आधार बन्नेछ गत साता नेपाली कांग्रेस तथा कांग्रेसका भ्रातृ संगठन र शुभेच्छुक संगठनहरू बीपीको जन्मजयन्ती मनाउन व्यस्त देखिए। कोरोना महामारीको कारण भर्चुअल रूपमा थुप्रै बहस तथा अन्तरसंवाद भए। ती अन्तरसंवाद, बहस, छलफल र प्रशिक्षणहरूको प्रकृति हेर्दा औपचारिकतामै सीमित देखिए। कांग्रेसको पार्टी प्रशिक्षण तथा अन्य कार्यक्रममा वर्षौंदेखि कुनै नयाँपन देखिएको छैन। २५ वर्षअघिकै विषयवस्तु दोहोर्याउनु शिवाय केही छैन। अर्कातर्फ बीपी जयन्तीका अवसरमा गरिने कार्यक्रममा सैद्धान्तिक चिन्तन र व्यवहारबीच कुनै तालमेल नै देखिएन। कांग्रेस आफ्नो राजनीतिक चिन्तनमा किन पछाडि परिरहेको छ ? कांग्रेसले अवलम्बन गरेको प्रजातान्त्रिक समाजवादले समाजको कुन वर्ग र समुदायको हितमा काम गर्दैछ ? कांग्रेसको पर्यायका रूपमा बीपीको नाम आउँछ। सबै नेताकार्यकर्ताले बीपीको नाम कण्ठ पारेका छन्। बीपी महामानव हुनुहुन्थ्यो। बीपी विचारक हुनुहुन्थ्यो जस्ता कुरा सबै कांग्रेसजनले जानेको हो। तर कांग्रेसका अधिकांश नेता तथा कार्यकर्ताले नबुझेको, बुझ्ने प्रयत्न नगरेको र बेवास्ता गरिएको विषय भने त्योभन्दा महत्वपूर्ण छ। बीपीले सोचेको नेपाली समाज, नेपालको आर्थिक, सामाजिक र वातावरणीय विकास अर्थात् प्रजातान्त्रिक समाजवादको अवधारणा र त्यसको कार्यान्वयनका लागि भएको प्रयत्न। बीपी जयन्तीको औपचारिक बहसमा बोल्ने र सहभागी हुनेहरूले न बीपी विचारलाई बुझ्ने प्रयत्न गरेको पाइयो न त बुझाउने। बीपीको समाजवादी चिन्तन यतिबेला कांग्रेसभित्रका मुठीभर व्यक्ति, समूह र गुटको कारण संकटग्रस्त बनेको छ। बीपी विचार गैरकांग्रेसका लागि राजनीतिक खुराक बने पनि कांग्रेस भने सैद्धान्तिक रूपमा आफैं अन्योलमा परेको छ। बीपीको विचारलाई बुझ्न चाहने वा बीपीको विचारमा कांग्रेस पार्टीलाई अगाडि बढाउन चाहने कांग्रेसका नेता तथा कार्यकर्ताका लागि मुख्य स्रोतसामग्री बीपीद्वारा लिखित कांग्रेसको २०१५ सालको निर्वाचन घोषणापत्र हो। कांग्रेस समाज रूपान्तरणका लागि कति क्रान्तिकारी र प्रगतिशील पार्टी हो भन्ने घोषणापत्रले चित्रण गर्छ। घोषणापत्रमा भनिएको छ नेपाली कांग्रेस समाजवादी संस्था हो। यसको अन्तिम लक्ष्य एउटा यस्तो आदर्श व्यवस्था स्थापित गर्नु हो, जहाँ मनुस्यले मनुष्यको शोषण गर्दैन। के कांग्रेसका वर्तमान नेता तथा कार्यकर्ता यो विचारलाई आत्मसात गर्न तयार छन् ? थोरै व्यापारी घराना तथा निजी कम्पनीका मालिक वा बहुराष्ट्रिय कम्पनीका निर्देशनमा नीति बनाउनेदेखि उनीहरूसँगको साँठगाँठकै कारण निर्वाचनमा टिकट लिने, पैसाका भरमा चुनाव लड्ने तप्काले बीपीलाई चिन्न सक्दैन। बीपीको यो आदर्श समाज बनाउन चाहने त्यागबारे कांग्रेसमा बहस त परको कुरा भइसकेको छ। किनकि त्यसका लागि त नेतृत्वमा त्यो नैतिक बलको आवश्यकता पर्छ जुन लगभग सकिसकेको छ। उक्त घोषणापत्रमा भनिएको छ धनदौलतको अभावमा उत्पन्न भएको सानाठूलाको भेद कांग्रेस समाप्त गर्न चाहन्छ। आजका कांग्रेस भेद समाप्त पार्ने होइन, हुने खाने र हुँदा खानेबीचको खाडल बढाउने दिशामा उद्यत् छ। कांग्रेसका विद्वान् तथा योजनाकारहरू उदार अर्थनीति पक्षमा वकालत गर्दै हुनुहुन्छ। जुन नीति धनी, व्यापारी तथा कर्पोरेट रजाइँ गर्न दिने आर्थिक नीति हो। जुन नीति बीपीको समाजवादी अर्थनीतिको विरुद्धमा छ। बीपीको भूमि सुधार सम्बन्धित नीति सायदै संसारभरिको भूमि अधिकारमा काम गर्नेहरूका लागि प्रेरणाको स्रोत बन्ने देखिन्छ। जहाँ बीपीले भूमिमाथिको सामन्ती शोषण अन्त्य गरी किसानको अधिकारको कुरा आफू प्रधानमन्त्री हुनेबित्तिकै कार्यान्वयन गर्नुभयो। सोही समयदेखि नै कांग्रेसभित्र एउटा शक्ति बीपी विचारको विरुद्धमा सक्रिय भयो। बीपीको विषयमा तर्क गर्न नसक्ने तर गुटगत र आर्थिक चलखेलबाट उनको विचार कार्यान्वयन गर्न नदिने शक्ति कांग्रेसभित्र र बाहिर अहिलेसम्म नै सक्रिय छन्। आज ५० वर्षपछि पनि नेपालमा भूमिको असमान वितरण कायम छ। प्रत्येक सरकार (चाहे त्यो कांग्रेसको होस् या कम्युनिस्टको) भूमि समस्या समाधान गर्ने अठोटका साथ शक्तिमा पुग्छन् र विनाकाम बाहिरिन्छन्। स्रोतमाथिको ऐतिहासिक असमानता कायमै छ भने नयाँ परिवेशमा झन् केही सीमित वर्गले जमिनको प्रयोग एकलौटी गरेर सामाजिक खाडल बढाउँदै लगेको छ। अबको निर्वाचनमा जनमत आफ्नो पक्षमा पार्छु भन्ने विश्वास हो भने कांग्रेसले आफूलाई भ्रष्टाचार शून्य र भ्रष्टाचारविरोधी पार्टीका रूपमा उभ्याउन सक्नुपर्छ। पार्टीको नेतृत्वलाई लागेको भ्रष्टाचार आरोपका कारण कार्यकर्ताको नैतिकतामा चोट पुगेको छ। बीपीको जंगलसम्बन्धी अवधारणा प्रगतिशील मानिन्छ। देशको राष्ट्रिय सम्पत्तिको रूपमा वन क्षेत्र महत्वपूर्ण पुँजी हो भन्ने बीपीले जंगलको राष्ट्रियकरण गर्ने कार्य गर्नुभयो। खासगरी दरबारी भाइभारदार तथा जागिरे आदिको जिम्मामा रहेको जंगल राष्ट्रियकरण गर्ने चानचुने कुरा थिएन। साथै स्थानीय समुदायलाई आवश्यक पर्ने वस्तु र सेवा पाउन वनको व्यवस्थापन (इन्तजाम) गाउँले नै गर्छन् भन्ने उहाँको विचारले नै आज सामुदायिक वनको अवधारणा कार्यान्वयन भएको छ। वनको वैज्ञानिक रूपले व्यवस्थापन गर्ने कुरा पनि कांग्रेसले ५० वर्षअघि नै उठान गरेको विषय हो। आज ५० वर्षपछि बल्ल नेपालको वनको वैज्ञानिक व्यवस्थापन सुरु भएको छ। बीपी जयन्ती मनाइरहँदा कांग्रेसका नेता कार्यकर्ताले भूमिहीन किसान, वन अधिकारबाट वञ्चित समुदाय जोताहा, किसान, हलिया, भरिया एवं एक टुक्रा जमिन नभएको कारण सुकुम्बासी बनेका हेपिएका भुईंमान्छेका बीच आफूलाई पुर्याउन कति सक्यो। यो कोरोनाका कारण रोजगार गुमाएर कसले खान देला भनेर रत्नपार्कमा कुरेर बसेका पीडितका पक्षमा आवाज उठाउन किन सकिरहेको छैन ? जमिनमाथि किसानको हकको कुरा उठाउँदा झस्कने वर्गको हालिमुहाली पार्टीभित्र रहँदासम्म क्रान्तिकारी परिवर्तनको आशा गर्नु सम्भव छैन। जमिनदारी प्रथा उन्मूलन गर्ने बीपीको घोषणाविपरीत पार्टीलाई जमिनदार र पैसा हुनेहरूको जिम्मा लगाई सकिएको छ। साना किसानको हक र हितका पक्षमा सहकारिताका माध्यमबाट प्रवर्धन गर्न चाहने बीपीको कांग्रेस आज विशेष आर्थिक क्षेत्रका माध्यमबाट साना किसानको जमिन खोस्ने र कर्पोरेटलाई बुझाउने दिशामा अग्रसर छ। गाउँको उन्नति नै देशको उन्नति भन्ने विचारको ठीक विपरीत सहरीकरण, बजारीकरण र निजीकरणका पक्षमा आफूलाई उभ्याएर कांग्रेसले खुट्टामा बञ्चरो हान्दै छ। गाउँका बेरोजगारलाई भूमि सेनाका रूपमा संगठित गर्ने कांग्रेसको मन्त्र नेकपाले भूमि बैंक कार्यक्रममार्फत ती स्थानीय तहहरूमा कार्यान्वयन गरिरहेको छ। कांग्रेसमा वैचारिक रूपान्तरण सम्भव छ ? देशको सबैभन्दा पुरानो पार्टी भएको कारण कांग्रेस मतदाताबीच अझै शक्तिशाली नै छ। यद्यपि बदलिँदो समाज, विश्व परिवेश एवं देशभित्र रहेका सबैखाले क्षमता आदिलाई विश्लेषण गरेर कांग्रेसले आफूलाई वैचारिक रूपमा दह्रो बनाउन आवश्यक छ। यसका लागि आफ्नो सिद्धान्तमा स्पष्ट पार्नुपर्ने केही पक्षलाई बुँदागत रूपमा तल प्रस्तुत गर्छु। १ नेपाली कांग्रेस गरिब, विपन्न, पछाडि पारिएका वर्ग र समुदायको पार्टी बन्न सक्नुपर्छ। पार्टीहरूको आवश्यकता नै आर्थिक, सामाजिक, सांस्कृतिक र राजनीतिक हिसाबले पहुँच नभएका वर्ग र समुदायको हितलाई काम गर्नेगराउने हो। अहिले महिला, दलित, मुस्लिम, मधेसी, युवा, श्रमिक, अल्पसंख्यक समुदायका बीचमा कांग्रेस पुग्न आवश्यक छ। पार्टीको नेतृत्व तहमा ती वर्ग र समुदायको अर्थपूर्ण सहभागिताको सुनिश्चितता गर्नुपर्छ। कांग्रेसलाई लागेको धनीहरूको पार्टी भन्ने न्यारेटिभ मेटाउन सकेमा मात्र कांग्रेसले बीपी विचार लिएको मान्य आधार बन्छ। २ कांग्रेसले आफ्नो आर्थिक नीतिलाई स्पष्ट पार्नुपर्छ। आर्थिक नीतिका लागि बीपीको मजबुत दिगोपनाको आर्थिक प्रणाली अवलम्बन गर्नुपर्छ। यसले आर्थिक नीतिलाई प्राकृतिक प्रणालीसँग जोड्छ। कोरोना महामारीका कारण विश्वको अर्थतन्त्र कमजोर बनिरहँदा प्राकृतिक स्रोतमा आधारित उत्पादनले हाम्रो आवश्यकता परिपूर्ति गरिरहेको छ। हामीले प्राकृतिक प्रणालीमा आधारित अर्थनीतिमा रहेर काम गर्न सके दिगो विकासको लक्ष्यप्राप्तिमा समेत मद्दत पुग्नेछ। ३ कांग्रेसको पार्टीभित्र स्पष्ट वैचारिक दृष्टिकोणको खाँचो छ। पैसा र बलबाट पार्टीको शक्ति हत्याउने पद्धतिको अन्त्य गरिनुपर्छ। पार्टी बलवान्हरूको बलमा होइन गरिब, विपन्न तथा पछाडि पारिएकाहरूको चौतारी बनाइनुपर्छ। यसका लागि पार्टीको विचार, सिद्धान्त, संगठन र पार्टीभित्रको प्रशिक्षणमा नयाँ आयाम थपिनुपर्छ। २५३० वर्षदेखि एउटै रटान दिने प्रशिक्षण पद्धतिका आमूल सुधार गर्न आवश्यक छ। पार्टीका प्रशिक्षण कोरा सैद्धान्तिक मात्र होइन, व्यावहारिक र जीवन पद्धतिसँग जोड्ने खालको हुनुपर्छ। ४ बीपी कोइरालाको राजनीतिक चिन्तनको वरिपरि बाँचेको कांग्रेसले शिक्षा, स्वास्थ्यजस्ता नागरिकको अति आवश्यक सेवालाई समेत निजीकरण गर्ने कार्य गर्नु दुःखद् पक्ष हो। यस्तो गल्तीको आलोचना गर्दै शिक्षा, स्वास्थ्यमाथिको नागरिक अधिकारलाई राज्यद्वारा नै उपलब्ध गराउनेमा कांग्रेसले भूमिका खेल्नुपर्छ। ५कांग्रेसका युवा तरुणलाई बीपीले २०३७ चैत १८ मा काठमाडौंको टँुडिखेलमा भएको आमसभामा भन्नुभएको थियोक्रान्तिका कुरामा म तपाईंहरूसँगै छु। तर सामाजिक, आर्थिक क्रान्तिमा कांग्रेसले आफ्नो युवालाई नयाँ क्रान्तिमा लगाउन सकेन। तरुण दललाई नेताको अघिपछि लाग्ने हतियार मात्र बनाइएको छ। यस्तो कुरामा पार्टीले विधि र पद्धतिमार्फत व्यवस्थापन गर्नुपर्छ। ६ लोकतन्त्रिक पार्टीको आदर्श बोकेको कांग्रेसका नेताकार्यकर्ताले समाजवादको व्यावहारिक योजनाबारे पर्याप्त बहस गरेका छैनन्। स्थानीय तहमा कांग्रेसको घोषणापत्र देखाएर निर्वाचित जनप्रतिनिधिले कस्तो समाजवादी कार्यक्रम कार्यान्वयन गर्ने भन्ने विषयमा पर्याप्त गृहकार्य भएको छैन। यस्तो सवालमा पार्टीले स्पष्ट खाका बनाई स्थानीय सदस्यहरूसमेतको सहकार्यमा योजना निर्माण र कार्यान्वयन गरिनुपर्छ। निर्वाचित प्रतिनिधि व्यक्ति होइन, पार्टीको सदस्य भएका कारण उसको कामको जसअपजस पार्टीले बेहोर्नुपर्छ। ७ विकासको अवधारणाका विषयमा बीपीको स्पष्ट विचार थियो। पश्चिमी विकासको अन्धाधुन्ध नक्कल गर्न नहुनेतर्फ उहाँको भनाइ थियो पश्चिमी विकासको मोडलले धनीलाई झन् धनी र गरिबलाई झन् गरिब बनाइरहेको छ। नवधनाढ्य वर्गको सिर्जना गर्ने उक्त पद्धति नेपालका लागि ठीक नहुने उहाँको धारणा थियो। यो विषयमा कांग्रेसभित्र थुप्रै मतमतान्तर छन्। यद्यपि यस विषयमा स्पष्ट धारणा बनाउन भने आवश्यक छ। हामीले विकासका नाममा हाम्रो भाषा, धर्म, परम्परा, विचार सबै बिर्सिएका छौं। आफ्नो अस्तित्व गुमाएका छौं। यस्तो सवालमा हाम्रो पूर्वीय दर्शन र मान्यताका पक्षमा समेत कांग्रेस प्रस्ट हुनुपर्छ। ८कांग्रेस स्वतन्त्रताको पक्षपाती पार्टी हो। यद्यपि यतिबेला स्वतन्त्रतापूर्वक बोल्न, संघ संगठन खोल्न र आबद्ध हुन पाउनेमा अंकुश लगाइन लागेको छ। विश्व परिदृश्यमा र नेपालमा पनि शासकहरूको मनोगत कारणले नागरिक तथा नागरिक संगठनको दायरा संकुचन गराइएको छ। यस्तो परिवेशमा कांग्रेसले स्वतन्त्रताविरोधी शक्ति तथा सरकारलाई खबरदारी गर्न अगुवाइ गर्नुपर्छ। संगठन गर्न र बोल्न पाउने अधिकार कमजोर भयो भने लोकतन्त्रसमेत संकटमा पर्नेछ। ९ भ्रष्टाचार तथा घुसखोरी कुशासनको पहिलो सूचकको हो। ट्रान्सपरेन्सी इन्टरनेसनलका अनुसार नेपाल भ्रष्टाचार हुने देशमध्ये पर्छ। कांग्रेसले आफूलाई भ्रष्टाचार शून्य र भ्रष्टाचारविरोधी पार्टीका रूपमा उभ्याउन सक्नुपर्छ। पार्टीको नेतृत्वलाई लागेको भ्रष्टाचार आरोपका कारण कार्यकर्ताको नैतिकतामा चोट पुग्छ। यसैले संस्थागत रूपमै पार्टीलाई स्वच्छ र पारदर्शी बनाउन आवश्यक छ। कांग्रेसको वैचारिक दृष्टिकोणलाई समयसापेक्ष थप व्याख्या र विश्लेषण आवश्यक छ। लोकतान्त्रिक समाजवादको चर्चा गर्दा राजनीतिक र आर्थिक स्वतन्त्रताको व्याख्या गरिएको छ। यद्यपि आर्थिक स्वतन्त्रताका कुरा गर्दा श्रम बजारमा बेचिएका युवाबाट भित्याइएको रेमिट्यान्समा रमाउने आर्थिक स्वतन्त्रताले लामो समयमा देशलाई फाइदा गर्न सक्दैन। अर्कातर्फ बजारको आधिपत्यलाई स्वीकार गरेर उत्पादन र उपभोगमुखी अर्थतन्त्र प्रवर्धन गर्ने नीति लिइनु हुँदैन। यस्तो उदारवादी राजनीतिक प्रणालीले धनीगरिबबीचको खाडल बढाउने र नागरिक अधिकार कमजोर हुनेजस्ता समस्या देखिन्छन्। हामीले चाहेको लोकतान्त्रिक समाजवादमा बजार राज्यद्वारा नियन्त्रित हुनुपर्छ। बजार तथा कर्पोरेट मनोपोली नियन्त्रित हुनुपर्छ। विकास प्रक्रियामा सामूहिक उत्तरदायित्व बहन गर्ने वातावरण तय गर्नुपर्छ। यसले सबैलाई समानता र स्वतन्त्रताको प्रत्याभूति दिलाउँछ। उत्पादनमा मात्र जोड दिएर स्रोतको ध्वंस होइन, उत्पादन र सामाजिक उद्देश्यबीच सन्तुलन कायम गराउँछ। राज्य लोकको हितका लागि सबल बन्छ। जहाँ मानवअधिकारको पूर्णरूपमा ग्यारेन्टी गरिएको हुन्छ।"
जनआशा बढाउन चाल्नुपर्ने कदम,"लोकतान्त्रिक गणतन्त्र स्थापनापछि जारी संविधानको प्रस्तावनामै लोकतान्त्रिक मूल्य र मान्यतामा आधारित समाजवादप्रति प्रतिबद्घता व्यक्त गरिएको छ। मुख्य लक्ष्य समाजवाद भनिएको छ। त्यसमाथि राजनीतिक स्थायित्वका लागि वामपन्थी पार्टीलाई स्पष्ट जनादेश प्राप्त छ। अब यथार्थमा आऔं। वर्तमान कोभिड १९ को महामारीले विदेशी रेमिटेन्स करिब शून्यमा झर्ने अवस्था छ। वैदेशिक सहायता निरन्तर घट्दो छ। जनताले समाजवादको स समेत अनुभूति गर्न पाएका छैनन् राजनीतिक नारामा बाहेक। समाजवादमा प्रजातन्त्र हटाउँदा साम्यवाद हुन्छ भने जोड्दा लोकतान्त्रिक समाजवाद हुन्छ। लोकतान्त्रिक गणतन्त्रमा जनताले जनताका लागि चुनेको सरकार हुन्छ। यही अवस्था रहिरहने हो र सरकार एकांकी रूपमा प्रस्तुत भइराख्ने हो भने जनताले मन बदल्न बेर लगाउँदैनन्। प्रजातन्त्रमा एउटा पार्टी फेल हुँदा अर्को पार्टी तयारी अवस्थामा रहेको हुन्छ। तर प्रजातान्त्रिक पार्टीहरूले जनताको मन जित्न सक्नुपर्छ। त्यसका लागि नेता वा नेतृत्वकर्ता सबल एवं सक्षम हुनुपर्छ, अन्यथा गौंडा कुरेर बस्नेले मौका पाउँछन्। कोभिड १९ नियन्त्रणका लागि जतिसुकै ढ्वाङ फुके पनि जनताले पत्याएका छैनन्। विश्व परिक्रमा गर्दै यो महामारी धेरैपछि मात्र नेपाल प्रवेश गर्यो। त्यतिबेला यो महामारीलाई सम्पूर्ण राजनीतिक दलको सामूहिक समस्या हो भन्दै सर्वदलीय संयन्त्र गठन गरेको भए सम्भवतः रोकथामका धेरै उपाय निस्कन सक्थ्यो। सबै राजनीतिक दलले समान जिम्मेवारी महसुस गर्थे। सर्वदलीय त के आफ्नै पार्टीका सबै मन्त्रीलाई समेत साथ लिन नसकेको परिणाम हाल आम नेपाली जनता पीडाबोध गर्दैछन्। नेकपा माओवादी र एमाले निर्वाचनमा जानुअगाडि कार्यगत एकता गर्दै निर्वाचनपश्चात् दुई पार्टी एकीकरण गर्ने घोषणाका कारण जनताले मतदान गरे दुवै पार्टीलाई, मात्र एकता र राजनीतिक स्थिरताका लागि। पार्टी एकताको सन्देशलाई जनताले मतदान गरे। आफूले मतदान गरेअनुरूप नतिजा आएको देख्दा जनतामा ठूलो आशा एवं भरोसा जागेको थियो। अढाई वर्षसम्म पार्टी एकीकरण एकतामा परिणत गर्न नेताहरू अक्षम देखिए। उल्टै तुच्छ शब्दद्वारा आफैं वा आफ्ना सहयोगीद्वारा आफ्नै पार्टीका नेताहरूको तेजोबध गर्न लगाइयो। कतिसम्म भने म नै सर्वेसर्वा र मेरै कारणले पार्टीले दुईतिहाइ ल्याएको हो भन्ने प्रचार गर्न लगाइयो। आफ्ना सहयोगी लगाई सडकमा समेत प्रदर्शन गरियो। गरिबी, कोभिड १९ को महामारी, भ्रष्टाचार र सुशासन आदिमा खरो उत्रिनुपर्ने सरकार उल्टै पार्टीभित्र स्वच्छ आलोचना गर्नेलाई पनि विरोधीको बिल्ला लगाउन तम्सेको देख्दा जनतामा निराशा आउनु स्वाभाविकै हो। अझ ठूलो सन्देश त भागबन्डा नमिलेका कारण नेकपा फुटको सँघारमा पुग्यो भन्ने नकारात्मक सन्देश पार्टीभित्रैबाट फैलाउनु अर्को दुर्भाग्य हो। ठूलो आशा र भरोसाका साथ मतदान गरेका जनतामा सरकारका क्रियाकलापका कारण वितृष्णा जाग्नु स्वाभाविकै हो। अख्तियार दुरुपयोग अनुसन्धान आयोग, सर्वोच्च अदालत र अन्य संवैधानिक निकायहरूमा पनि राजनीतिक भागबन्डा नगरी स्वच्छ छवि भएका व्यक्तिहरू नियुक्ति हुन सक्यो भने सरकार मात्र होइन, व्यवस्थाप्रति नै जनताको आशा बढ्छ। २०४६ सालको आन्दोलनपछि बहुदलीय व्यवस्था पुनः स्थापना भयो। तर वाक् स्वतन्त्रता पूर्णरूपमा मानव अधिकार र जनताले मालिक भएको महसुस गर्न सकेनन्। २०४६ र २०६२०६३ को संयुक्त आन्दोलनका बीचमा नेपाली जनताले मानव अधिकारबारेमा कल्पनासमेत गर्न सकेका थिएनन्। नेकपा माओवादी जसरी पनि जनयुद्ध सफल पार्ने पक्षमा थियो भने सरकार जसरी भए पनि जनयुद्ध तुहाउने पक्षमा। यी दुईको जुधाइमा नेपाली जनता ठूलो मारमा पर्दै गर्दा मानव अधिकारका पक्षमा वकालत गर्ने खासै भेटिँदैनथ्यो। संविधानसभामार्फत लोकतान्त्रिक गणतन्त्रकोे माग राखी सुरु भएको जनयुद्ध विभिन्न आलोचना एवं कमीकमजोरी हुँदाहुँदै पनि गणतन्त्र स्थापना गर्न सफल भयो। तत्काल अरू कुनै राजनीतिक दलले गणतन्त्रको माग राख्ने आँट गरेका थिएनन्। कतिसम्म भने जनताद्वारा निर्वाचित सरकार भए पनि शाही नेपाली सेना राजाको मातहतमै थियो। माओवादी जनयुद्धका समयमा धेरै प्रधानमन्त्रीहरूले सेना परिचालन गर्न खोज्दा राजाले मानेनन्। कतिसम्म भने २०५८ मा दरबार हत्याकाण्ड भएका बेला घटनास्थल राजदरबार जाँदा तत्कालीन प्रधानमन्त्री गिरिजाप्रसाद कोइरालाले आफू सकुशल फर्कने वा नफर्कने भन्ने कुरा परिवारका सदस्यहरूलाई सुनाएर गएका कारण सरकारको हैसियत स्पष्ट हुन्थ्यो। नेकपा माओवादीले प्रमुख एजेन्डा लोकतान्त्रिक गणतन्त्र संविधानसभामार्फत थियो र प्राप्त पनि भयो, जसको एजेन्डा उसैको नेतृत्व भनेर जनताले २०६४ सालको संविधानसभा निर्वाचनमा सबैभन्दा ठूलो पार्टी बन्यो। सरकारको नेतृत्व गरेको माओवादीमा सरकार सञ्चालन गर्ने अनुभव नभएको र सम्झौताभन्दा पनि युद्ध जितेर आएको जस्तो मानसिकताका कारण नेपाली सेनाको नेतृत्व परिवर्तन गर्न खोज्दा मुलुकभित्रका सम्पूर्ण राजनीतिक पार्टीहरू त्यसको विरुद्धमा एक हुँदा अन्ततोगत्वा प्रचण्डले प्रधानमन्त्रीबाट राजीनामा गर्नुपर्यो। वामपन्थीहरू नरुचाउने देशी तथा विदेशी शक्तिका कारण गणतन्त्र घोषणा गर्न त दिइयो, तर संविधान जारी गर्न उसैको नेतृत्वको सरकारलाई ६ वर्षसम्म जारी गर्न दिइएन। अन्ततोगत्वा प्रजातान्त्रिक पार्टी नेपाली कांग्रेसका प्रधानमन्त्री सुशील कोइरालाको नेतृत्वमा नेपालको संविधान २०७२ जारी भयो। २००७ सालदेखि जनतालाई मालिक बनाउने २०४६ र २०६२०६३ को आन्दोलन र जनयुद्धको एजेन्डा स्थापित भयो। वर्तमान अवस्था सहज छैन। जनताका विश्वास सरकारप्रति नकारात्मक भएको छ। कोभिड १९ नियन्त्रणका लागि कुनै ठोस कार्यक्रम सरकारले चाल्न सकेको छैन। छिमेकी राष्ट्र भारतलाई छाडेर संसारका धेरै राष्ट्रहरूले स्थिति सहज बनाएका छन् र जनताका विश्वास जित्दैछन्। तर समृद्धिको भाषण दिएर नथाक्ने प्रधानमन्त्रीकै अगाडि १९९० सालमा महाभूकम्पपछि राणा प्रधानमन्त्रीले टुँडिखेलमा लाम राखेर गरिबलाई भोजन गराएको दृश्यले वर्तमान नेपालका शासकहरूलाई व्यंग्य गरिरहेको छ। खाना नपाएर भोकै मर्न लागेका पीडितहरूलाई विभिन्न मनकारी हात र सामाजिक संस्थाले पीडामा मलम लगाउनेबाहेक त्यहाँ राज्यको उपस्थिति देखिएको छैन। भ्रष्टाचारको संस्थागत आरोप खेपिराखेको सरकार अर्को नीतिगत भ्रष्टाचारमा पुनः बदनाम हुन पुगेको छ, कुनै एउटा व्यक्तिलाई ट्रस्टका नाममा ७२ करोड रुपैयाँ उपलब्ध गराएवापत। हुन त २०४६ सालको परिवर्तनपछि विकृतिका रूपमा भित्रिएका यस्ता ट्रस्ट सयौंको संख्यामा सञ्चालित छन्, जहाँ पार्टीका कार्यकर्तादेखि छोरानाति पालिँदै आएका छन्। यस्ता ट्रस्टबाट जनतालाई कुनै राहत पुगेको देखिँदैन। तीन तहको सरकारले योभन्दा धेरै काम गर्न सक्छन्। सांसद विकास कोष र ट्रस्टहरूलाई उपलब्ध गराउने सरकारी रकम नीतिगत भ्रष्टाचार मात्र हो। सम्पूर्ण ट्रस्टहरूको नगद तथा जिन्सी सम्पत्ति तुरुन्त राष्ट्रियकरण गर्न सके सरकारप्रति जनताको झीनो विश्वास पलाउँछ। सरकारले लामो समयपछि स्वच्छ छवि भएका दुई सुरक्षा प्रमुख पाएको छ नेपाली सेनाका पूर्णचन्द्र थापा र जनपथ प्रहरीका शैलेस थापा। अख्तियारले छानबिन गर्न नपाउने ठाउँ सेनामा आर्थिक अनियमितता पारदर्शी पार्दै सम्पत्ति विवरण सार्वजनिक मात्र होइन, भ्रष्टाचारीलाई कारबाहीसमेत गर्न पछि परेन नेपाली सेना। कोभिड १९ को औषधि खरिद प्रकरण विवादमा तान्न खोजिएको सेनाले समयमै सतर्क हुँदै आफ्नो छवि बचायो। त्यसैगरी जनपद प्रहरीका शैलेस थापाले आफूले नेतृत्व सम्हाल्दै गर्दा आफ्नो शालीनतालाई कमजोरी नठान्न आग्रह गरेबाट पनि भद्रता र निश्पक्षताको मापदण्ड प्रस्ट हुन्छ। नेपाल प्रहरी व्यक्तिभन्दा नीतिगत ढंगले चल्छ भन्ने सन्देश पहिलो दुई एआईजी बढुवा गर्दा प्रस्ट भइसकेको छ। त्यसैगरी अख्तियार दुरुपयोग अनुसन्धान आयोग, सर्वोच्च अदालत र अन्य संवैधानिक निकायहरूमा पनि राजनीतिक भागबन्डा नगरी स्वच्छ छवि भएका व्यक्तिहरू नियुक्ति हुन सक्यो भने सरकार मात्र होइन, व्यवस्थाप्रति नै जनताको आशा बढ्छ।"
राजनीतिमा गुलाब फुल्नुको उद्देश्य,"विन्स्टन चर्चिलले भनेका छन् राजनीति कुनै खेल मात्र नभएर कमाउने व्यवसाय हो। राजनीतिज्ञको दावा हुन्छ राजनीति र विकास एकअर्काका परिपूरक हुन्। कुनै पनि राष्ट्रको सम्पन्नता र विकासनिम्ति राजनीतिको महत्वपूर्ण भूमिका रहन्छ। एउटा स्थिर सरकार बन्न कुशल राजनीतिक पार्टीको अहम् भूमिका रहन्छ आदिआदि परिभाषाले राजनीतिक बजार मौलाएको हुन्छ। नागरिकलाई हिप्नोटाइज गराउन सजिलो माध्यम पनि राजनीति नै बनेको छ भने एउटा राजनीतिक धार समातेर मुद्दा उठाउन र हरेक सुविधा लिएर आफ्नो स्वार्थ पूरा गर्न पनि राजनीतिले धेरै सघाएको छ। राजनीतिमा लाग्नेहरूका धेरै उद्देश्य छन्, तर व्यक्तिगत जीवन र राजनीतिसँग कुनै उद्देश्य मिल्दैन। मिल्दो हो त राजनीति जीवन रूपान्तरणको माध्यम किन बनेन ? राजनीतिले मानवीय समानता किन देखाउन सकेन ? आज संकटको समयमा पनि समाजमा रहेका असमानता, सुखसुविधा, पहुँचवाला र उपेक्षित वर्ग, हुनेखाने र भएखाने, भोकमरीको सँघारमा पुग्ने र सम्पन्न जीवन बाँच्नेबीचको अन्तराल जुन देखिन थालेको छ, त्यसले राजनीतिको खिल्ली उडाएको भान हुन्छ। हरेक पक्ष राजनीतिसँग जोडिएर आएका हुन्छन्। न्यायपालिकादेखि लिएर पत्रकारिता, स्वास्थ्य क्षेत्रदेखि शिक्षा, पूर्वाधार विकासदेखि लिएर कृषि क्षेत्रको उपादेयता र रोजगारदेखि लिएर विदेश पलायनमा राजनीतिको भूमिका, राजनीतिक खेल, राजनीतिक भ्रष्टाचार र राजनीतिक विसंगतिले स्थान पाएको नागरिकको गुनासो नौलो छैन। मानव जीवन र राजनीति मेल नखाने दुई धु्रव रहेछन्। त्यसो नहुँदो हो त नागरिकलाई परेका समस्यामा राजनीतिको भूमिका के त ? राजनीतिक भूमिका निर्वाचन नजिकिँदा मात्र हो ? निर्वाचनको समयमा घोषणापत्रका बाकस बोकेर सपनाका उपहार बाँड्नेहरू संकटमा खाना, सुरक्षा सामग्री र नागरिकको सान्त्वनाका लागि किन एकजुट भएनन् ? राजनीतिक तक्मा थाप्नेहरूका हृदय संवेदनाले छट्पटाउन किन सकेनन् ? सम्मानको अपेक्षा र समाचार चाहनेले निमुखा जनताको रोग, भोक र शोकको समाचारमा साथ दिन किन पछि परे ? आज राजधानीकै सडकमा अभाव र शोकका धेरै समाचार छ्यापछ्याप्ती हुँदा सम्मानित व्यक्तित्व र उनीहरूका समाजसेवा कसलाई काम लागे ? महिला शिक्षा र भविष्य विषयको वेबिनार चल्दा यस्ता विषयले बढी स्थान र समय लिएपछि पंक्तिकारलाई सोचनीय बनायो कि गुलाब फुलोस् या मुर्झाओस्, यसले राजनीतिक उद्देश्यमा के असर गर्छ ? अर्थात् मानव जीवन र संवेदनाका अगाडि राजनीतिले कुनै महत्वपूर्ण भूमिका निर्वाह गर्न नसक्ने रहेछ। मानव जीवन र संवेदनाका अगाडि राजनीतिले कुनै महत्वपूर्ण भूमिका निर्वाह गर्न नसक्ने रहेछ। महिला शिक्षा र अबको भविष्यसँग जोडिएर चलेको बहसमा राजधानी सहरमा बढ्दै गएको भोकमरी, बेरोजगार र स्वास्थ्य सेवा अभावले प्रत्यक्ष प्रभाव पार्दोरहेछ। यसलाई गहिराइबाट हेर्ने हो भने मानव जीवनका बहुआयामलाई राजनीतिसँग जोडेर हेर्नु काउलीको तरकारी मनपर्छ तर हवाईजहाज चढ्दा डर लाग्छ भनेजस्तै अतुलनीय प्रसंग हुन आउने रहेछ। सरकारसँग नागरिकको अपेक्षा हुनु राजनीतिक दलसँगको आफ्नो मत र तादात्म्यको अपेक्षा भन्ने हुँदोरहेछ। तर सरसर्ति सबैले बुझ्ने पक्ष त राजनीतिमा लाग्नुको अनेक उद्देश्य र फाइदा होलान् तर जीवनको उद्देश्य जीवन नै हो। किनभने जीवनको अलावा अरू चिज छैन। एउटा राजनीतिज्ञले आफ्नो जीवनको उद्देश्य र मर्म बुझ्न नभ्याउँदै मृगतृष्णारूपी स्वअपेक्षामा समय गुजारिरहेको हुन्छ। मिठाई खानेले न गुलियोको स्वाद अनुभूति गर्न सक्छ। नागरिक किन भोकै छन् ? समाजमा किन बेरोजगार र अभाव फैलिरहेछ ? व्यवस्थापन पक्षले दीर्घकालीन असर र प्रभावलाई कसरी सम्बोधन गर्ने र कसरी योजना बुन्नुपथ्र्यो ? यो उसको समझभित्र पर्ने कुरा होइन ? अर्को एउटा जिज्ञासा बेप्रसंग वेबिनारमा झुल्किए पनि यो प्रसंगको उद्देश्य थियो। नागरिकको हकहित र सुरक्षा सवाल यसले खोज्दै थियो। महिला शिक्षा र भविष्यको उद्देश्यसँग यतिका जिज्ञासाले समग्र नागरिक हितको विषय उठान गर्दा रहेछन् है ! भिडियो अफ गरेर संवाद र सवाल सुनिरहेकी मलाई हृदयतः साक्षी भएर बोध भएको थियो, यी सबै आम नागरिकका संवेदना हुन्। वक्ता र अतिथिको संयुक्त यी हुटहुटी र नजानिँदो आक्रोश अनि वर्तमान परिवेशप्रतिको चिन्ताले एउटा ठूलो मार्गचित्रको प्रदर्शन गरे झैं भान हुन्थ्यो। विशिष्ट पदमा रहेर सेवा गर्ने राजधानीका महिलापुरुष मात्र नभएर कर्णालीका शिक्षिका एवं सरकारी विद्यालयमा पढ्ने छात्राको अनुभूति एकै ठाउँमा मि श्रण हुँदा देशको मानचित्र र समृद्धिका योजना त यो दुई घन्टाको वेबिनारले प्रशस्त दिन सकेको थियो। यसमा कुनै सरकारी प्रतिनिधित्व र राजनीतिक नेतृत्व श्रोताका रूपमा सहभागी भएर, आफ्नो भाषण नगरी, भिडियो अफ गरेरै दुई घन्टा सुनेर बसेका भए उनले आफ्नो जीवनको गीता पढ्न पाउने रहेछन्। कुनै नेतृत्वको काल्पनिक चित्र यहाँ अनायासै आउने रहेछ। भिडियो अफ गरेर, बेलामौकामा आफ्ना इमेल र मेसेज हेर्दै, चिया पिउँदै आफ्नो अनुकूलताअनुसार पनि वेबिनारको सक्रिय सहभागिका रूपमा रहेको मलाई एक्कासि होस्ट वान्टेड योर भिडियो अन, अन्म्युट योरसेल्फ भन्ने मेसेजसहित प्रश्न आयो म्याडमको जिज्ञासा या सुझाव सुन्न पाए आभारी हुने थियौं। एक्कासि झस्केको मैले भिडियो अन गरें, अडियो अन्म्युट गरें र अनायासै मुखबाट निस्क्यो गुलाब फुल्नुको उद्देश्य के हो ? गुलाबको सुन्दरताको उद्देश्य के हो ? यो प्रश्नको जवाफ राजनीतिज्ञसँग छैन र उसले यसको मर्म बुझेको पनि हुँदैन। जति पनि प्राकृतिक स्वभाव छन्, त्यहाँ कृत्रिम कारण खोजेर भेटिँदैन। हामीले महिला शिक्षा र भविष्यको चित्रलाई आधार बनाएर बहस गरे पनि जसले यसलाई सुन्नुपर्ने हो, उसले सुन्न पाएको छैन। हामीले आफ्ना धारणा, जिज्ञासा र भविष्यमा गर्न सकिने सम्भावित योजनाको खाका बनायौं, तर यसलाई कार्यान्वयन गराउनुपर्ने पक्षले त यो संवाद सुनेको छैन। हाम्रो कार्यक्रमको समाचार बन्ला, कहींकतैबाट यो कुराको प्रसंग उठ्ला, तर यसलाई गहिराइबाट मर्म बुझ्ने को निस्केला र ? कुनै मेसिनको उद्देश्य हुन्छ त्यसले के काम गर्छ र फाइदा के हुन्छ ! कुनै आयोजनाको उद्देश्य हुन्छ त्यसमा लगानी कति गर्ने, कति वर्षमा पूरा गर्ने, फाइदा कति होला, आफ्ना मान्छे कतिलाई रोजगार दिन सकिन्छ आदिआदि। तर व्यक्ति र उसका संवेदनाको कुनै उद्देश्य हुँदैन ठ्याक्कै फाइदा या नोक्सान निकाल्न सकियोस्।"
यूएस ओपन टेनिस : थिमले चुमे उपाधि,"न्युयोर्क : अमेरिकी (यूएस) ओपन टेनिसको उपाधि अस्ट्रियाका डोमिनिक थिमले जितेका छन्। न्युयोर्कमा आइतबार राति भएको फाइनलमा तेस्रो वरीयताका थिमले जर्मनीका अलेक्जेन्डर जुरेभलाई ३२ को सेटमा हराउँदै उपाधि चुमेका हुन्। सातौं वरीयताका जुरेभले सुरुआती दुई सेटमा अग्रता लिए पनि हार टार्न सकेनन्। थिमले उत्कृष्ट पुनरागमन गर्दै पछिल्ला तीन सेटमा लगातार जित निकाल्दै उपाधि चुमेका हुन्। रोचक खेलको पहिलो र दोस्रो सेटमा जुरेभ ६२, ६४ ले अगाडि थिए। त्यसपछि लयमा फर्किएका थिमले ६४, ६३, ७६ (८६) को रोमाञ्चक नतिजा निकालेका थिए। २७ वर्षीय थिमको यो पहिलो यूएस ओपन उपाधि हो। उनी यूएस ओपन जित्ने अस्ट्रियाका पहिलो खेलाडीसमेत बने। थिमको यो पहिलो ग्रान्डस्लाम उपाधि पनि हो। उनी चौथोपटकको प्रयासमा ग्रान्डस्लाम उपाधि जित्न सफल भएका हुन्। थिम यसअघि यसै वर्षको अस्ट्रेलियन ओपन तथा सन् २०१८ र २०१९ को फ्रेन्च ओपन टेनिसको फाइनलमा पराजित भएका थिए। यसपटक सेमिफाइनलमा थिमले रुसका साविक उपविजेता डानिल मेडभेडेभलाई ३० को सेटमा हराएका थिए। थिमले मेडभेडेभमाथि ६२, ७६ (९७), ७६ (७५) को जित निकाल्दै फाइनलमा स्थान बनाएका थिए। पहिलोपटक उपाधि जितेपछि थिमले खेल सकिएपछि मात्र आफूले आनन्दको सास फेरेको बताए। खेल प्रतिस्पर्धात्मक भयो। सुरुआती दुई सेट गुमाएकाले मलाई निकै दबाब थियो। पछिल्ला सेटमा राम्रो गर्न सकेँ। आज म दुवैजनालाई विजेता घोषित गर्न चाहन्छु। यो नै मैले हासिल गरेको सबैभन्दा ठूलो उपलब्धि हो। यस खुसीलाई शब्दमा व्यक्त गर्न सक्दिनँ, थिमले भने।"
क्रिकेटर ललितको उपचारका लागि आर्थिक सहयोग गर्न सीप्यानको अपील,"काठमाडौँ : सवारी दुर्घटनामा घाइते भएका राष्ट्रिय क्रिकेट खेलाडी ललितसिंह भण्डारीको उपचारका लागि सहयोग गर्न क्रिकेट खेलाडी संघ (सीप्यान) ले आग्रह गरेको छ। मंगलबार प्रेस वक्तव्य जारी गर्दै सीप्यानले ललितको उपचारका लागि सबैसँग सहयोग गर्न आग्रह गरेको हो। खेलाडीको हकहितका लागि बिगतदेखि नै काम गर्दै आएको सीप्यानले भण्डारीको सहयोगका लागि पहलकदमी लिने जानकारी गराउँछौँ, अध्यक्ष डा मनिषराज पाण्डे र महासचिव पारस खड्का हस्ताक्षरित वक्तव्यमा भनिएको छ, सीप्यानसँग हातेमालो गर्दै सहयोग गर्न सम्पूर्णमा अपील गर्दछौँ। सहयोगका लागि सीप्यानले सेञ्चुरी बैंक पुतलीसडक, काठमाडौँ शाखामा रहेको खाता उपलब्ध गराएको छ। सीप्यानका अनुसार सहयोग रकम ०० १००० २५२९  मा जम्मा गर्न सकिनेछ। गत आइतबार राति कञ्चनपुरमा क्रिकेटर ललित चढेको मोटरसाइकललाई ट्रकले ठक्कर दिएको थियो। ठक्करबाट उनी सख्त घाइते भएका थिए। उनलाई धनगढीको निसर्ग अस्पतालमा सामान्य उपचारपछि नेपालगञ्ज मेडिकल कलेजमा रिफर गरिएको थियो। त्यहाँबाट पनि थप उपचारका लागि सोमबार सिम्रक एयर मार्फत् काठमाडौंको ग्राण्डी अस्पताल ल्याइएको छ। चोटकै कारण पछिल्लो समय राष्ट्रिय टोलीभन्दा बाहिर रहँदै आएका ललित विभागीय टिम पुलिसमा आबद्ध भई घरेलु फ्रेन्चाइज लिगहरू भने खेलिरहेका थिए।"
लेस्टर र एभर्टनको विजयी सुरुआत,लन्डन : लेस्टर र एभर्टनले प्रिमियर लिग फुटबलमा विजयी सुरुआत गरेका छन्। आइतबार राति भएको लिगको आफ्नो पहिलो खेलमा लेस्टरले नवप्रवेशी टोली वेस्ट ब्रोमविच अल्बिओनलाई ३० गोलले हरायो। अर्को खेलमा एभर्टनले टोट्टनहामलाई उसैको मैदानमा १० गोलले स्तब्ध बनायो। वेस्ट ब्रोमविचलाई उसैको मैदानमा हराउन लेस्टरका जेमी भार्डीले दुई र टिमोथी कास्टाग्नेले एक गोल गरेका थिए। पहिलो हाफमा गोलरहित बराबरीमा रोकिएको लेस्टरले ५६औं मिनेटमा खाता खोलेको थियो। कास्टानेले डेनिस प्रायटको पासमा हेड गोल गरेका थिए। त्यसपछि पेनाल्टीमार्फत भार्डीले लगातार दुई गोल गर्दै लेस्टरलाई सजिलै जिताए। भार्डीले ७४औं मिनेटमा पहिलो गोल गरेका थिए। डिबक्सभित्र विपक्षी खेलाडी काइल बार्टलीले हार्भी बार्नसलाई लडाएप्छि प्राप्त पेनाल्टीलाई भार्डीले सदुपयोग गरेका थिए। ८४औं मिनेटमा लेस्टरले पुनः दोस्रो पेनाल्टी पायो। बार्नसलाई नै वेस्ट ब्रोमविचका डारा ओसेले फल गरेपछि प्राप्त पेनाल्टीमा भार्डीले नै गोल गरे। पहिलो हाफमा औसत प्रदर्शन गरेको वेस्ट ब्रोमविच दोस्रो हाफमा निरीह साबित बन्यो। पहिलो जितसँगै तीन अंक बनाएको लेस्टर दोस्रो स्थानमा छ। वेस्ट ब्रोमविचले हारबाट खेलको सुरुआत गरेको छ। यसैगरी अर्को खेलमा टोट्टनहामलाई उसैको घरमा निराश बनाउन एभर्टनका डोमिनिक काल्भर्ट लेविनले गोल गरे। प्रतिस्पर्धात्मक खेलमा एभर्टनले दोस्रो हाफमा गरेको एक गोल नै निर्णायक बन्यो। डोमिनिकले ५५औं मिनेटमा लुकास डिनेको फ्रिकिक पासमा हेड गोल गरेका थिए। मध्य भागमा अब्बल देखिएको टोट्टनहामको गोल फर्काउने प्रयास अन्तिमसम्म पनि सफल हुन सकेन। पहिलो जितसँगै तीन अंक बनाएको एभर्टन पाँचौं स्थानमा छ। टोट्टनहामले हारबाट सिजनको सुरुआत गरेको छ।
अस्ट्रेलियामाथि इङ्ल्यान्डको जित,"लन्डन : अस्ट्रेलियाविरुद्धको एकदिवसीय क्रिकेटअन्तर्गत दोस्रो खेलमा घरेलु टोली इङ्ल्यान्ड विजयी भएको छ। म्यानचेस्टरमा आइतबार राति भएको खेलमा इङ्ल्यान्डले पाहुना टोली अस्ट्रेलियालाई २४ रनले हरायो। जितसँगै इङ्ल्यान्डले तीन खेलको शृंखलामा ११ को बराबरी पनि गरेको छ। पहिलो खेलमा अस्ट्रेलियाले इङ्ल्यान्डलाई १९ रनले हराएको थियो। टस जितेर पहिले ब्याटिङ गरेको इङ्ल्यान्डले निर्धारित ५० ओभरमा नौ विकेटको क्षतिमा दुई सय ३१ रन बनाएको थियो। दुई सय ३२ रनको विजयी लक्ष्य पछ्याएको अस्ट्रेलिया ४८४ ओभरमा दुई सय सात रनमा समेटिएको थियो। इङ्ल्यान्डका लागि कप्तान इयोन मोर्गनले सर्वाधिक ४२ रन बनाए। यस्तै जोय रुटले ३९, टम कुरानले ३७, अदिल रसिदले अविजित ३५, क्रिस वक्सले २६ र ओपनर जासोन रोयले २१ रन बनाए। अस्ट्रेलियाका एड्म जाम्पाले तीन विकेट लिए। यस्तै मिचेल स्टार्कले दुई तथा प्याट कुमिन्स, मिचेल मार्स र जोस हेजलउडले एकएक विकेट हात पारेका थिए। अस्ट्रेलियाका लागि कप्तान एरोन फिन्चले सर्वाधिक ७३ रन बनाए पनि टोलीको हार टार्न सकेनन्। उनले एक सय पाँच बलमा एक छक्का र आठ चौकाको सहयोगमा उक्त रन बनाएका थिए। मार्कुस लबुसचेग्नेले ४८, एलेक्स केरीले ३६ र प्याट कुमिन्सले ११ रन बनाए। अन्य ब्याट्सम्यानले दोहोरो संख्यामा रन बटुल्न सकेनन्। इङ्ल्यान्डका जोफरा आर्चर, क्रिस वक्स र साम कुरनले तीनतीन विकेट लिए। अदिल रसिदले एक विकेट हात पारेका थिए। इङ्ल्यान्डका जोफरा आर्चर प्लेयर अफ दी म्याच घोषित भए। दुई टोलीबीचको तेस्रो तथा निर्णायक खेल बुधबार हुनेछ।"
पीएसजीको लगातार हार,"पेरिस : साविक विजेता पेरिस सेन्ट जर्मन (पीएसजी)ले फ्रेन्च लिग वानमा लगातार दोस्रो हार खेपेको छ। घरेलु मैदानमा आइतबार राति भएको खेलमा पीएसजी मार्सेलीसँग १० गोलले स्तब्ध भएको थियो। सिजनको पहिलो खेलमा लेन्ससँग १० गोलले नै पराजित भएको पीएसजीले खराब लयलाई अन्त्य गर्न सकेन। तनावपूर्ण खेलमा पाँच खेलाडीले रातो कार्ड पाएका थिए। पीएसजीका नेमारलगायत तीन र मार्सेलीका दुई खेलाडीले रातो कार्ड पाएका थिए। कोरोना संक्रमणका कारण पीएसजी आफ्ना पाँचजना स्टार खेलाडीबिनै मैदान उत्रिएको थियो। पहिलो खेलमा पनि पीएसजीका सातजना रोजाइका खेलाडी कोरोनाका कारण मैदानबाहिर थिए। कोरोनामुक्त भएर फर्किएका नेमार र एन्जल डी मारियालाई उतारे पनि पीएसजी अन्ततः हार खान बाध्य भयो। पीएसजीलाई घरमै स्तब्ध बनाउन मार्सेलीका फ्लोरियन थाउभिनले गोल गरे। थाउभिनले ३१औं मिनेटमा गरेको गोल नै मार्सेलीको जितमा पर्याप्त बन्यो। मध्य भागमा बल्ल नियन्त्रणमा अब्बल रहे पनि पीएसजीले गोल फर्काउन सकेन। खेलको अन्तिममा दुवै टोलीका खेलाडी एकआपसमा विवादमा उत्रिएपछि केही बेर खेल रोकिएको थियो। विवादमा उत्रिएका दुवै पक्षका खेलाडीलाई रेफ्री थिए। कठिन जितसँगै मार्सेली पाँचौं स्थानमा उक्लिएको छ। लिगमा लगातार दुई जित निकालेको मार्सेलीले ६ अंक बनाएको छ। अंकविहीन पीएसजी १८औं स्थानमा छ। आइतबार राति नै भएको खेलमा निम्सलाई ४२ गोलले हराउँदै रेनेस लिगको शीर्ष स्थानमा उक्लिएको छ। लिगमा तीन खेल सकेको रेनेसले सात अंक बनाएको छ। तीन अंक बनाएको निम्स १२औं स्थानमा छ। अन्य खेलमा मोनाकोले नान्टेजलाई २१, लिलेले मेट्जलाई १०, एन्जर्सले रेइम्सलाई १०, ब्रेस्टले डिजोनलाई २० र लेन्सले लोरियन्टलाई ३२ गोलले हराएको छ। तनावपूर्ण खेलमा हात हालाहाल गर्दै पीएसजी र मार्सेलीका खेलाडी। एजेन्सी"
