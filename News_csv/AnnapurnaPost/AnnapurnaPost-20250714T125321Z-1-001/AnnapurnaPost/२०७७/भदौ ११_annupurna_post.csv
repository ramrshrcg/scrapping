शीर्षक,विवरण
संसदीय प्रणालीमै प्रश्न !,"संसदीय प्रणाली एक प्रजातान्त्रिक व्यवस्था मानिन्छ। तर यसको सुरुवातदेखि नै नेपालका लागि यो एक अभिशापसिद्ध भएको छ। नेपालमा यसको जन्म करिब ७२ वर्षअगाडि भएको मानिन्छ। यसबारे दुइटा कुरा महत्त्वपूर्ण देखिन्छ। पहिलो, श्री ३ महाराज प्रधानमन्त्री तथा मार्शल पद्मशमशेरले नेपालमा यसको जग हाल्ने कोसिस गरेका थिए। त्यसबेला भारदारी सभाको अवधारणामा यसको गठन गर्ने प्रयत्न भएको थियो। आखिर संसदीय प्रणालीको इतिहासले यो एउटा भारदारी सभाबाटै विकसित भएको पाइन्छ। दोस्रो, नेपालमा यसको जग हाल्न पनि भारतबाट यसका जानकारहरू आएका थिए। नेपालीहरूले चाहेर यो नेपालमा आएको थिएन। यसको मस्यौता तयार गर्न भारतबाट प्रकाश गुप्ताको नेतृत्वमा रघुवीर सिंह र रामउग्र सिंहहरू आएका थिए। यस मानेमा संसदीय प्रणाली नेपाली माटोको उत्पत्ति थिएन। त्यसैकारणले ७० वर्षभन्दा बढी समयसम्म यसको अभ्यास हुँदा पनि यसले नेपालमा जरा गाड्न नसकेको देखिन्छ। नेपाली मानसपटलमा संसदीय प्रथा भनेको खसीको टाउको देखाएर कुकुरको मासु बेच्ने प्रथा का रूपमा बसेको छ। यही भनेर नेपालमा १० वर्षसम्म माओवादी युद्ध भयो। संसदीय प्रथाको अभ्यास जसरी भयो, त्यो देखेर माओवादीले भनेका कुरा नेपालीले पत्याए। तर शान्ति प्रक्रियाका नाउँमा जब माओवादी आफैं यो प्रथाभित्र पसे, त्यसपछि उनीहरू पनि बिटुलिन थाले। आज उनीहरू आफ्नो अस्तित्व मेटेर यही व्यवस्था बोकेर हिँडिरहेका छन्। तर नेपाल र नेपालीको भलो यसबाट भएन। अर्को विडम्बना के देखिएको छ भने नेपाल कम्युनिस्ट पार्टीको जन्म हुँदा तत्कालीन एमाले र माओवादी दुवैले सो दलको सैद्धान्तिक दिशा जनताको जनवाद भनेर मानेका थिए। जनताको जनवाद भनेको संसदीय प्रणाली होइन, ठीक उल्टा हो। तर संविधान बन्यो संसदीय प्रणालीको जगमा। उही संसदीय संविधानअन्तर्गत सो पार्टीले निर्वाचन जित्यो र सरकार पनि बनायो। यसबाट के देखियो भने नेपाल कम्युनिस्ट पार्टी पूर्व फर्केको छ भने ऊ उभिएको संविधान पश्चिम फर्केको छ। अर्को शब्दमा भन्दा माओवादीले भनेजस्तै खसीको टाउको देखाएर कुकुरको मासु बेचिँदै छ। नेकपाको आन्तरिक झैझगडा अगाडि बढ्दै गयो भने दुईतिहाइ बहुमतप्राप्त वर्तमान सरकार पनि ढल्न सक्छ। यसबाट संसदीय प्रणाली नेपालमा कति फितिलो रहे छ भने देखाउँछ। हुन पनि यो प्रणालीभित्र के मात्र भएन ? एउटा मरिसकेको संसद्लाई जिउँदो बनाइयो। सत्ताधारीले चाहे भने एउटा मरिसकेको लासलाई जगाउन पनि सक्दा रहेछन्। त्यसमा पनि विनानिर्वाचन ८४ जना माओवादीलाई सांसद बनाइयो। आखिर संक्रमणको नाउँमा विनानिर्वाचन पनि सांसद बनाउन सकिँदो रहे छ। कहींकतै नसुनिएको सो संसद्लाई व्यवस्थापिकासंसद भनियो। हुन त व्यवस्थापिका भन्नु नै संसद् हो र संसद् भन्नु नै व्यवस्थापिका हो। फेरि किन दुवै शब्द प्रयोग गर्नुपयो ? त्यसको एउटै कारण थियो माओवादीको अहम्लाई चित्त बुझाउनु। संसद् मात्र भन्दा उनीहरू कुकुरको मासु बेच्ने थलोभित्र पसेको देखिने हुनाले व्यवस्थापिका शब्द थपियो। यसले थलो त्यही भए पनि आवरणसम्म बदलिएको देखियो। यसअगाडि पनि संसदीय सञ्चालनमा अनेक दुर्गति देखिए। राजनीतिक अस्थिरता भएको बखत सांसदहरूको किनबेच व्यापक रूपमा भयो। सत्तामा टिकिराख्न सांसदहरूलाई बैंकक लगिए। कति दिनसम्म होटलहरूमा थुनामा राखिए। कतिपय सांसदहरूले रातो पासपोर्ट बेचेर खाए। त्यसबापत विदेशमा नेपालीको ठूलो बेइज्जत भयो। कतिपय सांसदले सुनको तस्करी गरे। उनीहरू सांसद भएकै कारण मुक्त भए। सांसदहरूले पाउने सुविधा दुरूपयोग व्यापक रूपमा भयो। कतिसम्म भने केही पुरुष सांसदहरूले सुत्केरीले खाने औषधि पनि खाए। कालान्तरमा सांसदको पद खरिदबिक्री हुन थाल्यो। एकजना महिलाले सांसद हु नएमालेका नेतालाई तीन करोड रूपैयाँ बुझाएको तथ्य सार्वजनिक भयो। तर त्यसको कहिले खण्डन भएन। त्यसले एक प्रकारको परम्परा नै बसाल्यो। नेपालका धनाढ्य मानिसहरू पैसाकै बलमा सांसद हुने चलन आयो। यो चलनलाई यति स्वाभाविक रूपमा लिइन्छ मानो यो एउटा सर्वमान्य संसदीय प्रचलन नै हो। नेपालको राजनीतिक उथलपुथलमा संसदीय प्रथा कहिल्यै पनि बलियो देखिएन। राजा महेन्द्रले बेलायतबाट सर आइभोर जेनिङलाई बोलाएर एउटा राम्रो संसदीय व्यवस्था खडा गर्न एउटा संविधान नै बनाउन लगाए। त्यसै संविधानअन्तर्गत बीपी कोइरालाले दुईतिहाइभन्दा धेरै बहुमत संसद्मा पाए। केही समयपछि त्यही संविधानअन्तर्गत राजा महेन्द्रले बीपीको सरकार फालिदिए। प्रश्न के उठ्छ भने यदि दुईतिहाइ बहुमतको समर्थन प्राप्त सरकार फालिन्छ र जनताले त्यसलाई स्वीकार गर्छ भने त्यस्तो व्यवस्थाले नेपालमा जरा गाड्न नसकेको सावित भएन ? आजको नेपालमा नेकपाको त्यस्तै दुईतिहाइ बहुमतको समर्थनप्राप्त प्रधानमन्त्री केपी शर्मा ओलीको सरकार छ। तर यसको अवस्था पनि बलियो देखिन्न। यदि कुनै प्रकार यो फालियो भने के नेपाली जनताले स्वीकार गर्दैनन् ? अर्को कुरा, नेकपाभित्र चलिरहेको शक्ति संघर्षमा के देखियो भने ओली र उनका विरोधीहरूले आफ्नै पार्टीतिर हेरे। कसैले पनि संसद्तिर हेरेनन् जब कि सरकार राख्ने नराख्ने अधिकार संसद्को छ। यसको माने संसद् महत्त्वपूर्ण होइन। महत्त्वपूर्ण हो नेकपा। यसबाट पनि थाहा हुन्छ नेपालको राजनीतिक व्यवस्थामा संसद्ले महत्त्वपूर्ण भूमिका खेल्न सकेको छैन। अर्को दुष्टिबाट हेर्दा संसद्को बहुमतको पनि खास महत्त्व देखिन्न। २०४७ सालको परिवर्तनपछि नेपाली कांग्रेसले दुईपटक बहुमत पाएको हो। तर दुवैपटक यसका नेताहरूले संसद्को खिल्ली उडाए। पहिलोपटक गिरिजाप्रसाद कोइरालाले भंग गरे भने दोस्रोपटक शेरबहादुर देउवाले भंग गरे। यसबाट दुइटा कुरा प्रस्ट भयो। पहिलो, बहुमतले राजनीतिक स्थायित्व ल्याउन्न। किनभने दुवै संसद् आफ्नो म्यादभन्दा पहिल्यै भंग भयो। जुन संसद्ले पूरा म्याद काम गयो, त्यो संसद्ले सबभन्दा धेरै दुष्परिणाम ल्यायो। दोस्रो, संसदीय बहुमतको महत्त्व नरहने हो भने बहुमतको आवश्यकता नै किन पर्ने ? नेपाली कांग्रेसको दुवै संसदीय बहुमतका बेला बहुमत तोड्ने त्यस पार्टीको आन्तरिक कलह थियो। भन्नुको तात्पर्य राजनीतिक स्थायित्व र परिदृश्यमा पार्टीको जति महत्त्व रह्यो उति संसद्को रहेन। यो सम्भावना आजको राजनीतिक वातावरणमा पनि देखिएको छ। नेकपाको आन्तरिक झैझगडा अगाडि बढ्दै गयो भने दुईतिहाइ बहुमतप्राप्त वर्तमान सरकार पनि ढल्न सक्छ। यसबाट संसदीय प्रणाली नेपालमा कति फितिलो रहे छ भने देखाउँछ। नेपालको संसदीय अभ्यास केलाउँदा यो कहिल्यै पनि प्रभावकारी र गम्भीर देखिएन। ठूला दलका नेताहरूले यसलाई सत्ताको खेलमा हतियार मात्र बनाए। ह्विप लगाउने चलनले सांसदहरूको स्वतन्त्रता र स्वविवेक खोसिए। ६ सयजनाको संविधानसभा बन्दा धेरै सांसदहरू सुतेर बसे। संविधान जुन रूपमा नेताहरूले मस्यौदा गरेका थिए त्यही रूपमा पास गरे। संसद्को कुर्सी भाँच्ने कर्तुत पनि देखियो। संसद्मा जनमतको कदर हुनुपथ्र्यो, सो भएको देखिएन। राष्ट्रको स्वार्थविपरीत प्रस्ताव र बिलहरू आउँदा पनि यसले सहर्ष स्वीकार गरेर बस्यो। सांसदहरूका लागि विदेशी दूतावास र एनजीओका कार्यक्रम संसदीय बैठकभन्दा धेरै महत्त्वपूर्ण देखियो। यसको चालचलनबाट दिक्क मानेर मानिसहरू अबका दिनमा सांसदहरू मन्त्री हुन नपाउने र सांसदको संख्या सय या पचासमा झार्नुपर्छ भनेर सुझाइरहेका छन्। संसदीय प्रथा कहिल्यै पनि सन्तोषजनक नभएकाले यो नेपालका लागि एक अभिशाप नै ठहरिएको छ।"
कवित्वका धनी घिमिरे,"जन्मेपछि मर्नुपर्ने शाश्वत नियम पछ्याएर राष्ट्रकवि माधव घिमिरेले भौतिक देह त्याग गर्नुभएको छ। शतायुर्र्वै पुरुष भन्ने वेद वाक्यको पूरा उपयोग गरेर सय वर्ष पूरा गरी उहाँले देहत्याग गर्नुभएको हो। यस अर्थमा घिमिरेको मृत्युलाई लिएर आश्चर्य, दुःख र चिन्ता व्यक्त गर्नु पर्र्दैन र आवश्यक पनि होइन। तर सबैको जन्म एकैपटक हुने भए पनि कोही एकपटक मात्र मर्छन्, कोही पटकपटक मर्छन्, कोही भने भौतिक रूपमा मरे पनि कीर्ति, स्मृति र पुरातात्विक हिसाबले कहिल्यै पनि मर्दैनन्, अजरअमर हुन्छन्। एकपटक मर्नेहरूको नाम स्मृतिमा तत्काल मात्र आउँछ भने धेरैपटक मर्नेको नाम केही समय चर्चामा आउँछ र क्रमशः बिलाउँदै जान्छ। तर जो कीर्तिमान छन्, जसको कृति कौयन् पुस्ता र युगयुगसम्म रहिरहन्छ, तिनीहरूका नाम बाँच्नेको मनमा सधैं रहन्छ। यी तीन किसिमका मृत्युमा घिमिरेको मृत्यु शाश्वत मृत्यु हो। पुस्ता र युगले सधैं सम्झिरहने मृत्यु हो। नेपाली साहित्यका फाँटमा लेखक र कविहरू धेरै छन्। तीमध्ये केहीका लेखनमा अप्रतिम लेखन शक्ति र विशेषता छन्। घिमिरे ती अप्रतिम लेखकमध्येमा पर्ने विशिष्ट नाम हो। कवितामा लय, अर्थ, छन्द, अनुप्रास र हृदयस्पर्शिता हुनुपर्छ। यी गुण भएपछि नै कविता बन्दछ भनेर कविता परिभाषित गर्ने र कवितालाई साहित्यको सारथि बनाउने बेजोड इतिहास घिमिरेले बनाएर गएका छन्। यसको अनुपम उदाहरण उनले गौरीमा स्थापित गरेका छन् जो माया पहिले बस्यो हृदयमा बिर्सेर बिर्सिन्न त्यो जो छाया पहिले पस्यो नजरमा खुर्केर खुर्किन्न त्यो साहित्यभित्रको रसास्वादन गर्न घिमिरेको उल्लिखित पंक्ति नै पर्याप्त हुन्छ। पूलको थुंगा बगेर गयो गंगाको पानीमा, गाउँछ गीत नेपाली ज्योतिको पंख उचाली आजभोलि देख्दिनँ म तिनी कता गइन्। राति त्यतै सिरानी होस् तिनी जता गइन् जस्ता अनगिन्ती कालजयी, देशजयी, र विश्वजयी लेखनका माध्यमबाट घिमिरेले साहित्य सेवा, समाज सेवा र कविताको सेवा गरेका छन्। विश्वलाई सुरक्षित बनाउने चिन्ता र चिन्तन उनै कविमा थियो । शेक्सपियर, वड्र्सवर्थ, शेली, किट्स्जस्ता कवि पनि मीठो कविता लेख्थे। लयात्मक रूपमा समाजलाई सन्देश र भाषिक परिष्कार दिन्थे, तर घिमिरेले तीभन्दा एक कदम माथि उठेर साहित्यमार्फत आणविक विश्वलाई शान्तिवाटिका बनाउनुपर्ने धारणा आफ्ना कृतिमा दिएर गएका छन्। कवि घिमिरे सहयोगी मन र उदार सोच भएका व्यावहारिक व्यक्तित्व पनि थिए। पंक्तिकारसँग उनको सम्बन्ध यस अर्थमा पनि अविस्मरणीय रहेको छ। घटना २०३६ साल जेठतिरको हो। पंक्तिकार आचार्य (सर्वदर्शन) र एमए (अर्थशास्त्र) को अन्तिम परीक्षा दिएर कामको खोजीमा थिए। त्यसबेला पनि योग्यताअनुसार काम पाउन सर्वसाधारणलाई सजिलो थिएन। क्षमता र हैसियत भएका जति थिए, अवसर त्योभन्दा कम थियो। त्यसबेला घिमिरे तत्कालीन राजकीय प्रज्ञा प्रतिष्ठानमा उपकुलपति थिए। पंक्तिकार उनलाई भेट्न गए र पीएमार्फत एउटा कविता लेखेर भेट्न आएको सूचना पठाए। कवितामा भेट्ने अनुरोध पठाएको कुराले घिमिरेलाई कूतुहल र नौरो अनुभूति भएछ। शैक्षिक योग्यता, प्रतियोगितामा पाएका प्रमाणपत्र र केही दिनअगाडि अन्तरक्याम्पस वक्तृत्वकला प्रतियोगितामा प्रथम भएर स्वर्णपदक र नगद पुरस्कार पाएको घटनाले उनको सहयोगी हृदय र योग्यताको उपयोग र सम्मान गर्नुपर्छ भन्ने धारणालाई मलजल गरेछ। त्यसैले उनले त्यसको उपयोग गर्ने सोच बनाएछन्। शब्दले मात्र राष्ट्रकविको सम्मान दिने नभएर उनका कृतिहरूको एकीकृत पुनः संस्करणप्रकाशन र सकिसकेको भनिएको ऋतम्भरा महाकाव्यको खोजी गरी प्रकाशन गर्न लाग्नुपर्छ। तत्कालीन कुलपति लैनसिंह बाङ्देलसँग सल्लाह गरेर भोलिपल्टदेखि नै अधिकृत स्तरको सेवामा नियुक्त दिने निर्णय गर्न निवेदन लेखाएका थिए। सायद त्यसैको प्रभाव र सिर्जनशीलता देखेर होला पंक्तिकारको मभित्र अर्कै छ भन्ने छन्दप्रधान कविता संग्रहमा उनले कवितालाई मूल्यांकन गर्ने पूर्वीय पद्धति र पश्चिमी पद्धति प्रचलनमा भएको औँल्याएका छन्। पूर्वीय शैलीमा लेखिएका सबै कविता पुराना र पश्चिमी शैलीमा लेखिएका सबै आधुनिक भन्ने भ्रम चिर्नुपर्ने बताएका छन्। प्रकाशभन्दा पर आकाश हुन्छ र आकाश र ज्ञानभन्दा पनि पर कविको गति हुन्छ। कवितामा प्राचीनता भन्नु भुल्भुले मूलले आपूर प्राप्त गर्नु हो। मूलबाट निश्रित नदी आखिर त्यसै भूमिमा विलाउँछ। कविता वास्तविक कविता हो भने चिरनवीन हुन्छ। चाहे ती पूर्वका हुन् वा पश्चिमका। पहिलेका हुन् वा अहिलेका। कविताको सही मूल्यांकन त कवितात्मक अनुभूतिमै हुन्छ। कवितात्मक अनुभूति सुषुप्तिको जस्तो हुन्छ। त्यहाँ काल, जाति, वर्ण, लिंग केही पनि हुँदैन, आनन्द मात्र हुन्छ। आनन्द सागरमा चोपलिएका मानवीय मूल्यहरूमा रस बस्छ। त्यसैको आलोकमा समाजले सुस्केरा हाल्छ, सास फेर्छ र पाठकलाई चेत भरिदिन्छ। केही साहित्यकारहरू विद्रोही स्वभावका हुन्छन् तर माधव घिमिरेमा विद्रोही चेत थिएन भने पनि हुन्छ। साहित्यमा व्यक्त विद्रोही शब्दले तत्काल ताली र स्याबासी पाए पनि शाश्वतताका लागि शब्द, लय र अर्थपूर्ण संयोजनले नै काम गर्छ। भंगेरा र भंगेरी कुरा गर्छन् कसरी जस्ता चेतना, सृजना र सरलताले भरिपूर्ण भएका कृतिलेखनले उनलाई यस कालखण्डका सर्वाधिक रुचाइएका स्रष्टाका रूपमा परिचय दिन्छ। उनका कविता पढ्ने भन्दा पनि मस्तिष्कमा सजाइने किसिमका छन्। छन्द कविताका पारखी र अनुयायी माधव घिमिरे वेछन्दका कविताको भने आलोचना गर्न पछि पर्दैनन्। बेछन्दका कवितामा पनि भाव हुन्छ, सरलता हुन्छ, शब्द हुन्छ भनेर कुरा गर्दाको एउटा अनौपचारिक भेटमा उनले त्यसमा सुन्दरता हुन्छ, तर प्राण हुँदैन भनेको प्रसंग स्मरणीय लागेको छ। कवि माधव घिमिरेलाई राज्यसत्ताको गुणगान गाएको जस्ता राजनीतिक गन्ध मिसाएर आलोचना गर्नेहरू भेटिन्छन्, तर उनका कृतिमा साहित्यिक लघुता देखाएर आलोचना गर्नेहरू भेटिन्नन्। यस अर्थमा पनि उनी सच्चा कवि र साहित्यकार हुन्। कविहृदय पग्लने र बहने सन्दर्भमा यदाकदा देखिएका स्तुतिगान र राजनीतिका बाछिटा उनका सरल र मर्मस्पर्शी साहित्य सिर्जनाका भेलमा हराउँछन्। दोष र कमजोरी नभएको मानिस ईश्वरीय सृष्टिमा अरू एक जना मात्र भइदिएका भए उनलाई लागेको बाछिटे दोष अलि बढी चम्किन्थ्यो होला तर त्यो सम्भव नहुने भएकाले नीरक्षीरमिवाम्वुवत् को सिद्धान्तले माधव घिमिरेलाई हेर्दा उनी सच्चा कवि र मात्र सच्चा साहित्यकार हुन्। शब्दले मात्र राष्ट्रकविको सम्मान दिने नभएर उनका कृतिहरूको एकीकृत पुनः संस्करणप्रकाशन र सकिसकेको भनिएको ऋतम्भरा महाकाव्यको खोजी गरी प्रकाशन गर्न लाग्नुपर्छ। त्यसबाहेक पनि उनका कृतिलाई अरू भाषामा अनुवादसमेत गराएर नेपाली साहित्यको उत्कृष्टता विश्वसमक्ष लैजानुपर्छ। व्यक्तित्व र कृतित्वको मूल्यांकनभित्र कृतिको संरक्षण र प्रवद्र्धन पनि पर्छ।"
कोरोना र बाबुरामको कामी बहस,"बाबुराम भट्टराई त कामी भएछन् नि ! काम सकेर आराम गरिरहेका आठदशजना निर्माण मजदुरका बीचबाट कसैले यो वाक्य बोलेपछि सबैजना गललल हाँसे। तर त्यसैको अर्को दिन एकाबिहानै सोही समूहका अर्का एकजनाले निष्कर्ष सुनाए झैं गरी भने, अब त जातपात नि नरहने भो गाँठे ! हरेक दिन बिहान आठ बजेदेखि दिनभर सँगै काम गर्ने त्यो समूहमा कति दलित र गैरदलित समुदायका थिए ? त्यो त थाहा भएन। तर गत जेठ १० गते रुकुम सोतीमा नवराज बिकसहित ६ जनाको विजातीय प्रेमको वियोगान्त अन्त्य हुने गरी सामूहिक नरसंहार भएपछि विक्षिप्त बनेका बाबुरामले एक दिन संसद्को रोस्ट्रममा उभिएर आफ्नो नामको पछाडि कामी लेखे फरक नपर्ने प्रस्ताव गरेका थिए। हो, त्यही सेरोफेरोमा समुदाय स्तरमा चलेका यस्ता छलफलबाट त्यो प्रस्तावको केही न केही छिटा भुइँतहसम्मै पुगेको तथ्य बुझ्न गाह्रो पर्थेन। यद्यपि जात गोत्र यथार्थमा केही होइन भन्ने सन्देश दिन खोजिएको आफ्नै अभिव्यक्तिप्रति बाबुराम स्वयं कति खरो उत्रिए वा उत्रने हुन् ? त्यो त हेर्न बाँकी नै छ। किनभने आजको दिनसम्म उनले आफ्नै घोषणाबमोजिम भट्टाराईको पछाडि कामी लेख्न थालेको कतै देखिएकोसुनिएको छैन। यहाँ कोरोना र कामी बहस सँगसँगै लट्पटिएर कसरी आयो भने एकातर्फ गणतन्त्र स्थापनासँगै संविधानतः जातीय विभेद पनि हटिसक्यो। त्यसैले राज्यसंरचनामा दलितलगायतका जातीय आरक्षणको औचित्य पनि सकियो। अब जातीय समावेशिताका आधारमा होइन बरु खुला प्रतिस्पर्धाबाटै योग्यले जिम्मेवारी लिनुपर्छ भन्ने आवाज झिनै रूपमा भए पनि मुखरित हुँदै छ। अर्कातर्फ कतिपयले भेरीमा हाम फालेको कारणले वा लकडाउन उल्लंघनको परिणति भनेर घटनालाई विषयान्तर गर्न खोजे पनि रुकुम नरसंहार यथार्थमा जातीय विभेदकै घटना थियो भन्ने निष्कर्ष संसदीय छानविन समितिले नै निकालेको छ। त्यसैले जातपात अझै समाजमा मानव सभ्यताकै कलंकका रूपमा खिल झैं गढेर बसेको छ भन्न हिच्किचाउनु पर्दैन। बरु डरलाग्दो पक्ष त के छ भने कोरोना कहरसँगै समाजमा छुवाछूतकै स्तरमा विभेदका नयाँ शृंखला देखिन थालेका छन्। कोरोना महाव्याधिसँगै समाजमा एक व्यक्तिले अर्कालाई मात्र होइन एक समुदायले अर्का समुदायलाई विभिन्न लाञ्छना लगाएर अपहेलित गर्ने क्रम सुरु भइसकेको छ। अझ राज्यको रबैया हेर्दा त यो विकृति वर्गीय विभेदकै तहमा विकास हुने लक्षण देखिँदै छ। मुलुकको स्वास्थ्य प्रणाली लगभग व्यापारीहरूको कब्जामा पुगिसकेको वर्तमान परिप्रेक्षमा पैसावाल सम्पन्नहरूका लागि त कोरोनाको जाँच पडतालदेखि उपचार (अहिलेको हकमा अक्सिजन, आईसीयू र भेन्टिलेटर) सम्म सहज र सर्वसुलभ हुने नै भो। यद्यपि एकपटक जाँच गर्दैमा सधैंका लागि हुने त होइन। निगेटिभ रिपोर्ट आएको मिनेटभरमै नयाँ संक्रमण सर्ने सम्भावना त्यत्तिकै छ। तर पनि पहुँचवाला र धनाढ्य भएकैले कतिपयलाई पीसीआर नेगेटिभ लाइसेन्स प्राप्त गर्न कुनै मुस्किल पर्ने देखिँदैन। यसरी कथित कोरोनामुक्तहरूको स्वघोषित जमात एकातर्फ समाजमा छाती फुलाएर आआफ्ना कामधन्दामा लाग्ने र अर्कातर्फ गरिब निमुखा भने कोरोनापीडित भएर यत्रतत्र भौंतारिँदै, अपहेलित हुँदै नयाँखाले अछूत को जीवन बाँच्दै हिँड्नुपर्ने अवस्था नआउला भन्न सकिन्न। ठूलाबडाले निजी अस्पतालबाट ६ घन्टामै पाउने पीसीआर रिपोर्ट आम सर्वसाधारणले सरकारीमा हप्तौं कुर्नुपर्ने अवस्था छ। कमिसनको चक्करमा यो ढिलाढाला अझै लम्बिन सक्ला। सायद सरकारी मेसिनहरू विस्तारै बिग्रँदै पनि जालान्। हालसम्म हवाईलगायत लामो स्थल यात्रामा अनिवार्य भएको पीसीआर नेगेटिभ कार्ड प्रणाली लामो समय यही अवस्था रहि रहे सरकारी कार्यालय प्रवेशदेखि सार्वजनिक जीवनयापनका लागिसमेत अनिवार्य नहोला भन्न सकिन्न। तर पहुँच र पैसा नहुनेका लागि पीसीआर रिपोर्ट हात पार्नै फलामको चिउरा सावित हुन सक्छ। प्रकारान्तरले विपन्न वर्ग तथा त्यसैको वरिपरि गोलबद्ध समुदाय नै यसबाट ज्यादा प्रताडित हुने भएकाले सामाजिक विभेदको एउटा नयाँ शृंखला फेरि यहींबाट निर्माण हुने सम्भावना प्रबल छ। कोरोना संक्रमितले भोग्ने तिरस्कार र अपहेलना त छँदैछन्। परिवार, समुदाय, भूगोल र क्षेत्रसमेतका सबैले सास्ती भोग्नुपरेको यथार्थ कतैबाट छिपेको छैन। बर्दियाकी कोरोना पोजिटिभ बालिकालाई दाङको आइसोलेसन केन्द्रमा लैजाँदै गर्दा गाउँपालिका अध्यक्षले बिरामीलाई दाङमा भिœयाउन दिइने छैन भनेर सार्वजनिक विज्ञप्ति निकालेको धेरै समय भएको छैन। उदयपुर, रौतहटलगायतका आम सर्वसाधारण बाँकी जिल्लाबाट बहिष्करणमा परेर उपभोग्य वस्तुका पसलमा मात्र होइन औषधिपसलमा समेत रूपैयाँ नचल्ने भएपछि जीवन कति कष्टकर भयो होला ? निश्चिय नै व्यक्ति जतिसुकै आत्मीय भए पनि उसभित्रको रोग आफन्त हुन सक्दैन। त्यसैले शारीरिकसामाजिक दूरी कायम नगरी धरै छैन। तर यी सम्पूर्ण अप्ठ्यारा हुँदाहुँदै संक्रमितहरू घृणाका पात्र होइनन्। उनीहरूलाई अपराधीलाई झैं व्यवहार गर्नु भनेको अर्को अपराध गर्नु हो। बरु सुरक्षा सतर्कता अपनाएर मानवीय सहयोग जति पनि गर्न सकिन्छ भन्ने सन्देश प्रवाह गर्न हामीले किन सकिरहेका छैनौं ? सबै अस्पतालका साह्रा ढोकाहरू बन्द भएपछि वीरगन्जमा एक महिलाको मृत्यु भएछ। के ती महिला हुनेखाने सम्पन्न परिवारकी हुन्थिन् भने त्यसरी नै मृत्युवरण गर्नुपथ्र्यो होला त ? उनको मृत्युको जिम्मेवार कोरोना भाइरसको डरले गेट नखोल्ने अस्पताल मात्र हुन् कि पहुँचविहीन वर्गप्रति सामाजको हेपाहा दृष्टिकोण ? यस्तो व्यवस्थापनले अझै कति विपन्नहरूले यसरी नै मृत्युवरण गर्नुपर्ने हो ? अझ जुनसुकै बेला आफैंसमेत रोगको सिकार हुन सकिने सम्भावना हुँदाहुँदै भाइरस संक्रमित नै नभएका परिवार सदस्य तथा समुदाय, भूगोल वा धर्मविशेषलाई छिःछिः र दूरदूर गर्ने मनोविज्ञान समाजमा किन र कसरी विकास भइरहेको छ ? सायद उत्तर खोज्न ढिलो हुँदै छ।"
सीमा विवाद समाधान यसरी,"नेपाल र भारतबीचको सीमा विवाद उत्कर्षमा पुगेको छ। लामो समयदेखि कालापानीमा भारतीय सुरक्षा फौज रहेको विषय जगजाहेर छ। भारतले गत वर्ष कालापानी आफ्नो राजनीतिक नक्सामा समेटेदेखि जोडतोडले उठेको विवाद भारतले धार्चुलादेखि लिपुलेख पास जोड्ने सडक उद्घाटन गरेपछि विवाद थप चुलियो। नेपालले लिम्पियाधुरा समेटेर आफ्नो राजनीतिक नक्सा जारी गरेर संविधानसमेत संशोधन गरेपछि नेपाल र भारतको कूटनीतिक सम्बन्धमा गतिरोध आएको छ। हालै मात्र भारतको गणतन्त्र दिवसको दिन नेपाल र भारतका प्रधानमन्त्रीका टेलिफोन वार्ता भएको छ। लगत्तै नेपाल र भारतका परराष्ट्र सचिवस्तरको वार्तासमेत भएको छ। यसले नेपाल र भारतबीच अवरुद्ध भएको कूटनीतिक सम्बन्धमा नयाँ मोड आउने आशा गरिएको छ। कूटनीतिक समाधान सीमा सन्धिले निर्धारित गेरका सीमामा विवाद उत्पन्न भएमा कूटनीतिक तथा राजनीतिक तहको वार्ताबाट समस्या समाधान गर्नुको विकल्प छैन। दुई मुलुकबीचको सीमा विवाद गम्भीर र जटिल विषय हो। शान्तिपूर्ण प्रयासको विफलताले युद्ध निम्त्याउँछ। युद्ध आफैंमा गैरकानुनी कार्य हो। तसर्थ विवादलाई कूटनीतिक माध्यमबाट प्रभावकारी रूपमा अगाडि बढाउन जरुरी हुन्छ। दुई देशले औपचारिक अनौपचारिक माध्यमबाट विश्वासको वातावरण सिर्जना गर्नुपर्ने हुन्छ र विषयवस्तुलाई वार्ताको टेबुलबाटै समाधान गर्ने कोसिस गर्नुपर्छ। कूटनीतिक वार्ताबाट समस्याको हल निकाल्नु नेपाल र भारतजस्तो भूराजनीतिक अवस्था भएका मुलुकका लागि सबैभन्दा हितकर हुन्छ। नेपाल र भारतबीचको कालापानी सीमा समस्या हल गर्ने एकमात्र उपाय कूटनीतिक वार्ता नै हो। वार्ता हुन नसके मात्र यो समस्यालाई अन्तर्राष्ट्रियकरण गर्नुपर्ने अवस्था आउन सक्छ। कालापानी क्षेत्रको समस्या काली नदीको मुहानका विषयमा दुई देशबीच मतभेद भएकाले उत्पन्न भएको हो। काली नदीको मुहान नेपालले दाबी गरेको लिम्पियाधुराको जोलिङकाङ ताल हो कि भारतले दाबी गरेको कालापानीको मूल हो भन्ने कुरा टुंग्याउनेबित्तिकै यो समस्या समाधान हुन्छ। महाकाली नदीको नेपाल र भारतको सीमाको अन्तिम विन्दुबाट यसका विवादित मुहान लिम्पियाधुराको जोलिङाङ ताल, लिपुखोलाको मुहान र कालापानीका मूलहरूको स्थलगत अवस्थितिको अवलोकनका लागि दुवै देशका प्रधानमन्त्रीहरूको संयुक्त भ्रमण जरुरी देखिएको छ। दुवै देश बसेर पहिला जलविज्ञान तथा नदी विज्ञानको सिद्धान्तअनुसार काली नदीको मुहान टुंगो लगाउने जिम्मा प्राविधिक टोलीलाई दिने सैद्धान्तिक सहमति गर्ने राजनीतिक इच्छाशक्ति दुवै देशले देखाउनुपर्छ। तथ्य, प्रमाण र जल विज्ञानको सिद्धान्तले जुन नदी महाकाली नदीको प्रमुख शाखा पुष्टि हुन्छ, त्यसलाई सहर्ष स्वीकार गर्ने इमानदार प्रतिबद्धता दुवै देशले जनाएर प्राविधिक टोलीलाई महाकाली नदीको मुहान टुंगो लगाउने कार्यादेश दिन तयार रहनुपर्छ। यस्तो प्राविधिक टोलीमा नेपाल र भारतका मात्र विज्ञ राख्दा समस्या आउने देखिएमा तेस्रो मुलुकका विशेषज्ञलाई समेत समावेश गराउन सकिन्छ। प्राविधिकहरूको अध्ययनले दिएको निष्कर्षलाई दुवै देशले मान्ने पूर्वसहमति भएमा समस्याको हल सजिलै निस्कन्छ। सुगौली सन्धिपछि सन् १८३३ मा नेपालको पूर्वीसीमा मेची नदीको मुख्य शाखाका बारेमा नेपाल र सिक्किमबीच विवाद भएकाले सन् १८३८३९ मा पानीको मात्रा, गहिराइ र लम्बाइका आधारमा मेची नदी मुख्य शाखा निर्धारण गर्ने सिद्धान्त प्रतिपादन गरी समास्या समाधान गरिएको थियो। नेपाल र भारतको सम्बन्ध साँच्चिकै राम्रो हुनुपर्छ भन्नेमा दुवै मुलुक सहमत भएमा समस्याको वैज्ञानिक हल निकालेर सधैंका लागि सम्बन्ध सुमधुर बनाउन सकिन्छ। पौराणिक, प्रशासनिक तथ्यहरू तथा वैज्ञानिक अध्ययनले सो क्षेत्र भारतको प्रमाणित भएमा नेपालले र नेपालको प्रमाणित भएमा भारतले सो क्षेत्रको दाबी छाड्नुपर्छ। सबै तथ्यले सो भूमि भारतको प्रमाणित गरेमा थप केही समस्या हुने कुरा भएन। तर सो क्षेत्र नेपालको प्रमाणित भएपछि पनि भारतलाई उक्त भूमि सामरिक वा अन्य कुनै कारणले नभइनहुने भन्ने कुनै कारण भएमा त्यस्तो अप्ठ्यारो वा आवश्यकता नेपालसँग भारतले राखेमा नेपालले सो भूमिमा आफ्नो सार्वभौमिकता स्थापित गरी निश्चित अवधिका लागि भारतलाई लिजमा दिन सक्छ। भारतीयलाई कैलाशसम्म तीर्थयात्रीका लागि मार्ग मात्र आवश्यक हो भने नेपाल र भारतका नागरिकले एकअर्काका मार्गहरू बेरोकटोक प्रयोग गर्दै आएकोमा सो मार्ग नेपालमा परे पनि भारतीय नागरिकलाई प्रयोग गर्न कुनै वाधाअवरोध हुने कुरा भएन। भारतलाई अन्य कुनै कारणले सो भूमि सधैंलाई नभइनहुने हो भने भारतले सो बराबरको भूमि अरू कुनै ठाउँमा नेपाललाई सट्टाभर्ना गर्ने प्रस्ताव गर्न सक्छ। सो कुरामा नेपाल सहमत भएमा नेपाल र भारतले भूमि सट्टापट्टा गेरर समस्या हल गरी असल छिमेकीको पहिचान दिन सक्छन्। नेपालचीन सीमा सन्धि हुँदा थुप्रै ठाउँको भूमि नेपाल र चीनले सट्टापट्टा गरेर हल गरको अनुभव नेपालसँग छ। त्यसैगरी भारत र बंगलादेशले पनि केही वर्षअघि जमिन सट्टापट्टा गरेरै सीमा समस्या हल गरेका छन्। त्यसैले नेपाल र भारतको सीमा विवाद हल गर्ने अन्तिम र सही उपाय भनेको कूटनीतिक वार्तालाप नै हो। यसका लागि प्रभावकारी र विश्वसनीय कूटनीतिक पहल र एकअर्काप्रतिको सद्भाव र मित्रतापूर्ण व्यवहार विकसित गर्नुपर्छ। अन्तर्राष्ट्रिय न्यायिक समाधान विवाद समाधान गर्न विवादका पक्षहरू साँच्चिकै सकारात्मक छन् तर विवादको जटिलताको कारणले पक्ष राष्ट्रहरू आपसी सहमतिमा कूटनीतिक समाधान गर्न असमर्थ रहेमा विवादलाई आपसी सहमतिमा अन्तर्राष्ट्रिय न्यायालयमा लैजान सक्छन्। अन्तर्राष्ट्रिय न्यायिक समाधान खोज्दा यस्तो विवाद सुन्ने न्यायिक निकायहरू र तिनीहरूको क्षेत्राधिकारबारे पनि स्पष्ट हुन आवश्यक हुन्छ। यस्तो विवाद सुन्ने दुइटा निकाय छन् अन्तर्राष्ट्रिय न्यायालय र मध्यस्थता स्थायी न्यायालय। सीमा विवाद कुनै राष्ट्रले चाहँदैमा सीधै अन्तर्राष्ट्रिय न्यायालयमा लैजान सक्दैन। अन्तर्राष्ट्रिय न्यायालयको क्षेत्राधिकार कसरी सृजना हुन्छ भन्ने कुराको चर्चा गर्नुपर्छ। अन्तर्राष्ट्रिय न्यायालयको क्षेत्राधिकार सामान्यत: तीन तरिकाबाट सृजना हुन्छ। १ आपसी सहमति : यो क्षेत्राधिकारअन्तर्गत विवाद समाधानका लागि दुवै पक्ष राष्ट्र आपसी सहमतिमा अन्तर्राष्ट्रिय न्यायालयमा लैजान तयार हुनुपर्छ। एउटा पक्ष राष्ट्र अन्तर्राष्ट्रिय न्यायालयमा जान सहमत नभएमा अर्को पक्ष राष्ट्र एकतर्फी रूपमा अन्तर्राष्ट्रिय न्यायालयमा जान सक्दैन। नेपाल र भारत यो विवाद कूटनीतिक रूपमा सुल्झाउन सक्दैनन् र अनावश्यक रूपमा विवाद गरेर आपसी सम्बन्ध बिगार्न चाहँदैनन् भने आआफ्ना प्रमाणसहित आपसी सहमतिमा अन्तर्राष्ट्रिय न्यायालयमा जान सक्छन्। यसरी विवादलाई अन्तर्राष्ट्रिय न्यायालयको निर्णयअनुसार सुल्झाएमा दुवै देशको मित्रतामा थप न्यायोपन आउनेमा विवाद छैन। तर यसो हुन सक्छ कि सक्दैन भन्ने कुरा दुई देशबीचको कूटनीतिक सम्बन्धको सफलता वा असफलतामा भर पर्छ। २ सन्धि वा सम्झौता : दुई देशबीच कुनै विवाद भएमा अन्तर्राष्ट्रिय न्यायालयको क्षेत्राधिकार स्वीकार गर्ने छौं भनी पहिल्यै विशेष सन्धि रहेछ भने अन्तर्राष्ट्रिय न्यायालयको क्षेत्राधिकार आकर्षित हुन्छ। तर, नेपाल र भारतबीच सीमा विवाद आएमा अन्तर्राष्ट्रिय न्यायालयको क्षेत्राधिकार स्वीकार गर्ने कुनै सन्धि नभएकाले यस क्षेत्राधिकारअन्तर्गत रहेर मुद्दा गर्न सकिने अवस्था छैन। अब नेपाल र भारतले यस्तो सन्धि गरेर नेपाल र भारतका बीचमा रहेका सीमा विवाद समाधान गर्न अन्तर्राष्ट्रिय न्यायालयको क्षेत्राधिकार स्वीकार गर्छौं भनी सम्झौता गरेमा अझै पनि अन्तर्राष्ट्रिय न्यायलयको क्षेत्राधिकार आकर्षित हुने ठाउँ छ। तर यसो गर्न दुवै मुलुक सहमत हुन सक्छन् कि सक्दैनन् भन्ने कुराले यसको निर्धारण गर्छ। नेपाल र भारतबीचको शदीऔंदेखिको सम्बन्ध सुमधुर राख्न यो विकल्पमा सहमत हुन सके दुवै देशको हितमा हुन्छ। ३ अनिवार्य क्षेत्राधिकार : यो क्षेत्राधिकार आकर्षित हुन कुनै पनि पक्ष राष्ट्रले मेरो विरुद्धमा कुनै राष्ट्रले मुद्दा हालेमा स्वीकार गर्छु भनेर कुनै पनि समय घोषणा गरेको हुनुपर्छ। नेपालले यस्तो घोषणा हालसम्म गरेको छैन। भारतले यो क्षेत्राधिकार मान्छु भनेर घोषणा गरेको भए पनि यो क्षेत्राधिकार मान्ने घोषणा नगरेका देशका हकमा र सीमालगायतका कतिपय विवादमा यस्तो क्षेत्राधिकार नमान्ने भन्ने शर्तहरू राखेका छन्। त्यसैले यस क्षेत्राधिकारअन्तर्गत नेपालले यो विवाद अन्तर्राष्ट्रिय न्यायलयमा लैजान सक्दैन। भारतले सीमाबारेमा अन्तर्राष्ट्रिय न्यायालयको क्षेत्राधिकार नमान्ने शर्त राखेकाले भारतले यो विवाद अन्तर्राष्ट्रिय न्यायालयमा लैजाने सम्भावना छैन। यसका अतिरिक्त विवाद समाधानको अर्को विकल्प मध्यस्थता पनि हो। विवादका पक्षहरू विवादको सामधानका लागि मध्यस्थको निर्णय स्वीकार गर्न तयार भएमा मध्यस्थता स्थायी न्यायालयद्वारा विवाद समाधान गर्न सकिन्छ। मध्यस्थतामा जानका लागि पनि दुवै देश सहमत हुन जरुरी हुन्छ। कुनै एक मुलुक तयार भएन भने यो विकल्पको बाटोमा जान सकिँदैन। अन्तर्राष्ट्रियकरण कूटनीतिक माध्यमबाट विवाद समाधान हुन नसकेमा विवाद समाधानको अर्को वैकल्पिक उपाय विवादको अन्तर्राष्ट्रियकरण हो। तर, विवादलाई कसरी र कतिबेला अन्तर्राष्ट्रियकरण गर्ने भन्ने कुरा महत्त्वपुर्ण हुन्छ। विवादको अन्तर्राष्ट्रियकरण गर्नुअघि त्यसबाट उन्पन्न हुने परिणामको आकलन गर्न जरुरी हुन्छ। तर, विवादको अन्तर्राष्ट्रियकरण गर्न कूटनीतिक वार्ताबाट विवाद समाधान हुनसक्ने सम्भावना समाप्त हुनुपर्छ। विवादका पक्षहरूले विवाद समाधानका लागि पहिले आवश्यक वार्तालाप, कूटनीतिक पहल तथा शान्तिपूर्ण माध्यम अपनाउनुपर्छ। कूटनीतिक पहल र वार्ताबाट समस्या समाधान गर्ने दुई देशका बीचमा स्थापित संरचना जीवितै छन् र विवाद समाधान गर्न सकिन्छ भन्ने आशा र आत्मबल छ भने विवादको अन्तर्राष्ट्रियकरण गर्नु उपयुक्त हुँदैन। कालापानीको विषय दुवै देशको उच्च राजनीतिक तहमा प्रवेश पाइसकेकाले विषयवस्तुको अन्तर्राष्ट्रियकरण कहिले र कसरी गर्ने भन्ने विषय महत्त्वपूर्ण हुन जान्छ। यस सन्दर्भमा विद्यमान संरचना भित्रबाट र उच्च राजनीतिक तहबाट पनि समस्या समाधान नभएमा नेपालसँग विषयवस्तुको अन्तर्राष्ट्रियकरण गर्ने विकल्प बाँकी रहन्छ। तसर्थ, विवादको अन्तर्राष्ट्रियकरण गर्नु भन्नुको अर्थ नेपालले आफ्नो प्रभावकारी र मजबुत कूटनीतिक क्षमता प्रदर्शन गर्ने हो र अन्तर्राष्ट्रिय समुदायमा आफूमाथि भएको अन्यायविरुद्ध जनमत तयार गर्ने हो। अन्तर्राष्ट्रियकरण नेपालले नै किन गर्नेभन्दा नेपालको भूमिमा भारतीय सुरक्षा फौजको उपस्थिति छ। नेपाल अन्यायमा परेको र कूटनीतिक समाधान सम्भव नभएपछि यो काम नेपालले नै गर्नुपर्छ। यसका लागि नेपालले मुख्यत: दुईवटा तरिका अपनाउनुपर्छ : पहिलो, नेपालले आफ्नो कूटनीतिक सम्बन्ध भएका मुलुकमा रहेका कूटनीतिक नियोगमार्फत नेपाली भूमि अतिक्रमण भएको विषयमा ती मुलुकका सरकारहरूलाई सहमत गराउन सक्नुपर्छ। यसो गर्न सकिएमा ती मुलुकले भारतलाई समस्या समाधानका लागि दबाब सृजना गर्न सक्छन्। नेपालले मूलत: संयुक्त राष्ट्रसंघ सुरक्षा परिषद्का स्थायी सदस्य राष्ट्रहरू र प्रभावकारी भूमिका भएका मुलुकका प्रतिनिधिहरूलाई विवादको विषयवस्तुमा सहमत गराउने र विश्वासमा लिने खालको कूटनीतिक प्रयास गर्न सक्नुपर्छ। दोस्रो, क्षेत्रीय र विश्वव्यापी अन्तर्राष्ट्रिय मञ्चहरूमा विषयवस्तुको उठान गर्ने र त्यस्ता मञ्चमार्फत विषयवस्तुको समाधानका लागि दबाव सृजना गराउन सक्नुपर्छ। सार्कलगायतका क्षेत्रीय संगठनको भूमिका प्रभावकारी देखिएका छैनन्। विश्वव्यापी मञ्चहरू पनि कुनै न कुनै निहित स्वार्थबाट प्रेरित भएकाले अन्तर्राष्ट्रिय शक्ति सन्तुलनका आधारमा रूपमा हेरिने र नेपाललाई खासै फाइदा हुने देखिँदैन। कुनै पनि दुईपक्षीय विवादलाई अन्तर्राष्ट्रियकरण गर्न राष्ट्रसंघ उपयुक्त थलो भए पनि शक्ति राष्ट्रहरूका स्वार्थका अगाडि साना र कमजोर राष्ट्रहरूका सरोकारका विषय कतिपय अवस्थामा महत्त्वहीन ठानिएका छन्। नेपालले राष्ट्रसंघलगायत अन्य मुलुकसँग प्रभावकारी कूटनीति सञ्चालन गर्न सकेमा सुरक्षा परिषद्बाट नेपालभारत सीमा विवादमा अनुसन्धान गर्ने वा विज्ञ खटाउने वा अन्य कुनै उपाय सिफारिस गर्न लगाउने अवस्थासम्म पुयाउन सके विवाद समाधानका मार्ग खुल्न सक्छ। यसका लागि विवाद समाधान नभएको अवस्थामा क्षेत्रीय शान्ति भंग हुन सक्ने अवस्था विद्यमान रहेको छ भन्ने कुरा नेपालले स्थापित गर्न सक्नुपर्छ। सन् १९५० कै दशकदेखि नै भारतले कालापानीमा आफ्नो सुरक्षा उपस्थिति जनाउँदा नेपालले तत्कालै सैनिक कारबाही सञ्चालन गर्न सक्थ्यो र नेपालले कुनै पनि प्रकारको प्रत्याक्रमणको कारबाही चलाएको भए आत्मरक्षाका लागि कारबाही चलाएको ठानिन्थ्यो र विवादको स्वत: अन्तर्राष्ट्रियकरण हुन्थ्यो, तर नेपालले कुनै पनि प्रकारको प्रतिरक्षात्मक कारबाही नचलाएकाले विवादलाई अन्तर्राष्ट्रियकरण गर्न प्रभावकारी कूटनीतिक प्रक्रिया थाल्नुपर्ने अवस्था आएको छ। विवादको अन्तर्राष्ट्रियकरण भइसकेपछि पनि कुनै पनि अन्तर्राष्ट्रिय संस्थाले स्वयं विवादको छिनोफानो गर्ने नभई विवाद समाधानका लागि प्रक्रिया र आधार सिफारिस गर्ने हो र यिनै सिफारिस गरिएका आधारहरूलाई मध्यनजर गर्दै विवादका दुवै पक्षले पुन: वार्ताबाटै छिनाफानो गर्नुपर्ने हुनाले धैर्यपूर्वक वार्ताबाटै विवादको छिनाफानो गर्ने प्रयत्न गर्नुपर्छ, अन्यथा समस्याको समाधान हुनुभन्दा समस्या अनावश्यक रूपमा गिजोलिने खतरा रहन्छ। सीमा विवाद यस्तो विषय हो, जसको अन्य कुनै उपायबाट समाधान नभएमा अन्तिममा युद्धको हल खतरा रहन्छ। पहिलो कुरा युद्ध आफैंमा गैरकानुनी हो। दोस्रो युद्धको परिणाम अमानवीय र अप्रिय हुन्छ। आधुनिक समयका युद्धहरू केवल दुई देशका मात्र समस्या नभएर क्षेत्रीय र विश्व शान्तिविपरीतको कार्य भएकाले युद्धको स्थिति आउन नदिन सीमा विवाद कूटनीतिक माध्यमबाटै हल गर्न पक्ष राष्ट्रहरूको प्रयत्न रहनुपर्छ। निष्कर्ष काली नदी कुन हो भन्नेमा विवाद रहेकाले तथ्य प्रमाणका आधारमा प्रभावकारी कूटनीतिक वार्ता गर्न दुवै पक्ष तयार रहनुपर्छ। कूटनीतिक वार्ताबाटै तथ्य प्रमाणका आधारमा यो समस्याको हल निकाल्ने इमानदार प्रयास दुवै मुलुकले गर्नुपर्छ। दुवै देशले पेस गरेका तथ्य प्रमाणमा विश्वास नभई कूटनीतिक समाधान निकाल्न असम्भव देखिए अन्तर्राष्ट्रिय न्यायालयमा असहमत हुने कारण छैन। नेपाल र भारतबीचको कालापानी सीमा समस्या हल गर्ने एकमात्र उपाय कूटनीतिक वार्ता नै हो। नत्र यो समस्यालाई अन्तर्राष्ट्रियकरण गर्नुपर्ने अवस्था आउन सक्छ। समस्यालाई अन्तर्राष्ट्रियकरण गर्दा भारतलाई समस्या सामाधानका लागि बाध्य पार्न विभिन्न अन्तर्राष्ट्रिय मञ्चहरू उपयोगी हुन सक्छन् भन्ने हो। तर, यो विकल्प प्रभावकारी हुनेनहुने कुरा अन्तर्राष्ट्रिय शक्ति सन्तुलनमा भर पर्छ। त्यसकारण, नेपाल र भारतबीच कूटनीतिक समाधानको गुन्जाइस रहेसम्म अन्तर्राष्ट्रियकरण गर्नु पनि उपयुक्त हुँदैन। अन्तर्राष्ट्रियकरणले समस्या अनावश्यक रूपमा गिजोलिने खतरा रहन्छ। विवादको अन्तर्राष्ट्रियकरण भइसकेपछि पनि कुनै पनि अन्तर्राष्ट्रिय संस्थाले स्वयं विवादको छिनोफानो गर्दैनन्। विवाद समाधानका लागि प्रक्रिया र आधार सिफारिससम्म गर्ने हो। यिनै सिफारिस गरिएका आधारहरूलाई मध्यनजर गर्दै विवादका दुवै पक्षले पुन: वार्ताबाटै छिनाफानो गर्नुपर्ने हुनाले धैर्यपूर्वक वार्ताबाटै विवादको छिनाफानो गर्ने प्रयत्न गर्नुपर्छ। यस्ता सिफारिसका आधारमा समस्या समाधान गर्न भारत राजी भएमा अन्तिममा दुई पक्षीय वार्ता नै गर्नुपर्छ। त्यसैले यो विवादलाई द्विपक्षीय कूटनीतिक पहलबाटै हल गर्न भरमग्दुर प्रयत्न गर्नुपर्छ। यो समस्या हल हुन सकेन भने यो समस्या अक्साई चीन एवं पाकिस्ताननियन्त्रित कश्मीर समस्याजस्तो बल्झिन सक्ने खतरा पनि त्यत्तिकै छ। (पौडेल नेपाल ल क्याम्पसका सहप्राध्यापक हुन्।"
"मी लर्ड, म फर्किन सक्दिनँ !","मानहानिको आरोपमा भारतका वरिष्ठ वकिल प्रशान्त भूषणलाई सर्वोच्च अदालतले दोषी ठहर्याउँदै सजाय सुनाउन २ दिन घर्काउँदै माफीमाग्न र भनाइ फिर्ता लिन भनियो। मनले नमागएिको माफी माफी नै हुँदैनथ्यो। न्यायालय माफी दिन चाहन्छ तर भूषण माग्दिनँ भन्छन्। शब्द फिर्ता लिन अन्तरात्माको आवाज हुनुपर्छ। भूषणले पछिल्लो भनाइ पनि मी लर्ड, म फर्किन सक्दिन् ! अवस्था अनौठो टकराहटमा पुग्यो। जसले माफी माग्नुपर्ने हो, ऊ आपूले उठाएका समग्र विषय सिलसिलेवार बहस होस् भन्ने माग गर्छ, माफी दिने शक्ति भने विषयलाई समग्रमा नभई अंशमालिँदै माफी दिन आतुर छ। अभियुक्त ले माफी नमाग्दा समग्र व्यवस्थामाथि नै प्रश्न उठे, संवैधानिक बेन्चको माग भयो। नेपाली राजनीतिका धेरै अग्ला मान्छे रूपचन्द विष्टलाई एकपटक राट्रिय पञ्चायत सदस्यलाई अपमान गरेको, निर्विकल्प पञ्चायतको खिस्सी उडाएकोमा भनाइ फिर्ता लिन भनियो। मण्डले र पञ्चायतको घेराका विष्टले शब्द फिर्ता लिएँ भने। झक्की स्वभाव परिचित पत्रकारले कारण सोध्दा विष्ट सिकारलाई गोली हानीं, सिकार ढल्यो, मर्यो। जे भन्नु थियो, भनीं। जनतामा बहस पुगिसक्यो। अब मरेको सिकारबाट मैले चिसो गोली निकालेको मात्र हुँ भनें। भारतीय पूर्वप्रधानमन्त्री अटलविहारी वाजपेयी, यसै पनि तेजतर्रार सांसद थिए, उनले एक दिन सदनमा भने कांग्रेसी आधा सांसद मूर्ख छन्। शब्द फिर्ता लिन होहल्ला भयो। तव वाजपेयीले भने कांग्रेसका सांसद आधाजसो बुद्धिमान छैनन्।तर भूषणले भने कूटनीतिक बाटो पछ्याएनन्। सडक र सदनमा लडिने संघर्ष भूषणले सर्वोच्च न्यायालयमा पुर्याए। नागरिक सरोकारका विषयमा ३० वर्षदेखि पैरवी गर्दै संघर्षरत भूषणका दुईवटा ट्वीटले व्यवस्था हल्लियो, तरंगित बनायोे। ११ वर्ष पहिलाको मुद्दा फेरि ब्युँझाइयो। अदालतले उनलाई ताने पनि विश्वव्यापी सत्ता, कर्पोरेट र न्यायालयको सम्बन्ध र प्रभावबारे गम्भीर बहस भने छेडिए। भूषणका दुई ट्वीट नागपुरको राजभवनमा मास्क र हेलमेट नलगाई सीजेआई (प्रधानन्यायाधीश) ५० लाखको एउटा मोटरसाइकलमा सवार भइरहेका छन्, जो भाजपाका एक नेताको हो। त्यो पनि यस्तो समयमा जब उनले सुप्रिम कोर्टलाई लकडाउन मोडमा राखेका छन्, जसले नागरिक न्यायसम्म पुग्ने आधारभूत अधिकारदेखि वञ्चित छन्। आपत्काल घोषित नगरे पनि भारतमा लोकतन्त्रलाई कसरी सखाप पारियो, यो थाहा पाउनका लागि भविष्यमा इतिहासकारले बितेका ६ वर्ष नियाल्नेछन् तब यस विनाशलाई सुप्रिम कोर्टको भूमिकाको मुख्यरूपमा रेखांकित गर्नेछन् र त्यसमा पनि महत्त्वपूर्ण पछिल्ला चारजना प्रधानन्यायाधीशहरूको भूमिकाको उनको सन् २००९ मा तहल्का पत्रिकामा छापिएको अन्तरवार्तामा १६ प्रधानन्यायाधीशमध्ये आधा भ्रष्ट छन् भनेका थिए। २०१२ देखि सुनवाइ नभएको त्यो मुद्दा फेरि ब्युँझाइयो। अभिव्यक्तिका स्वतन्त्रता भर्सेस मानहानि ती ट्वीटको प्रसंगलाई एटर्नी जनरलको सल्लाहबेगर अदालतले स्वतः संज्ञा नलिँदै १५ अगस्तमा मानहानि मुद्दाको १५ फैसलामा भूषणलाई दोषी सावित गर्यो विनासर्त माफी मागे कुनै दण्डात्मक सजाय नहुने। भूषण टसमस नभएर पुरानै कुरा दोहोर्याउँदै गए। जहिले र जहाँ पनि अक्करमा ठक्कर पुगेपछि हरेक शक्ति तिल्मिलाएर बदला लिन अहंकारमा उत्रिन्छ। तर, समयको चयन, मुद्दाको प्रकृति, अदालतको भूमिका, भूषणको समर्थनमा उत्रिएको जनमतले विषयलाई भारत र विश्वव्यापी नै बहस सुरु गरायो। १२ जना पूर्वन्यायाधीशसहित एक सय ३१ प्रबुद्ध नागरिकले समर्थनमा लिखत बयान जारी गरे। हजारौं वकिल पक्षमा उभिए। जनसरोकारका मुद्दामा अदालती घेरा र सडकमा मात्र देखिने सक्रियतावादी अब भने न्यायिक स्वतन्त्रताका चर्चित प्रतीक बन्दै नांगो उदारवादको सिन्डिकेट अध्यक्षताका लागि दस्ताबेज बने। अदालतमा भूषण ः मैले गरेका ट्वीट एक नागरिकका रूपमा सत्यलाई सामने ल्याउने प्रयास हो। म यस्तो बेला पनि बोल्दिनँ भने आफ्नो जिम्मेवारी उठाउन असफल सावित हुनेछु। म यहाँ राष्ट्रपिता महात्मा गान्धीको एउटा भनाइ राख्न चाहन्छु, म दया गर्नका लागि भन्दिनँ। म उदारता देखाउनका लागि भन्दिनँ। म अदालतले दिएको जस्तै सजाय पनि स्विकार्छु। यही एक नागरिकको पहलो कर्तव्य पनि हो। अदालत मलाई थप समय दिन चाहन्छ भने म यसलाई स्वागत गर्छु, तर यसबाट केही फाइदा हुन्छ भन्ने मलाई लाग्दैन। यसले अदालतको समय मात्र बर्बाद हुन्छ। मैले आफ्नो बयान फेर्ने यसको ठूलो सम्भावना छैन । मलाई यो भरोसा गर्न मुस्किल छ कि मेरा दुई ट्वीटले भारतको लोकतन्त्रको यस महत्त्वपूर्ण अंगलाई अस्थिर गरिदियो। म यस कुरालाई दोहोर्याउन चाहन्छु कि मेरा दुवै ट्वीट् मेरा विचार व्यक्त गर्छन् र लोकतन्त्रमा विचार व्यक्त गर्नु अति आवश्यक हुन्छ। म मान्छु कि लोकतन्त्रमा कुनै पनि संस्थानको खुला आलोचना संवैधानिक स्थिति बनाइराख्न अति आवश्यक छ न बोल्नु आफ्नो कर्तव्यलाई त्याग्नुजस्तै हो र त्यो पनि मजस्तो अदालतसँग जोडिएको व्यक्तिका लागि म दयाको भीख माग्दिनँ। न उदारताको अपिल नै गर्छु। यस विषयमा जे सजाय दिइन्छ म यहाँ कस्तै प्रकारको सजाय पनि शिरोधार्य गर्न आएको छु। जेलाई अदालत अपराध मान्छ, मेरो नजरमा त्यो गल्ती हैन। बरु नागरिकप्रतिको सर्वोच्च कर्तव्य हो। मलाई दुःख यसमा लागेको छ, अदालतको मानहानिको दोषी ठहर्याइयो जसको महिमा मैले दरबारी र जयजयकारको रूपमा नभई बरु ३० वर्षसम्म संरक्षक बनाइरहन कोसिस गरें। लोकतन्त्रमा खुला आलोचना जरुरी छ। हामी यस्तो समयमा छौं जब संवैधानिक सिद्धान्त रक्षा व्यक्तिगत निश्चिन्तताभन्दा धेरै महत्त्वपूर्ण हुनुपर्छ। बोल्न असफल हुनु कर्तव्यको अपमान हुन्छ। यो मेरा लागि खराब हुनेछ कि मैले प्रामाणिक टिप्पणीका लागि माफी मागिरहुँ। मानहानि र नेपाली अदालत नेपालमा मानहानि मुद्दाका उल्लेखनीय व्यक्तित्व छन्। अदालतमाथि औंला उठ्ने गरेका पनि छन्। पूर्वप्रधानमन्त्रीहरू डा केआई सिंह, सूर्यबहादुर थापा, गिरिजाप्रसाद कोइरालाले मानहानि मुद्दाको सामना गरे। वरिष्ठ वकिल कृष्णप्रसाद भण्डारीलाई (विश्वमै सबभन्दा बेन्चमै सक्रिय सम्भवतः बुद्ध वकिल, ९३ वर्ष) अदालती फैसलामा उहाँले मानहानि नै गर्न सक्नुहुन्न भन्यो। वरिष्ठ पत्रकार हरिहर विरही एक दिन जेल बसे। लोकमान सिंह कार्कीलाई अदालतपरिसरमै मोसो दल्ने विप्लव नेतृत्व नेकपासम्बधित विद्यार्थी नेता प्रकाश शाही महिना दिन जेल बसे। सर्वोच्चका कैयन् फैसला विवादमा परेका छन्। पछिल्लो घटना प्रहरी पूर्वनायब निरीक्षक रञ्जन कोइराला र पृथ्वी मल्ल सन्दर्भ छताछुल्ल भयो। पार्टी कोटामा न्यायाधीश नियुक्त हुन थालेपछि बफादारी संविधानको रक्षक कि नियुक्त दिनेप्रति ? प्रश्न उठे। वरिष्ठ अधिवक्ता शम्भु थापाले टीभी अन्तर्वार्तामा अदालत भ्रष्ट छ, वकिल र बिचौलियाले घुस खुवाउँछन् भन्दा कसैलाई आश्चर्य लागेन। सर्वोच्चका पूर्वन्यायाधीश प्रकाश वस्ती न्यायपालिकाको भविष्य जनआस्थाको सवालमा आउँदा दिन झन्झन् कष्टकर हुनेछन् भन्छन्। न्यायको अन्तिम भरोसा सर्वोच्च न्यायालय हो। विश्वासको संकट बढ्दै जाँदाप्रहरी, अदालतसँग पंगा लिँदा कुनै पनि फर्जी मुद्दामा फसाइदिन सक्छ भन्ने जनमानसमा आतंक भयो। सत्ताको चासो रहन्छ भने अझ बन्दी प्रत्यक्षीकरणमा फैसला सरकार पालना गर्दैन भन्ने देखिन्छ। पूर्वडीआईजी महेशविक्रम शाह एउटा कथामा लेख्छन्, पुलिस, वकिल, पत्रकार र नेता मिलेदेखि जस्तो मुद्दामा पनि अपराध सावित गर्न सकिन्छ। समस्या जब्बर छ भन्ने आत्मस्वीकृत सर्वोच्च अदालतले ३० साउनमा फेरि गर्यो। माननीय न्यायाधीश हरिकृष्ण कार्कीको संयोजकत्वमा आठ सदस्यीय समितिको कार्य न्यायपालिकामा हुन सक्ने विकृति, विसंगति, अनियमितता तथा बिचौलियाबाट हुन सक्ने क्रियाकलाप र त्यसको रोकथामका लागि चाल्नुपर्ने प्रभावकारी उपायका सम्बन्धमा विस्तृत अध्ययन गरी प्रतिवेदन पेस गर्न भन्ने कार्यादेशको पहिलो बुँदामायस सम्बन्धमा भएका पूर्वअध्ययन प्रतिवेदनका सुझावहरूसमेतको अध्ययन गरी न्यायपालिकामा हुन सक्ने विकृति, विसंगति, अनियमितता वा भ्रष्टाचार एवं बिचौलियाबाट हुन सक्ने क्रियाकलाप रोक्न कानुनी संरचनागतलगायत उपयुक्त र प्रभावकारी उपायसहितको प्रतिवेदन पेस गर्ने। अन्त्यमा, आलोचनात्मक चेत राख्ने बुद्धिजीवीहरूका लागि जेल बन्दै गएको भारतमा प्रशान्त भूषणको अर्थ आचरणले नैतिक पुँजी र भूमिकाले इच्छाशक्ति भएकाले मात्रै शक्तिसँग टकराउन सक्छ भन्ने हो। शक्तिसँगको डर पनि डराएर मुक्त भयो भने मात्र सत्ता, कर्पोरेट र क्लेप्टोक्रेसीसँग भिड्न सक्छ। केही जिउँदा मान्छे संसारमा अझै भएर मात्र प्रलय नआएको हो। पूरा समाज भ्रष्टीकरण भइसकेको छैन। सपना र दायित्व अझै तुहिएको छैन। धरतीका असल सन्तानका छातीमा धड्कन अझै सुनिन्छन्। यो अस्तव्यस्तता, महामारी, उग्र दक्षिणपन्थको धार्मिक र वर्चस्वशाली अभियानका बीचमा पनि मान्छेले नयाँ तरिकाले सोच्दैछन्। नयाँ समाज बन्नेछ, बनाउने जागृत समाज विश्वमै जाग्दैछ भन्ने सन्देश हो।"
सीपीएल क्रिकेट : २ विकेट लिएका सन्दीपले ४ रन जोडे,ट्रिनीडाड : क्यारेबिन प्रिमियर लिग ९सीपीएल० अन्तर्गत यस सिजनको पाँचौं खेलमा सन्दीप लामिछानेले बलिङ ब्याटिङ दुवैमा खेल्ने अवसर पाएका छन्। बलिङमा २ विकेट लिन सफल भएका सन्दीपले ब्याटिङमा ४ रन बनाए। सन्दीपको टोली जमैका ताल्लवाज भने ३६ रनले पराजित भएको छ। बिहीबार बिहान भएको खेलमा जमैकाले बार्बाडोज ट्रिडेन्ससँग प्रतिस्पर्धा गरेको थियो। क्वीन्स पार्क ओभलमा भएको खेलमा जमैकाले टस जितेर बलिङ रोजेको थियो। सुरुमा ब्याटिङ गरेको बार्बाडोजले २० ओभरमा ७ विकेट गुमाएर १४८ रन बनायो। अन्य ब्याट्म्यानले सामान्य प्रदर्शन गरे पनि वेस्ट इन्डिजका किल मेयर्सले ५९ बलमा ८ छक्का र ३ चौकासहित ८५ रन प्रहार गरे। जमैकाका लागि अफगानी स्पीनर मुजिव रहमानले उत्कृष्ट बलिङ गरे। उनले ४ ओभरमा १४ रन दिएर ३ विकेट लिन सफल भए। त्यसपछि सन्दीपले पनि बलिङमा जमैकाका लागि राम्रो योगदान गरे। ४ ओभरमा १६ रन दिएका उनले २ विकेट लिए। १०औ ओभरमा बलिङमा आएका सन्दीपले यस ओभरमा ३ रन दिए। १२औ ओभरको चौथो बलमा बार्बाडोजका रसिद खानलाई क्चाच आउट गराएका उनले यस ओभरमा जम्मा १ रन मात्रै दिए। १४औं ओभरमा नर्सेलाई बोल्ड आउट गरेका उनले यस ओभरमा ४ रन दिए। १६औँ ओभरमा १ चौकासहति ८ रन दिए। १४९ रनको लक्ष्य पछ्याएको जमैकाका लागि सुरुवाती व्याट्सम्यान कसैले पनि राम्रो योगदान पुर्याउन सकेनन्। बोनरले ३१ रनको योगदान दिँदा ब्लाकवुडले २८ रन बनाए। बलिङमा उत्कृष्ट प्रदर्शन गरेका बुजिव रहमानले ९औं नम्बरमा आएर निकै आक्रामक ब्याटिङ गरे। मुविज १० बलमा २ छक्का र १ चौकासहित १८ रन बनाएर आउट भए। १०औं नम्बरमा क्रिजमा आएका सन्दीप ६ बलमा ४ रन बनाउँदै नटआउट रहे। २० ओभरमा जमैकाले ९ विकेट गुमाएर ११२ रन मात्रै जोड्न सक्दा ३६ रनको हार व्यहोर्न पुग्यो। जमैकाले ५ खेल खेल्दा ३ मा जित र ३ मा हार व्यहोरेको छ। सन्दीपले यस सिजनको ५ खेल खेल्दा ७ विकेट लिन सफल भएका छन्।
