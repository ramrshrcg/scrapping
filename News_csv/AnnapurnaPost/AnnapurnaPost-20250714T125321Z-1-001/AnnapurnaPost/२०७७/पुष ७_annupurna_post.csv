शीर्षक,विवरण
यो कस्तो व्यवस्था हो ?,"जनवाद लागू भएको हो भने प्रधानमन्त्रीले पार्टीका सबै निर्णय मान्नैपर्छ, बहुदलीय जनवाद हो भने कसैको कुरा मान्नु पर्दैन कसैले भन्छन् यो संसदीय व्यवस्था हो। कसैले भन्छन् सुधारिएको संसदीय व्यवस्था हो। कसैले भन्छन् यो कम्युनिस्ट सरकार हो। कसैले यो कम्युनिस्ट सरकार होइन भन्छन्। जब आफ्नो दाउको कुरा आइपर्छ त्यसबेला मानिसहरू आआफ्ना तर्क दिने गर्छन्। हुन पनि सबै मानिसले आआफ्नो तर्क गर्न मिल्ने अवस्था छ। उदाहरणका लागि मन्त्रिमण्डल गठन र पुनर्गठनमा प्रधानमन्त्रीको भूमिकाबारे विवाद निस्क्यो। संसदीय व्यवस्थाअनुसार मन्त्रिमण्डल गठन र पुनर्गठन गर्ने अधिकार सबै प्रधानमन्त्रीकै हो। कसलाई मन्त्री बनाउने, कोबाट राजीनामा माग्ने, कसको मन्त्रालयमा के भइरहेछ भनेर रुचि राख्ने, त्यसमा के परिवर्तन गर्नुपर्छ भनेर आदेश दिने अधिकार प्रधानमन्त्रीको हुन्छ। यी विषयमा उनको निर्णयलाई कसैले हाँक दिन सक्दैन। मानिसहरूले उनको कुरा काट्न सक्छन् तर आखिरमा हुन्छ प्रधानमन्त्रीकै इच्छाअनुसार। तर यो प्रचलन कम्युनिस्ट व्यवस्थामा हुँदैन। कम्युनिस्ट व्यवस्थामा कम्युनिस्ट पार्टीको निर्णय नै आखिरी निर्णय मानिन्छ। त्यसैकारण प्रधानमन्त्री ओलीले आफ्नो पार्टीसित सल्लाह नै नगरी, उससित सम्पर्क नै नराखी आफूखुसी मन्त्री बनाउने र निकाल्ने गरेको कार्य गलत हो भनेर आलोचना भएको छ। आखिर प्रधानमन्त्री बनाउने पनि पार्टी नै हो। जनताको मत प्राप्त गर्ने पनि पार्टी नै हो। त्यसकारण मन्त्रिमण्डल बनाउने कुरामा पनि पार्टी हाबी हुनुपर्छ भनेर तर्क गरिएको छ। यही कुरा प्रस्ट नभएकाले नेपाल कम्युनिस्ट पार्टीमा खलबल र तानातानी भइरहेको छ। यसको पृष्ठभूमिमा जाने हो भने अरू नमिल्दा कुरा भेटिन्छन्। तत्कालीन एमाले र माओवादी पार्टी एकीकरण हुँदा जनताको जनवाद या जनताको बहुदलीय जनवादलाई मान्ने प्रश्न उठ्दा महाधिवेशनसम्म सो विवादलाई थाती राख्ने सहमति भएको थियो। तर यो विवादले त्योभन्दा अगाडि नै सो पार्टी लाई गाँजेको छ। अहिले चलिरहेको विवाद पनि यसै दोधारे सोचाइ र धारणामा टिकेको छ। प्रधानमन्त्री ओलीले आफूलाई जनताको बहुदलीय जनवादका अनुयायी मान्छन्। तर त्यसै पार्टीका अर्का अध्यक्ष पुष्पकमल दाहालले जनताको जनवादका समर्थक मान्छन्। बहुदलीय जनवाद भनेको संसदीय व्यवस्थाको अर्को आवरण हो। तर जनताको जनवाद यसको ठीक उल्टा हो। याने जनवादअन्तर्गत प्रधानमन्त्री ओलीले गरेका सबै काम गलत हुन्। नेपालमा जनवाद लागू भएको हो भने प्रधानमन्त्रीले आफ्नो पार्टीका सबै निर्णय र सल्लाह मान्नैपर्ने हुन्छ। तर बहुदलीय जनवाद हो भने उनले कसैको कुरा मान्नुपर्दैन। यसमध्ये कुन सत्य हो र कुन असत्य हो भनेर छुट्ट्याइएको छैन। त्यसैले झगडा भइरहनु स्वाभाविक हो। एकातिर यो लोकतन्त्र हो भनेर भन्ने अर्कातिर यसका मुख्य शासकलाई अधिनायक भयो भनेर पनि दोषारोपण गर्ने कुरा कत्तिाको मेल खान्छ भनेर पनि प्रश्न उठ्छ। यो लोकतान्त्रिक व्यवस्था हो भने यसबाट कसरी अधिनायकवाद निस्कन सक्छ ? राष्ट्रपतिको विज्ञप्तिमा संसदीय प्रणालीका आधारभूत मर्म एवं मूल्यमान्यता तथा हाम्रो आफ्नै र संसदीय प्रणाली भएका विभिन्न मुलुकको अभ्यासबमोजिम संघीय संसद्को वर्तमान प्रतिनिधिसभा विघटन गरी ताजा जनादेशका लागि नेपाली जनतासमक्ष जाने गरी भनेर भनिएको छ। तर संविधानको जुन धारा घोषणामा उल्लेख गरिएको छ; त्यसमा उल्लेख गरिएका कुरा हालको परिस्थितिसित मेल खाँदैन। किनभने प्रधानमन्त्रीले विश्वासको मत प्राप्त गर्न नसकेमा वा प्रधानमन्त्री नियुक्त हुन नसकेमा मात्र प्रधानमन्त्रीले राष्ट्रपतिलाई सिफारिस गर्न पाउने अधिकार दिइएको छ। तर हालको अवस्थामा न प्रधानमन्त्रीले विश्वासको मत प्राप्त गर्न कोसिस गरे, न त अर्को प्रधानमन्त्री नियुक्त हुन नसकेको स्थिति हो। त्यसकारण प्रतिपक्षी दल नेपाली कांग्रेसले सो निर्णयलाई लोकतान्त्रिक मूल्य, मान्यता र संवैधानिक व्यवस्थाप्रतिकूल मानेको छ। एकातिर यो लोकतन्त्र हो भनेर भन्ने अर्कातिर यसका मुख्य शासकलाई अधिनायक भयो भनेर पनि दोषारोपण गर्ने कुरा कत्तिको मेल खान्छ भनेर पनि प्रश्न उठ्छ। यो लोकतान्त्रिक व्यवस्था हो भने यसबाट कसरी अधिनायकवाद निस्कन सक्छ ? हुन त जर्मनीका हिटलर पनि निर्वाचित शासक नै थिए र प्रजातान्त्रिक पद्धतिअन्तर्गत सम्पन्न निर्वाचनबाटै चुनिएर आएका थिए। के हाम्रो पनि त्यस्तै व्यवस्था हो ? के हाम्रो पद्धतिअन्तर्गत पनि अधिनायकवाद फस्टाउन सक्छ ? त्यस्तो हो भने यसलाई कसरी लोकतन्त्र भनेर मान्ने ? नेपालको संविधानले अधिकारको पृथकीकरण मानेको छ। यसको माने हो कार्यकारिणी, विधायिका र न्यायपालिकाका कर्तव्य र अधिकार अलगअलग हुन्। यस्तो व्यवस्थालाई प्रजातान्त्रिक व्यवस्था पनि भन्ने गर्छन्। तर जुन किसिमले प्रधानमन्त्रीले विभिन्न मानिसहरूका बारेका बोल्ने गर्छन्; त्यसबाट यो पृथकीकरण लागू भएजस्तो छैन। जस्तो वाइडबडी काण्डमा तत्कालीन पर्यटनमन्त्री रवीन्द्र अधिकारीको कुनै दोष छैन भनेर प्रधानमन्त्री ओलीले भने। सो काण्डबारेमा छानबिन गर्ने संस्था अर्कै छ। सो छानबिनबाट निस्केको तथ्यका आधारमा अधिकारी दोषी हो कि होइन भन्ने न्यायालय मात्र हो। तर प्रधानमन्त्रीले न्यायालयले भन्नुपर्ने कुरा भनिदिँदा यो व्यवस्था नै अर्कै परे छ कि भन्ने शंका हुन्छ। त्यसैगरी बालुवाटारको जग्गा प्रकरणमा अर्थमन्त्री विष्णु पौडेल पनि निर्दोष छन् भनेर प्रधानमन्त्री कुर्ले। तर त्यसमा कसैले विश्वास गरेनन्। छानबिनपछि न्यायालयले सो कुरा भनेको भए त्यसको कानुनी आधार हुने थियो। मानिसहरूले नपत्याए पनि विष्णु पौडेल साँच्चैको निर्दोष नै ठहरिन्थे तर त्यसो भएन। प्रधानमन्त्रीले मात्र सो कुरा भन्दा त्यसको कुनै मूल्य नै नहुने रहेछ। विष्णु पौडेल आज पनि दोषी नै मानिन्छन्। मानिसहरू सो कुरा बराबर निकाल्छन्। त्यही घट्ना गोकुल बाँस्कोटाबारे पनि भयो। ७० करोड रूपैयाँको घुसबारे उनको अडियो बाहिर आएपछि उनीले आफ्नो पदबाट राजीनामा दिए। तर दोषी हो कि निर्दोष भनेर कुनै संस्थाले छानबिन गरेन। सो नहुँदासम्म जनमानसमा उनी दोषी नै मानिन्छन्। प्रधानमन्त्रीले उनी निर्दोष छन् भनेर त्यसको कुनै कानुनी आधार हुँदैन, न उनीलाई मानिसहरूले निर्दोष नै ठान्छन्। यस्ता घटनाले यो कस्तो व्यवस्था रहेछ भन्ने प्रश्न उठ्छ। यसको उत्तर कसैले दिन सक्दैन। यसको परिणाम दलहरूभित्र तानातान र छिनाझपटी मात्र हुने गर्छ। यो संविधानको अनेकतामध्ये राष्ट्रपतिको भूमिका पनि हो। नेपालमा एक राष्ट्रपति रहनेछ भनेर संविधान भन्छ। तर सो राष्ट्रपतिको जिम्मेवारी राष्ट्र जोगाउने हो भनेर भनिएको छैन। आश्चर्य के लाग्छ भने राष्ट्र नै जोगाउन नपर्ने राष्ट्रपति कस्तो हुन्छ होला ? त्यसमा पनि अरू आश्चर्यलाग्दो कुरा के भने त्यो राष्ट्र जोगाउने जिम्मा नेपालका नागरिकलाई सुम्पिएको छ। हरेक नागरिकको कर्तव्य नेपालको राष्ट्रियता, सार्वभौमिकता र अखण्डता जोगाउने हुने छ भनेर संविधानले भनेको छ। त्यसैले सोध्न मन लाग्छ यो कस्तो व्यवस्था हो ? हालैको राजनीतिक परिघटना हेर्दा पनि आश्चर्य मान्नुपर्ने स्थिति देखापर्छ। एकातिर प्रधानमन्त्रीले प्रतिनिधिसभा भंग भइसक्यो भन्दै छन्। सोही कुरा राष्ट्रपतिबाट पनि घोषणा भइसक्यो। तैपनि सो प्रतिनिधिसभा भंग भएको छैन भनेर यसका सदस्य भेला भएका छन्। त्यही सभामा प्रधानमन्त्रीमाथि अविश्वासको प्रस्ताव पनि राख्ने तयारी भइरहेको छ। कसलाई विश्वास गर्ने कसलाई नगर्ने ? यो कस्तो व्यवस्था आयो हामीकहाँ ? कस्तो भुमरीमा पर्यौं हामी ?"
स्थिरताको प्रत्याभूति गर्न जनताको अभिमत,"निर्वाचनले लोकतन्त्रलाई थप सुदृढ र परिपक्व बनाउँछ किनकि हाम्रो लोकतान्त्रिक प्रणाली नयाँ छ, तर कमजोर छैन आदरणीय दिदीबहिनी तथा दाजुभाइहरू,  निर्धारित समयभन्दा डेढ वर्षअगावै ताजा जनादेशका निम्ति जनतासमक्ष जानुपर्ने अवस्था सिर्जना होला भन्ने अनुमान हामी कसैलाई पनि थिएन। २०७४ साल मंसिरमा सम्पन्न आम निर्वाचनको जनादेश राजनीतिक स्थायित्वको पक्षमा थियो। तर, जनादेश र जनभावनाविपरीत राष्ट्रिय राजनीतिलाई अन्त्यहीन एवं अर्थहीन विवादमा अल्झाएर गतिरोध सिर्जना गरिएपछि; संसद्लाई अर्थहीन तुल्याइएपछि र जननिर्वाचित सरकारलाई असहयोग, विरोध र घेराबन्दीमा पुर्याइएपछि मेरासामु सार्वभौम जनतासमक्ष जानुको विकल्प रहेन। त्यसैले जनतासमक्ष प्रस्तुत गर्ने निष्कर्षअनुरूप हिजो २०७७ साल पुस ५ गते प्रतिनिधिसभाको विघटन गरेर आगामी २०७८ साल वैशाखमा नयाँ निर्वाचन गर्ने निर्णय गरिएको व्यहोरा निवेदन गर्न चाहन्छु।  सतहमा हेर्दा हिजो विकसित घटनाक्रम अप्रत्यासित र आकस्मिकजस्तो देखिए पनि यो परिस्थिति लामो समयदेखि राष्ट्रिय राजनीति र मूलतः सत्तारुढ नेपाल कम्युनिस्ट पार्टी (नेकपा) का केही नेताहरूका असंगत, विकृत र जनअपेक्षाविपरीतका गतिविधिद्वारा सिर्जना भएको हो। २०७४ साल असोज १७ गते तत्कालीन नेकपा (एमाले) र नेकपा (माओवादी (केन्द्र) बीच वाम गठबन्धन बनाएर निर्वाचन लड्ने र निर्वाचनलगत्तै पार्टी एकता गर्ने उद्घोष गरिएको थियो। यो निर्णय आम निर्वाचनमार्फत आम जनताद्वारा स्पष्टरूपमा अनुमोदन भएको थियो। तर, निर्वाचनपश्चात् राष्ट्रिय सरकार गठनमा विलम्ब गराउने र जनादेशविपरीत अन्त्यहीन बार्गेनिङ र दबाबमा राष्ट्रिय राजनीति अल्झाउने त्यतिबेलाका गतिविधि तपाईंहरूका सम्झनामा ताजै छन् भन्ने ठान्दछु।  बाधाहरू पञ्छाउँदै सरकार गठन भयो र सरकारले जनअपेक्षाअनुरूप काम गर्न पनि सुरु गर्यो। त्यसपछि केही नेताहरूद्वारा निरन्तररूपमा अस्थिरताका सन्देश र प्रयास जारी रहे। सरकार गठनको एक वर्ष नपुग्दै कुनै नेताले मुलुकबाहिर गएर अस्थिरताको सन्देश छर्नुभयो भने कुनै नेताले प्रधानमन्त्री मुलुकमा नभएको मौका पारेर देश डुब्न लाग्यो भन्दै बचाउन माझी गुहार्न थाल्नुभयो। सरकार संविधानको कार्यान्वयनका लागि नयाँ कानुन निर्माण, संघीयताको कार्यान्वयन र मुलुकको सामाजिकआर्थिक रूपान्तरणमा केन्द्रित थियो। तर, कतिपय साथीहरूका आँखा निरन्तर पद, प्रतिष्ठा र पदसोपानमा मात्रै केन्द्रित भए। आफ्नो काँधमा आएको ऐतिहासिक अभिभारा पूरा गर्ने गरी नीति निर्माण, राज्य सञ्चालन र जनपरिचालनमा केन्द्रित हुनुपर्ने नेकपालाई केही नेताहरूले आफ्ना असन्तुष्टि, कुण्ठा र आत्मकेन्द्रित सोचहरूको बन्धक बनाउने र निष्प्रभावी तुल्याउने प्रयास गर्नुभयो। दिदीबहिनी तथा दाजुभाइहरू,  समस्या समाधानका लागि दुई अध्यक्षका बीचमा कार्यविभाजन गरेर एकजना सरकार र अर्काले पार्टी सञ्चालनमा केन्द्रित हुने निर्णय भएपछि समस्या समाधान हुने अपेक्षा गरिएको थियो। मैले सोहीअनुरूप आफूलाई पूर्णरूपमा सरकारमा केन्द्रित गरें। यसबीचमा पार्टी काम कति अगाडि बढ्यो; एकीकरणका बाँकी काम कति पूरा भए; महाधिवेशनको तयारी कति अगाडि बढ्यो र जनतालाई समस्या परेका बेला विशाल पार्टी पंक्तिलाई कति परिचालन गरियो, मैले केही भन्नुपर्दैन। तथ्यहरू आफैं बोल्छन्। तर, सरकारलाई भने राम्रोसँग चल्नै दिइएन। नेपालको संविधानले सार्वभौमसत्ताा र राजकीयसत्ताा जनतामा निहित रहने व्यवस्था गरेको छ। राज्य सञ्चालनको अन्तिम निर्णयकर्ता जनता हुन्। जनताको यो सार्वभौमसत्ताा, राजकीयसत्ताा र निर्णय निर्वाचनमार्फत व्यत्ता हुन्छ। जनताको अभिमत व्यत्ता हुने निर्वाचनले लोकतन्त्रलाई थप सुदृढ र परिपक्व बनाउँछ। पार्टी घोषणापत्रको मर्म र समृद्ध नेपाल, सुखी नेपालीको अभियान हाँक्न सक्ने गरी योग्यता क्षमताका आधारमा मन्त्रिपरिषद् पुनर्गठन गर्न खोज्यो भने आफ्नो र पराइका कित्ताकाट गरेर टुंगोमा पुग्न दिइएन। महत्त्वपूर्ण संवैधानिक अंगहरूमा रिक्तता सिर्जना हुन थाल्यो। पूर्ति गर्न पाइएन। पछाडि परेका सामाजिक समुदायको हितका लागि विभिन्न संवैधानिक आयोगहरूको व्यवस्था छ, तर साढे दुई वर्षसम्म पनि त्यहाँ नियुक्ति हुन पाएन। सरकारले दूरगामी महत्त्वका काम गरेको छ। प्रतिकूलताका बीचमा पनि मुलुकले महत्त्वपूर्ण उपलब्धि हासिल गरेको छ। युगान्तकारी काम सुरु भएका छन्। तर, विपक्षी दलहरूलाई पनि उछिनेर केही नेताहरू सरकारको अनन्त विरोध र नकारात्मक मनोविज्ञान सिर्जना गर्न उद्यत् भइरहनुभयो। सरकारले प्रस्तुत गरेका कतिपय प्रस्तावमाथि सार्वभौम संसद्लाई छलफल पनि गर्न नदिईकन जबर्जस्ती रोकेर राखियो। विगत केही महिनायता सरकार कस्तो कठिनाइबीच काम गर्न बाध्य भयो र कस्तो घेराबन्दीको सिकार भयो भन्नेबारेमा यहाँहरू अनभिज्ञ हुनुहुन्न भन्ने म ठान्दछु।  मैले राज्य प्रणालीमा पनि र पार्टी संरचनामा पनि नेतृत्व हस्तान्तरणको एउटा वैधानिक प्रणाली बसाल्ने प्रयास गरें। प्रधानमन्त्री चयन ताजा जनादेशका आधारमा बन्ने संसद्ले गरोस् र पार्टी नेतृत्वको चयन महाधिवेशनबाट होस् भन्ने विधि स्थापित गर्न खोजें। संघीय लोकतान्त्रिक गणतन्त्रका निम्ति अगुवाइ गरेको पहिलो पुस्ताले संरक्षक र उत्प्रेरकको सम्मानजनक भूमिकामा रहोस् र मुलुकको नेतृत्व सामाजिकआर्थिक रूपान्तरण र समृद्धिको मिसन पूरा गर्न सक्षम र सक्रिय नयाँ पुस्तामा हस्तान्तरण होस् भन्ने मार्गचित्र प्रस्तुत गरें। यसै मान्यताका आधारमा पाँच वर्षको सरकारको नेतृत्वपछि सुयोग्य नेतृत्वलाई जिम्मेवारी हस्तान्तरण गर्ने र महाधिवेशनद्वारा पार्टीको कार्यकारी जिम्मेवारीबाट अवकाश लिने घोषणासमेत गरें। मुलुकको जटिल अवस्थामा नियमित महाधिवेशन हुन नसक्ने हो भने पनि विशेष महाधिवेशन गरेर अध्यक्ष पद हस्तान्तरण गर्न इच्छा गरें र योजना प्रस्तुत गरें। तर, महाधिवेशनका लागि साथीहरूले चार महिना पनि कुर्न सक्नुभएन। उल्टै मेरो राजनीतिक चरित्र हत्या गर्ने गरी अत्यन्त लाञ्छित र अपमानित गर्दै आरोपपत्र पेस गर्नुभयो। त्यसलाई पार्टीको लोगो र कार्यालयको दुरुपयोग गर्दै राष्ट्रव्यापी रूपमा वितरण गर्नुभयो र वस्तुतः पार्टी विभाजनको परोक्ष घोषणा गर्नुभयो। अर्कातिर भित्रभित्रै प्रधानमन्त्रीविरुद्ध अविश्वास प्रस्तावको तयारीलाई अगाडि बढाउनुभयो। पार्टी अध्यक्ष एवं संसदीय दलका नेतालाई थाहै नदिई संसद् अधिवेशन बोलाउन हस्ताक्षर संकलन गरेर साथीहरूले संविधानविपरीत पार्टी, प्रणाली र पद्धतिमाथि यसअघि नै गम्भीर आघात पुर्याउनुभयो। यसपछि नै पार्टीभित्रको अवस्था गम्भीर र संकटपूर्ण बन्न पुगेको हो।  अस्ति पुस ४ गते मात्रै पनि मैले पुष्पकमल दाहालजीको निवासमै पुगेर उक्त विग्रहकारी आरोपपत्र फिर्ता लिन, पार्टीमा सहज र स्वस्थ वातावरण सिर्जना गर्न र विशेष महाधिवेशन आयोजना गरेर नेतृत्व हस्तान्तरणका लागि पटकपटक आग्रह गरें। पार्टी एकीकरणको संक्रमणकालीन प्रयोजनका लागि मनोनयनद्वारा गठन भएका र महाधिवेशन सम्पन्न गर्ने मुख्य दायित्व भएका पार्टीका नेतृत्वदायी कमिटीहरूलाई पार्टी विधान र एकीकरणको भावनाविपरीत पार्टीलाई मतदानको अवस्थातिर नधकेल्न र कर्तव्यको लिकबाट बाहिर नजान बारम्बार आग्रह गरें। तर, यस प्रयासलाई मेरो कमजोरी ठानियो। केही भएको छैन, केही गरिने छैन भन्ने कुरामा अल्मलाउँदै प्रधानमन्त्रीविरुद्ध अविश्वास प्रस्तावको तयारी अगाडि बढाइयो। दिदीबहिनी तथा दाजुभाइहरू,  सरकारविरुद्ध यसरी घेराबन्दी र दाउपेच गर्नुपर्ने जायज कारण के थियो र ? सरकारले यसबीचमा राष्ट्रियतालाई सुदृढ गर्ने सन्दर्भमा ऐतिहासिक काम गरेको छ। नेपालको वास्तविक भूभाग समेटेको नयाँ नक्सा प्रकाशन गरिएको छ। तदनुरूप सर्वसम्मतिका आधारमा संविधान संशोधन गरिएको छ। समस्या समाधानका लागि मित्रराष्ट्र भारतसँग वार्ताको तयारी भइरहेको छ। चीनसँग पारवहन यातायात प्रोटोकलमा हस्ताक्षर भएको छ। नेपालको अन्तर्राष्ट्रिय छवि, भूमिका र आकर्षण बढेको छ। यसलाई सुदृढ गर्न सबैले सहयोग गर्नुपर्ने बेलामा सरकारलाई असहयोग र असफल पार्न भइरहेका यी गतिविधिका पछाडि गम्भीर षड्यन्त्र लुकेको स्पष्ट छैन र ? यी घटनाक्रम हेर्दा म आजभन्दा चार वर्षअगाडिका परिदृश्य सम्झिरहेको छु। नाकाबन्दीको साहसका साथ सामना गर्दै त्यसलाई अन्त्य गरेवापत, नेपालको पारवहन सुविधा विस्तार गरेर फेरि कहिल्यै नाकाबन्दी नहुने कुराको सुनिश्चित गरेबापत त्यतिबेलाको सरकारलाई यसैगरी षड्यन्त्रपूर्ण ढंगले अपदस्थ गरिएको थियो। परिस्थिति र समयसन्दर्भ फरक भए पनि पात्रहरू उनै हुनुुहुन्थ्यो। के यसले हाम्रा कतिपय नेताहरू नेपाललाई अनन्त अस्थिरतामा फसाउने योजनामा सहभागी भएको स्पष्ट रूपमै देखिनु हुन्न र ?  थुप्रै प्रतिकूलता हुँदाहुँदै पनि नेपालले गएको तीन वर्षमा उल्लेख्य उपलब्धि हासिल गरेको कुरा माथि पनि उल्लेख भइसकेको छ। प्रायः सबैजसो विकास सूचकांकमा नेपालले प्रगति गरेको छ। कतिपय क्षेत्रमा फट्को नै मारेको छ। शान्तिसुरक्षाको स्थितिलाई सुदृढ तुल्याइएको छ। पृथकतावादी गतिविधि समाधान गरिएको छ। मुलुकले विकास, सुशासन, समृद्धि र स्थायित्वतिर सकारात्मक कदम चालिरहेको यस स्थितिबाट पार्टी खुसी हुनुपर्ने होइन ? सबै मिलेर यसलाई थप गति दिनुपर्ने होइन र ? तर, कतिपय नेताहरूबाट यसको उल्टो काम भइरहेको छ। सरकारलाई पाँच वर्ष काम गर्न दिने र उसका कामको परीक्षण जनताबाट निर्वाचनका क्रममा हुने लोकतान्त्रिक बाटो छाडेर सधैंभरि सत्ता, सधैंभरि सरकार र सधैंभरि पदीय भागबन्डाको चक्रव्युहमा राजनीतिलाई बन्दी बनाउने काम भयो। लोकतन्त्रमा सत्तापक्षले जनताको आदेशअनुसार काम गर्छ र प्रतिपक्षले नियन्त्रण र सन्तुलनको भूमिका खेल्छ। तर हामीकहाँ सत्तापक्षका कतिपय साथीहरू नै प्रतिपक्षभन्दा बढी आक्रामक, असहयोगी र षड्यन्त्रपूर्ण गतिविधिमा संलग्न हुने विडम्बनापूर्ण अवस्था सिर्जना भयो। आजको स्थिति विकसित हुनुमा कतिपय नेताहरूको गतिविधिको मुख्य जिम्मेवारी रहेको तथ्यलाई हेक्का राख्नुपर्छ। यस्तो काम कुनै पनि अर्थमा लोकतान्त्रिक हुन सक्दैन। दिदीबहिनी तथा दाजुभाइहरू,  पार्टीलाई एकताबद्ध रूपमा अगाडि बढाउने, नेतृत्व हस्तान्तरणको विधि र प्रणाली बसाउने र पार्टी, सरकार र संसद्लाई जनताका हितमा केन्द्रित गर्ने मेरा प्रयासमा यसरी निरन्तर बाधा सिर्जना गरिए। यसपछि नै म यस निर्णयमा पुग्न बाध्य भएको हुँ। प्रतिनिधिसभा विघटन र नयाँ निर्वाचन मेरो रुचि या छनोटको विषय थिएन। तर मुलुकलाई अकर्मण्य अवस्थामा राखिराख्नु उचित हुँदैनथ्यो। संसद्लाई केही नेताहरूको स्वार्थको बन्धक बनाइराख्नु जनादेशविपरीत हुन जान्थ्यो। जनताको भावनाअनुसार काम गर्न अगाडि बढ्नै नसक्ने स्थितिबाट मुलुकलाई निकास दिनैपर्थ्यो। जनअनुमोदित नेकपाको यस सरकारलाई आफ्नै दलका नेताहरूले काम गर्न नदिने र दलभित्रको कचिंगलले प्रतिनिधिसभालाई पनि सिकार बनाउने अवस्था अन्त्य गर्नैपर्थ्यो। यसै पृष्ठभूमिमा म नयाँ जनादेशका लागि सार्वभौम जनतासमक्ष जाने निष्कर्षमा पुगेको हुँ।  म अझै पनि विगतका सबै तीतापिरा बिर्सेर एकताबद्ध भई निर्वाचनमा सहभागी हुन कमरेडहरूलाई आग्रह गर्न चाहन्छु। निर्वाचनको घोषणाले पार्टी एकता बलियो बनाउने अपेक्षा गरेको छु। पार्टी पहिलो शक्ति बन्नुमा; पार्टी एकता हुनुमा र पार्टीले विशाल जनसमर्थन प्राप्त गर्नुमा केपी ओलीको कुनै योगदान छैन; हामी पो निर्णायक हौं भन्ने कमरेडहरूलाई पनि लोकप्रियता र क्षमताको मापन गर्न यसले अवसर दिने छ। प्रधानमन्त्री बन्न व्यग्र प्रतीक्षा वा प्रयासमा रहनुभएका नेताहरूलाई पनि ताजा जनादेशले विकल्प दिने छ। प्रतिपक्षी दललाई पनि आफ्ना एजेन्डा जनताबीच लैजाने अवसर प्रदान गर्ने छ।  निर्वाचन लोकतन्त्रको आत्मा हो। यो सबैभन्दा उन्नत लोकतान्त्रिक अभ्यास तथा विधि पनि हो। जननिर्वाचित सरकारले काम गर्न पाउँदैन भने उसले पुनरावेदन गर्न जाने ठाउँ सार्वभौम जनतासमक्ष नै हो। मैले यही बाटो अवलम्बन गरेको छु। पार्टीले मेरो नेतृत्वमा विगत आम निर्वाचन लडेको थियो। म पार्टी संसदीय दलबाट सर्वसम्मत रूपमा नेता चयन भएको थिएँ र त्यसै हैसियतमा प्रधानमन्त्री निर्वाचित भएको थिएँ। बहुमत प्राप्त दलको सर्वसम्मत नेतालाई काम गर्न नदिइएपछि बन्द कोठामा अनुचित र सिद्धान्तहीन सम्झौतामा अल्झिएर जनअपेक्षामा आँच पुर्याउनु मैले उपयुक्त ठानिनँ। जनतालाई फैसला गर्न दिनु नै सबैभन्दा लोकतान्त्रिक विकल्प हो भन्ने मैले ठानें। त्यसै पनि जस्केलाबाट सरकारमा छिर्ने र जनमतको उपहास गर्ने अलोकतान्त्रिक चरित्रप्रति मैले सधैं विमति राख्दै आएको छु। दिदीबहिनी तथा दाजुभाइहरू,  नेपालको संविधानले नेपालको सार्वभौमसत्ता र राजकीयसत्ता जनतामा निहित रहने व्यवस्था गरेको छ। राज्य सञ्चालनको अन्तिम निर्णयकर्ता जनता हुन्। जनताको यो सार्वभौमसत्ता, राजकीयसत्ता र निर्णय निर्वाचनमार्फत व्यक्त हुन्छ। जनताको अभिमत व्यक्त हुने निर्वाचनले लोकतन्त्रलाई थप सुदृढ र परिपक्व बनाउँछ। हाम्रो लोकतान्त्रिक प्रणाली नयाँ छ, तर कमजोर छैन। मुलुक जनप्रतिनिधिविहीन अवस्थामा छैन। राष्ट्यिसभा क्रियाशील छ। प्रदेश सरकार र प्रदेशसभा एवं स्थानीय सरकारहरू मुलुकको संविधान र कानुनअनुरूप आफ्नो तहमा राजनीतिक नेतृत्व प्रदान गरिरहेका छन्। राष्ट्रपति र न्यायालयलगायतका संस्थाहरू र राज्यका निजामती एवं सुरक्षा अंगहरू सबै आआफ्नो कर्तव्य निर्वाहमा दृढ छन्। साढे चार महिनापछि नयाँ प्रतिनिधिसभा स्थापित भइहाल्ने नै छ। एक्काइसौं शताब्दीको नेतृत्व गर्न तयार भएर बसेको हाम्रो युवा पुस्ता लोकतन्त्रप्रति प्रतिबद्ध छ। यो पुस्ता नै लोकतन्त्रको सबैभन्दा ठूलो पहरेदार हो। यस परिस्थितिमा म सम्पूर्ण युवाहरूलाई लोकतन्त्र रक्षाका निम्ति एकजुट भएर सक्रिय हुन आह्वान गर्दछु। त्यसैले निर्वाचनमा जाँदा संविधान अप्ठ्यारोमा पर्छ; लोकतान्त्रिक गणतन्त्र संकटमा पर्छ र मुलुक अस्थिरतातर्फ धकेलिन्छ भनेर चलाउन खोजिएका प्रचार या आशंका निराधार छन्। राजनीतिक स्थिरताको प्रत्याभूति गर्ने निर्णायक तत्व जनताको अभिमत हो। तसर्थ कुनै पनि कुरामा नअल्मलिईकन आम निर्वाचनको तयारीमा केन्द्रित हुन म सबैमा हार्दिक आह्वान गर्दछु। धन्यवाद। ६ पुस २०७७ प्रधानमन्त्री केपी शर्मा ओलीले सोमबार राष्ट्रका नाममा गरेको सम्बोधनको पूर्ण पाठ।"
कांग्रेस प्रयोग होला कि एक्लै जाग्ला ?,"नेपाली राजनीतिले छिटोछिटो तरंग ल्याइरहेको छ। प्रधानमन्त्री केपी ओलीले कसैले अनुमानै नगरेका कदम चालिरहेका छन्। संविधानविपरीत प्रतिनिधिसभा विघटन गर्दै मध्यावधि चुनाव घोषणाको कदम राष्ट्रपतिले अनुमोदन गरेकी छन्। तर यो कुरो अदालत पुगिसकेकाले अब छिनोफानो अदालतबाटै हुनेछ। ओली सरकार गठन हुँदा पलाएका आशाका त्यान्द्रालाई प्रधानमन्त्री आफैंले चुँडालेर फालेका छन्। सरकारलाई सही मार्गमा हिँडाउने काम प्रमुख प्रतिपक्ष दलको पनि थियो तर नेपाली कांग्रेस र त्यसका नेताहरू कानमा तेल हालेर मात्रै बसेनन्; सत्ताधारीले गर्ने विभिन्न नियुक्तिमा भाग खोज्दै ओलीलाई नै हौस्याइरहे। अहिले भएका ४५ वटा संवैधानिक नियुक्तिमा पनि त्यो झल्किएकै छ। तर केही हप्तादेखि विपक्षी दल निद्राबाट ब्युँझिएको हो कि जस्तो देखिन्छ। पार्टीका निर्णय र सभापति देउवाका ट्विटहरूमा त्यो कुरा झल्किन्छ पनि। शेरबहादुरलाई उनकै निवासमा प्रधानमन्त्रीका प्रतिनिधि मात्र होइन; प्रचण्डनेपाल खेमाका प्रतिनिधिहरूले पटकपटक भेटेर आफ्ना पक्षमा पार्ने कसरत पनि गरिरहेकै छन्। कांग्रेस प्रवक्ता विश्वप्रकाशका अनुसार प्रमुख प्रतिपक्षले यो तीन वर्ष शालीन प्रतिपक्षको जिम्मेवारी निर्वाह गरेको थियो। सरकारलाई काम गर्न अप्ठ्यारो हुने गरी न कुनै आन्दोलन गर्यो; न त २०४८ सालमा नेकाको सरकार गठन हुनेबित्तिकै एमालेले गरे झैं कर्मचारी आन्दोलन र सडकका रेलिङ भाँच्ने तथा टायर बाल्ने काम गर्यो। त्यस्तो प्रतिपक्ष देखेका र भोगेका हामीले अहिले पनि त्यही आशा गर्यौं तर पनि बढ्दो बेथिति, भ्रस्टाचार, हत्या, हिंसा, कुशासन, महँगीविरुद्ध जुन रूपमा कांग्रेसले सदन र सडकसमेत तताउनु पर्थ्यो, त्यो गर्न नसकेकै हो। परिणामस्वरूप कांग्रेसलाई कानमा तेल हालेर सुतेको आरोप लाग्यो। तनहुँमा रामचन्द्र पौडेलमाथि गरिएको दुव्र्यवहारपछि देशभर गरिएका प्रदर्शनमा जनताले कांग्रेस अब जाग्नुपर्छ र सत्ताधारी दललाई ठीक मार्गमा ल्याउनुपर्छ भन्ने सन्देश दिएका थिए। कांग्रेसले सकेन; कम्युनिस्टले पनि सकेन; राजा नै उत्तम भन्ने मनोभावना सिर्जना हुन नदिनका लागि पनि कांग्रेस जाग्नैपर्छ र सचेत हुनैपर्छ। गत चुनावमा कांग्रेस आफू कमजोर भएर भन्दा पनि दुई कम्युनिस्ट पार्टीको गठबन्धनका कारण पराजित भएको हो भन्ने कुरा उक्त चुनावमा पाएको समानुपातिक मतको प्रतिशतबाट प्रस्ट हुन्छ तथापि कांग्रेसभन्दा एमालेले केही हजार मत बढी ल्याएर पहिलो पार्टी भने बनेकै हो। त्यो चुनावमा कांग्रेसलाई प्रस्ट सन्देश थियो यही नेतृत्व र कार्यशैली रहिरहेमा कांग्रेसको मत घट्दै जानेछ र अझै खुम्चिँदै जानेछ। तर सभापतिलगायत कांग्रेस नेतृत्वले यो कुरा मनन गरेन। अझै पनि पार्टीमा गुटउपगुट हुँदै प्रतिपक्ष रहँदा पनि कसरी आफ्ना नजिकका मान्छेलाई सरकारी नियुक्ति दिलाउन सकिन्छ भन्दै भाग खोज्न थालेपछि कांग्रेसप्रति जनताको आशा मर्दै गएको थियो। सभापति देउवाले सत्तापक्षसँग बार्गेनिङ गर्दै केही आफ्ना गुटका मान्छेलाई भर्ती गर्ने गरेका उदाहरण प्रशस्त छन्। अहिले विवादित संवैधानिक परिषद्सम्बन्धी अध्यादेश ल्याउन र आयोगहरूमा आफ्ना मान्छे राख्न देउवाले भित्रीरूपमा प्रधानमन्त्री ओलीसँग सम्झौता गरेका हुन् कि भन्ने आशंका अहिले ओलीले गरेका ४५ जनाको नियुक्तिले झनै बल पुर्याएको छ। यसो गर्दा केही कार्यकर्ताले जागिर त पाउँछन्, तर ओली सरकारका कुकर्मको भागीदार आफ्नो पार्टी पनि हुनुपर्छ भन्ने हेक्का सभापति देउवाले गरेनन्। तर परिस्थिति यसरी परिवर्तन हुँदै गयो कि उक्त अध्यादेशको विरोध गर्न देउवासमेत बाध्य भए। अब नेकपा एक रहने सम्भावना छैन। यो अवस्थामा सत्ताको चाबी कांग्रेससँग आउने छ। त्यो चाबीलाई कांग्रेसले कसरी प्रयोग गर्छ हेर्न बाँकी नै छ। तर यो अवस्थामा कांग्रेस सरकारमा गयो भने कार्यकर्तामा बढिरहेको मनोबल गिर्ने छ। सबैभन्दा उत्तम नेकपाकै एकजनालाई सरकार बनाउन बाहिर रहेर समर्थन गर्नु कांग्रेसका लागि उत्तम हुनेछ। जति धेरै समय नेकपा सत्तामा रहने छ; उति नै धेरै उनीहरूको वास्तविकता बाहिर आउने छ र जनतामा नेकपाप्रति रहेको भ्रम तोडिने छ। यो सरकारले देशको अर्थतन्त्र खोक्रो पारिसकेको छ। दसबर्से जनयुद्धमा कांग्रेसको आर्थिक नीतिकै कारण नडग्मगाएको आर्थिक सूचक अहिले डामाडोल भएका छन्। भ्रस्टाचारले सीमा नाघेको छ। यती र ओम्नी सरकारका प्यारा भएका छन्। संसारमा संकट ल्याएको कोभिड नेकपा सरकारका मन्त्रीहरूका लागि पैसा थुपार्ने अवसर बन्यो। चुनावताका गरेका बाचा कुनै पूरा हुन सकेनन्। ओलीले पानीजहाज, रेल र रकेटका साथै घरघरमा ग्यासका गफ हाँकेर जनता भुल्याउने प्रयास गरे। पहिलो दुई वर्ष त पछिल्ला कांग्रेसको सरकारलाई दोष दिँदै उम्किने प्रयास भयो; जे गल्ती पनि देउवाकै पालामा सुरु गरिएको भन्दै झूटा बोल्ने काम भयो। तर अब त्यो अस्त्र पनि भुत्ते भइसकेको छ। जनताले पत्याउनेवाला छैनन्। तमाम भ्रस्टाचारको फाइल एक दिन पक्कै खुल्ने छ। लेखा समितिले समेत ओम्नी प्रकारणमा घोटाला भएको ठहर गरिसकेको छ। यती प्रकरणमा अर्बौंको चलखेल भएकै छ। विद्युत् आयोजनाहरूको लाइसेन्स (बूढीगन्डकीलगायत) मा करोडौं गोलमाल गरिएको छ। ७० करोड काण्डलाई प्रधानमन्त्री आफैं न्यायाधीश बनेर फैसला गर्छन्। यस्तो अवस्थामा अख्तियारमा आफ्नो पकेटको मान्छे राख्न सकिएन भने पक्कै जेलको चिसो खानुपर्ने अवस्था आउनेछ भन्ने सत्ताधारीलाई पक्कै डर छ; सोहीअनुरूप अध्यादेश आयो र प्रधानमन्त्रीले अख्तियारमा आफूअनुकूलका व्यक्तिलाई सिफारिस पनि गरे। ओलीको यो चक्रव्युहमा कांग्रेस सभापति पनि परेको देखियो। सायद यो सिफारिस कार्यान्वयन नहोला तर प्रधानमन्त्री ओली र उनका सहयोगी गोकुलहरूको मनसाय यही नै हो। मध्यावधि चुनाव होलानहोला, तर एक वर्षपछि स्थानीय चुनावको रौनक पक्कै सुरु हुनेछ। त्यसकारण कांग्रेसले नेकपा सरकारका यावत् कुकर्मको पर्दाफास गर्दै गाउँगाउँमा जनतालाई वास्तविकता बुझाउनु पर्नेछ। आफ्नो महाधिवेशनको तीव्र तयारी गर्दै मुस्लिम, जनजाति, दलित, महिला, विद्यार्थी, किसान सबैको पार्टी कांग्रेस हो भन्ने बलियो सन्देश फैलाउन आवश्यक छ। लोकतन्त्र संरक्षण गर्न र देशमा संकट पर्दा कांग्रेस नै किन चाहिन्छ भन्ने प्रस्ट मार्गचित्र लिएर जनतामाझ जानुपर्छ। कांग्रेस जागेको अनुभूति सबैमा सम्प्रेषण गर्नुपर्छ। अहिलेसम्मको दृश्य हेर्दा कांग्रेसभन्दा कम्युनिस्ट खराब रहेछ भन्ने जुन मानसिकता जनतामा पुगेको छ, त्यसले अबको चुनावमा कांग्रेसको स्थितिमा निकै सुधार हुनेछ तर बहुमतका लागि त्यो पक्कै पर्याप्त हुँदैन। यही कार्यशैली र चुनाव जिते पनि पुरानै नेताहरू सत्तामा रहने सन्देश प्रवाह भयो भने त्रिशंकु संसद् बन्न सक्ने छ र लोकतन्त्रको चीरहरण सुरु हुनेछ। अझै पनि बैकल्पिक दलप्रति जनताको आशा पलएको छैन र उनीहरूका प्रस्ट राजनीतिक मार्ग पनि छैन। त्यसैले अझै केही वर्ष कांग्रेस र कम्युनिस्ट नै मुख्य दल रहिरहने छन्। यो अवसरलाई कांग्रेसले खेर फाल्नु हुँदैन। जनताले अनुभव के गर्नुपर्यो भने कांग्रेस ठीक मार्गमा छ र देश विकास गर्न र संकटबाट पार लगाउन यही पार्टी आवश्यक रहेछ भन्ने भावना सिर्जना गरिएन भने आशातीत सफलता पाइने छैन। ओली सरकारको तीन वर्षको कार्यशैलीबाट खासगरी युवा उकुसमुकुसको अवस्थामा छन् परिणामस्वरूप देशभर राजावादीका नाममा ठाउँठाउँमा जुलुस प्रदर्शन भए। यो खासगरी राजावादीकै भन्दा पनि सरकारप्रतिको असन्तुष्टि हो। अर्कातर्फ विप्लव माओवादीका क्रियाकलाप ह्वात्तै बढेर व्यक्ति हत्यासम्म पुगेको छ। जनतामा रहेको सत्ताप्रतिको असन्तुष्टि कुनै न कुनै रूपमा बाहिर आउँछ र अहिले त्यही हुँदै छ। यो जनताको असन्तुष्टिले गलत बाटो नसमाओस् भनेर पनि कांग्रेस सचेत हुन जरुरी छ र यो जनभावनालाई लोकतान्त्रिक परिवर्तनका लागि प्रयोग गर्न आवश्यक छ। युवा सेन्टिमेन्टलाई प्रतिक्रियावादी र उग्र वामपन्थीले प्रयोग नगरून् भनेर कांग्रेस जाग्नैपर्छ। लोकतान्त्रिक दलको हिसाबले कांग्रेसको यो दायित्व पनि हो। प्रधानमन्त्री ओलीले अचानक प्रातिनिधिसभा विघटन गर्दै मध्यावधि चुनावको घोषणा गरिसकेका छन्। यो निर्णयलाई अदालतले उल्ट्याइदिने सम्भावना पनि उत्तिकै छ। चुनाव हुने नै भयो भने कांग्रेसले आफ्नो महाधिवेशन चुनावपछि गर्ने गरी चुनावमा होमिनुबाहेक उपाय छैन। अहिलेकै नेतृत्वमा रहेका पुराना नेताहरूबाट कांग्रेसले सरकार चलाउने छैन र पूर्णरूपमा नयाँ र युवा नेतृत्व आउने छ भन्ने प्रस्ट सन्देश अझै सकिन्छ भने भावी प्रधानमन्त्रीको उम्मेदवारको नामै तोकेर चुनावमा जानुपर्छ, अन्यथा पटकपटक बहुमत पाउँदा सरकार चलाउन नसकेको कांग्रेसलाई फेरि किन मत दिने भन्ने प्रश्न उठ्ने छ। कांग्रेसले सकेन; कम्युनिस्टले पनि सकेन; राजा नै उत्तम भन्ने मनोभावना सिर्जना हुन नदिनका लागि पनि कांग्रेस जाग्नैपर्छ र सचेत हुनैपर्छ। अब पनि जागेन भने लोकतन्त्र धरापमा पर्ने छ भने कांग्रेस इतिहासमा सीमित हुनेछ।"
अरुणाको पहिलो प्रेम भलिबल,"काठमाडौं : आमआमाबुवाले जस्तै कमला शाही र कुवीर शाहीले पनि सोचेका थिए, कतै छोरी खेलकुदमा लागेर बिग्रिने त होइन ? चिन्ता स्वाभाविक थियो। तर जति बेला छोरीले देशका लागि खेलेर अपार ख्याति कमाइन्, त्यति बेला तिनै आमाबुवाले भनेछन्, हाम्री छोरीले त हाम्रो इज्जत पो बढाइन्। यो कथा हो, नेपाली राष्ट्रिय भलिबल टोलीकी कप्तान अरुणा शाहीको। विसं २०७६ मा नेपाली खेलकुदको वृत्तान्त भन्नु नै स्वदेशमै भएको १३औं दक्षिण एसियाली खेलकुद र त्यसका अनेक सफलताका कथा हुन्। त्यसमध्ये सम्भवत: सबैभन्दा मन छुने कथा हो, त्यही महिला राष्ट्रिय भलिबल टोलीले चुमेको रजत पदक। एकपछि अर्को स्वर्णको हुलमा यो रजत पदक के नै हो र भन्ने पनि होलान् तर त्यसो होइन। यो रजत पदकको सार नै बेग्लै छ, अनुपम पनि छ। भलिबल नेपालको राष्ट्रिय खेल हो। त्यसमाथि महिला भलिबल बढी नै लोकप्रिय छ, नेपालमा। त्यही कारण २०७६ बेग्लै शानको रह्यो, भलिबलका लागि। यही वर्षको उपलब्धिले देखाउँछ, यो खेलमा नेपालको सम्भावना कति बाक्लो छ भनेर। नेपालले त्यो वर्ष एभीसी सेन्ट्रल जोन सिनियर महिला भलिबल च्याम्पियनसिपमा स्वर्ण जितेको थियो। यो महिला भलिबलले पाएको अहिलेसम्मकै सबैभन्दा ठूलो सफलता हो। त्यसपछि दक्षिण एसियाली खेलकुदमा रजत पदक पनि हात पायो। यो यात्रामा टोलीका सबैभन्दा महत्वपूर्ण पात्र हुन्, उनै करुणा। उनी कप्तान त हुन नै, गहकिला सेटर पनि हुन्। नेपाली महिला भलिबलमा आमखेलप्रेमीमा सबैभन्दा चिनिने नाममध्ये सबैभन्दा अगाडि पनि अरुणाकै नाम आउने गर्छ। आखिर यी २७ वर्षीया चेलीले आफ्नो उमेरको आधाभन्दा बढी १४ वर्ष भलिबलका लागि समर्पित गरिसकेकी छन्। यिनै दुई ठूलो सफलतापछि म्याग्दी रघुगंगा गाउँपालिकाका आमाबुवाले आफ्नी छोरीलाई लिएर गर्व नगरेर कहाँ पाइन्थ्यो त ? उनी त अब पूरा गाउँकै सान हुन्, अझ यो भौगोलिक घेरा तोडेर देशकै इज्जतसमेत भएकी छन्। नेपाल खेलकुद पत्रकार मञ्चले आयोजना गर्ने वर्ष २०७६ को पल्सर स्पोर्ट्स अवार्डको लोकप्रिय खेलाडी विधाको मनोनयनमा अरुणा पनि परेकी छन्। अब यिनलाई समग्र भलिबलमा पुयाएको योगदानका लागि धेरैभन्दा धेरै मत दिएर जिताउने काम आमखेलप्रेमीको हो। १३औं दक्षिण एसियाली खेलकुदमा नेपालको प्रतिद्वन्द्वी थियो, भारत। स्वर्णको प्रतिस्पर्धामा नेपालले सुरुआती दुई सेट जितेको थियो, सबैलाई लागेको थियो, अब स्वर्ण नेपालकै हो। तर त्यस्तो भएन, नेपालले त्यसपछि तीन सेट गुमायो। यो तीन सेट गुमाएको मात्र थिएन, स्वर्ण नै गुमाएको थियो। अरुणालाई मुखमै आएको भात खोसिएजस्तै लागेको थियो। फाइनल खेल के सकिएको थियो, सबै खेलाडीले मन नै थाम्न सकेनन्, कोर्टमै रोए। अरू बेला खासै नरुने अरुणाले पनि आफूलाई रोक्न सकिनन्, अविरल आँसु बगिहाल्यो। त्यो फाइनल सकिएको एक वर्ष भइसकेको छ। अरुणाको मनबाट त्यति बेलाका कुनै पनि क्षण हराएको छैन। सबै आँखैअगाडि छन्, सिनेमाका दृश्यजस्तै चारैतर्फ घुमिरहेका छन्। उनलाई लाग्छ, समयको चक्रलाई उल्टो घुमाएर फेरि फाइनलसम्म पुग्न पाए, ती हारेका तीन सेटलाई उल्ट्याउने प्रयास गर्थिन्।"
