शीर्षक,विवरण
विपत्मा राज्यको तमासा,"आफूलाई कम्युनिस्ट भनेर परिचय गराउने सरकार महामारीमा मूल दायित्वबाट पन्छिँदै भगवान भरोसामा छोडेर मनोबल गिराउँदै जिम्मेवारीबाट भाग्छ मतमतान्तर अचाक्ली विवादित मेडिकल व्यवसायी दुर्गा प्रसाईंको समाजवादी पेय मार्सी वियर को बजार चर्चा चुलिन नपाउँदै कम्युनिस्ट सरकारले कोरोना कहरबाट जर्जर बन्दै गएको स्वास्थ्य सेवाबाट हात झिकेर भगवान भरोसामा छोडिदिने घोषणासँगै एकपटक फेरि मार्सी चामलको भात ज्युनार प्रकरण चलमलाएको छ। सोमरसका पारखीहरूले प्रसाईंकृत मार्सी वियर को स्वादबारे हल्का अड्कलबाजी गर्न नपाउँदै ज्यानमारा अभिव्यक्ति दिएर सरकारले ६ महिने लकडाउनको रहस्य सार्वजनिक गरिदिएपछि पैसा हुनेहरूको समेत ओठमुख सुकेको छ भने दैनन्दिन ओठ मुख सुकाएर जेनतेन कोरोना कचकच धानिरहेका रैतीहरूको त्यो सरकार पनि छ त भन्ने झिनो आशाको आत्मघाती अवसान भएको छ। मरे मर सरकार छैन कोरोना कहरका बीच सरकारले कहिल्यै अभिभावकीय दायित्व पूरा गरेन बरु उरन्ठेउलो प्रस्तुतिसँगै नागरिकको जीवनमा पटकपटक खेलबाड गर्दै उम्लिरह्यो कारण दुईतिहाइको अहंकार नै थियो। तँ कराउँदै गर हामी विपतमा बिचौलियासँग मिलेर राज्य दोहन गर्छौ, मौकामा चौका हाम्रो संस्कार बन्दै गयो। रैती हैंसियतका कार्यकर्ता के बोल्थे धन्न कहिलेकाहीं प्रमुख प्रतिपक्ष ओठ कलेटी पार्दै जिउँदै भएको आभास दिन्छ फेरि भागशान्ति जयनेपालले निरिह बनाइहाल्छ। गरिब, विपन्न र सीमान्तकृत नागरिकलाई अझ सडकमै ल्याएर कहिल्यै उठ्न नसक्ने अवस्थामा पुर्याउन सरकारको एकोहोरो योजना अब साकार हुनै लागेको छ। उनीहरू ठाडो चुनौती दिइरहेका छन्, हामी शासक राज्यदोहन गरेर, शासकीय लाभांश लिएर लुटको लंगौटीमा रमाउँदै तमासा देखाउँछौं। लौ रैतीहरू अलिकति हाम्ले गर्न सक्ने कामबाट पनि हात झिक्यौं है मरे मर सरकार उहिल्यै मरिसक्यो भन्न सरकारले डाक्टर जागेश्वर गौतमहरूलाई एक महिनाअघिदेखि नै रिहर्सल गराइरहेको थियो। अब त पर्दा खुल्यो नी ! कोरोनाले नभेटुन्जेल सरकारले बचाएकै हो, अब भेटिहाले मरे मर सरकारले केही गर्न सक्दैन भनेर घोषणा गरेपछि पनि सरकार छ भनिरहनुपर्ने हामी रैतीहरूको कस्तो विडम्बना। जब कम्युनिस्ट नामधारी सरकारले यो विपत्तिमा अब अकुत सम्पत्तिवालाहरूले मात्रै जिउन पाउने व्यवस्था सुनिश्चित गर्यो जनताको ढाड भाँचेर सरकारले गरिब मुक्ति अभियान थालेको हो ? भनेर किन प्रश्न गरिरहनु। के राज्य तमासा टुलुटुलु हेरेर बस्ने ? सत्तारुढ नेकपाको आन्तरिक बेमेल, गुट र गिरोह व्यवस्थापन र आसेपासे पोस्ने सबैभन्दा उपयुक्त अवसर बन्यो कोरोना कहर। कोरोना कहरको सबैभन्दा उत्तम उपाय याने रामवाण भनेकै लकडाउन हो भन्नेगरी सरकारले जुन रणनीति लियो सामान्यतया यो पूर्णरुपेण गलत थिएन। विडम्बना नियतै खराब भएपछि कसको के लाग्थ्यो। लकडाउनसँगै राज्यले गर्नुपर्ने बृहत्तर तयारी, गुरुयोजना तथा बहुकोणीय उपायबारे सरकारले सिन्को पनि भाँचेन। बरु यही मौकामा पार्टीभित्र फरक धार राख्ने आफ्नै समूहको तेजोवध गर्नेदेखि अध्यादेशमार्फत पार्टी फुटाउन सजिलो बनाउँदै अन्य पार्टीको किचन चमेना चलाउने दुर्नियत राखेर अस्थिरताको सुरुवात गर्न सरकार आफैं अघि सर्यो। वसाइँ बिर्साउने शैलीमा सडकमा मजदुरहरूको ताँती देख्न नसकेर कम्युनिस्ट नामको सरकारले रेडिमेड चस्मा खोल्यो र भन्यो यी सडकका मनुवा मिडियाले उचालेका पात्र हुन्। जसरी भए पनि कर उठाउने, जतिबेला पनि रजगजमै ध्यान दिने, जहिले पनि अकुत सम्पति कुम्ल्याउन दाउ खोज्ने, विपत्मा बिचौलिया खुसी पारेर अर्को चुनाव खर्च जोहो गर्ने दूरदर्शी नेताकै त हालीमुहाली छ यहाँ। सर्वसाधारणको बेवास्ता गर्दै सरकार स्वास्थ्य क्षेत्रमा योजनावद्ध भ्रष्टाचारको तानाबाना बुन्दै चुर्लुम्म डुब्यो मानौं दुईतिहाइको म्यान्डेट भनेकै ब्रह्मलुट हो त्यसलाई एक निमेष पनि ढिलाइ गर्नु हुँदैन जनताको जो मतादेश छ। विपक्षीको पार्टी फुटाउने योजनादेखि राज्यदोहनसम्म गर्न निर्लज्ज हिँडिरहेको सरकारलाई कहिल्यै पनि जिम्मेवारीबोध भएन कि विपतमा समेत कर केका लागि उठाउँदैछु। जुन पृष्ठभूमि, जुन जग र जुन जुनलाई अभ्यासमा ल्याउँछु भनेर आएको थियो त्यो सरकार आफूलाई माफिया, बिचौलिया र डनगिरीको प्रमुख एजेन्टका रूपमा प्रस्तुत गर्न कहिल्यै हिचकिचाएन लोकलाज र अभिभावकीय जिम्मेवारीबोध नहुँदा। विडम्बना ब्रहम्लुट देखिरहँदा पनि, राज्य तमासा देखिरहँदा पनि रैती कज्याई देखिरहँदा पनि इनफ इज इनफ जस्ता विद्रोहले निरन्तरता पाएन। प्रमुख प्रतिपक्ष दल निरीह बन्दा सत्तारुढ दलको दलाली चकचकीकै रूपमा चलमलाई रह्यो। कतिसम्म भने नागरिक विद्रोहको सम्भावना आकलन गर्दै अब मरे मर हामी सक्दैनौं भन्ने अति गैरजिम्मेवार सरकारी अभिव्यक्ति आउँदा पनि विद्रोहको छनक देखिएन कारण प्रष्टै छ सरकारले घेराबन्दी गर्दै नागरिकलाई धर्म संकटमा फसायो। योजनावद्ध धकेल्दै, घिसार्दै दसैंको मुखैमा। पूर्व राजा ज्ञानेन्द्रले पनि त छोरा पारसलाई युवराज घोषणा गर्दा दसैंकै छेको पारेर गरेका थिए नी भन्न मात्रै बाँकी। केका लागि सरकार, किन कल्याणकारी राज्य ? सामान्यतया राज्यको उत्पत्ति भनेकै जनताको जिउधनको सुरक्षाका लागि हो। त्यसैले जनताका सुरक्षाका खातिर भन्दै कतिपय सवालमा राज्यले मृत्युदण्डसमेत दिने प्रचलन अझै अभ्यासमा छ। त्यसैले त राज्य सञ्चालनका लागि हामी सरकार बनाउँछौं, राजकाज चलाउन हामीलाई जिताएर पठाउनुस् भन्दै जनताको घरदैलोमा याचना गर्दै नेताहरू पुग्छन्। राजकाज सञ्चालनका लागि जनताबाट कर संकलन गरेर उनीहरूले राजकीय अभ्यास गर्ने कुरा विश्वव्यापी नै हो। जब जनताको करबाट सञ्चालित सरकार महाविपत्तिमा अब हामी केही गर्न सक्दैनौं जय श्रीराम भन्दै हात झिक्छ त्यसलाई गैरजिम्मेवारीको पराकाष्ठा मात्र होइन जनताविरुद्धको अपराध भनिन्छ। सरकारको यो जनताविरुद्धको आपराधिक हर्कतलाई चुनौती दिँदै अदालत जान सकिने मार्ग खुला छ। अदालतको नजिर पनि छँदैछ। नेपालको संविधान २०७२ ले स्वास्थ्य सेवालाई संवैधानिक हकको रूपमा सुनिश्चित गरेको कम्युनिस्ट सरकार बुझ पचाएझैंं गरिरहेको छ। करिब ६ महिनाअघिदेखि अति विपन्न, दैनिक ज्याला मजदुरी, अनौपचारिक क्षेत्रका श्रमिक सरकारी लकडाउनसँग लड्न नसकेर श्रमजीवीको गौरव होइन पेटजीवीको सरम स्वीकारेर झिनो राहतको लाइन वस्न वाध्य बनाइएका थिए। अझै बजार, रोजगार र जीविकोपार्जनले लय नसमात्दा खाना वितरण,राहत वितरणको मर्म मरेको छैन। कल्याणकारी लोकतन्त्रमा शिक्षा, स्वास्थ्य, आवास, खाद्यान्न र सार्वजनिक यातायातलाई राज्यको दायित्वमा राखिन्छ। यी मुख्य आवश्यकतालाई मिहिन ढंगले उच्च प्राथमिकीकरण, प्राथमिकीकरण र विविध वर्गीकरण गरेर राज्यले सामान्य अवस्थामा समेत प्रभावकारी कार्यान्वयन गर्ने गर्छ। अझ द्वन्द्व, भोकमरी, महामारी जस्ता विशिष्ट अवस्थामा त कल्याणकारी राज्यले एक कदमअघि सरेर आफू (राज्य) ऋणमा परेर पनि आफ्ना नागरिकलाई भोक,रोग र शोक जस्ता संकटविरुद्ध सबै संयन्त्र प्रयोग गरेर अभिभावकीय भूमिका निर्वाह गरेर पार लगाउँछ। विडम्बना समाजवादउन्मुख संविधानको जगमा बनेको आफूलाई कम्युनिस्ट भनेर परिचय गराउने सरकार महामारीमा मूल दायित्वबाट पन्छिँदै भगवान भरोसामा छोडेर मनोबल गिराउँदै जिम्मेवारीबाट भाग्छ। गरिबी, भोकमरी र महामारीको जञ्जालमा फसेका नागरिकबारे दुई कदम अघि सरेर सोच्न सकेन रे लौ यसरी हात उठाउँदै राज्यविहीनताको अभ्यास गर्न पाउँछ ? लौ ठीकै छ सरकारले कोरोना संक्रमित सबैको परीक्षण, उपचार गर्न सक्दैन। अस्तिसम्म संक्रमितको निधन हुँदा आफन्तलाई अनुहार पनि हेर्न नदिने सरकार महामारी अचाक्ली बढेर समुदायमै भुसको आगो झैं सल्किन थालेपछि गंगाराम शैलीमा हात उठाउन पाउँछ हामी उपचार गर्न सक्दैनौं, आफ्नो लास आफैं सदगत गर ! सरकार छैन भनेर। तर करबारे प्रश्न नगर, कोरोनाकै नाममा भएको अरबौं भ्रष्टाचारबारे सोधिखोजी नगर। मलर सदा, राजकुमार जोगीहरूको भोकमरीकै कारण भएको संरचनात्मक हत्याबारे नबोल। सिद्धार्थ आउजीहरूको कोरोना कहरसँगै जोडिएको आत्महत्याबारे नबोल। बरु जसरी भए पनि कर उठाउने, जतिबेला पनि रजगजमै ध्यान दिने, जहिले पनि अकुत सम्पत्ति कुम्ल्याउन दाउ खोज्ने, विपत्मा बिचौलिया खुसी पारेर अर्को चुनाव खर्च जोहो गर्ने दूरदर्शी नेताकै त हालीमुहाली छ यहाँ। रैती कज्याएर शासक बन्ने शौख पालेका नवमहाराजहरूको राज्य तमासा छ, राज्यविहीन पनि कल्पना गर्ने भनेर प्रतिप्रश्न राख्ने भन्दै त्यही गरिबको नाममा मोटाएको दरिद्र चरित्रको सत्ता त चालु नै छ फेरि।"
अमेरिकामा सच्चिने अवसर,"बाइडनले जिते पनि आर्थिक मन्दी, घरेलु विभाजन, महामारीको लापरबाही आदिले निम्त्याएको संकटबाट उम्किन अमेरिकालाई समय लाग्नेछ अमेरिकी राष्ट्रपतिका उम्मेदवार पूर्व उपराष्ट्रपति जोसेफ बाइडन र वर्तमान राष्ट्रपति डोनाल्ड ट्रम्पको क्षमता र अनुभव देखिसकेका अमेरिकी जनताको चुनावी रुझान वा मनोभावको विषयमा संसारकै राजनीतिका पण्डितहरूले गरेका भविष्यवाणीमा एकरूपता छैन। राष्ट्रिय जनमत सर्वेक्षणमा बाइडनको करिब १० अंकको अग्रता भए पनि अमेरिकाले मिश्रित र जटिल खालको एउटा विचित्रको निर्वाचन प्रणाली अवलम्बन गरेकाले औसत गणितीय अग्रताले निर्वाचन परिणामको विषयमा स्पष्ट सन्देश दिँदैन। अमेरिकाको राष्ट्रपतीय निर्वाचनको फैसला प्राप्त कुल राष्ट्रिय मतको आधारमा नभएर प्रत्येक राज्यमा खसेका मतको आधारमा गरिन्छ। निर्वाचनको मुखमा यी गणितीय औसतको उतारचढाव हुनसक्ने र यी औसत तथ्यांक नै मिथ्यांक हुनसक्ने सम्भावना पनि एउटा स्थापित तथ्य हो। महामारीको प्रकोप र भौतिक दूरी कायम गर्नुपर्ने अहिलेको बाध्यताले पनि अमेरिकाको यो निर्वाचनमा पारम्परिक रूपमा गरिने वैज्ञानिक सर्वेक्षणहरूको विश्वसनीयता घटेको छ। महामारीको व्यवस्थापन, बेरोजगारी, नश्लीय घृणाजन्य सामाजिक अपराध र आर्थिक संकुचन यो निर्वाचनका प्रमुख मुद्दाहरूमा रहेका छन्। अमेरिका एक संघीय राष्ट्रको उत्कृष्ट नमुना पनि हो। त्यहाँ प्रत्येक राज्यले जनमतको आधारमा चयन गरेका निर्वाचकद्वारा राष्ट्रपतिको निर्वाचन गरिन्छ। त्यसैले अमेरिकी निर्वाचनको समीक्षा गर्न अमेरिकाका प्रत्येक राज्यका मतदाताको भिन्नाभिन्नै सर्वेक्षण र तिनको भिन्नाभिन्नै समीक्षा गर्नुपर्ने हुन्छ। जातीय विविधता भएका राज्यहरू (जस्तै न्युयोर्क, क्यालिफोर्निया, मेरिल्याण्ड आदि ) मा पारम्परिक रूपले डेमोक्रेटिक दलको वर्चस्व छ। तुलनात्मक रूपले विविधता थोरै र धार्मिक कट्टरता बढी भएका राज्यहरू (जस्तै ओक्लाहोमा, आर्कान्सा, मिजौरी, आइवा, कान्सास आदि ) मा रिपब्लिकन दलको वर्चस्व रहेको छ। काला नागरिकहरू अमेरिकाको सिभिल राइट्स आन्दोलनपछि डेमोक्रेटिक दलसँग आबद्ध भएका छन् तर कालाहरूको बहुमत भएको एउटा पनि राज्य छैन। तिनको डेमोक्रेटिक दलसँगको आवद्धताले कालाहरूको उल्लेख्य उपस्थिति भएका राज्यहरूमा गोराहरू ध्रुव्रीकृत भई रिपब्लिकनतिर आबद्ध भएका छन्। त्यसैले कालाको संख्या धेरै भएका राज्यहरू जस्तै टेनिसी, लुइजियाना, जर्जिया, मिसिसिप्पी आदिमा सधैँ रिपब्लिकनको वर्चस्व रहँदै आएको छ। अर्थात् कालाहरू धेरै भएका राज्यहरूका निर्वाचक रिपब्लिकन दलले प्राप्त गर्ने गरेको तथ्य छ। २०१६ को निर्वचनमा डेमोक्रेटिक दलकी प्रत्यासी हिलरी क्लिन्टनले डोनाल्ड ट्रम्पसँग प्रतिस्पर्धा गरेको बेला पनि मत सर्वेक्षण गरिएको भन्दा फरक परिणाम प्राप्त भएको थियो। केही स्विंग (अनिश्चित) राज्यमा उनले अपेक्षाकृत मत प्राप्त गर्न सकिनन्। यो निर्वाचन पनि करिब एक दर्जन स्विंग स्टेट (अनिश्चित ) मा केन्द्रित छ। स्विंग राज्यहरूका सर्वेक्षणमा बाइडनको झिनो अग्रता देखिएको छ। त्यहाँ झिनो मतले बाइडनले जितेमा डोनाल्ड ट्रम्पले निर्वाचन परिणामलाई कानुनी संकटमा लैजाने र सर्वोच्च अदालतमार्फत आफ्नो हितमा फैसला गराउनेसम्म ट्रम्पको योजना रहेको कतिपय राजनीतिका विद्वानहरूले लेखेका छन्। जटिल र मिश्रित निर्वाचन प्रणालीमा रहेका ससाना वैधानिक छिद्रहरूलाई ट्रम्पले आफूअनुरूप दुरुपयोग गर्ने व्यापक अनुमान गरिएको छ। सर्वोच्च अदालतमा रिक्त रहेको न्यायाधीशको पूर्तिमा गरिएको हतारो यसैको संकेत हो। मिनेसोटा, विस्कन्सिन, मिचिगन, ओहाइयो र पेन्सिलभेनिया जस्ता गोराको बाहुल्य भएका स्विंग राज्यहरूका श्वेत वर्चश्ववादी ट्रम्पका भोट बैंक हुन्। त्यस्ता कट्टरवादीको संख्या धेरै नहोला तर त्यहाँका उदारवादीलाई बाइडनले आकर्षित गर्नु पर्नेछ। धेरै आप्रवासी भएको र जातीय रूपले विविध एक प्रमुख स्विंग राज्य फ्लोरिडा हो। यहाँ क्युवा, ग्वाटेमाला र निकारागुवाबाट आएर बसेका आप्रवासीहरू धेरै छन्। कम्युनिस्टप्रति तिनको अरुचि भएको अनुमान गरिन्छ। तिनलाई आकर्षित गर्न ट्रम्पले बाइडन कम्युनिस्ट भएको भन्दै व्यापक प्रचार गर्दै आएका छन्। त्यसैले बाइडनका लागि फ्लोरिडा सुरक्षित छैन। काला र गोरा दुवैको उल्लेख्य उपस्थिति भएका राज्यहरू जर्जिया र नर्थ क्यारोलिनामा अहिले कडा प्रतिस्पर्धा हुने देखिन्छ। रिपब्लिकन दलका पारम्परिक गढ एरिजोना, टेक्सास र आइवा जस्ता राज्यहरूमा अहिले रिपब्लिकनको अग्रता घटेको देखिएको छ। यो ट्रंपको मूर्खताको कारणले भएको हो। ट्रम्पको नेतृत्वमा रिपब्लिकन दल अहिले एकीकृत छैन, यो दल संकटग्रस्त छ। यसको लाभ बाइडनलाई मिल्नेछ। लोकतन्त्र अमेरिकाको एउटा प्रमुख आकर्षणको केन्द्र हो। एक कुशल लोकतान्त्रिक नेतृत्वले समाजका सम्पूर्ण प्रवृत्तिलाई एकजुट गराउने प्रयास गर्छ तर ट्रम्पले समाजलाई विभाजन गरेर लोकतन्त्र कमजोर बनाउने काम गरेका छन्। अहिले संसद्को तल्लो सदन कांग्रेसमा डेमोक्रेटिक दलको र माथिल्लो सदन सिनेटमा रिपब्लिकन दलको झिनो बहुमत छ। यो निर्वाचनमा कांग्रेस र सिनेटका केही स्थानमा पनि निर्वाचन हुँदैछ। सर्वोच्च अदालतको न्यायाधीशको मनोनयन प्रकरणले रिपब्लिकन दललाई उत्साहित गरेको होला तर ट्रम्पको अहंकारका कारणले सिनेटको बहुमत गुम्ने खतरा रिपब्लिकन दलसँग छ। अमेरिकाको निर्वाचनमा राष्ट्रपतिमा एउटा दललाई र सिनेटरमा अर्को दललाई मतदान गर्नु स्वाभाविक मानिन्छ। रिपब्लिकनका लागि सिनेट महत्वपूर्ण हो। बाइडनलाई नियन्त्रण गर्न सिनेट आफ्नो नियन्त्रणमा हुनुपर्ने भनेर धेरै रिपब्लिकन नेताले सार्वजनिक रूपमा बोलिसकेका छन्। यो उनीहरूको ट्रम्पलाई त्याग गरेको अभिव्यक्ति हो। रिपब्लिकन दलबाट न्यु जर्सी राज्यका गभर्नर भइसकेका एकजना नेता क्रिस्टिनट डव्हिट्मनले रिपब्लिकन दललाई बचाउन बाइडनलाई जिताउनुपर्ने भनेर फाइनान्सियल टाइम्समा लामो लेख लेखेका छन्। बाराक ओबामासँग राष्ट्रपति पदमा प्रतिस्पर्धा गरेका नेता जोन म्याकेनकी पत्नीलगायत रिपब्लिकन दलबाट महत्वपूर्ण जिम्मेवारी सम्हालिसकेका कतिपय नेताहरूले बाइडनलाई समर्थन गरिसकेका छन्। अमेरिकी लोकतन्त्रमा आपÞूलाई मन नपरेको व्यक्तिलाई भोट नहाल्दा अन्तर्घाती भएको आरोप लाग्दैन। बाइडनसँग राष्ट्रपति पदको लागि प्रतिस्पर्धा गरेका करिब एकदर्जन नेतालाई बाइडनले जनताले तिरेको करद्वारा व्यवस्थापन गर्नुपर्ने पनि छैन। तिनले आफ्नो राजनीतिक व्यवस्थापन आफैं गर्ने छन् अथवा आम जनता झैँ आफ्नै कमाइले बाँच्ने छन्। ट्रम्पलाई पुनर्निर्वाचित गर्नु नपर्ने थुप्रै कारण स्वयं रिपब्लिकन दलका नेताहरूले नै अमेरिकी जनताका सामु स्पष्ट पारिदिएका छन्। ट्रम्पले चाइनिज भाइरस भनेर जनतामा घृणा पैदा गर्ने र मास्कसमेत नलगाउन जनतालाई प्रोत्साहन गरेका छन्। दुई लाख नागरिकको ज्यान लिएको महामारीबाट उनी आफैं संक्रमित भएर संसारकै सबभन्दा सुविधायुक्त अस्पतालबाट सेवा लिए तर पनि जनतालाई उनले भ्रामक रूपमा यो महामारी चिन्ताजनक नभएको भन्दै आएका छन्। करोडौंले रोजगारी गुमाएका छन्। बेरोजगारी भत्ता बाँडेर सकियो अब अमेरिकामा गरिबी बढ्नेछ। उता ट्रम्पले भने अमेरिकी अर्थतन्त्र मजबुत भएको तर्क दिँदै आएका छन्। सन् २०१६ मा हिलरी क्लिन्टन पूर्व राष्ट्रपतिकी पत्नीको रूपमा ह्वाइट हाउससँग चिरपरिचित भएकीले राजनीतिमा नयाँपन खोज्ने केही अमेरिकनले उनलाई रुचाएका थिएनन्। राजनीतिमा नयाँ भएको त्यसबेला ट्रम्पलाई शंकाको लाभ पनि थियो। कलेज नगएका वृद्धहरूमाझ ट्रम्प त्यसबेला लोकप्रिय थिए। अहिले त्यो वर्गमा ट्रम्पको लोकप्रियता खस्केको छ। अहिले उनलाई शंकाको लाभ मिल्ने देखिन्न। बाइडनले जिते पनि आर्थिक मन्दी, घरेलु विभाजन, महामारीको लापरबाही आदिले निम्त्याएको संकटबाट उम्किन अमेरिकालाई समय लाग्नेछ। प्रविधिमा चीन अमेरिकाको प्रतिद्वन्दी भइसकेको छ। संसारमा चीनको सैन्य उपस्थिति नभएकाले चीनबाट कसैले आफूलाई खतराको महसुस गरेको छैन (सिवाय ताइवान र केही अन्य छिमेकी )। त्यसैले चीनको प्रभाव विश्वमा बढ्दो छ। आर्थिक रूपले चीन अमेरिकाको निकट प्रतिद्वन्दी भए पनि मानवअधिकार, लोकतन्त्र र वैयक्तिक स्वतन्त्रमा चीनले अमेरिकालाई उछिन्ने अहिलेको पुस्ताका लागि कुनै सम्भावना देखिँदैन तर विश्व बजारको केन्द्रमा रहेको प्रभावशाली चीनसँग अमेरिकाको व्यापार युद्ध भने जारी रहनेछ। रूस, इरान र उत्तर कोरियासँग अमेरिकाको द्वन्द्व चली नै रहनेछ। घरेलु समस्यामा जुधिरहेको अमेरिकाले राजनीति र कूटनीतिमा एक सक्षम र अनुभवी नेतृत्व भने पाउने छ। मत सर्वेक्षण एक सम्भावना मात्र हो। पंक्तिकारको अनुभवमा पनि केही सम्भावना देखिन्छन्। श्वेत वर्चश्ववादी र धार्मिक कट्टरपन्थीको तुष्टीकरणका लागि झुटो बोल्ने, घृणा फैलाउने र लोकतन्त्रको अपमानसम्म गर्न सक्ने ट्रम्पको शासनलाई सम्भवतः बहुमत अमेरिकी जनताले रुचाएका छैनन्। चार वर्षअघिको निर्वाचनमा भएको गल्ती सच्याउने लोकतान्त्रिक अवसरको सम्भवतः अमेरिकी जनताले प्रतिक्षा गरिरहेका छन्। अग्रिम मतदान खुलेको दुई दिनमा करिब दुई करोडको कीर्तिमानी मतदान हुनु एक उकुसमुकुसको वातावरणबाट उन्मुक्तिको प्रतीक्षामा रहेको सत्ताविरोधी मनोभावको संकेत हो। लोकतन्त्र अमेरिकाको एउटा प्रमुख आकर्षणको केन्द्र हो। एक कुशल लोकतान्त्रिक नेतृत्वले समाजका सम्पूर्ण प्रवृत्तिलाई एकजुट गराउने प्रयास गर्छ तर ट्रम्पले समाजलाई विभाजन गरेर लोकतन्त्र कमजोर बनाउने काम गरेका छन्। लोकतान्त्रिक पद्धतिमा उत्पन्न हुने विवाद र विकृति संसारकै सर्वसत्तावादी नेताहरूका लागि प्रेरणाका स्रोत हुन्। तिनले ट्रम्पबाट कुनै मुर्खतापूर्ण कदमको आशा गरेका छन्। ट्रम्पबाट त्यस्तो कुनै कदम चालिएमा लोकतन्त्रको रक्षार्थ रिपब्लिकन दल एकीकृत हुनेछ र सम्भवतः त्यो एकता बाइडनको पक्षमा उभिने छ।"
हड्डी कमजोर भएर भाँचिने समस्या,"५५ वर्षीया रामकली श्रेष्ठको सामान्य ठेस लाग्दा नाडीको हड्डी भाँचियो। अस्पतालमा एक्स रे गर्दा भाँचिएको देखिएपछि प्लास्टर गरियो। ६५ वर्षीय जितबहादुरले ढाड दुखेर कुप्रो परेजस्तो अनुभव भएपछि अस्पतालको बहिरंग विभागमा पुगेर जँचाउनुभयो। उहाँको दुखाइ भने हाछ्युँ गर्दा सुरु भएको थियो। परीक्षणका क्रममा ढाड भाँचिएको देखियो। दुखाइ कम हुने औषधि लिएर घर फर्कनुभयो। ७५ वर्षीया हजुरआमाको कार्पेटमा गोडा अल्झिँदा पुठ्ठामा धेरै दुखेर गोडा टेक्न सक्नुभएन। अस्पतालमा एक्स रे गरेर हेर्दा पुठ्ठाको हड्डी भाँचिएको देखियो। त्यसको शल्यक्रिया गरेर इम्प्लान्ट राखेर गरियो। यी सबै घटना प्रतिनिधिका रूपमा मात्र प्रस्तुत गरिएका हुन्। सामान्य रूपमा हेर्दा उमेरका कारणले भएजस्तो देखिए पनि यस्ता चोटहरूको मुख्य कारणबारेमा खासै चर्चा गरिएको पाइँदैन। यस्ता चोटहरूमा उपचार लक्षणको मात्र हुने गरेको तर कारणको उपचार भने भएको पाइँदैन। यस किसिमका अधिकांश चोटहरूका कारण भने अस्टियोपोरोसिस रहेको हुन्छ। अनुभवले के देखाउँछ भने रामकलीको अर्को हड्डी भाँचिने सम्भावना पनि ८६ प्रतिशत हुन आउँछ। जितबहादुरको जस्तै गरी हरेक २२ सेकेन्डमा एकजनाको मेरुदण्ड अर्थात् ढाडको हड्डी अस्टियोपोरोसिसका कारण भाँचिइरहेको हुन्छ। यसरी अस्टियोपोरोसिसका कारणले मेरुदण्ड भाँचिने ५० वर्षभन्दा बढी उमेरका मानिसमा सोही उमेर समूहका मानिसभन्दा आठ गुणा बढी मृत्युदर रहेको अध्ययनले देखाएको छ। ७५ वर्षकी हजुरआमाजस्ता अस्टियोपोरोसिसका बिरामीमध्ये ४० प्रतिशत पहिलेकै जसरी कसैको सहाराविना हिँडडुल गर्न सक्दैनन्। उनीहरूको मृत्युदर आफूसँग रहेका अन्य दीर्घरोगको जटिल अवस्थाका कारण हुन्छ। यसरी हुने मृत्युदर हाड भाँचिएको पहिलो वर्षमै २०५ सम्म हुन्छ। अस्टियोपोरोसिसका बारेमा जनचेतना जगाउन हरेक वर्ष अक्टोबर २० लाई अस्टियोपोरोसिस दिवसका रूपमा मनाउने गरिएको छ। अस्टियोपोरोसिस के हो ? यो यस्तो रोग हो, जसमा हड्डीको घनत्व कम हुने र हड्डीको गुणस्तर खस्किएर, कमजोर भएर सजिलै भाँचिने अवस्था आउँछ। यस्तो अवस्था थाहा नपाउने हुन्छ तर समस्या बढ्ने क्रममै रहेको हुन्छ। हड्डी भाचिँदासम्म पनि खास लक्षण देखिँदैन। अझ सजिलोसँग बुझ्न यसलाई धमिराले काठ खाए झैं भित्रीरूपमा हड्डीलाई कमजोर बनाउने जटिल किसिमको समस्याका रूपमा बुझ्न सकिन्छ। आम जनमानसले यसलाई अस्टियो आथ्र्राइटिसका रूपमा बुझे पनि यो फरक किसिमको समस्या हो। अस्टियो आर्थ्राइटिसमा जोर्नीको कुर्कुरे हड्डी खियाउँछ तर भाँचिदैन तर दुख्ने र विकृत बनाउँछ। हरेक तीन सेकेन्डमा अस्टियोपोरोसिसका कारण मानिसहरूका हड्डी भाँचिने गरेको छ। अस्टियोपोरोसिस कसरी हुन्छ ? हड्डी एउटा जीवन्त तन्तु हो। जन्मेदेखि नै यसमा निरन्तर परिवर्तन भइरहन्छ। यसको लम्बाइ र गोलाइमा वृद्धि भइरहन्छ। यो क्रम बढ्दो उमेरसम्म निरन्तर चलिरहन्छ। हड्डीमा क्याल्सियमका लवण पनि थपिँदै जान्छ, जसले हड्डीको घनत्व बढाउँदै जान्छ। हड्डीको घनत्व बढ्ने यो क्रम ३० वर्षको उमेरसम्म निरन्तर रहन्छ। यसबाहेक हड्डी शरीरलाई चाहिने क्याल्सियमको भण्डार पनि हो। अन्य तन्तुमा क्याल्सियमको माग हुँदा हड्डीबाट क्याल्सियम रगतमा घुलेर आपूर्ति हुन्छ। क्याल्सियम जम्मा हुने र रगतमा घुलेर आपूर्ति हुने यो प्रक्रिया निरन्तर रहन्छ। उमेरको तेस्रो दशकपछि भने वार्षिक रूपमा ०१५ का दरले हड्डीको घनत्व घट्दै जान्छ। महिलामा भने महिनावारी रोकिएको पहिलो १० वर्षसम्म यो दर वृद्धि भएर ३५ सम्म हुन्छ। ६० देखि ७५ वर्ष उमेरपछि यो दर ०५ प्रतिशत हुन्छ। हड्डीको घनत्व कति हुन्छ भन्ने कुरा यसको विकासक्रममा व्यक्तिले गर्ने खानपान र शारीरिक तन्दुरुस्तीले निर्धारण गर्छ। यद्यपि हड्डीको घनत्व कम हुने किसिमका रोग तथा उपचारका क्रममा हुने विभिन्न गतिविधिका कारण हड्डीको घनत्व कम भएर पनि अस्टियोपोरोसिस हुन्छ। हड्डीको घनत्वलाई रिटायर्डमेन्ट फन्ड अर्थात् अवकाशपछिको पेन्सनका रूपमा पनि बुझ्न सकिन्छ। जति जम्मा गर्नुभएको छ, त्यति लामो अवधिसम्म प्रयोग गर्न सकिन्छ। अस्टियोपोरोसिसका लक्षण र हुने कारण यस रोगमा मुख्यगरी मानिस कुप्रो पर्ने, सामान्य चोटमा पनि हड्डी भाँचिने, ढाड बेस्सरी दुख्ने, उचाइ कम हुँदै गएको महसुस हुनेलगायतका लक्षण देखिन्छन्। अस्टियोपोरोसिस हुने कारणमा अत्यधिक मद्यपान, धूमपान, शारीरिक ब्यायामको कमी, वंशाणुगत कारण, हड्डीको घनत्व कम हुनु, घाम नताप्नु वा घाम नलाग्ने स्थानमा लामो समय बस्नु, शरीरमा क्याल्सियमको कमी हुनु, अपोप्टोसिस प्रक्रियाका कारण हुने कोषमा आउने परिवर्तन, शरीर सुन्निने, स्टेरोइड औषधिहरूको लामो समयसम्मको सेवन, शरीरमा अक्सिडेन्ट्स तथा फ्री रेडिकल्सको कमी हुनु तथा अनियमितता हुनु, महिलामा समयअगावै महिनावारी सुक्नुलगायत रहेका छन्। अस्टियोपोरोसिसको वर्तमान अवस्था विश्वमा हाल वार्षिक रूपमा ८९ लाख हड्डी भाँचिने कारण अस्टियोपोरोसिस रहेको अध्ययनले देखाएका छन्। हरेक तीन सेकेन्डमा अस्टियोपोरोसिसका कारण मानिसहरूको हड्डी भाँचिने गरेको छ। संसार विस्तारै बुढ्यौलीउन्मुख भइरहेको छ। सन् २०५० सम्ममा संसारको एकतिहाइ जनसंख्या ६५ वर्षभन्दा माथिका र हरेक १० जनामध्ये एकजना अर्थात् १० प्रतिशत जनसंख्या ८० वर्षभन्दा माथिका हुने प्रक्षेपण गरिएको छ। सन् २०५० सम्ममा पुठ्ठाको हड्डी भाँचिने क्रम वार्षिक रूपमा ६२ लाखभन्दा बढी हुने अनुमान गरिएको छ। यसको आधाभन्दा बढी हिस्सा एसियाली मुलुकहरूमा हुने प्रक्षेपण गरिएको छ। हालै भारतमा गरिएको एक अध्ययनअनुसार कम आय भएका जनसंख्याको एकतिहाइमा अस्टियोपोरोसिस रहेको देखिएको छ। अस्टियोपोरोसिसका कारण स्वास्थ्यका उपलब्ध सीमित साधनस्रोत तथा त्यसमा रहेको अपर्याप्ततालाई अझ जटिल अवस्थामा लैजाने जोखिम बढेको छ। अस्टियोपोरोसिस निदान विश्व स्वास्थ्य संगठनको मापदण्डअनुसार अस्टियोपोरोसिसको परीक्षणका लागि डेक्सा स्क्यान प्रयोग गरिन्छ। यसले हड्डीको घनत्वलाई तीन प्रकारमा छुट्ट्याउँछ। यसमा सामान्य, अस्टियोपिनिक र अस्टियोपोरोटिक समूहमा विभाजन गरिन्छ। अस्टियोपोरोटिक समूहमा पर्ने मानिसलाई मात्र अस्टियोपोरोसिसको उपचार जरुरी हुन्छ। अस्टियोपिनिक समूहका मानिसलाई अस्टियोपोरोटिक हुनबाट जोगाउने उपाय अपनाइन्छ। हाम्रोजस्तो सीमित स्रोतसाधन भएको अवस्थामा सबै बिरामीको पहुँचमा डेक्सा स्क्यान नहुने भएकाले अस्टियोपोरोसिसले हड्डी भाँचिएकाहरू र उच्च जोखिममा रहेकाहरूको अस्टियोपोरोसिसको उपचार सुरु गर्नुपर्ने हुन्छ। अस्टियोपोरोसिसको उपचार अस्टियोपोरोसिसको निदान तथा उपचारको मुख्य कुरा भनेको हड्डी भाँचिने जोखिममा रहेका तर भाँचिइनसकेका बिरामीको समयमै उपचार गरेर भविष्यमा आउन सक्ने जटिल अवस्थाबाट जोगाउनु रहेको छ। यसको उपचारले अस्टियोपोरोसिसका कारण हुने हड्डी भाँचिने समस्याको दरलाई ८५ बाट घटाएर २५ मा सीमित गरिदिन्छ। अस्टियोपोरोसिसका उपचारमा हाल नेपालमा एन्टिरिजब्सन एजेन्ट र हर्मोन थेरापीलगायतका औषधिहरू उपलब्ध छन्। एन्टिरिजब्सन एजेन्टले हड्डीबाट क्याल्सियमका लवण घुलेर जाने प्रक्रियालाई रोकिदिन्छ भने हर्मोन थेरापीले भने हड्डीमा नयाँ क्याल्सियम थप्ने प्रक्रियामा मद्दत गर्छ। यो सबै उमेर समूहका बिरामीमा प्रयोग गर्न सकिन्छ। सजिलै उपलब्ध हुने र कम नकारात्मक असर हुने यो उपचार तुलनात्मक रूपमा सस्तो र नतिजा पनि भरपर्दो छ। महिनाबारी रोकिएका अस्टियोपोरोसिसका बिरामीमा यो उपचारले मेरुदण्डको हड्डी भाँचिने दरलाई ३० प्रतिशतदेखि ७० प्रतिशत घटाउँछ। त्यसैगरी पुठ्ठाको हड्डी भाँचिने दरलाई ४० प्रतिशतले र मेरुदण्डबाहेकका अन्य अस्टियोपोरोसिसका कारण हड्डी भाँचिने समस्यालाई १५ प्रतिशतदेखि २० प्रतिशतले घटाउँछ। हर्मोन थेरापी विशेष अवस्थामा प्रयोग गरिन्छ। जस्तो पाठेघर निकाल्ने अप्रेसनमा डिम्बाशयसमेत निकाल्नुपरेका महिनाबारी नरोकिएका वयस्क महिला बिरामीमा प्रयोग गरिन्छ। अस्टियोपोरोसिसको रोकथाम अस्टियोपोरोसिसको रोकथाम मानिसको खानपान र जीवनशैलीमा निर्भर रहन्छ। हुर्कंदो उमेरमा पाएको पोषण र शारीरिक तन्दुरुस्तीले यसमा महत्वपूर्ण भूमिका खेलेको हुन्छ। नियमित शारीरिक ब्यायाम : बालबालिका तथा किशोरकिशोरीमा नियमित व्यायामले हड्डीको घनत्व पर्याप्त बनाउन मद्दत गर्छ। वयस्क तथा ज्येष्ठ नागरिकमा भने यसले अस्टियोपोरोसिस प्रक्रियालाई कम गर्नुका साथै हाम्रो चाल र सन्तुलनलाई नियमित गरी हामीलाई लड्नबाट जोगाउँछ र हड्डी भाँचिनबाट बचाउँछ। पोषण ः अस्टियोपोरोसिस रोकथाममा क्याल्सियम र भिटामिन डीको भूमिका महत्वपूर्ण हुन्छ। त्यसैले खानामा यी पोषकतत्वहरूको मात्रा मिलाएर खानु अनिवार्य हुन्छ। माछामासु, हरिया सागपातका साथै फोर्टिफाइड फुड (सुदृढ खानेकुरा) बिहानको कलिलो घाम ताप्नाले शरीरले आफैं भिटामिन डी उत्पादन गर्छ। अस्टियोपोरोसिसबाट बच्न कस्तो जीवनशैली अपनाउने ? अस्टियोपोरोसिसबाट बच्न धूमपान मद्यपान नगर्ने, नियमित ब्यायाम गर्ने र शारीरिक रूपमा सक्रिय रहने र पोषणयुक्त खानेकुरा खाने र परिवारमा अस्टियोपोरोसिस तथा हड्डी भाँचिने समस्या भएका, बाथरोग, थाइराइड तथा केमोथेरापी लिइरहेकाहरूले विशेष ध्यान पुर्याउने र सम्बन्धित विषयका चिकित्सककहाँ गएर जँचाउनुपर्ने हुन्छ। भण्डारी अर्थोपेडिक्स हुन्।"
"पोर्नोग्राफी, ब्रेन र बलात्कार","सूचना प्रविधिको विकाससँगै हिजोआज इन्टरनेटमा पोर्न भिडियो, अश्लील साहित्य, अश्लील गेम, फोटो तथा सिनेमाहरू हेर्नेको संख्या संसारभरि निकै बढेको छ। नेपालजस्तो पिछाडिएको देशमा समेत मोबाइल तथा कम्प्युटरमा अश्लील गेम, अश्लील फोटो तथा पोर्न भिडियोहरू खेल्ने, पढ्ने र हेर्नेको संख्या निकै छ। खासगरी किशोर तथा युवायुवती यस किसिमको लतमा परेको देखिन्छ। पोर्नोग्राफी तथा अश्लील साहित्यको यस लतले युवायुवतीको पढाइलेखाइ तथा करिअरमा मात्र होइन, मानसिक तथा शारीरिक स्वास्थ्यमा समेत कुप्रभाव पार्ने गरेको तथा यसले यौन दुव्र्यवहारलाई समेत प्रोत्साहित गरेको अनेक अध्ययनले जनाएका छन्। प्रसिद्ध समाजशास्त्री तथा अध्येता प्राडा डाइना ईएच रसेलले पोर्नोग्राफीको कारण नै समाजमा यसरी यौन दुव्र्यवहार बढेको जनाउँछिन्। उनको भनाइ छ कि पोर्नोग्राफी पढ्ने तथा हेर्ने व्यक्ति यौन उत्तेजनमा आउँछन् र उत्तेजना मेट्ने सहज माध्यम पाएनन् भने सामाजिक मर्यादा तथा कानुनलाई समेत नजरअन्दाज गरी बलात्कार गर्नसमेत अग्रसर हुन पुग्छन्। उनको यस भनाइलाई बलात्कारमा संलग्न कतिपय बलात्कारीले अश्लील भिडियो (पोर्न) हेरेपछि महिला तथा बालबालिकामाथि बलात्कार तथा यौन दुव्र्यवहार गरेको स्वीकारोक्तिले पनि थप बल दिन्छ। यौन दुव्र्यवहार न्यूनीकरण गर्न सबैभन्दा पहिला पुरुषमा महिलालाई हेर्ने दृष्टिकोणमा आमूल परिवर्तन हुन जरुरी छ। प्रसिद्ध लेखिका तथा सामाजिक कार्यकर्ता रोबिन मोर्गनले सन् १९७४ मा एउटा चर्चित किताब लेखेकी थिइन्, थ्योरी एन्ड प्राक्टिस ः पोर्नोग्राफी एन्ड रेप, जुन किताबको निचोड हो पोर्नोग्राफीले यस्तो सिद्धान्तको रूपमा कार्य गर्छ कि जसलाई व्यावहारिक रूपमा बलात्कारका रूपमा अन्जाम दिन सकिन्छ। अर्थात् पोर्न, सिनेमा तथा अन्य डिजिटल माध्यमका सफ्ट पोर्नहरूको असर मनमस्तिष्कमा गहिरोसँग पर्छ र यसले मानिसलाई यौन हिंसाका लागि मानसिक रूपमा तयार तथा उत्प्रेरित गर्छ। त्यो किनभने मानिसको मस्तिष्क बनौट यसरी बनेको छ कि जुन चिज बारम्बार देखिन्छ, बारम्बार पढिन्छ, बारम्बार सोचिन्छ, त्यसले मन, वचन र कर्ममा प्रत्यक्षपरोक्षरूपमा अवश्य नै प्रभाव पार्छ। अमेरिकाको फेडरल ब्युरो अफ इन्भेस्टिगेसनले गरेको एक अध्ययनले यौन हिंसाको ८० प्रतिशत घटनामा पोर्नको संलग्नता देखिएको छ। टेड बन्डी नामक अमेरिकी कुख्यात सिरियल किलर, जसले ३० भन्दा अधिक महिलाको बलात्कार तथा बलात्कारपछि हत्या गरेको आरोपमा सन् १९८९ मा मृत्युदण्ड दिइएको थियो। मृत्युदण्ड दिनुभन्दा एक दिनअघिको अन्तर्वार्तामा उनले भनेका थिए यदि मलाई पोर्नको लत नलागको हुन्थ्यो भने मैले यति धेरै यौन अपराध गर्दैनथें होला। क्यानाडाका चार मनोवैज्ञानिक डा मार्नी राइस, डा टेरी च्याप्लिन, डा ग्रान्ट ह्यारिस तथा डा जोआन काउट्सले १४ जना बलात्कारी तथा १४ जना सामान्य पुरुषहरूको एक समूह बनाई एउटा प्रयोग गरे। प्रयोगको दौरान उनीहरूलाई बलात्कार तथा सहमतिको यौन सम्पर्कसँग सम्बन्धित घटनाहरूको अडियो कथा सुनाइयो। अनि यस्तो वर्णन सुनाउँदा फेल्लोमेट्रिक टेस्टले बलात्कारीहरूको यौनांग उत्तेजित भएको र बलात्कृतप्रति उनीहरूमा कुनै सहानुभूति (इम्पेथी) आएको देखिएन। सहमतिको यौनक्रियाभन्दा पनि बलात्कारका घटना उनीहरूलाई बढी मन परेको देखियो। तर, कतिपय विद्वान्को तर्क भने विल्कुलै उल्टो छ। उनीहरूको भनाइ छ कि पोर्नले यौन दुव्र्यवहारका घटना बढाएको छैन, बरु घटाएको छ। पोर्न यौन सम्पर्कको एक सशक्त विकल्प हो, उत्तेजक चिज होइन। डा एन्थोनी डिमेटोको शोधमूलक लेख पोर्न अप, रेप डाउनको निचोड पनि ठीक यस्तै छ। जति धेरै मानिसको नेट पोर्नमा पहुँच, त्यति नै बलात्कारमा कमी। उनको उक्त लेखमा पोर्नले सामाजिक हिंसा पनि घटाएको उल्लेख छ। पोर्न र कपडाका कारणले होइन, बलात्कारीलाई फाँसीको सजाय नभएरै बलात्कार बढेको हो भन्नेहरू पनि संसारभरि नै छन्। पोर्नले यौन दुव्र्यवहार बढाउने तर्कप्रति प्रसिद्ध कानुनविद् प्राडा न्याडिन स्ट्रोसन पनि पूर्ण सहमत छैनन्। उनको भनाइ छ कि पोर्नोग्राफीका कारण महिलाविरुद्धका कुनै गलत आचरण पैदा हुन्छन् भन्ने कुनै ठोस प्रमाण देखा परेका छैनन्। प्राडा न्याडिन स्ट्रोसनले जेजस्तो तर्क गरे पनि पोर्नोग्राफीले समाजमा यौन दुव्र्यवहारका घटना बढाएको तथ्य नकार्न सकिँदैन। अनेक वैज्ञानिक अध्ययनले समेत यसलाई पुष्टि गरेको छ। कतिपय अध्ययनले त पोर्नोग्राफीले मात्र होइन, सेन्सर बोर्डले सर्वसाधारणका लागि पास गरेका अधिकांश फिल्मले समेत यौन दुव्र्यवहारमा बढावा दिएको देखिन्छ। प्रायः हिन्दी फिल्म, नेपाली फिल्ममा पनि नायिका वा सहनायिका (नायककी बहिनी) भनेको खलनायकले बलात्कार गर्ने चिज हो जस्तो गरेर प्रस्तुत गर्ने गरिन्छ। फिल्ममा देखाइने बलात्कारका यस्ता दृश्यले मानिसको मनमस्तिष्कमा कुप्रभाव पार्छ। त्यसैले त सामूहिक बलात्कारका अधिकांश घटना फिल्मी शैलीमा हुने गर्छन्। अतः यसरी सार्वजनिक रूपमा प्रदर्शित हुने कतिपय फिल्मले समेत बलात्कारका घटनामा मलजल हाल्ने कार्य गर्छन्। तर यसको मतलब पोर्नोग्राफी तथा फिल्म नै बलात्कारका प्रमुख कारणचाहिँ पक्कै होइनन्। त्यो किनभने आदिकालदेखि नै, जुनबेला फिल्म तथा इन्टरनेटजस्ता माध्यम थिएनन्, बलात्कारका घटना हरेक समाज र संस्कृतिमा घट्दै आएको देखिन्छ। तर प्राचीन समयमा भन्दा आधुनिक कालमा यस्ता घटना निकै बढ्दै गएका छन्। अतः बलात्कारका घटना यसरी बढ्नुको पछाडि स्वयं हाम्रो समाज पनि दोषी छ। थुप्रै समाजशास्त्रीहरूले बलात्कारलाई एक जघन्य अपराध मात्र होइन कि एक अस्वस्थ समाज, जहाँ महिलामाथि डर, धाक देखाउने तथा महिलालाई अनादर गर्ने गरिन्छ, को लक्षण पनि हो भनेका छन्। अर्को कुरा हाम्रोजस्तो समाजले यस्ता घटनालाई लुकाउन नै ठीक ठान्छ। यसरी बलात्कारका घटनालाई लुकाउने प्रवृत्तिका कारणले बलात्कारीको मनोबल बढ्ने गर्छ। बलात्कारका अनेक कारण हुन्छन्। तीमध्ये अनुकूल परिस्थिति र कामुक वातावरणले पनि बलात्कारीलाई बलात्कारका लागि उत्प्रेरित गर्ने गर्छ। अध्ययन भन्छ पोर्नोग्राफी हेर्ने व्यक्तिको मस्तिष्क बढी अब्सेसिभ हुनुका साथै मन कामुक हुने गर्छ। अधिकांश यस्ता व्यक्तिमा पोर्न भिडियोमा झैं यौनक्रिया गर्ने लालसा पैदा हुन्छ। अनि जब अनुकूल वातावरण पैदा हुन्छ, यस्ता व्यक्तिहरू बलात्कार गर्न पनि पछि पर्दैनन्। मनोवैज्ञानिक दृष्टिमा पुरुषमा हुने पुरुषत्वको अहम् तथा महिलालाई यौनसन्तुष्टिको साधन मान्नु पनि बलात्कारको एक प्रमुख कारण हो। यस कुरामा जोड दिँदै महिलावादी लेखिका सुशन ब्राउनमिलरले भनेकी छिन् बलात्कार कामुकता (लस्ट) का कारणले होइन कि नियन्त्रण र प्रभुत्वको मनोविज्ञानबाट प्रेरित हुन्छ। बलात्कार एक सामान्य घटना होइन। त्यो किनभने बलात्कृत महिलालाई शारीरिक, मानसिक तथा भावनात्मक रूपमा समेत चोट परेको हुन्छ। यस्ता महिलाले लोकलाज, अपमानित, भ्रम, भय, त्रास, तनाव, क्रोध तथा बदलाको अनुभव गर्छन्। यस्ता लक्षण एक वर्ष वा एक वर्षभन्दा बढी समयसम्म पनि देखा पर्न सक्छन्। तर धेरै बलात्कृत महिला पीटीएसडीको सिकार बन्न पुग्छन् भने कतिपयले आत्महत्या गर्छन्। मेरो इज्जत लुटियो अब सबै खत्तम भयो भन्ने मानसिकता हाम्रो समाजले नै सिकाएको हो र यस्तो मनस्थिति सिर्जना गर्न फिल्महरूको पनि प्रभाव छ। बलात्कार सामाजिक तथा कानुनी रूपमा पनि एक जघन्य अपराध हो। त्यसैले संसारभरि नै बढ्दै गएको बलात्कारका घटना रोकथाम गर्न हरेक देशले कुनै न कुनै उपाय अपनाएका छन्। कतिपय देशमा त बलात्कारीलाई निकै कठोर सजाय र मृत्युदण्डसमेत दिने व्यवस्था छ। नेपालमा पनि बलात्कारको प्रकृति हेरेर बलात्कारीलाई जेलसजायको दण्ड दिइन्छ भने सामाजिक रूपमा पनि बलात्कारीलाई कुट्ने, पिट्ने तथा यदाकदा सामाजिक रूपमा पनि बहिस्कार गर्ने गरिन्छ। हो, कठोर दण्डसजायले केही हदसम्म भए पनि बलात्कारका घटनामा न्यूनीकरण गर्न सक्षम देखिन्छ। तर कठोर सजाय मात्र बलात्कार रोक्ने उपाय भने होइन। न त कुनै देश पोर्न, अश्लील साहित्य तथा सिनेमा पूर्णतया बन्द गर्न सफल हुन सक्छ, न त बन्द तथा कडा सेन्सरसिप नै यसको समाधान हो। बलात्कारजस्तो क्रूर हिंसा प्रायः यौनिकताबाट प्रेरित हुन्छ, त्यसैले यसलाई जीव विज्ञान तथा मनोविज्ञानका स्तरबाट बुझ्न र बुझाउन आवश्यक छ। यौनेच्छा, यौन सम्पर्क तथा प्रजननलाई जब वैज्ञानिक तरिकाले बुझ्ने र बुझाउने प्रयास हुन्छ, तब मात्र यौनको रहस्यात्मकता, कूतुहलता तथा यससँग जोडिएको आक्रामकताको समन हुन सक्छ। इन्टरनेट तथा सोसल मिडियाको विवेकपूर्ण तथा सुरक्षित ढंगबाट उपयोग गर्न सिक्नु र सिकाउनु पनि एक महत्वपूर्ण कडी हो। कतिपय चिकित्सक, प्रहरी, वकिल तथा न्यायाधीशहरूको संवेदनहीन रबैया र सहानुभूतिको अभावका कारण बलात्कृतले न्याय नपाउने स्थितिसमेत पैदा हुन्छ। यही कारणले कतिपय बलात्कार पीडितले आफ्नो रिपोर्ट फिर्ता लिन्छन्, कतिपयले त रिपोर्ट नै गर्दैनन्। वास्तवमा यो अहिंसा, करुणा, सहानुभूति (इम्पेथी) तथा मानवीय गरिमाप्रति सम्मानको भावना विकास गर्ने एक महान् सामाजिक तथा सभ्यतामूलक चुनौती हो। बलात्कारका घटनामा प्रायः पुरुष नै विशेषरूपले अपराधी देखिन्छन्। त्यो किनभने समाजका भएका अधिकांश बलात्कारका घटना पुरुषद्वारा नै गरिएको देखिन्छ। त्यसैले यौन दुव्र्यवहार न्यूनीकरण गर्न सबैभन्दा पहिला पुरुषमा महिलालाई हेर्ने दृष्टिकोणमा आमूल परिवर्तन हुन जरुरी छ। यसका लागि नागरिक शिक्षा, सामाजिक शिक्षा तथा यौन शिक्षा र मनोवैज्ञानिक परामर्श महत्वपूर्ण हुन्छ। महिलाहरू पनि बलात्कारप्रति सचेत हुने, यसबाट बच्ने उपाय अवलम्बन गर्ने तथा आफू यौन दुव्र्यवहार र यौन शोषणबाट पीडित भएको खण्डमा सम्बन्धित निकायहरूमा उजुरी गर्ने साहस देखाउने र जनमानसले समाजमा प्रेम, आदर र सहानुभूतिको वातावरण सिर्जना गर्ने हो भने घरबाहिर होस् वा घरभित्र होस्, बलात्कारका घटनामा धेरै कमी आउने पक्का छ। हो, प्रेम, आदर, सहानुभूति (इम्पेथी) सिक्नेसिकाउने तथा सिर्जना गर्ने सभ्यताको बाटो निश्चितरूपमा गाह्रो र लामो छ, तर असम्भवचाहिँ छैन।"
कैफियत रोटी,"दसैंतिहार नजिकिएका बेला एउटा मज्जाको दृश्य कैद गर्दै छु म। दृश्यमा एउटा रोटी देखिएको छ, ताजा। गज्जबको रोटी। रोटीको आकार नै गज्जबको। डल्लो होइन, गोलो होइन, लाम्चो; छेउकुनो नमिलेको। तर आकार अमिल्दो भए पनि अत्यन्तै चित्ताकर्षक ! मनमोहक ! देखिरहेछु, रोटीसँग कति आकर्षित मान्छेहरू, स्वदेशी मात्रै होइन विदेशीहरू पनि उत्तिकै आकर्षित छन्। कहिले कुन मौका मिल्ला र त्यो रोटी खाइहालूँ, चपाइहालूँ, निलिहालूँ भनेजस्तै गरी झुम्मिएका छन् मान्छेहरू। ओहो, यो के ? यही भीडबीच समूहसमूहमा मुसाहरू पो छन् त रोटीको नजिक ! लौ, देख्दादेख्दै मुसाहरूको एउटा समूहले रोटीमा हात पो हाले। हात हैन, मुखै लगे। यत्तिकैमा अर्कातिरबाट फेरि अर्को समूहमा अन्य मुसा पनि देखिए। तिनले पनि त्यही चरित्र प्रदर्शन गरे, जुन अघिल्लो समूहले गरेका थिए। क्रमशः मुसाहरूको थरीथरीका समूहको उही प्रकारको प्रक्रिया देखिन लाग्यो। ए, बडो गज्जबको स्वादिलो होलाजस्तो छ है रोटी ! पछिल्लोचोटि देखिएको समूहको एउटा मुसाले रोटीतर्प मुख गाड्दै बोलेको सुनियो। कहाँ स्वादिलो होलाजस्तो मात्रै ? प्रतिक्रिया जनायो अघिल्लो समूहको एउटा मुसाले खाई त हेर, थाहा पाइहाल्छौ कत्तिको स्वादिलो छ यो रोटी ! एकएक सबै मुसाहरू रोटीप्रति निकै आक्रामक देखिए। आहा क्या रसिलो रोटी ! मुख गाडेको गाड्यै गोरो मुसाले भन्यो। तत्काल अर्को निख्खर कालो मुसाले भन्यो साँच्चैको रसिलो ! कति गुलियो ! कति मीठो ! अहिलेसम्म रोटीमा मुख गाडिनसकेको अर्को छुचुन्द्रे मुसा खुरुरु दौडँदै गएर आफ्नो चुच्चो मुख रोटीमा गाडिहाल्यो र मुख मिठ्याउँदै बोल्यो यस्तो मीठो रोटी त जिन्दगीमा कहिल्यै खाइएको थिएन बा ! रोटी खाने मुसाहरूको हुलमूलमा रोटी खान नपाएका कतिपय अलिक कमजोर मुसाले चाख्न मात्रै पाए हुन्थ्यो भन्ने मनसाय राखेर रोटी छेउसम्म पुग्ने कोसिस गरिरहेका थिए। यतिखेर मभित्र एउटा जाज्वल्यमान प्रश्न उठिरहेको छ के देश भोकाहरूको रोटी हो ? यस क्रममा कुनै मुसाले रोटी चाट्न भ्याए, चुस्न भ्याए, त्यति नपाउनेले त्यो रोटी कोतर्नसम्म भ्याए। रोटी क्षतविक्षत भइसकेको थियो। एक किसिमले, रोटीलाई बलात्कृत भइसकेको अर्थमा बुझे पनि भइसकेको थियो। अन्ततः रोटी खाँदाखाँदै टन्न भइसकेको एउटा भुँडे मुसाले आफ्नो पेट सुमसुम्याउँदै भन्यो बडो तृप्त भइयो। अर्को त्यस्तै रूपको मुसा बोल्यो पेट भरेर तृप्त त भइयो। तर असाध्यै प्यास लागेको छ। पानी खान पाइएन। लौ, रोटीको यो दिशातर्प आऊ न ! कति खान्छौ पानी ? रोटीभित्र तालै ताल, प्रशस्तै। पश्चिमतर्पको मुसाले सुझाव दियो। ताल मात्रै हो र ? यहाँ नदीहरू पनि छन्। यतातर्प आऊ न ! डुब्दै, पौडँदै, जसरी खाऊ, आनन्दले खाए हुन्छ पानी ! फेरि पूर्वतर्पको एउटा मुसा बोल्यो। उता, उत्तर दिशाबाट रोटी खाने मुसाले छाती फुलाउँदै भन्यो ती त के हुन् र ! यतातर्प आएर हेर न ! यहाँ त बडेबडेमानका हिमालयहरू नै छन्। तिर्खाएका मुसा हिमालतर्प आयो। आहा, क्या सुन्दर हिमाल ! चम्किला हिमालहरू देखेर अत्यन्तै लोभियो त्यो मुसा, र दायाँबायाँ केही हेर्दै नहेरी एउटा हिमालको फेदमा मुख गाड्यो। यतिञ्जेल अन्य मुसाहरूले ताल र नदीहरूको पानी तनतन पिउँदै गरेको देखियो। त्यसरी पानी पिउँदै गरेको मुसालाई सम्बोधन गर्दै, रोटीको दक्षिणी दिशाको कमान्ड समालेका मुसाले लोभ्यायो आराम गर्ने भए वा मनोरञ्जनकै आवश्यकता छ भने हाम्रा हरिया फाँटको भूगोलतिर आए पनि छुट छ है ! रोटीछेउ पुगेर पनि रोटीलाई छुनसम्म पनि नपाएका केही मुसाहरूको मुखबाट टपाटप याल चुहिरहेको थियो। एकैछिनमा, रोटी खाने सबै मुसाहरूका अनुहारमा अघाएको भाव देखियो। बल्ल छेउछाउका मुसाहरूले रोटीको बचेखुचेका भागमा हात लगाउन पाए। अब दृश्य हेर्नलायकको थियो। त्यत्रा मुसाहरूले चाटिसकेर, चुसिसकेर, चपाइसकेर पनि रोटीको आयतन सकिएको थिएन। रोटीको आकार उत्रैै थियो, उस्तै थियो चेप्टो, चारकुनो नमिलेको। तर फरक के थियो भने रोटीमा कुनै गुलियोपन बाँकी थिएन, मिठास थिएन। त्यसैले त्यो रोटीप्रतिको आकर्षण पनि घटेको थियो। अलिकति पनि रस बाँकी नरहेको अथवा बाँकी नराखिएको सुक्खा बनिसकेको थियो रोटी। अत्यन्तै सुक्खा। एकै शब्दमा भन्ने हो भने, गुदी नै बाँकी नरहने गरी मुसाहरूले खाइसकेको खोक्रो थियो रोटी। पूरै खोक्रो। र, यतिखेर मभित्र एउटा जाज्वल्यमान प्रश्न उठिरहेको छ के देश भोकाहरूको रोटी हो ?"
राखेप बोर्ड सदस्यको शपथग्रहण,"काठमाडौं : राष्ट्रिय खेलकुद परिषद् (राखेप) का नवनियुक्त बोर्ड सदस्यहरूले सोमबार शपथग्रहण गरेका छन्। राखेपका अध्यक्षसमेत रहेका युवा तथा खेलकुदमन्त्री जगतबहादुर सुनार (विश्वकर्मा) ले नवनियुक्त ११ बोर्ड सदस्यलाई पद तथा गोपनीयताको शपथ ग्रहण गराएका हुन्। मन्त्रिपरिषद्को गत असोज २९ गतेको बैठकले हरि खड्का, मानदेव हजरा, पुरेन्द्रविक्रम लाखे, राजेश गुरुङ, मोहम्मद सागिर शेख, नन्दा बस्याल, एकेन्द्र कुँवर, चन्द्रबदना राई र सुमित्रा चौधरीलाई राखेपको सदस्यमा नियुक्त गरेको थियो। त्यस्तै मन्त्री विश्वकर्माले राष्ट्रिय खेलकुद संघको सिफारिसमा रेणुका श्रेष्ठ तथा सुवर्णाकेशरी श्रेष्ठलाई मनोनीत गरेका थिए। मन्त्री विश्वकर्माले नवनियुक्त सदस्यहरू कुनै न कुनै भूमिकामा खेल क्षेत्रसँग सम्बन्धित भएकाले खेल क्षेत्रले नयाँ उचाइ लिने विश्वास व्यक्त गर्दै नयाँ पुस्तालाई खेल क्षेत्रमा आकर्षित गर्न महत्वपूर्ण योगदान दिन आग्रह गरे। शपथपछि मन्त्री विश्वकर्माले राखेपका उपाध्यक्ष शिव कोइराला, सदस्यसचिव रमेशकुमार सिलवाललगायतका पदाधिकारीको उपस्थितिमा नवनियुक्त सदस्यहरूसँग छलफल गरेका थिए। नवनियुक्त राखेप बोर्ड सदस्यहरू शपथग्रहण गर्दै।"
