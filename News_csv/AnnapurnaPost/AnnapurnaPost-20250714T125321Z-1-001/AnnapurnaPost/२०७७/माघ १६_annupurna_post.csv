शीर्षक,विवरण
"ती शहीद, यी सहिद","शहीद शब्द सुन्नेबित्तिकै सम्मानले छाती फुल्छ; स्वाभिमानले शिर झुक्छ; वीरताको गाथा गाउन मन लाग्छ र तानाशाही शासकप्रति दाह्रा किट्दै बचेखुचेको प्रवृत्तिविरुद्ध धावा बोल्न मन लाग्छ। किनकि महान् सहिदहरूको सहादतको मूल्यमा मुलुकको अग्रगमनको यात्रा तय भएको हुन्छ। उनीहरूको बलिदानी, आहुति र रगतको जगमा राष्ट्रिय स्वाभिमान र समृद्धिको यात्रा तय गर्ने गरिन्छ। विडम्बना पछिल्लो दशक हामीले सहिद शब्दको ओज, मर्यादा, मूल्य, गरिमा, सम्मान, मर्म र आस्थालाई यति निम्नकोटीमा झारिसक्यौं कि सहिद अब निरीह गालीको स्तरमा पनि प्रयोग हुन थालिसक्यो, त्यसलाई सहिद बनाइदिने हो ?; त्यो त सहिद भएछ नि ? भो त्यो सहिद को पछि नलागेकै बेस। अर्थात् गाडीको हुटबाट झरेर मरे पनि; भीरबाट लडेर मरे पनि; सँधियारसँगको झगडामा मारिए पनि र रक्सी खाएर झगडामा मारिए पनि दल, दबाब, भोट र प्रभावको बलमा सरकारी सूचीमा परेका सहिद प्रकरणले निम्त्याएको अवमूल्यन। वास्तविक शहीदको अवमूल्यनसँगै विकृत सहिद सहिदको अवमूल्यन हुँदै गएपछि पछिल्लो दशक सस्तो सहिद शब्दको जगजगी छ। जहानिया राणाशासनविरुद्ध सहादत दिएका लखन थापा मगरदेखि राणाशासनको अन्त्यका लागि हाँसीहाँसी फाँसी चढ्न तयार शुक्रराज, धर्मभक्त, गंगालाल, दशरथ चन्दहरूका अगाडि अमूल्य सहिद उपमा लाग्दा जीउ जिरिङ्ङ हुने गथ्र्यो र सम्मानले रगत उम्लिन्थ्यो। तर जब सहिद हरूको सूची रुपैयाँ पाउने हिसाबले बढ्न थाल्यो; सहिद शब्दकै अपमान, अवमूल्यन र मान मर्दन हुन थाल्यो। भाषाविद् शरच्चन्द्र वस्ती व्यंग्य गर्दै भन्नुहुन्छ, बलिदानी, सहादत मर्म र ओजसहितको शहीद शब्द स्खलित हुँदै सहिद बनाइयो अब विस्तारै सइद, सइत हुन बेर छैन। मागेर गुजारा चलाउन बाध्य शहीद पिताका रूपमा मिडियाका आँखामा त परे; विडम्बना सरकारको ध्यान कहिल्यै पुगेन। नेपाल प्रज्ञा प्रतिष्ठानले प्रकाशित गरेको नेपाली शब्दकोशमा ज्वाजल्यमान भएर बसेको शहीद शब्द हिजोआज नयाँ परिचयको सहिद शब्दले पनि सोही स्थान पाउँदा कतै वास्तविक महान् सहिदको योजनाबद्ध अपमान त होइन भनेर प्रश्न गर्नुपर्ने बेला पनि आएको छ। अमर शहीद, कागजी सहिद आफ्नो देश, संस्कृति र अस्तित्वको संरक्षण तथा स्वतन्त्रता प्राप्तिका निम्ति बलिदान भएर लोकहितमा लाग्ने उनै व्यक्तिलाई सहिद भनिन्छ भनेर पढ्दै आएका नेपालीलाई पछिल्लो दशक राजनीतिक पहुँच, दाउपेच र पैसाका लागि सहिद घोषणा गर्ने विकृत अभ्यासले गाँजेको छ। चिनियाँ काजी, दुर्गानन्द झा, जगतप्रकाशजंग शाह, रत्न वान्तवा, वीरेन राजवंशी, हमसेर राई, दिलबहादुर रम्तेल, यज्ञबहादुर थापा, भीमसेन दाहाल, दयाराम परियार, चन्द्र बयलकोटी, सेतु बिक, चन्द्र दर्जी, ताहिर अली अन्सारी, योगेन्द्रमान शेरचन, भीमदत्त पन्त, अनील लामा, सुरज विश्वास, दर्शनलाल यादव, प्रद्युम्न खड्का, सगुन ताम्राकारजस्ता हजारौं सहिदको बलिदानी अमूल्य छ। त्यसैले त हामी उहाँहरूलाई आदर र सम्मानका साथ गर्वले सहिद भन्छौं। उहाँहरूका नाम लिँदा आज पनि हाम्रो शिर गर्वले ठाडो हुन्छ; सम्मानले निहुँरिन्छ; वीरताको गाथा गाउन मन लाग्छ र स्वाभिमानको स्वर गुन्जिन्छ किनकि उहाँहरूको बलिदानको जगमा हामीले स्वतन्त्रताको अभ्यास गरिरहेका छौं, समानताको स्वाद चाखिरहेका छौं। त्यसो त पछिल्लो दशक पैसाका लागि, सत्ताको पहुँचका बलमा, विपक्षीलाई ठीक पार्न, कार्यकर्ता पाल्न, भोटको खोट राजनीति गर्न सहिद सूचीकरणमा विकृति आएको छ। जब दुर्घटनामा निधन भएका व्यक्तिलाई सहिद घोषणा गराउन पाए राज्यबाट पैसा पाइन्थ्यो भनेर चक्काजाम गरेर राज्यदलबिचौलिया र नेताकार्यकर्ताबीच साँठगाँठ हुने संस्कृति मौलायो, राम रमाइलोका लागि रक्सी खान बसेकाहरू झगडामा मारिएका एकथरी मान्छेहरूसमेत सहिद को सूचीमा पर्न थाले। देखासिकी कतिसम्म बढ्यो भने फलाना ठाउँको घटनामा यसरी नै मारिँदा सहिद घोषणा गरेर सरकारले पैसा दिएको थियो हामी पनि आन्दोलन गरौं सहिद घोषणाका लागि भन्ने जमात फैलिँदै गयो। शहीद घोषणाविनै कसरी अमर भए मार्टिन लुथरदेखि जुल्फिकर अली भुट्टोसम्म ? संसारमै सहिदहरू भनेका अकाल मृत्युवरण गरेका योद्धाहरूका रूपमा समेत परिभाषित गर्ने चलन छ, अर्थात् सहिदहरूको निधन भएको हुन्न उनीहरू मारिएका हुन्छन्। अमेरिकामा मार्टिन लुथर किङ, अब्राहम लिंकन, भारतमा महात्मा गान्धी, राजीव गान्धी, बंगलादेशमा अब्दुल अहल पहले, पाकिस्तानमा बेनजिर भुट्टोहरूको हत्या गरिएको थियो तर कसैलाई पनि राज्यले सहिद घोषणा गरेन तर पनि उनीहरूको बहुआयामिक योगदान र सहादतलाई विश्वले नै स्विकारेको छ उनीहरूको निधन होइन हत्या भए पनि। नेपालमा राजनीतिक रूपमा पक्षविपक्षमा विभक्तमध्ये जग्गाको किचलोमा होस् या केटी भगाउने प्रकरणमा हुने गलफत्ती, सडक दुर्घटना होस् या दादागिरीमा, दुई पक्षबीच भएका ग्याङ गिरोह कुटपिटमा मारिएकालाई दलीय पक्षधरताका आधारमा सहिद घोषणा गरेर सरकारबाट पैसा असुल्ने खराब प्रवृत्तिले वास्तविक महान् सहिदको अवमूल्यन गरेको छ; सहादत, आहुति र बलिदानीको मर्यादालाई सस्तो बनाइदिएको छ अर्थात् कागजी सहिद खेतीको फसलमा युरिया मल हाल्दिने नेतृत्व दलका नेताहरू स्वयंले गरेका छन्। सहिदका पिताहरू भिख माग्दै हिँड्नुपर्ने नियती २०४६ सालको जनआन्दोलनमा सरिक रौतहट कनकपुरका रणबहादुर सार्कीले २०४६ चैत २७ गते सहादत प्राप्त गरे। सहिदको बलिदानीको जगमा आएको परिवर्तनपश्चात् विभिन्न सरकार बनिरह्यो। सहिद पिता सूर्यबहादुर सार्की पर्याप्त कागजात बोकेर मन्त्रालयदेखि नेताहरूका घरघर धाइरहे कहींकतैबाट राहत, सहयोग नपाएपछि पशुपति आसपास मागेर गुजारा चलाउन बाध्य शहीद पिताका रूपमा मिडियाका आँखामा त परे; विडम्बना सरकारको ध्यान कहिल्यै पुगेन। नेपाल राजनीतिक सामाजिक आन्दोलनको उर्वर भूमि हो भन्नेमा कुनै सन्देह छैन। अहिले पनि विभिन्न कालखण्डका क्रान्ति, युद्ध, आन्दोलन, विद्रोह र दमनविरुद्धको प्रतिवादमा सहादत पाएकाहरूका सन्तति खाडीमा पसिना चुहाइरहेका छन् भने कतिपय सूर्यबहादुरकै हालतमा जीवन गुजारा गरिरहेका छन्। आजको पुस्ता गौरवमय इतिहास आत्मसात गर्दै विकास, समृद्धि, सुशासन र स्वाभिमानको यात्रामा सरिक हुन चाहन्छन्। उनीहरू पटकपटक आन्दोलन, विद्रोहमा भन्दा पनि विकास र समृद्धिको राजमार्गमा गुड्न चाहन्छन्; दुर्भाग्य शासन सत्ता अनुदार केपी ओलीहरूको हातमा छ। असंवैधानिक कू गरेर नेपाली जनतालाई फेरि पनि सडकमा जबर्जस्त उत्रन बाध्य पार्ने ओली कदमविरुद्ध सत्ताले के फेरि सहादत माग गरेको हो ? जटिल प्रश्न ठडिएको छ। सहादत जहिले पनि स्वतन्त्रता, समानता, न्याय, मर्यादा र लोकतन्त्र प्राप्तिका लागि हुने गर्छ। नेपाल यस्तो मुलुक हो; जहाँ साथीको मायाप्रेमलाई गन्धर्व विवाहमा रूपान्तरण गर्न सहयात्रीका रूपमा जाने गोविन्द शाही, गणेश बुढा मगरहरूको हत्या गरिन्छ, नवराज विश्वकर्माहरूलाई आजसम्म मान्छेको कोटीमा स्वीकार गर्न हम्मेहम्मे परेको छ। एकपटक थाहा अभियन्ता रूपचन्द्र विष्टले भनेका थिए जो नेपाली आफ्नो शरीरको उचिरो काट्न पनि कर्तनालय जान खोज्छन्; उनीहरूलाई नै सबैभन्दा बढी स्वतन्त्रताको अभ्यास गर्नु छ र सोच्छन् अर्काको छोराछोरीले बलिदान गरिदिऊन्। कुरो गम्भीर यस मानेमा छ कि अबको जुनसुकै राजनीतिक र सामाजिक विद्रोह, खबरदारी, आन्दोलन रचनात्मक र अहिंसात्मक भएन भने दुःख पाउने उनै भुईंमान्छेले हुन्; जसका नाममा राज्यसत्तामा पुग्ने र उसैलाई म शासक तिमीहरू रैती का व्यवहार गर्ने उही सदावहार आम नेपाली राजनीतिक शैलीमा परिवर्तन खोजौं। प्रिय कवि भूपि शेरचनका यी कालजयी कविता जसले फरकफरक भाव अभिव्यक्त गर्छ; आज कति उपयुक्त कति असान्दर्भिक पाठककै रोजाइ। हुँदैन बिहान मिरर्मिरेमा तारा झरेर नगए बन्दैन मुलुक दुईचार सपूत मरेर नगए।  मैले पिएको देखेर रिसाउने साथीहरू हो पिएर त हेर पिउन झन् गाह्रो छ। मरेर शहीद हुनेहरू हो जिएर त हेर जिउन झन् गाह्रो छ ।"
ओलीको भोलि,"प्रधानमन्त्री पार्टीगत रूपमा निरंकुश रहे पनि नेपालप्रति इमानदार देखिन्छन् १६ मे १९९३ मा मदन भण्डारीको देहान्तपछि नेकपा नेतृत्वको पहिलो पंक्तिका माधवकुमार नेपालको नेतृत्व रहेको थियो। नेपालको नेतृत्वमा मदन भण्डारीले सुम्पेको नेकपा एमाले संगठनात्मक रूपमा संकुचन हुन नसक्नुको प्रमुख कारण नेपालको पेसागत दक्षता रहेको थियो। वाणिज्यशास्त्रको ज्ञाता र बैंकका पूर्वकर्मचारी भएको अनुभवले एमाले कार्यकर्ताको जिन्सी कहिल्यै घट्न दिनुभएन। परन्तु एमालेजस्तो प्रगतिशील विचारधाराले पाउनुपर्ने गुणात्मक वृद्धिसहितको छलाङ नेपालले दिलाउन नसक्नु भएको इतिहास छ। एमालेको कार्यकर्ता हुन तथा बढुवा हुन उच्च नैतिक आदर्शका साथै आफूलाई दुःखी देखाउने चरित्रले प्राथमिकता पाउने गरेको थियो तर माओवादीका वाईसीएल हुन साहुको ऋण नतिर्ने, जेजति अपराध गरे पनि बन्दुक बोके सबै खत माफ हुने कुण्डले, चुल्देले प्रश्रय पाउने गरेका थिए। माधव नेपालको नेतृत्वको समयमा भूमिगत माओवादीदेखि प्रत्यक्ष वाईसीएलको आतंकसम्मुख एमालेका कार्यकर्ता भयभीत मनोदशामा रहेको इतिहास हाम्रोसामु रहेको छ। वामपन्थी विचारधारामा माओवादीको बढतको अगाडि एमालेको अवस्था विचारणीय नै हुन पुगेको थियो। प्रत्यक्ष नेतृत्वमा केपी ओली नरहे पनि माओवादीको विविध क्रियाकलापविरुद्ध वाक्युद्ध चलाई एमालेको कार्यकर्तामा आम विश्वास जगाउन खोज्दा कांग्रेसका कार्यकर्ता पनि प्रभावित भएको इतिहास हाम्रोसामु छ। फलामले फलाम काट्छ भने झैं ओलीको युवा संघको झन्डामुनि चुल्ढे, मुल्ढे, कुण्डले, वाउन्सर सबैलाई समाहित गर्ने रणनीतिकै कारण वाईसीएलको उन्मूलन भएको तथ्य हामीले सम्झन आवश्यक छ। २०६३ सालदेखि माओवादीको खुला राजनीतिमा प्रवेश भएपछि देशले द्वैध शासन व्यहोर्नुपरेको पीडा होटल, क्यासिनोदेखि उद्योग जगत्ले कहिल्यै बिर्सन सक्ने छैनन्। कृष्णप्रसाद सिटौला गृहमन्त्री हुँदा माओवादी कार्यकर्ताले नेपाली कांग्रेसको मजदुर नेतालाई एभरेस्ट क्यासिनोमा बन्धक बनाएपछि क्यासिनो मजदुरहरू रातारात दल परिवर्तन गर्न विवश भई नेपालको सम्पूर्ण क्यासिनो एवं होटल सञ्चालनमा माओवादीको छाया बस्न गएको थियो। सरकारी छायामा क्यासिनो सञ्चालन भएपछि राजस्व तिर्न कसैले आवश्यक ठानेको थिएन। माओवादी शासन कालको क्यासिनो रोयालटी आजसम्म उठ्न नसकेको प्रमाण कुमारी चोक अड्डामा रहेको छ। बैंक आफैं उद्योगी हुन सक्दैन भने झैं माधव नेपालले जम्मा गरेको कार्यकर्ताको जेथालाई ओली नेतृत्वले माओवादीसँगको संयुक्त लगानीमा खडा गरेको राजनीतिक उद्योगमा आज माओवादीको उन्मूलन भएको हामी मान्न बाध्य छौं। कुनै युग कालखण्डमा नेपाली कांग्रेस र नेकपा मालेले पनि उग्र राजनीति गरे पनि माओवादीको राजनीति जस्तो चर्चा पाउन सकेको थिएन। सुरुङ युद्धदेखि पशुपतिसे तिरुपती जस्ता राजनीतिक फन्डाले छिमेकका नक्सलवादीलाई समेत ऊर्जा दिएको थियो। २०५२ सालमा पेरूको माओवादीलाई प्रेरणा मान्ने रिम संगठनले नेपाली रोडमेडेल फेला पारेको थियो। माओवादीको क्रान्तिकारी कदम नियन्त्रण गर्ने दक्षिण भारतीय गुरुवासमेत हरेस खाएको अवस्थामा ओलीले माओवादी नामको दल उन्मूलन गर्नुका साथै पूर्वमाओवादीका रूपमा आफ्नो परिचय दिन लज्जाबोध हुने अवस्था पुर्याएको यथार्थ हामीसँगै लुकेको छैन। केपी ओलीको राजनीतिक निर्णयले उनका कार्यकर्ता र दललाई जे जसरी लाभान्वित गराए पनि उनका कदमले देशका लागि के गरे सो सन्दर्भमा जनताको सरोकार रहन्छ। आर्थिक पक्ष बाबुराम भट्टराई अर्थमन्त्री भएपछि नेपालको उद्योगमा अराजकता बढेको थियो। मजदुर ज्यादतीले धेरै उद्योगमा ताला लाग्न गएको थियो। सरकारको नीति राजस्व बढी उठाउने थियो। स्वेदशी उद्योगको उत्पादनमा राजस्वको मात्रा थोरै उठ्ने हुँदा स्वदेशी उद्योगको समस्याप्रति सरकार उदासीन भयो र स्वेदशी उद्योग धमाधम बन्द भए। उद्योगपतिहरू रियल स्टेट, टेडिङ र शेरतर्फ पलायन भए। ओली प्रशासनले चलाएको आर्थिक सुधारको नीतिले निरन्तरता पाएमा नेपालको राजस्व भन्सारमुखी नभई आयमुखी हुनेछ। स्वदेशी उद्योगबाट उत्पादन हुने बस्नु विदेशबाट पैठारी हुँदा अन्तःशुल्क, भन्सार अतिरिक्त रूपमा आउने हुँदा राजस्व संकलन बढी देखिएकाले इन्जिनियर बाबुराम आज आफ्नो परिचयमा महान् अर्थशास्त्रीका रूपमा दिन खोजको देखिन्छ। तर बाबुरामको नीतिले अर्थतन्त्र छिन्नभिन्न भई नेपालको आन्तरिक अर्थतन्त्र ओरालो लाग्न प्रारम्भ भएको थियो। नेपालमा पैठारीको वृद्धिको साथ साथै भन्सार तस्करी, नक्कली भ्याट बिल र राजस्व हिनामिनाको प्रवृत्तिमा संस्थागत रूपमा वृद्धि भयो। ओलीले प्रधानमन्त्री भएपछि राजस्व छल्नेलाई पक्राउ गर्ने संस्था राजस्व अनुसन्धान विभाग र अवैध सम्पत्ति जम्मा गर्नेलाई पक्राउ गर्ने सम्पत्ति शुद्धीकरण विभाग एवं राष्ट्रिय सूचना नेपालभन्दा पहिला विदेशीले थाहा पाउन रोक्नुपर्ने निकाय गुप्तचर विभाग आफ्नो मातहत राखे। नेपालमा राजस्वको छली चार प्रकारबाट हुने गरेको छ। पहिलो छली पाँच हजार मूल्य पर्ने जुत्तालाई दुई सय मूल्यांकनलाई भन्सार कर्मचारीले सदर गर्ने अर्थात् न्यून मूल्यांकन गरी राजस्व छल्ने, दोस्रो भन्सार नै नतिरेर ट्रकका ट्रक लाइन सेटिङ मिलाएर छल्ने, तेस्रो भन्सार छलेको सामान खरिदको स्रोत वैध गर्न नक्कली भ्याट बिल खरिद गर्ने र चौथो नक्कली भ्याट बिल खरिदबिक्री गरी मूल्य अभिवृद्धि कर र आयकर लुकाउने। ओली नेतृत्वले राजस्व अनुसन्धान विभागमा इमानदार र निष्ठावान् नेतृत्व दिएको छ। यो नेतृत्वले न्यून मूल्यांकन गर्ने भन्सार कर्मचारीउपर मुद्दा दायर गर्न थालेपछि राजस्वका कर्मचारी भन्सारको सरुवा माग्न रुचाएको पाइन्न। लाइन मिलाएर भन्सार छलेर सामान ल्याउने व्यापारीलाई थुनामा राख्ने प्रक्रिया बढेपछि भन्सार छली गर्ने व्यापारी हतोत्साहित भएको पाइन्छ। तर यसको परिणामस्वरूप कोभिडको कारण सरकारले आयकरमा आंशिक मिनाहा दिए पनि राजस्व संकलन बढ्न गएको छ। ओली प्रशासनले चलाएको आर्थिक सुधारको नीतिले निरन्तरता पाएमा नेपालको राजस्व भन्सारमुखी नभई आयमुखी हुनेछ। अर्थात् जनताले कमाएर आयकर तिर्ने छन्। विदेशी नीति ओलीको विदेश नीति र नेपालको मौसम वैज्ञानिकको भविष्यवाणीमा भिन्नता पाइन्न। निश्चय गर्न अति कठिन। २०७२ सालमा प्रधानमन्त्री भएपछि भारतीय धम्कीसँग जुध्न ओलीले चीनमुखी रणनीति अपनाए। चिनियाँ रेल २०७२ सालमा हिँडेकोमा २०७७ सालसम्म नेपाल नपुगेपछि फेरि पुनः भारतमुखी रणनीति अपनाएको देखिन्छ। २०७२ सालमा भारतसँग तीक्तता बढेपछि ओलीको नेतृत्वमा अर्थमन्त्री, परराष्ट्रमन्त्री, वाणिज्यमन्त्रीसमेतको जम्बो टोली चीन यात्रामा गए। २१ मार्च २०१६ मा चिनियाँ समकक्षीसँग विभिन्न विषयमा सहीसमेत भयो। चीनसँग भएको १० सम्झौतामध्ये प्रमुख रूपमा पोखरा विमानस्थलका लागि नेपालले २१५ मिलियन अमेरिकी डलर वार्षिक आठ प्रतिशत ब्याजमा चिनियाँ बैंकबाट ऋण पाउनु रहेको थियो। चर्को ब्याजमा लिई बनाइने पोखराको विमानस्थलको विदेशीले सामरिक रूपमा दुरुपयोग गर्ने र ऋण नेपालीले बोक्नुपर्ने विषयले चर्चा पाएपछि ओलीले चिनियाँ सद्भावयुक्त ऋणलाई कूटनीतिक पूर्णविराम दिएका हुन्। चिनियाँ समकक्षीको चाहना नेपालले ग्वादर हम्बन टोटा झैं ऋण लिएर चिनियाँ राणनीति सफल पार्नु नेपालमा रेल ल्याउनु रहेको थियो। ओली रेल ल्याउन तयार थिए तर ऋणमा नभई अनुदानमा। ओलीले माओ र चाउ एनलाई कालको सहयोगको अपेक्षा गरेका थिए। माओकालमा चीन जोडिने कोदारी राजमार्ग बनाउनुका साथै अन्य विकास योजना र उद्योग स्थापना गरेको प्रभावकारी छाप आजसम्म नेपाली जनमानसमा रहेको छ। माओकालीन प्रभावले नेपालीहरूको सहानुभूति चीनप्रति अझसम्म देखिन्छ। तर समय परिवर्तन साथै चिनियाँ समकक्षीले देङ स्याओपिङ कालको कूटनीति चलाएका थिए। ऋण नेपालीले लिनुपर्ने रणनीति चिनियाँको बोक्नुपर्ने। अतः ओलीको चिनियाँ समकक्षीसँगको परराष्ट्र नीति सराहनीय देखिन्छ। भारतीय नेताको शत्रु खोज्न भारत बाहिर जानुनपर्ने सामान्य ज्ञान रहेको ओली चीनतर्फ फर्कंदा भारतीय मिडियामा असिना झर्यो। तर भारतको कर्मचारीतन्त्र भारतीय राजनीतिज्ञमाथि हाबी हुने कारण ओलीले अमेरिकी सम्झौता एमसीसीलाई प्रथमिकता दिए। अमेरिकाको रणनीतिक स्वार्थ सम्बोधन गर्दा नेपाललाई अहित नहुने र अमेरिकी संरक्षणमा नेपालले दुई बिग ब्रदर नपाई दुई छिमेकीसरह अस्तित्वको देश हुन पाएको छ। यसको परिणामस्वरूप ओलीले कालापानीबारेमा संसद्मा बोल्न सकेका हुन्। त्यसो त नेपालमा भारतीय समाचारको प्रतिनिधि टोली २०७२ सालमा ओलीसँग भेट गर्दा उनको राष्ट्रवादी चरित्रबारेमा नतमस्तक भई भारतमा चर्चा गरेका थिए। २०७७ सालमा भारतको कुरौटे टीभी च्यानल पनि निःशब्द भएर फर्केको हामी साक्षी छौं। नेपालको कूटनीति सहअस्तित्व आफ्नो मूलीलाई दुरुपयोग गर्न नदिने र विश्वसामु सद्भाव कायम गर्ने रहेको र ओलीले कोरोना संकटको समयमा विभिन्न राष्ट्रप्रमुखसँग कायम गरेको संवादले नेपालको कूटनीति स्तरमा वृद्धि भएको छ। केपी ओली पार्टीगत रूपमा निरंकुश देखिए पनि नेपालप्रति इमानदार देखिन्छन्। मदन भण्डारीको दुर्घटनायुक्त हत्या विरोधमा वाम दलको राजनीतिक सभामा लीलामणि पोखरेलले भनेका थिए, कांग्रेसले बीपीको सपना पूरा गर्ने कम्युनिस्टले पुण्यलालको तथा पञ्चले राजाको सपना पूरा गर्ने हो भने नेपालीको सपना कसले पूरा गर्ने ? आज म भन्न सक्छु नेपालीको सपना केपी ओली पूरा गर्न सक्षम छन्। अधिवक्ता ज्ञवाली नेपाली कांग्रेस महासमिति सदस्य हुन्।"
चार ताराको उदय,"बन्दीगृह लैजाने क्रममा गंगालालले गणेशमानतर्फ फर्केर भने, गणेशमान दाइ, मेरो रगतलाई नबिर्सनु होला ! गंगालालको त्यो वाणी गणेशमानको मुटुमा नराम्रोसँग गढ्यो इदं नमः ऋषिभ्यः पूर्वजेभ्य पूर्वेभ्यः पथिकृद्भ्यः १०१४१५ : (ऋगःवेद) त्रिपुरेश्वर चोकास्थित राजा त्रिभुवनको सालिकलाई घुमेर दायाँ त्रिपुरेश्वर कालिमाटीतर्फ सवारीको घुइँचो छिचोल्दै आफ्नो गाडी अगाडि बढाउँदै जाँदा मचलीमा पर्ने वीर अस्पतालको संक्रमण रोग उपचार एकाइ छिर्ने पातलो गल्लीलाई पनि स्वात्त पार गरेर जानुपर्ने हुन्छ। त्यस गल्लीबाट अर्को कुनै सवारी साधन त आइरहेको छैन भनी जोकोहीले स्वतः एकपटक बायाँतिर पुलुक्क हेर्ने गरेको हुन सक्छ। त्यसैबेला त्यहाँ बारले घेरेको एउटा सानो रूखको झल्को देख्ने छ। धेरै वर्ष भएको छैन, त्यस स्थानमा एउटा ठूलो रूख थियो; जसलाई काटेर सडक चौडा पारिएको थियो; जुन अहिलेको परिप्रेक्ष्यमा आवश्यक नै हो। त्यस चौतारीको अघिल्तिर बीचमा पण्डित शुक्रराज शास्त्रीको श्रद्धाञ्जलीमा एउटा सिङमर्मरको पाटी टाँसेको छ। हाल उक्त संक्रमण रोग उपचार गरिने अस्पतालको नाम उनैको नाममा समर्पित छ। रूखबाट सर्पझैँ तुङ्रुङ्ङ लत्रिएर झरेको पासोको फन्दातिर लैजान्दै गर्दा पण्डित शुक्रराज शास्त्री गीताका श्लोकहरू विस्तारै वाचन गरिरहेका थिए। उनी अन्य धर्मग्रन्थहरूका साथसाथै गीतामा समेत पोख्त भएकाले उनले त्यस विडम्बनालाई भोग्नुपरेको थियो। उनको गिरफ्तारीमा उनलाई स्थानीय वासिन्दामाझ गीताको त्यसमा पनि कर्मयोगमाथि व्याख्यान गरी कर्तव्य सर्वोपरिको मन्त्रण दिई राज्यविरुद्ध षड्यन्त्र गरेको आरोप लगाइएको थियो। पण्डितले गीताका धार्मिक उपदेश वाचन गरी तत्कालीन समाज र सामाजिक ढाँचामा विद्यमान जनता प्रभावविहीन पारिने शोषणपरक मान्यताबाट मुक्त गर्न स्थानीय वासिन्दामा जनचेतना जागृत गर्ने प्रयास गरेका थिए। उनले जनता स्वयं आफू र समाजप्रतिको जिम्मेवारीबारे दायित्वबोध गराउने प्रयत्न गरेका थिए। सामाजिक परिवर्तनको प्रयास भनेको अन्ततोगत्वा राजनीतिक परिवर्तन अर्थात् क्रान्ति हो; जुन जहानियाँ राणाशासनका लागि सर्वथा अमान्य थियो। राजनीतिक छक्कापञ्जा, दाउपेच, षड्यन्त्र आदि भनेको सिंहासनका उत्तराधिकारी र दरबारिया भारदार मात्रको बपौती थियो। पण्डितले धर्मशास्त्रका उपदेशहरूको वाचन गरेर जनताको अन्तरात्मा जागृत गराई सीमित मानिसको दायराभित्र रहेको राजनीतिलाई जनतामाझ ल्याउने कोसिस गरेका थिए। एकाग्रतापूर्वक धर्मग्रन्थका श्लोकहरू वाचन गर्दै उनले पवित्र बागमतीको शीतल जलमा स्नान गरे। त्यसरी बलिदान हुनुपूर्व आफूलाई पवित्र तुल्याउने उनले अन्तिम कार्य गरेका थिए। सेतो धोती र रातो भोटो पहिरनमा सहज एवं ऐच्छिक रूपले मृत्युमालालाई आफ्नो घाँटीमा वरण गर्दै उनले बलिदानी दिए। त्यस प्रकार उक्त निस्तब्ध रात, नेपाली समाजको अन्धकारमय नवमण्डलमा अन्धकारबाट प्रकाशतर्फ लैजाने प्रथम ताराको उदय भयो। उक्त घटना सन् १९४१ जनवरी २३ को रातमा भएको थियो। ती विद्वोत्तम तथा साहसिक आत्माप्रति लाखलाख वन्दना !!! गणेशमान सिंह अनेक लख काट्दै र जुनसुकै परिणाम भोग्न तयार रहेर प्रजापरिषद्का अन्य सदस्यसँगै उभिरहेका थिए। नेपालको प्रधानमन्त्री श्री ३ जुद्धशमशेरले उपस्थित गराइएका उच्च ओहोदाका अधिकृतमा उनले आफ्ना जेठा हजुरबुबा बडाकाजी रत्नमान सिंहलाई पनि देखे। उपस्थितहरूमा श्री ५ महाराजाधिराज त्रिभुवनलगायत बेलायती आवासीय प्रतिनिधि कर्नेल जेफ्री बेथम पनि थिए। सन् १९३८ मार्चमा इन्डियन एक्सप्रेसले प्रस्तुत गरेको खबरलाई आधार बनाई शुक्रराज शास्त्री कलकत्ता जाँदा महात्मा गान्धीसँग भेटी नेपाली जनताको दुरवस्थाबारे जानकारी गराएर त्यस दुःखको भुमरीबाट उनीहरूलाई उद्धार गर्न गान्धीको समर्थन जुटाउने प्रयास गरेको अभियोग लगाइएको थियो। गान्धीले त्यसबेला भारतमा चर्किरहेको जनआन्दोलनको अगुवाइ गरिरहेको भए पनि शास्त्रीलाई भेटका निम्ति छोटो समय दिएका थिए। तर आफ्नै देशको मामिलामा व्यस्त हुनुपरेकाले उनले शास्त्रीलाई आफ्नो फरियाद लिएर नेपालकै शक्ति केन्द्रमा जानुपर्ने सुझाव दिए। गान्धीलाई प्रभावित तुल्याउन असमर्थ भएपछि उनले उक्त मामिला एक मध्यस्थकर्तामार्फत गान्धीका तत्कालीन एक प्रभावशाली शिष्य जवाहरलाल नेहरूसमक्ष पुर्याउन लगाए। त्यहाँ पनि निराश नै हुनुपर्यो। नेहरूले त भेटसम्म पनि दिएनन्। तर आफ्नो सचिवमार्फत नेपाल हिन्दु अधिराज्य भएको हुँदा यसप्रति भारतीय जनताले विशेष महत्त्व राख्ने गरेको र अझ विश्वकै एक मात्र हिन्दु राष्ट्र भएकाले भारतीय पनि यसमा गौरव गर्ने हुँदा त्यस्तो राष्ट्रको राजकाज मामिलामा भारतले खलल नपुर्याउनु नै उचित हुने सन्देश पठाए। मृत्युदण्डको सजाय सुनेपछि दशरथ चन्दले छाती ठोक्दै म कति भाग्यमानी रहेछु, मेरो बाजे र बाबु पनि राणाहरूसँग संघर्ष गर्दै अमर भए, अहिले मेरो पालो आयो भन्दै कड्के, हामीले राणाहरूको अन्त्य देख्ने छैनौँ तर तिमीहरूले यिनीहरूको पतन अवश्य देख्ने छौ। यिनीहरू धेरै दिन टिक्ने छैनन्। सुरो हुनू। कसैले माफी नमाग्नू ! जसले त्यसो गर्ला उसलाई भावी सन्ततिले कदापि क्षमा गर्ने छैनन् ! भारतीय नेताहरूको समर्थन जुटाउन असमर्थ भएकोमा दुःखी मन लिएर तर नेपाली जनतालाई नै जागृत गराउने दृढताका साथ शास्त्री नेपाल फर्केका थिए। नेपाल फर्केलगत्तै आफ्नो उद्देश्यपूर्तिका लागि उनले आफ्नै अध्यक्षतामा नागरिक अधिकार समिति नामक एक गुप्त संस्था स्थापना गरी गीता र अन्य धर्मग्रन्थहरूको प्रवचनमार्फत नागरिक सजकता अभियानको प्रयास गरेका थिए। उक्त गुप्त संस्था सन् १९३६ मा गठन गरिएको थियो। जसमा शास्त्री आपैं अध्यक्ष र केदारमान व्यथित, गंगालाल श्रेष्ठ, शंकरप्रसाद नेपाल, मुरलीधर भट्टराई, राजलाल कलवार र आनन्दराम श्रेष्ठ सदस्य थिए। प्रधानमन्त्री श्री ३ जुद्धशमशेरले राज्यविरुद्ध क्रान्ति छेड्न विदेशी समर्थनका लागि गुहार मागेर स्थानीय जनता उक्साउने, भड्काउनेजस्तो संंगीन अभियोग लगाइएको थियो। त्यसमा पनि प्रधानमन्त्रीले सरकारी नोकरीमा बहाली रहेको र सरकारी खर्चमा किताब छपाई निरीक्षणका लागि कलकत्तामा गएको वास्तविकतालाई जोड दिँदै, गान्धीसँग भेट गरेको कुरालाई प्रमुखताका साथ अगाडि सारेका थिए। उनले शास्त्रीलाई सम्पूर्ण विद्रोहीहरूको नेता भएको आरोप लगाउँदै कडाभन्दा कडा दण्ड दिनुपर्नेसमेत जिकिर गरेका थिए। जुद्धशमशेरले शास्त्रीका लागि ठाडै मृत्युदण्डको माग राखे। केहीबाहेक उपस्थित सबैले स्वरमा स्वर मिलाउँदै मृत्युदण्ड ! मृत्युदण्ड ! भनेर आफ्नो भाग्यविधाताले किटान गरेको मृत्युदण्डको समर्थनमा आवाज बुलन्द गरेका थिए। डिसेम्बर १९३३ को बिहानीपख भारतको चम्पारन रामनगर रियासतमा रामराजा आफ्नो पुख्र्यौली जायजेथाको निरीक्षण गरिरहेका थिए। उनको शिविरतिर एउटा हात्ती लम्कँदै आइरहेको थियो। हात्तीको पिठ्युँमा घुँडासम्म प्यान्ट र युरोपेली टोप लगाएको व्यक्ति त्यहाँको भूभाग निरीक्षण गरिरहेको थियो। उनी त्यहाँको रजबाडाको दिवान दशरथ चन्द थिए। उनले त्यहाँ कालो वर्णको एक युवक र रामराजाको शिविरबाहिर उभिइरहेको एक वृद्धलाई देखे। हात्तीबाट ओर्लिएपछि वृद्ध टीकाप्रसादले आफ्नो र छोरा टंकप्रसादको परिचय दिँदै नोकरीको आशा राखे। नेपालमा नायब सुब्बा पदमा जागिरे टीकाप्रसादको नोकरी भरखरै खुस्केको थियो। टंकप्रसाद भने म्याट्रिकुलेसन जाँच दिने तयारीमा थिए। दशरथ चन्दको आश्वासन पाएपछि टीकाप्रसाद फर्किए भने टंकप्रसाद उनीसँगै बसे। भर्खरै बुवा नोकरीबाट बर्खास्त भएकाले होला टंकप्रसादले राणाशासनको विरोधमा मुख खोले। चन्दले पनि त्यसमा समर्थन जनाए। सन् १८८१ मा भएको राणाशासन हटाऊ असफल आन्दोलनलाई साथ दिएका कारण उनका हजुरबालाई राणाशासकले मारेको थियो। उनले भारतीय कलेजमा अध्ययन गरी त्यहींबाट प्रवीणता प्रमाणपत्र तह उत्तीर्ण गरेका थिए। भारत बसाइमा महात्मा गान्धीले परिचालन गरेको नमक छोड आन्दोलनमा सरिक भएका थिए। केही महिनापछि काठमाडौंमा उनीहरूबीच फेरि भेट भयो। उनीहरू निरन्तरजसो संगठन गठनमा लागे। एक दिन डुलिरहेका बेला रानीपोखरीनिर एकजना राम्रो शरीरिक बनावट भएका व्यक्तिलाई देखे। उनी राजा त्रिभुवनका व्यायाम प्रशिक्षक धर्मभक्त माथेमा थिए। केही दिनपछि फेरि उनीहरूले धर्मभक्तलाई भेटे। परिचय आदानप्रदान गरे। चन्द र आचार्यले माथेमालाई पनि आफूहरूले गठन गर्न लागेको संगठनमा आबद्ध गर्ने निधो गरे। भीमफेदी काठमाडौं उपत्यका भित्रिने महत्त्वपूर्ण द्वार थियो। जीविकोपार्जनका लागि टंकप्रसादले भारतबाट काठमाडौं आउने यात्रुलाई घोडा भाडामा दिने काम सुरु गरेका थिए। एक दिन कलकत्ताबाट धर्मभक्तलाई फर्कंदै गरेको देखे। भीमफेदीबाट काठमाडौं आउने क्रममा उनीहरूले राणाशासकका बारेमा कुराकानी भयो। त्यसक्रममा दुवैजनाले गुप्त संगठनमार्फत राणाविरोधी अभियान चलाउने सहमति पनि गरे। काठमाडौं आएपछि पनि दशरथ चन्द, आचार्य र धर्मभक्तबीच भेटघाट चलिरह्यो। संगठन खोल्न राजा त्रिभुवनको समर्थन जुटाउनुपर्ने सहमति भयो। राजासँग सम्पर्क बाँध्ने एक मात्र सूत्र धर्मभक्त भएकाले राजालाई सूचित गर्ने जिम्मा पनि उनैलाई सुम्पियो। आचार्य र दशरथ चन्द संगठनका लागि थप जनशक्ति जुटाउन लागे। यो काममा राजाको सहमति जुटाउनु जति सजिलो थियो उति नै गाह्रो पनि। यसबारे महिनौंसम्म घच्घचाएपछि राजाले मञ्जुरी दिए। सन् १९३६ मे महिनामा धर्मभक्तको निवास ओमबाहालमा युवा समूहको एक भेला भयो। त्यो भेलाले नेपालमा प्रथम राजनीतिक दलको गठन गर्यो। त्यस राजनीतिक दललाई उनीहरूले नेपाल प्रजापरिषद् नाम दिएका थिए। त्यसको लक्ष्य राजाको वैधानिक नेतृत्वमा जनउत्तरदायी सरकारको स्थापना गर्नु थियो। जनजागरण त्यसको प्रथम काम थियो। टंकप्रसाद, दशरथ चन्द, धर्मभक्त, रामहरि शर्मा र जीवराज शर्मा पाँचजनाको समूह बनाएर त्यो काम सुरु भयो। दशरथ चन्दले प्रचारका लागि सञ्चारमाध्यम अपनाउने निधो गरे। पटना गएर उनले पहिले सेवा सिंह र पछि सुशीलको छद्म नामबाट त्यहींको स्थानीय भाषाको जनता साप्ताहिक पत्रिकामार्फत राणाविरोधी लेखहरू प्रकाशित गर्न थाले। यस्तै कलकत्ताबाट प्रकशित हुने एड्भान्स अंग्रेजी पत्रिकामा पनि प्रजापरिषद्का बारेमा लेखहरू प्रकाशित हुन थाल्यो। नारायणबहादुर श्रेष्ठ भारतमा प्रकाशित पत्रपत्रिका लुकाइछिपाई नेपाल पठाउँथे। ती पत्रिकाहरू नेपालमा बडो उत्सुकताका साथ पढिन्थ्यो। भारतीय पत्रिकामा राणाविरोधी लेखहरू छापिन थालेपछि प्रजापरिषद्प्रति राजा त्रिभुवनको भरोसा पनि बढ्न थालेको थियो। राजाले दिएको पाँच हजार रुपैयाँमध्येबाट साइक्लोस्टायल मेसिन किनेर पर्चा छाप्ने गरिएको थियो। राणाशासकलाई विक्षिप्त तुल्याउने र जनतालाई उत्साहित बनाउने पर्चाहरू त्यही मेसिनमा छाप्न थालियो। कलकत्ताको विद्यासागर कलेजमा अध्ययनरत गणेशमान सिंहको धर्मभक्त र गंगालालसँग बिदा मनाउन आएका बेला पहिलोपटक भेट भएको थियो। डर र त्रास व्याप्त समयमा सिंहले तत्कालीन विश्व परिवेशमाथि गर्ने कुरा उनीहरूका लागि फरक र रोचक हुन्थ्यो। उनीहरूले गर्ने संवादको मूल विषय भारतमा महात्मा गान्धीले गरिरहेको संघर्ष, शुक्रराज शास्त्री र गान्धीबीच भएको भेटघाट एवं शास्त्रीको बन्दी जीवनको सेरोफेरोमा नै हुने गथ्र्याे। गंगालाल गर्वका साथ आफू सदस्य रहेको नागरिक अधिकार समितिले गरेका कामको वकालत गर्थे। शुक्रराज बन्दी बनेपछि गंगालालले वकालत गर्ने नागरिक अधिकार समिति निस्क्रिय भइसकेको थियो। गणेशमान र गंगालालले प्रजापरिषद् नामक गुप्त संस्थाका बारेमा सुनेका थिए। उक्त संस्थाले सर्वसाधारणलाई अन्यायको विरोध गर्न आह्वान गर्दै राणाविरोधी केही हस्तलिखित पर्चा वितरण गरिसकेको थियो। गणेशमान र गंगालाल प्रत्येक शनिबार गृप्त संस्था खोज्न भौंतारिन्थे। लामो समय कसरत गर्दा पनि उनीहरूले प्रजापरिषद्का बारेमा भेउसम्म पनि पाउन सकेनन्। एक दिन धर्मभक्तले गणेशमान र गंगालाललाई लिएर स्वयम्भूनाथको डाँडामा गए। प्रजापरिषद् फेला पर्ने लालसामा रहेका उनीहरूलाई धर्मभक्तले निकै लामो समय नियाले। अब तिमीहरू के गर्छौ ? प्रजापरिषद् फेला पर्यो त ? फेला परिहाले पनि तिमीहरू के गर्छौ ?, स्वयम्भूका डाँडाबाट तल ओर्लिसकेपछि धर्मभक्तले सोधे। हामी संस्थाको सदस्य बन्न चाहन्छौं। हाम्रो खोजी अर्को शनिबार पनि निरन्तर जारी नै रहने छ, गणेशमानले भने। हो, हाम्रो खोजी निरन्तर जारी नै रहने छ ! गंगालालले पनि सही थापे। धर्मभक्तले फेरि सोधे, मैले तिमीहरूलाई प्रजापरिषद्मा लगें भने नि ? जवाफमा उनलाई तुरुन्त गिज्याउँदै दुवैजना खित्खिताए। तिमीले हामीलाई प्रजापषिद्मा लाने ? ए गंगा ! सुन्यौ महाशय के भन्दै छ ? हामीलाई प्रजापरिषद्मा लाने रे ? त्यो दिन त ठूलै दिन हुनेछ हगि ! गणेशमानले खिज्यायो। हो र ? खित्खिताउँदै गंगालाल पनि गिज्याउन पछि परेनन्। लगिदिए त हामी धेरै आभारी हुने थियौं ! भन्दै गणेशमानले छाती फुलाएका थिए। त्यस्तै ठट्टैठट्टाका बीचमा धर्मभक्तले आफ्नो पेटी गोजीको जिपर खोलेर एउटा कागजको टुक्रा झिके। उनले सहज भावमा रहस्य खोल्दै म प्रजापरिषद्को संस्थापक सदस्य हुँ र अब निस्कने अर्को पर्चा यो नै हो भन्दै पर्चा उनीहरूलाई दिए। त्यसबाट अक्कमक्क परेर बोली बन्द भएका गणेशमानले धर्मभक्तका हातबाट उक्त पर्चाको टुक्रा लिए। बिजुली बत्ती निभाएको त्यस ठाउँमा गंगालालले सल्काएको सलाईको काँटी अघिल्तिर गणेशमानले उक्त कागतको टुक्रा जतनपूर्वक खोले। हडबडमा अधिकांश सलाईका काँटी बेढंगले जलाउँदै पर्चाका पाना पल्टाउँदै पढ्दा उनीहरूको टाउको आपसमा ठोकिन्थ्यो। आश्चर्य त्यो थियो कि उत्तेजना हुँदाहुँदै पनि उनीहरूले पर्चा जल्न दिएका थिएनन्। उनीहरूभन्दा केही गज पर धर्मभक्त उनीहरूको हरकत नियाल्दै पर्खिबसेका थिए। पढिसकेर उनीहरू विस्तारै धर्मभक्त नजिक आए, तर केही बोल्न सकेनन्। प्रजापरिषद्मा भर्ना हुन चाहने जोकोहीले भगवान्का अगाडि किरिया खानुपर्छ धर्मभक्तले भने। ती दुई युवाले एकै स्वरमा हामी जस्तोसुकै किरिया पनि खान तयार छौं भने। त्यसपछि उनीहरू शोभा भगवती मन्दिरतिर लागे। तीनैजनाले विष्णुमतीमा पञ्चस्नान गरी शुद्ध बनीवरी भवानीको अगाडि घुँडा टेक्न पुगेका थिए। आफ्नो दायाँतर्फ गंगालाल र बायाँतर्फ गणेशमानलाई साथमा राखी धर्मभक्तले भवानीको पाउमा आफूले ढोगे र उनीहरूलाई पनि ढोग्न लगाए। अब म जे भन्छु तिमीहरू त्यही दोहोर्याउनू उनले भने। आजदेखि र आउने दिनमा, म प्रजापरिषद्को शक्ति बढाउन आफ्नो जीवन अर्पण गर्नेछु र पक्राउ परेमा धोखा दिनुभन्दा मर्नेछु भनी सच्चा दिलले प्रतिज्ञा गर्छु। देवी भगवती मेरो यस प्रतिज्ञाकी साक्षी रहून् ! दुवैले भवानी माँका सामुन्ने रही अक्षरशः किरिया खाए। केही महिनादेखि लगातार धर्मभक्तले गोप्य राजनीतिक संगठनबारे राजा त्रिभुवनलाई पटकपटक जानकारी गरउँदै आएका थिए। उनको चित्त राख्न भए पनि राजाले प्रजापरिषद्का सदस्यहरूसँग भेट गर्न चाहेका थिए। एक दिन धर्मभक्तले आफ्ना साथीहरूको भेट गराए। मैले तिम्रा साथीहरू सबैलाई हेरें, पछिल्तिर उभिएको कालो होचो एकजनाबाहेक अरू कोही पनि केही गर्न सक्नेजस्तो लागेन। धर्मभक्तले भने, सरकार, उनी हाम्रो संस्थाको अध्यक्ष टंकप्रसाद हुन्, तत्काल धर्मभक्तले परिचय दिए। बाहुनजस्तो देखिन्छ नि राजाले सोधे। हो सरकार, उपाध्याय बाहुन। धर्मभक्तले आफूले संगठनमा नयाँ भर्ना गरेका सदस्यहरूको प्रजापरिषद्का अन्य सदस्यहरूसँग परिचय गराए; जसमा टंकप्रसाद आचार्य, दशरथ चन्द, रामहरि शर्मा, पुष्करनाथ उप्रेती, गोविन्दप्रसाद उपाध्याय र बलबहादुर पाँडे थिए। संस्थापक सदस्यहरूले सावधानीपूर्वक सबैका बारेमा सूक्ष्म अध्ययन गरेपश्चात् जम्मा १९ जना सदस्य रहेको प्रजापरिषद् नामक गुप्त संस्थालाई पूर्णरूप दिइएको थियो। सन् १९४० को मच्छेन्द्रनाथ जात्रामा पर्चाहरू पनि बर्साइएको थियो। जाँडको घुट्कोसँगै मुखभरि चिउरा र छोय्ला चपाइरहेका जात्रालुमध्ये कसैले ठूलो आवाजमा पढेको राणाविरोधी उक्त पर्चा आसपासका अन्य जात्रा भर्न आएका जात्रालुले पनि मजा लिँदै सुने। त्यो कुरा सुन्दा राणा प्रधानमन्त्री रिसले दाह्रा किट्थे। जुलाई २६, १९४० मा गोरखापत्रमा त्यसबारे सूचना दिने जोकोहीलाई वा पर्चा छर्नेहरूलाई पक्रन सहयोग गर्नेलाई पाँच हजार रुपैयाँ पुरस्कार दिने घोषणा जारी भयो। प्रहरीहरू सहरका गल्लीगल्लीमा दौडाह लगाउन थाले। नोभेम्बर १९४० प्रजापरिषद्का लागि दुर्भाग्यपूर्ण बन्यो। प्रजापरिषद्को एक कमजोर सदस्यलाई भेद ओकल्न लगाइयो र गुप्तचरहरूले एउटा प्रतिशोधी बाजले झम्टे झैँ गरी झम्टन थाले। प्रजापरिषद्का सम्पूर्ण सदस्यहरू शंकाको घेरामा परे। प्रजापरिषद्का सदस्य र सर्वसाधारण गरी दुई सयभन्दा बढी गिरफ्तार भए। मलिन अनुहारका साथ काँप्दै र धरमराउँदै हरिकृष्ण श्रेष्ठ अन्य बन्दी राखिएको कक्षभित्र छिरे। उनलाई सोधपुछका लागि बाहिर लगिएको थियो र तर्साउने नियतले त्यस्तो दृश्य देखाएर फर्काइएको थियो। जुन दृश्य उनले जीवनभर बिर्सन सक्ने थिएनन्। उनलाई बाहिर लैजाँदा गंगालाललाई खामोमा बाँधेर भुइँतिर झुन्ड्याएर कोर्राले हिर्काइरहेका थिए। कोर्राको मार पर्नासाथ गंगालालको चीत्कार निस्कन्थ्यो। पीडाले तिल्मिलाएको चीत्कारसँगै अधिकते साबिती बयान दे भन्थे। दृढसंकल्पी गंगालालबाट कुनै जवाफ आएन। उनले मुख नखोलुञ्जेल उनको शरीरमा कोर्रा बर्सिरह्यो। गंगालाल पीडाले मरणासन्न भए। तर, उनले न साबिती बयान दिए न त कसैको नाम नै लिए। हामीमध्ये कोही पनि टुट्ने छैनौं। उनीहरूले हाम्रा हातखुट्टा भाँच्न सक्लान् तर आत्मशक्ति कदापि दबाउन सक्दैनन् ! दशरथ चन्दको कठोर आवाजले कोठाभित्रको निस्तब्धतालाई तोड्यो। त्यस कोठामा भएका सबै मानसिक तवरमा दृढ भए। दशरथचन्द त्यो समूहको आत्मबल बढाउन कटिबद्ध थिए। सरकारी अधिकारीबाट चरम यातना भोग्न बाध्य बन्दीहरूमध्ये धर्मभक्त र गंगालालको घरबाट अपराध पुष्टि हुने लिखत बरामद भएको थियो। प्राप्त प्रमाणका आधारमा उनीहरूमाथि कडा मुद्दा दायर हुनेमा उनीहरू विश्वस्त थिए। त्यहीबीचमा जुद्धशमशेरलाई राजा त्रिभुवनको प्रजापरिषद्सँग गोप्य साँठगाँठ रहेको छनक लागिसकेको थियो। राजालाई एक्कासि सिंहदरबारमा बोलाइयो र उपस्थित सम्पूर्ण भारदार र उच्च पदस्थ अधिकृतसामु हपारियो। प्रधानमन्त्रीले रिसको आवेगमा राजालाई देशनिकाला गरी गोर्खा धपाउने धम्की दिँदै गोर्खाको पुरानो दरबार तयार गर्न हुकुम दिए। बडाकाजी रत्नमान सिंह जुरुक्क उठे र प्रधानमन्त्रीको निर्णयविरुद्ध कुशलताका साथ वकालत गरे। प्रधानमन्त्रीले उनको सल्लाहलाई मनन गरे। तर, त्यसको डेढ महिनापछि नै दोषी ठहर्याएकामध्ये शुक्रराज शास्त्री, दशरथ चन्द, धर्मभक्त माथेमा र गंगालाल श्रेष्ठलाई मृत्युदण्डको सजाय तोकियो। गणेशमान सिंह र हरिकृष्ण श्रेष्ठलगायत ११ जनालाई आजन्म कैदको सजाय सुनाइयो। अन्य १० जनालाई १० देखि १८ वर्षको कैद सजाय तोकियो। तीमध्ये केदारमान बेथित र धर्मरत्न यमीलाई १८ वर्ष, गणेशराज वन्त, मरीचमान नकर्मी र सिद्धिचरण श्रेष्ठलाई १२ वर्ष कैद तोकियो। टंकप्रसाद आचार्य र रामहरि शर्मालाई भने छुट्टै सजायको व्यवस्था गरियो। हिन्दुशास्त्रमा ब्राह्मणहरूको ज्यान लिन वर्जित गरिएकाले चारपाटे मोडेर सुँगुरको छालाले बेरेर सहर घुमाएर आजन्म काराबास पठाइयो। राजाका विषयमा रत्नमानको सुझावप्रति प्रधानमन्त्री सहमत भए पनि सबैसामु सच्याएको उनलाई पचेको थिएन। त्यसैले उनले बन्दीहरूलाई तोकिएको सजाय सुनाउन लगाए। मृत्युदण्डको सजाय सुनेपछि दशरथ चन्दले छाती ठोक्दै म कति भाग्यमानी रहेछु, मेरो बाजे र बाबु पनि राणाहरूसँग संघर्ष गर्दै अमर भए, अहिले मेरो पालो आयो भन्दै कड्के, हामीले राणाहरूको अन्त्य देख्ने छैनौँ तर तिमीहरूले यिनीहरूको पतन अवश्य देख्ने छौ। यिनीहरू धेरै दिन टिक्ने छैनन्। सुरो हुनू। कसैले माफी नमाग्नू ! जसले त्यसो गर्ला उसलाई भावी सन्ततिले कदापि क्षमा गर्ने छैनन् ! त्यसपछि उनले एक अधिकारीलाई बोलाएर भने, मलाई नझुन्ड्याइयोस्। मेरो छाती गोली थाप्न तयार छ। नेवार भए पनि मेरा भाइ गंगालाल पनि त्यत्तिकै बहादुर छ। हामी दुवैलाई गोली हान्न तिम्रो मालिकलाई भनिदेऊ ! धर्मभक्तले क्रान्तिप्रति आफू अटल रहेको बताए। मेरो जन्म सार्थक रह्यो, मैले नश्वर शरीरलाई आफ्नो प्यारो मातृभूमिका लागि बलिदान गर्न पाएँ। मृत्युदण्डको सजाय मेरा लागि प्रसाद हो। त्यहाँबाट कैदखाना फर्काउने क्रममा धर्मभक्तले भने, देश र देशवासीको भविष्यका लागि म आफ्नो जीवन आहुति दिन गइरहेको छु। देशमा प्रजातन्त्र ल्याउन तिमीहरूले रोजेको सद्बाटोबाट कदापि बिचलित नहुनू। त्यसपछि गणेशमानले उनलाई आश्वस्त गराउँदै भने, देशमा प्रजातन्त्र ल्याउन जीवनको अन्तिम क्षणसम्म हामी लडिरहने छौं। मृत्युदण्ड दिइएका देशका सपूतहरूलाई बन्दीगृह लैजाने क्रममा गंगालालले गणेशमानतर्फ फर्केर भने, गणेशमान दाइ, मेरो रगतलाई नबिर्सनु होला ! गंगालालको त्यो वाणी गणेशमानको मुटुमा नराम्रोसँग गढ्यो। एक दिन एकाबिहानै सडकमा मानिसहरू हस्याङफस्याङ गरिरहेका थिए। चिसो बिहानीमा मानिसहरू दौडिरहेका थिए। मानिस झुन्ड्याइयो ! शुक्रराज शास्त्रीलाई झुन्ड्याइयो ! यो आवाजले धेरैलाई भाउन्न बनायो। दशरथ चन्द र गंगालाललाई शोभा भगवती मन्दिरछेउ विष्णुमतीमा लगेर गोली ठोकियो, जहाँ गंगालाल र गणेशमानले प्रजापरिषद् खोज्ने क्रममा धर्मभक्तसँग किरिया खाएका थिए। धर्मभक्तलाई पशुपति जाने बाटोमा पर्ने सिफलको एउटा रूखमा झुन्ड्याइयो। यिनै थिए, प्रथम चार। प्रणाम छ ती ऋषि, ती पूर्वज, प्रथम पथ प्रदर्शकहरूलाई ! (सिंहद्वारा अंग्रेजीमा लिखित फरएभर इनकम्प्लिट द स्टोरी अफ नेपाल पुस्तकको चौथो संस्करणको प्रथम चार खण्डको शिवलाल श्रेष्ठले गरेको नेपाली अनुवाद।)"
