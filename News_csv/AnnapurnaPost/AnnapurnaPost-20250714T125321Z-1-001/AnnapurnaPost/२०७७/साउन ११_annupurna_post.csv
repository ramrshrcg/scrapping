शीर्षक,विवरण
अदालतको दयालु फैसलाको तरंग,"नेपाली समाजमा एउटा सर्वस्वीकार्य मान्यता स्थापित छ घरको मूलीले भनेको मान्ने। मूलीले सही दिशानिर्देश गर्न सकेन भने त्यो परिवार लथालिंग हुन्छ, विभाजित हुन्छ। सर्वोच्च अदालतकै मूलीले गलत फैसला गर्यो भने न्यायको हालत के होला ? प्रधानन्यायाधीशको अध्यक्षतामा रहेको इजलासले गरेको पछिल्लो फैसला चुकेको छ। न्यायालयको त्यो फैसलाले सिंगो न्याय क्षेत्र विवादित र आलोचित बनेको छ। यो निर्णयले न्याय शब्दको मात्र होइन, सिंगो महिला जगत्माथि अन्याय भएको छ। लोकतन्त्रका आधारभूत मूल्यमान्यताको मात्र अपमान भएको छैन, न्यायाधीश नियुक्तिका लागि सिफारिस गर्ने पुरानो लिगेसी बोकेका नेपाली कांग्रेस तथा नेकपाजस्ता राजनीतिक दलसमेत आलोचित भएका छन्। सर्वोच्चबाट पछिल्लोपटक भएका दुई फैसलाले अदालतको मानहानि गर्ने व्यक्ति पनि अब दोषी करार नहुने भयो। हो, शक्ति पृथकीकरणको सिद्धान्तमाथि प्रहार हुँदा आउने परिणाम यस्तै हो। राजनीतिको मूलधारमा आएपछि माओवादीका तत्कालीन अध्यक्षले भनेका थिए, अब हाम्रो ध्यान न्यायालयमाथि केन्द्रित हुनेछ। किनकि त्यसलाई कमजोर बनाउन सकियो भने हाम्रो वर्चश्व स्थापित हुनेछ। उनको त्यो उद्घोषलाई दलीय भागबन्डामा न्यायाधीश नियुक्ति गर्ने परस्पराले साथ दियो। उनी आफू स्वयंले केही गर्नै परेन। कांग्रेस र एमालेजस्ता दलले कोटामा न्यायाधीश नियुक्त गर्न थाले। यसको परिणाम प्रधानन्यायाधीशकै इजलासबाट रञ्जन कोइरालाका बारेमा नयाँ दयालु निर्णय आयो। नेपालका दुई ठूला दलले सांसद भएका व्यक्तिलाई न्यायाधीश बनाए। स्वभावतः कुनै पनि व्यक्ति सांसद हुनेबित्तिकै राजनीतिमा लाग्छ। तर यहाँ त्यही राजनीति गर्ने व्यक्तिलाई न्यायाधीश बनाइयो। अनि न्यायालयबाट हामीले यस्तै निर्णयको आशा नगरेर के गर्ने ? यही अवस्था विद्यमान रहे कमजोर नागरिकले आफ्नो पक्षमा फैसला होला कि नहोला भनेर शंका गर्नेछन्। छोराका हत्यारालाई कारबाही हुनुपर्छ भन्दाभन्दै अनशनमै ज्यान गुमाएका गोरखाका नन्दप्रसादको लास आज शिक्षण अस्पतालको मुर्दाघरमा सडिरहेको छ। न्यायका पक्षमा अदालत हुन्थ्यो भने उनको लास जलिसक्नुपर्ने होइन ? अनि न्यायालयमाथि प्रश्न उठ्दैन ? पार्टीको कोटाबाट गए पनि भूमिकामा स्थापित भएपछि न्यायाधीशले न्यायका मूल्यमान्यताअनुसार काम गर्न सकिन्न भने राजीनामा दिएर अदालतको मर्यादा कायम राख्न सक्नुपर्छ। दलको सिफारिसमा नियुक्त भएको व्यक्तिले अदालतमा गएर पनि दलकै सिफारिसमा काम गर्छ भने त्यो कसरी न्यायाधीश हुन सक्छ ? हो, अझै पनि केही बिग्रिएको छैन। दलको कोटामा गएका न्यायाधीशले न्यायको पक्षमा वकालत गर्न खोज्दा दलबाट दबाब आयो भने राजीनामा दिन तयार हुनुपर्छ, दलको दबाब मान्ने होइन। न्यायालय, अख्तियार, लोकसेवा आयोगजस्ता संवैधानिक निकायमा नियुक्त भएका व्यक्तिले सरकार, दल र व्यक्तिप्रति आस्था वा दयाभाव राखेर काम गर्ने परम्पराको अन्त्य भएन भने अराजकता झनै बढ्ने छ। जनताको आशा मर्ने छ। इथिक्स र एकान्टिबिलिटी मा चल्छ वेस्ट मिनिस्टर सिस्टम। हामीले त्यही शासन व्यवस्था अँगाले पनि त्यसको पालना गरेनौं। संवैधानिक निकायलाई संस्थाका रूपमा विकास गर्न नदिँदाका परिणाम हुन् यी सबै। नेकपा र कांग्रेसभित्रको आन्तरिक विवादमा होस् वा अरू जुनसुकै दलको, शक्ति पृथकीकरणको मान्यताको सम्मान नगर्दा उत्पन्न भएका परिणाम हुन् यस्ता फैसला। आज अदालतप्रतिको आस्था कम हुँदै गएको छ। दलले न्यायाधीश नियुक्तिमा हस्तक्षेप नगरिदिएको भए यस्तो परिस्थिति आउने थिएन। आफूले न्यायाधीश सिफारिस गरेर नियुक्त भएको व्यक्तिले न्यायलाई जिताउन आफूविरुद्ध फैसला गर्यो भने पनि त्यसको सामना गर्न दलको नेतृत्व तयार हुनुपर्छ, विधिको शासन, लोकतन्त्रका मूल्यमान्यताको सम्मान हुनुपर्छ भन्ने व्यवस्थाको वकालत गर्ने हो भने। नत्र हिजो अल्पमतको मनमोहन अधिकारी नेतृत्वको सरकारले गरेको संसद् विघटनको मुद्दा सदर नगरेको भन्दै अदालतविरुद्ध खनिनेहरू आज ज्यान मारेको अभियोगमा थुनामा रहेको व्यक्ति आधा कैद पनि मिनाहा नहुँदै थुनामुक्त हुँदा किन मौन बसिरहेका छन् ? अमेरिकी राष्ट्रपति डोनाल्ड ट्रम्पले नियुक्त गरेको न्यायाधीशले उनैले गरेका निर्णय उल्टाइदिएका छन्। आप्रवासी कामदार, अल्पसंख्यकका विषयमा गरिएको निर्णय, प्रवासी विद्यार्थी वा अनलाइन पठनपाठन गर्नेलाई भिसा नथप्ने ट्रम्पको निर्णय त्यहाँको अदालतले खारेज गरिदिएर निष्पक्षता देखायो। त्यहाँका विश्वविद्यालय तथा बौद्धिक जगत्ले आप्रवासी विद्यार्थीका विषयमा ट्रम्पको खुलेर आलोचना गरे र न्यायाधीशले निर्णय खारेज गरिदिए। ब्राजिलका प्रधानन्यायाधीशले मास्क लगाएर नहिँडेको भन्दै शक्तिशाली राष्ट्रपति बोल्सिनारोलाई जरिमाना गरे। अमेरिका र ब्राजिलका दुवै राष्ट्रपति शक्तिशाली थिएनन् र ? न्यायका अगाडि शक्तिको केही लाग्दैन भन्ने यी पछिल्ला प्रमाण हुन्। न्यायालय, अख्तियार, लोकसेवा आयोगजस्ता संवैधानिक निकायमा नियुक्त भएका व्यक्तिले सरकार, दल र व्यक्तिप्रति आस्था वा दयाभाव राखेर काम गर्ने परम्पराको अन्त्य भएन भने मुलुकका लागि दुर्भाग्य हुनेछ। दल र दलको सरकारले नियुक्त गरेको भनेर उसैको पछि लाग्नुपर्छ भन्ने छैन। न्यायाशीश जोबाट नियुक्त भएको भए पनि न्यायका मूल्यमान्यता र मानमर्यादा राख्न सक्यो भने उसका विपक्षमा एउटा दलको नेता होला तर सिंगो देशकै नागरिक उसैका पक्षमा उभिनेछन्। अमेरिका र ब्राजिलका राष्ट्रपतिका क्रियाकलापको विरोधमा उनीहरूले नै नियुक्त गरेका न्यायाधीश विपक्षमा उभिँदा उनीहरू हाइहाइ भए। न्यायाधीश बदलिए सिंगो न्याय क्षेत्र बदलिन्छ। दबाब दिने नेतृत्वको चरित्र पनि बदलिन्छ। अनि लोकतान्त्रिक मूल्य र मान्यतालाई न्याय हुनेछ। किनकि न्यायालयमाथि हस्तक्षेप गर्ने राजनीतिले कसैको भलो गर्दैन। यदाकदा यस्ता विवादित फैसलाले गर्दा सधैं राम्रो फैसला गर्ने अदालत पनि आलोचित हुन पुग्छ, जसरी अहिले भएको छ। अदालत न्यायका पक्षमा उभिनुपर्छ, विवादित फैसला गरेर आलोचित हुने होइन। न्याय मर्नु भनेको मानवता मर्नु हो। पछिल्लो निर्णयले न्यायपालिकामाथिको जनआस्था गुमेको छ। न्यायालयमाथि सार्वजनिक रूपबाट अविश्वास उत्पन्न हुनु भनेको मुलुककै लागि दुर्भाग्य हो। यदाकदा हुने यस्ता क्रियाकलाप जारी रहने हो भने नागरिकले न्यायालयलाई सम्मान गर्न छाड्नेछन्। राष्ट्रपतिको संस्था निष्पक्ष बन्न सकेन भनेर आरोप लागिरहेका बेला आएको अदालतको यो निर्णयले न्यायप्रेमी नागरिकलाई निराश बनाएको छ। न्यायालयपछि आशा गरिएको संस्था नेपाली सेनालाई पनि व्यवसाय गर्न लगाएर उसको गरिमामा आँच पुर्याउने काम दलीय नेतृत्वबाटै भएको छ। सैनिक नेतृत्व मुलुक र जनताप्रति बफादार हो भने संस्थालाई आँच आउने गतिविधिप्रति सजग र सचेत हुन जरुरी छ। जसरी न्यायालय आलोचित भइरहेको छ, त्यही नियति भालि सेनाका हकमा पनि दोहोरियो भने के होला मुलुकको हालत ? ठूला दलको नेतृत्व सत्तावरिपरि मात्र घुमिरहेको छ। केपी ओलीलाई प्रधानमन्त्रीमा जसरी पनि टिकिरहनु छ, प्रचण्डलाई जसरी पनि त्यो पद प्राप्त गर्नु छ। शेरबहादुर देउवा कहिले ओली र कहिले प्रचण्डलाई भेटेर आफूले साथ दिने भन्दै दुइटा डुंगामा खुट्टा हाली झर्ला र खाउँला भनेर हिँडिरहेका छन्। सत्ता मात्र सबैथोक हो भन्दा केही समय चल्ला, सधैं यसरी चलिरहन्छ भन्ने छैन। उनीहरूकै गलत निर्णयले अदालत निकै आलोचित भइरहेको छ। दलीय कोटामा न्यायाधीश नियुक्त गर्ने परम्पराको चौतर्फी आलोचना भइरहँदा नेतृत्वपंक्ति किन मौन बसिरहेको छ ? यो प्रश्नको उत्तर आम नागरिकले खोजेका छन् यतिबेला। विकल्प महाभियोग न्यायमा आएको विचलनले अदालतप्रति नै नैतिकताको प्रश्न उठेको छ। गलत नजिर बसाल्ने व्यक्ति कारबाहीको भागीदार हुने कि नहुने ? सर्वत्र यही प्रश्न उठिरहेका छन्। कारबाही प्रक्रियामा महाभियोग मात्र बाँकी छ। यस्तै प्रकृतिका फैसला फेरिफेरि भए भने के गर्ने ? अनि, फेरि महाभियोग ? महाभियोगको दुरुपयोग पनि गरिनु हुन्न। तर प्रधानन्यायाधीशको इजलासको पछिल्लो फैसलामा महाभियोगको विकल्प देखिन्न। संवैधानिक व्यवस्थामा भएको नियन्त्रण र सन्तुलनको सिद्धान्तअनुसार व्यवस्थापिकाले अंकुश लगाउन सक्छ पनि। हिजो सुशीला कार्की र लोकमानसिंहविरुद्ध पनि महाभियोग प्रस्ताव दर्ता गरिएको थियो। अमेरिकामा दुई सय ५० वर्षको इतिहासमा राष्ट्रपतिविरुद्ध जम्मा तीनपटक महाभियोग प्रस्ताव दर्ता गरिए। तर, तीनवटा प्रस्ताव असफल भएका थिए। अब के गर्ने ? न्यायाधीश नियुक्ति प्रक्रियामा सुधार अबको आवश्यकता हो। प्रधानन्यायाधीशको अध्यक्षतामा रहेको न्यायपरिषद्ले न्यायाधीश नियुक्ति गर्ने व्यवस्था अब बदल्नुपर्छ, किनकि यो निकै आलोचित भयो। त्यो प्रक्रियाबाट नियुक्ति गर्दा न्यायालय कार्यपालिकाको नियन्त्रणमा रहने भएपछि राजनीतिक हस्तक्षेप हुने भयो, जो अहिले भइरहेको छ। प्रधानन्यायाधीशको अध्यक्षतामा रहेको न्यायपरिषद्का सदस्यमा कानुनमन्त्री र दलले तोकेको कानुनव्यवसायी रहने भएपछि त्यसले स्वाभाविक रूपमा दलनिकट व्यक्ति छान्ने भयो। यसको प्रतिफल आज न्यायालयका गतिविधि र त्यसविरुद्धका नागरिक आवाजले पुष्टि गरेको छ। भारतमा न्यायाधीश नियुक्तिको भिन्न प्रक्रिया छ। त्यहाँको सर्वोच्च अदालत आफैंले छनोट समिति बनाउँछ। सर्वोच्चका न्यायाधीशले नै न्यायाधीश बनाउँछ। किनकि को कस्तो पृष्ठभूमिको हो, कसले कस्तो फैसला गरेको छ र ककसले गरेका फैसला विवादित छन् भन्नेबारे समिति जानकार हुने भयो। यहाँ पनि भारतको अभ्यास लागु गर्न सकिन्छ। न्यायाधीशले नै न्यायाधीश छान्ने प्रक्रिया सम्भव छैन भने सर्वोच्चबाट अवकाशप्राप्त न्यायाधीशमध्येबाट पाँचजनाको छनोट समिति बनाउन सकिन्छ। हरेकपटक भिन्नभिन्न व्यक्तिलाई छनोट समितिमा राख्न सकिन्छ। न्यायाधीश हुँदा अब्बल ठहरिएका बलराम केसी, प्रकाश वस्तीजस्ता पूर्वन्यायाधीशसम्मिलित छनोट समिति बनाएर अघि बढ्दा न्यायालयको गरिमा जोगाउन मद्दत पुग्न सक्छ, ताकि राजनीतिक गन्ध नआओस्। विशुद्ध व्यावसायिक समिति बनाइयो भने भोलि अदालतले अहिलेजस्तो आलोचित हुनुपर्ने छैन।"
थलिँदो आर्थिक अन्तरनिर्भरता,"कोरोनाले प्रतीकात्मक रूपमै पनि विश्वव्यापीकरणको सांस्कृतिक आयाममा एकखाले चुनौती थपिदिएको छ विश्वभरका बहुराष्ट्रिय कम्पनी थलिँदा होस् वा विश्व पर्यटन उद्योग धराशायी हुँदा विश्व शासनको आर्थिक हिस्सामा दबाब पर्न गई अन्ततः विश्व अर्थतन्त्र नै धराशायी हुने हो। सबैजसो बहुराष्ट्रिय कम्पनीले यो महाव्याधिले निम्त्याउने असरको आकलनसमेत गर्न नभ्याउँदै सन् २०२० को मध्यतिर आइपुग्दा विश्व बजार कोरोना भाइरस (कोभिड १९) ले निल्न तयार भयो। हावर्ड बिजनेस रिभ्यु का अनुसार यो वर्ष बाह्य लगानी हिस्सामा झन्डै ४० प्रतिशत र अन्तर्राष्ट्रिय हवाई यात्रुको संख्यामा ८० प्रतिशतसम्म गिरावट आउने आकलन गरिएको छ। जबजब विश्व आर्थिक रूपले धराशायी बन्ने अवस्था सिर्जिन्छ तब त्यसको अपजस खेप्नचाहिँ विश्वव्यापीकरणनै अघि सर्नुपर्ने हुन्छ। पछिल्लो समय एसियाका अधिकांश मुलुकको अर्थतन्त्र निर्यात व्यापारमै निर्भर गर्छन्। यतिखेर धेरैजसो आँकडाले देखाएका पनि छन् कि एसियाली मुलुकले कोरोनासित जेजति प्रभावकारी र रणनीतिक रूपमा मुकाबिला गर्न सके, युरोपअमेरिकाले त्यही हाराहारीमा कामयावी हासिल गर्न सकेनन्। आजको विश्वका भौतिक सीमालाई आर्थिक तथा प्राविधिक पक्षले भत्काइसकेका छन्। विश्वका आपसी फासला घटाउन विश्वव्यापीकरण अभ्यासले सघाएको तर्क गर्ने गरिन्छ। बितेको झन्डै साढे दुई दशकयताको विश्वको आर्थिक ग्राफ हेर्ने हो भने विश्वव्यापीकरणले विश्वका साना तथा गरिब मानिएका मुलुकको शासकीय लगाम शक्तिशाली मानिएका मुलुकको हातमा पुर्याइदिएको छ। पछिल्लो विश्व अर्थतन्त्रको लेखाजोखा गर्न उति मसिना तथ्यांकको खाँचोचाहिँ पर्दैन। सन् २०२० को पहिलो चौमासमा ४८ प्रतिशत गिरावट आएको अमेरिकाको कुल गार्हस्थ्य उत्पादन दोस्रो चौमासमा ४० प्रतिशतको हाराहारीमा गिरावट आएको आँकडा छ। त्यस्तै २० मिलियन अमेरिकीले रोजगार गुमाउन पुगेका छन्। यही तथ्यांकले त्यहाँ बेरोजार दर १४७ प्रतिशत पुगेको देखाउँछ। सन् २०२० को प्रारम्भका दुई महिना चिनियाँ निर्यातको मूल्यमा पनि १७२ प्रतिशत गिरावट आएको त्यहाँको सरकारी आँकडा छ। अन्तर्राष्ट्रिय मुद्राकोषसित आफ्ना उद्योगधन्दा उकास्न एक सयभन्दा बढी मुलुकले ऋणको निम्ति याचना गरिसकेको अवस्थामा छ। संयुक्त राष्ट्रसंघको आँकडाअनुसार यही महामारीकै कारण विश्वभरका १३० मिलियनभन्दा बढी जनता गरिबीको रेखामुनि पुग्ने छ। त्यसैगरी, अस्टेलियन नेसनल युनिभर्सिटीका अर्थशास्त्रका एकजना प्राध्यापकका अनुसार, सन् २००३ मा सार्स महामारीका कारण विश्व अर्थतन्त्रमा झन्डै ४० बिलियन अमेरिकी डलरबराबरको क्षति पुगेको थियो। कोरोना भाइरसका कारण भने त्यसको चार गुणा बढी क्षति हुन सक्ने आँकडा छ। सन् २००८ को आर्थिक शुष्कताले विश्वव्यापीकरणमाथि केही आशंका जन्माएको भए तापनि यतिबेलाको आर्थिक चित्र भने भयानक छ। विश्व व्यापारका आर्थिक आयाम अन्तर्राष्ट्रिय स्तरबाट राष्ट्रिय सीमाभित्र क्रमशः फर्किंदै गरेको अवस्था छ। विगत २५ वर्षमा विकासको उकालो निरन्तर चढेको विश्व अर्थतन्त्रले एकाएक संकुचन खेप्ने अवस्था आइपर्नु पक्कै पनि सामान्य होइन। झन्डै पहिलो विश्वयुद्धलगत्तै पछिको कमजोर विश्व व्यवस्थाको छनक दिने गरी विश्वका शासकीय संस्था कमजोर बन्न पुग्दा आर्थिक मन्दीले विश्व बजार साँघुर्याइदिएको छ। भौतिक दूरी बढाउनुपर्ने बाध्यात्मक अवस्थाले देशका सीमा बन्द भएका छन्। सम्भवतः कोराना उप्रान्त थप आर्थिक अन्तरनिर्भरताको जरुरत पर्नेछ। पुँजी र प्रविधिको आवश्यकताको आयतनमा थप बढोत्तरी हुनेछ। कोरोना भाइरसकै कारण कतै विश्वव्यापीकरण नै खतरामा परेको वा यसले अवशानको मार्ग अँगालिसकेको त होइन भन्ने सवाल पेचिलो बन्दै गर्दा आजको चीन र अमेरिका धनी हुनुमा चाहिँ धेरथोर यसको भूमिका पनि छ। यतिबेला स्वास्थ्यमा लगानी बढाउनुपर्दा सार्वजनिक ऋणको भार बढ्न गई विकास बजेटमा भारी गिरावट आएका मुलुकको आन्तरिक अर्थतन्त्र उकास्न विश्व शासनले हरेक मामिलामा बहुपक्षीय सहकार्य र ऐक्यबद्धता जनाउनुपर्छ। यस अभ्यासको निर्बाध प्रवाहले अन्तर्राष्ट्रिय सिमाना मात्रै छिचोलेन कि कतिपय मुलुक त यसैको दलदलमा एकखाले औपनिवेशिक मानसिक दबाबबाट समेत गुज्रिनुपर्यो। यस अभ्यासलाई आत्मसात गर्न नसक्ने मुलुक मूलधारको विश्व शासनबाट पछाडि छाडिए। तर, विश्व बजारको अन्तर्राष्ट्रिय अवसर खोज्ने कार्यमा विश्वव्यापीकरण आफैंमा सकारात्मक अभ्यास भए पनि यसले विश्व शासनमा एकखाले विषसमेत फैलाउँदै गरेको अवस्था थियो। हामीले भने यसको सकारात्मक पाटो मात्रै केलाउने हैसियत राख्यौं, नकरात्मकतालाई नजरअन्दाज गरिदियौं। यही नकारात्मक पाटाको एक हिस्सा नै हो आज कोभिड १९ भाइरसको संक्रमण विश्वभर फैलिइरहँदा विश्व लाचार भएर बस्नुपरेको। विश्वव्यापीकरणको प्रवाहनिम्ति खुला गरिएका अन्तर्राष्ट्रिय सीमाले महाव्याधी रोक्न सक्ने सवाल रहेन। विश्व राजनीतिक व्यवस्था कमजोर हुँदै गरेको मेहेरोमा के अब विश्व राजनीतिक व्यवस्थाको अस्तित्व वा यसको स्वरूप पूर्ववत् अवस्थामै फर्किएला वा यसको अवशान होला भन्ने सवाल उब्जिनु स्वाभाविकै हो। सांस्कृतिक गुणको उचाइ हासिल गरेको विश्व यतिबेला महाव्याधिका कारण बौद्धिक पुँजी, प्राविधिक विज्ञता र बाह्य लगानीसमेतको प्रवाहमा अवरोध सिर्जना भएको छ। एकजना भारतीयअमेरिकी मानवशास्त्री तथा विश्वव्यापीकरणका आयाम विश्लेषणमा दक्खल राख्ने विज्ञ प्रा अर्जुन आपादुराईका विचारमा कोरानाले प्रतीकात्मक रूपमै पनि विश्वव्यापीकरणको सांस्कृतिक आयाममा एकखाले चुनौती थपिदिएको छ। तर, विश्वव्यापीकरणले आफ्नो विकल्प सुझाउन भने सक्दैन। बरु, कोरोना उप्रान्त विश्वले विश्वव्यापीकरणलाई थप सशक्त रूपमा अघि बढाउने छ। यसको अभ्यासले राष्ट्रिय उत्पादननिम्ति उपयुक्त अन्तर्राष्ट्रिय बजार पहिल्यायो र विदेशी मुद्रा आर्जनमा सहजता प्राप्त पनि भयो। अन्तर्राष्ट्रिय आबद्धतासँगै पुँजी, प्रविधि र अवसरको बेरोकटोक प्रवाहसँगै आजको विश्वमा अन्तर्राष्ट्रिय आतंकवाद र अन्तरदेशीय अपराध बढाउनुमा विश्वव्यापीकरण जिम्मेवार छ। यही मेसोमा कोराना भाइरसजस्ता महामारीका कारकलाई समेत अन्तर्राष्ट्रिय सीमा वारपार गराउन बढावा दियो, रोक लगाउन सकेन। विश्व व्यापारका आर्थिक आयाम अन्तर्राष्ट्रिय स्तरबाट राष्ट्रिय सीमाभित्र क्रमशः फर्किंदै गरेको अवस्था छ। प्रत्येक राज्यले शक्ति अभ्यासलाई हदैसम्म बढाउँदै लगेका छन्। अन्तर्राष्ट्रिय व्यापारदेखि वैदेशिक रोजगारसम्मलाई सहज बनाइदिएको विश्वव्यापीकरणले अन्तरनिर्भरताको दायरालाई कसिलो बनाएको पक्कै पनि हो। भलै, त्यसमा संकुचन आएको छ र व्यापारलगायतका क्षेत्र पुनः राष्ट्रिय सीमाभित्र खुम्चिन पुगेका छन्। यतिबेला मुलुकबीच आपसी दूरी बढ्दै गरेको पनि अवस्था हो। उदाहरणका लागि युरोपेली युनियनभित्रैका मुलुक एकै ठाउँ र एउटै अनुशासनमा बाँधिएर पनि टाढिँदै गएका छन्। कतिपय अर्थविद्ले विश्व व्यापारको आयतनले नयाँ आकार ग्रहण गर्ने तर्क गरिरहँदा चीनको अन्तर्राष्ट्रिय व्यापार हिस्साले भने नयाँ उचाइ ग्रहण गरिरहेको छ। युरोपले भोगेको कोराना महामारीको क्षतिको तुलनामा एसियाको कम देखिएकाले उप्रान्त एसियाकेन्द्रित व्यापारले बढावा पाउने तर्क गर्न सहज छ। औषधि र स्वास्थ्य सामग्री उत्पादनजन्य उद्योगले विश्व सकंटग्रस्त भए पनि अलि बढी दबाब झेल्न पुगे। कतिपय अन्य प्रयोजनका उद्योगले स्वास्थ्य सामग्री उत्पादनमा आफ्ना व्यापारिक नीति पनि परिवर्तन गरे। त्यसो त बेइजिङ र वासिंटनबीचको व्यापारिक द्वन्द्वका कारण विश्व शासनले धेरथोर अड्चन व्यहोर्नु नपरेको होइन। पछिल्लो कोराना महामारी विश्व व्यवस्थालाई अन्तर्राष्ट्रिय सहकार्यको अवस्था जाँच्ने कसीका रूपमा काम गरिदिएको छ। यसले थप अन्तर्राष्ट्रिय सहकार्यको आवश्यकता बोध गराइदिएको भए पनि विश्व राष्ट्रिय सीमाभित्र कैद हुन चाहिरहेको देखिन्छ। विश्व नै के मानसिकताबाट गुज्रिएको छ भने बाहिरी विश्वसितको खुलापन नै कोरोना महामारी निम्त्याउने र संक्रमण फैलाउने कारण हो। पछिल्लो विश्व स्वास्थ्य संकटको मौलोमा अडिएको छ। कतिपय पर्यावरणीय जोखिम तथा मानवीय असावधानीका कारण सन् २०५० सम्म आजको विश्व अर्थतन्त्रमा ३ प्रतिशत हाराहारीमा संकुचन आउने सम्भावना प्रबल रहेको विश्लेषण गरिरहँदा यस्तो अवस्थासित जुध्न विश्व शासनले रणनीतिक पूर्वतयारी गर्नुपर्ने देखिन्छ। सन् २००८ को आर्थिक सुस्तताले विश्वव्यापीकरणमाथि प्रश्न त गर्यो तर विकल्पमाथि भने बहस भएन। तर, कोभिड १९ ले विश्व शासन र विश्व व्यवस्था हल्लाइदिइसकेपछि यसको विकल्पमाथि सवाल उब्जिनुचाहिँ अस्वाभाविक भएन। कोरोना भाइरस त भइहाल्यो, आउँदो नोभेम्बरका लागि तय भएको अमेरिकी राष्ट्रपतिको चुनाव पनि नजिकिँदै गर्दा चीन र अमेरिकाजस्ता विश्वका दुई ठूला अर्थतन्त्रले विश्व व्यापारको तराजुलाई थप गतिशील बनाउनेमा शंका छैन। विश्व यतिबेला भयानक आर्थिक दलदलमा फस्दै गरेको अवस्था छ। शक्तिशाली भनिएका मुलुक कोरानाको असर न्यूनीकरण गर्नभन्दा बढी राजनीतिक रूपले द्वन्द्वोन्मुख देखिन्छन्। यसले नयाँ स्वरूपको शीतयुद्ध थालनी भएको संकेत गरेको छ। आत्मकेन्द्रीकरणले महाव्याधि नियन्त्रणमा सघाउँदैन। बरु थप रणनीतिक सामूहिक अन्तर्राष्ट्रिय सहकार्यको माग गर्छ। विश्वव्यापीकरणले एक बनाएको विश्व कोरोना भाइरसको संक्रमण नियन्त्रणमा विभाजित हुँदै जाँदा विश्व शासनको सुदृढीकरण भने अपरिहार्य हो। किनभने विश्वव्यापीकरणको विकल्प पनि तत्काल देखिँदैन। बरु, अन्तर्राष्ट्रिय सीमा थप नियमन गरेर यस अभ्यासलाई टिकाइराख्नुको विकल्प छैन। तसर्थ, आर्थिक तथा मानवीय स्वास्थ्य नाजुक भएकाले स्वास्थ्यमा लगानी बढाउनुपर्दा सार्वजनिक ऋणको भार बढ्न गई विकास बजेटमा भारी गिरावट आएका मुलुकको आन्तरिक अर्थतन्त्र उकास्न विश्व शासनले हरेक मामिलामा बहुपक्षीय सहकार्य र ऐक्यबद्धता जनाउनुपर्छ।"
दलित हत्या शृंखलामा प्रदेश दुई,"असार २९ मा अपहरणमा परेका सप्तरी शम्भुनाथ नगरपालिका ४ का ४० वर्षीय त्रिभुवन राम ३० गते मुतनी नदीमा मृत भेटिए। गत वर्ष त्रिभुवनकी छोरीको सामूहिक बलात्कार भएको थियो। मोरङ विराटनगर उपमहानगरपालिका १६, दरहियाका ३० वर्षीय राजेश ऋषिदेव सदालाई घरजग्गासम्बन्धी विवादलाई लिएर विपक्षीले निर्घात कुटपिट गरी आफ्नै घरमा झुन्ड्याएर हत्या गरेको परिवारको आरोप छ। २६ असारमा सिरहा लहान नगरपालिका १ मटियर्वाका १९ वर्षीय रोशन राम ३० गते मिर्चैयाको बसहा खोलानजिकैको काँसघारीमा प्रहरीले बेवारिसे अवस्थामा फेला पारे। अपहरणपछि हत्या गरिएका त्रिभुवन रामको छोरीको बलात्कार मुद्दामा चारजना जेल सजाय काटिरहेका छन् भने तीनजना फरार छन्। गाउँकै एकजना जमिनदारको १० कट्ठा जग्गामा त्रिभुवनको मोहियानी हक थियो। जिल्ला भूमिसुधार कार्यालयले मोहियानी हकको प्रमाणपत्र पनि दिइसकेको थियो। २९ गते जग्गाधनीसँग गाउँमा मिलापत्रका लागि छलफल थियो। छलफल सकेर त्रिभुवन घर आएका थिए। बेलुका साइकल चढेर गाउँनजिकैको पसलतिर उनी हिँडेका थिए। पसलबाट फर्किंदै गर्दा बाटोमै त्रिभुवन अपहरणमा परे। त्रिभुवन पसलबाट घर नफर्किएपछि रातभर खोजी भयो, तर कतै भेटिएन। भोलिपल्ट परिवारले प्रहरीमा उजुरी गरे। अविरल वर्षा भइरहेको थियो। उजुरी गरेको ६ घन्टापछि मुतनी नदीमा पानी जमेको एउटा खाल्डोमा त्रिभुवनको लास फेला पर्यो। कुटपिटपछि हत्या गरेको अभियोगमा अनुसन्धानका लागि चारजना पक्राउ परेका छन् भने तीनजना फरार छन्। गाउँघरमा थुप्रै घटना पैसा र शक्तिका बलमा दबाइरहेका छन्। दलितका न्याय र अधिकारलाई पैसा र शक्तिमा साटिरहेका छन्। विराटनगर दरहियाका राजेश ऋषिदेव (सदा) ले आफ्नो आँगनमा कूलदेवताको मन्दिर बनाएका थिए। छिमेकी जग्गाधनीले मन्दिर आफ्नो जग्गामा परेको दाबी गर्दै आएका थिए। दरहियामा एक मात्र मुसहर घर छ। असार १९ गते घरका सबै सदस्य मजदुरी गर्न बाहिरिइसकेका थिए। घरमा राजेश दम्पती मात्र थिए। जग्गाधनी गंगा मण्डल, हरेराम मण्डल, अनिल मण्डल, कन्हैया मण्डल, देवन मण्डलसहितले राजेशलाई निर्घात कुटपिट गरिरहेको सुनेर श्रीमती कलमीदेवी घटना स्थलतिर हिँडिन्। त्यहाँ पुगेकी उनलाई पनि निर्घात कुटपिट गरेर रोडमा लडाए। कलमी भन्छिन् मलाई टाउकोमा हानेपछि मुर्छित भएँ। त्यसपछि केही थाहा भएन। विपक्षीले पतिलाई कुटपिट गरी आफ्नै घरमा लगेर झुन्ड्याइदिए। दिउँसो कामबाट घर फर्केको राजेशका भाइ उमेश भाउजूलाई मुर्छित र दाइलाई घरमा झुन्डिएको देखेपछि हारगुहार गरेका थिए। उमेश भन्छन् गाउँकै एकजना पहाडिया गोपाल दाईले आफ्नो टेम्पोमा कोशी अञ्चल अस्पताल पुर्याइदिए। तर अस्पतालले बाटोमै मृत भइसकेको डाक्टरले घोषणा गरे। प्रहरीले अहिलेसम्म मुद्दा दर्ता लिएको छैन। राजेशको बुवा अमरलाल भन्छन् प्रहरीले मुद्दा दर्ता लिएन। धेरैपटक धाए। प्रहरीले अनुसन्धान गर्नुपर्छ मात्र भन्छ। सबै मिलेर प्रमाण नष्ट गरिसकेका छन्। हामी शोकमा थियौं। विपक्षी पहुँचवाला हुन्। हामी सोझा मान्छे। पोस्टमार्टम रिपोर्ट बनाएर हामीलाई कमजोर पारे। लास कुहिन्छ भनेर उनीहरूले हतारहतार प्रक्रिया पुर्याए। उनीहरूले नै लास खाल्डो खनेर गाडे, कलमीले थपिन्। मोरङका जिल्ला प्रहरी प्रमुख सन्तोष खड्कासँग सम्पर्क गर्दा धेरै कुरा बताउन चाहेनन्। उनले उल्टै प्रस्ताव गरे हामीसँगै छानविनमा जाऊँ। ००० मिर्चैया नगरपालिका ९ मा हत्या गरी फालिएका सिरहा लहानका रोशन रामको लास दुर्गन्धित भइसकेकाले सोही दिन लहान अस्पताल ल्याइएको थियो। साउन १ गते प्रहरीले बेवारिसे शवको पोस्टमार्टम गरिसकेको थियो। बेवारिसे लास भेटिएको थाहा पाएपछि २ गते रोशनका बुवा सिफैत राम अस्पताल पुगेका थिए। रोशनले लगाएको कपडा र प्रहरीले देखाएको फोटोका आधारमा सिफैतले आफ्नो छोरा चिनेका थिए। लकडाउनको समयमा साथीहरूसँग सीमावर्ती गाउँ गएका बेला उनी लागुपदार्थसहित पक्राउ परेका थिए। लागुपदार्थसम्बन्धी मुद्दामा २५ जेठमा जिल्ला अदालत सिराहाले १० हजार धरौटी तोकेको थियो। गरिबीका कारण समयमा उक्त रकम तिर्न सकेनन्। त्यसपछि रोशनलाई पुर्पक्षका लागि जेल चलान गरिएको थियो। एक महिना जेल बसाइका क्रममा उनले ससुराली गाउँ मिर्चैयाका २५ वर्षीय जयकुमार यादवलाई भेटेका थिए। जयकुमारसँग रोशनले जेलमै हजार रुपैयाँ सापटी लिएका थिए। सिफैतले १० हजार ऋण काढेर धरौटी रकम बुझाएपछि १० असारमा रोशन घर आएका थिए। जयकुमार यादव जेलबाट छुटेपछि २६ असारमा सापटी रकम फिर्ता लिन गाउँकै २२ वर्षीय मुकुन्दकुमार कटुवाललाई साथमा लिएर रोशनका घरमा आएका थिए। पैसा माग्न आएका जयकुमारले रोशनको घरको फोटो मोबाइलमा खिच्दै उसको आमा सुनैरदेवीलाई धम्क्याएका थिए। त्यही राति रोशनलाई फोनबाट पनि धम्क्याएका थिए। त्यसपछि मात्र परिवारले जयकुमारसँग लेनदेनको कुरा थाहा पाएको थियो। सिफैत भन्छन् मैले ऋण काढेर भए पनि हजारको बदला पन्ध्र सय दिन्छु भनेको थिएँ। २६ गते जयकुमार र मुकुन्दले ससुराली घुम्न जाऔं भन्दै बाइकमा चढाएर रोशनलाई लगेका थिए। उनीहरू त्यही दिन राति रोशनको ससुराली मिर्चैया पनि पुगेका थिए। तर, उनीहरू त्यहाँ धेरै बेर रोकिएनन्। २६ गते राति नै रोशनलाई हत्या गरी फालिसकेका थिए। रोशनको खोजी हुन थाल्यो। रोशनकी आमा सुनैरदेवी भनिन्, कान्छी छोरी गंगाको धुमधामका साथ बिहे गर्ने भनेर वैदेशिक रोजगारमा जानका लागि पासपोर्ट बनाएर चैत ९ गते काठमाडौं हिँडेका थिए। लकडाउनको हल्ला चलेपछि उनी चैत १० गते घर फर्किएका थिए। रोशनको हत्या भएपछि पत्नी अञ्जली मुर्छित छिन्। हत्या अभियोगमा जय र मुकुन्द पक्राउ परिसकेका छन्। कोभिड १९ को समयमा रुकुमको सोतीबाट सुरु भएको दलित युवा नवराज विकको नरसंहारको घटनादेखि हाल त्रिभुवन राम, रोशन राम र राजेश सदाको घटनासम्म आइपुग्दा देशमा लोकतन्त्र र मानवअधिकारप्रति गम्भीर प्रश्नचिह्न खडा भएको छ। यतिबेला जताततै दलित मारिएका छन्। जताततै दलित कुटिएका छन्। दिनप्रतिदिन दलितमाथि कुनै न कुनै घटना भइरहेकै छन्। तर पनि सरकार र राजनीतिक दल मौन छन्। कुनै सामाजिक र सामूहिक चेतनामूलक अभियान अभियान चलाएको छैन। न त कसैले दलित नरसंहारलाई राजनीतिक रूपमा प्रमुख मुद्दा बनाएको छ। सबै सरोकारवाला पक्षहरू मौन छन्। यतिबेला प्रदेश २ दलित नरसंहारको हर्ट स्पोर्ट हुन पुगेको छ। हरेक दिन कुनै न कुनै घटना भएकै छन्। प्रदेश सरकार भने कतै राहतका नाममा पाँच लाख बोकेर जान्छन् त कतै ललीपप बाँड्दै हिँड्छन्। दलितका न्याय र अधिकारलाई पैसा र शक्तिमा साटिरहेका छन्। गाउँघरमा थुप्रै घटना पैसा र शक्तिका बलमा दबाइरहेका छन्। दलितमाथि भएको अत्याचारले कसैलाई पोलेको छैन। पोलेको छ त केवल दलितलाई मात्र। दलित समस्याको बुझाइमा अझै पनि एकरूपता र सामूहिकता छैन। त्यसैले लाग्छ, दलित विभेद र उत्पीडन समस्या कुनै सामूहिक वा राज्यको समस्या नभएर दलितविशेषको समस्या मात्र हो। यस अवस्थामा दलित समुदायले कस्तो न्याय र अधिकारको आशा गर्ने ?"
