शीर्षक,विवरण
समाज रूपान्तरणको सुस्त गति,"यसरी नै हाम्रो राजनीतिक संस्कार र संस्कृति स्खलन भइरहने हो भने शीर्ष नेतृत्वले हिजोका दिनमा गरेका त्याग, तपस्या र बलिदान खेर जाने छ सन् १८६५ मा अमेरिकी गृहयुद्ध समाप्त भएपछि त्यहाँको सरकारले देशभरि एकातिर व्यापक मात्रामा रेल सञ्जाल निर्माण योजना बनायो भने अर्कातिर विश्वविद्यालयहरू खोल्ने अभियान चलायो। यी दुई अभियानले अमेरिकाको विकासको जग बसालेका हुन् भनिन्छ। अन्य धेरै मुलुकमा पनि बृहत् राजनीतिक परिवर्तनपश्चात् सत्तामा पुगेका नेताहरूले देशको कायापलट गर्ने यस्ता महाअभियान चलाएका कैयन् उदाहरण पाइन्छ। नेपालमा भने २०६२६३ को जनआन्दोलनको सफलतापछि त्यस्तो केही भएन। त्यो आन्दोलनको सफलतापछि प्रशासनिक सुधार र विकास अभियान इमानदारीपूर्वक सञ्चालन हुनुपर्थ्यो। भ्रष्टाचारको विरुद्धमा जबर्जस्त राष्ट्रिय वातावरण बन्नुपर्थ्यो। तर त्यस्तो केही भएन। दलित, अल्पसंख्यक, जनजाति, मुक्तकमैया, हलिया, भूमिहीन, आवासविहीन आदिको स्थायी व्यवस्थाको अभियान चलाइनुपर्थ्यो। तर त्यस्तो केही गरिएन। निःशुल्क शिक्षा र स्वास्थ्य सेवा तथा आवासजस्ता त्यस्ता जनताका आधारभूत आवश्यकताको स्थायी व्यवस्था गर्ने कार्यक्रम आउनुपर्थ्यो र मर्यादित रोजगारका अवसर व्यापक मात्रामा सिर्जना गर्नुपर्थ्यो। ताकि नेपाली युवालाई रोजगारका लागि विदेश जानु नपरोस् र गएका पनि फर्कियून्। तर त्यस्तो केही भएन। त्यसपछि त झन् नेपाली युवाहरूको बहिर्गमन तीव्र रूपमा बढ्यो। अर्थात् जुन समस्या देखाउँदै राजनीतिक विद्रोह र आन्दोलन सुरु गरिएको थियो, त्यो सफल भएपछि ती समस्या समाधान गर्ने विषयलाई पहिलो प्राथमिकतामा राखेर त्यसको कार्यान्वयनमा जोड दिनुपर्थ्यो। तर त्यस्तो केही भएन। त्यसविपरीत विरासतमा आएका सम्पूर्ण विकृति र विसंगतिले निरन्तरता पाए। केवल गणतन्त्र, संघीयता र केही समावेशिता आयो तर शासकीय प्रवृत्ति र चरित्र बीसको उन्नाईस भएन। यसको अर्थ आन्दोलनपछि राजनीतिक व्यवस्थाबाहेक अरू सबै कुरा यथावत् रहे। तब प्रश्न उठ्छ के संघीय लोकतान्त्रिक गणतन्त्र नामक राजनीतिले मात्र अर्को विद्रोह र आन्दोलनलाई सधैंभरि रोकिराख्न सक्छ ? राजनीतिक संस्कृतिमा व्यापक सुधार, भ्रष्टाचार नियन्त्रणमा कठोर कदम, विकासको सक्रियतामा त्यो आन्दोलनको भावना प्रतिबिम्बित हुनुपर्थ्यो। तर त्यस्तो केही भएन। फलस्वरूप अवस्था झन्झन् बिग्रेर गयो। राजनीतिक पार्टी र राज्य संयन्त्रभित्र अपसंस्कृति, अनुशासनहीनता, गैरजिम्मेवारीपन, दण्डहीनता आदि झन्झन् व्यापक र घनीभूत हुँदै गए। महालेखापरीक्षकको हालै सार्वजनिक गरिएको ५७औं वार्षिक प्रतिवेदनले यस्तै देखाउँछ। नेताकार्यकर्ताका सैद्धान्तिक अडानमा भित्रभित्रै विचलन र आचरणगत कमजोरीले राजनीतिक अस्मिता बचेननै, क्रमिक रूपमा उनीहरूको क्रान्तिकारितामा समेत खिया लाग्दै गएको छ। यति ठूलो र ऐतिहासिक राजनीतिक परिवर्तन भई यतिविघ्न विविधता भएको र अत्यधिक वैदेशिक हस्तक्षेप हुने मुलुकमा संविधानसभाले केही समय लगाएर भए पनि संविधान निर्माण भई नयाँ संरचनामा सरकार गठन हुँदा पनि नेपालका राजनीतिक, आर्थिक, सामाजिक र प्रशासनिक क्षेत्रमा युगौंदेखि जरा गाडेर बसेका विकृतिविरुद्ध जबर्जस्त राष्ट्रिय मुड नबन्नु दुर्भाग्यपूर्ण हो। विकासका काममा पटक्कै सक्रियता नआएर मुलुक लाजमर्दो रूपमा पछि पर्नु, राजनीतिक तहमा समेत भ्रष्टाचार झन्झन् घनीभूत र व्यापक हुँदै जानु र तीमाथि कारबाही हुनुको सट्टा त्यसको ढाकछोप बढ्दै जानु, प्रशासनिक क्षेत्रमा अकर्मण्यता बढ्दै जानु र मुलुक झन्डै अस्तव्यस्तको स्थितिमा पुग्नु यसका ज्वलन्त सबुद हुन्। जनताका दैनिक जीवनसँग प्रत्यक्ष रूपमा सम्बन्धित यस्ता विषयमा सुधार नहुँदा दुःखसाथ जीवन बिताइरहेका करोडभन्दा बढी जनता राज्यसँग सन्तुष्ट छन् भनेर कुन मूर्खले कल्पना गर्ला ? त्यसैले जनसरोकारका यी विषयमा तीव्ररूपमा सुधार नहुने हो भने यो व्यवस्था र यो संरचना त्यस्ता जनतालाई कागलाई पाकेको बेलसरह हुनेछ र भइरहेको पनि छ। कागले यो बेल भन्ने फल हाम्रा लागि रहेनछ भन्ने बुझेपछि बाँकीले मात्र यो बेल जोगाउन गाह्रो हुनेछ। यत्रो राजनीतिक परिवर्तन हुँदा पनि किन राजनीतिबाहेकका विषयमा अपेक्षाकृत परिवर्तन र सुधार आउन सकेन भन्ने सम्बन्धमा विचार गर्दा सर्वप्रथम हाम्रा राजनीतिक विद्रोह र आन्दोलनका प्रकृतिको सिंहावलोकन गर्नुपर्ने हुन्छ। हाम्रा सबै परिवर्तनकारी आन्दोलन संयुक्त जनआन्दोलन भए। एउटै मात्र पार्टीको आन्दोलन भएन। त्यसमा धेरैथरीका पार्टीहरूको सहभागिता रह्यो। २०६२६३ को आन्दोलनमा पनि केही खासखास पूर्वपञ्च र राजावादीबाहेक अलगअलग आर्थिक, सामाजिक र प्रशासनिक दृष्टिकोण र प्रवृत्ति बोकेका सबै राजनीतिक शक्तिहरू सहभागी भए। त्यसैगरी संविधान त झन् पूर्वपञ्चहरूको पार्टीसमेतको सहमतिबाट बन्यो। आवधिक निर्वाचनका माध्यमबाट आएकाले पुराना संरचना भत्काई उथलपुथल गरेर तीव्र वेगमा अगाडि बढ्न नसकिने परिस्थिति बन्यो। जनतालाई संविधानले दिएका अधिकारमा तलमाथि गर्न नहुने, नपाइने भयो। संसदीय प्रणालीका सबै मूल्य, मान्यता, विधि र पद्धतिको अनुसरण गर्नुपर्दा निर्णय र काम फटाफट हुन नसक्ने भए। चर्को चुनावी प्रतिस्पर्धाका बीचमा पार्टीका उम्मेदवारहरूले लिएको सहयोग र गरिएका सहमतिहरूको बेवास्ता गर्न नसकिने भयो। त्यसले गर्दा परिवर्तित राजनीतिक वातावरणमा सरकार बनेपछि पनि खराबभन्दा खराब मानिस पनि सत्तासँग डराउने र नजिक पर्न नसक्ने वातावरण बनेन। अर्थात् जस्तोसुकै मानिस पनि सत्तासँग त्रसित हुनुपर्ने वातावरण बनेन। साथै २०५२ सालपछिका २० वर्षमा बनेका अनेकन गठबन्धनका सरकारका गतिविधिबाट ती सरकारमा सहभागी हुँदै आएका पार्टीहरूप्रति रहेको जनताको उच्च सम्मान भाव स्खलित हुँदै जान थाल्यो। पार्टीहरू अनेक विवादमा मुछिँदै र विवादित हुँदै गए। चुनावको प्रकृतिको कारणले राजनीतिमा भविष्य देख्नेहरूको मन पैसा जम्मा गर्नुपर्छ भन्नेतर्फ ढल्किँदै गयो। त्यसक्रममा गलत प्रवृत्तिका मानिससँग पनि उठबस हुने र हिमचिम बढ्ने भयो। त्यसले पार्टीहरूको छवि धमिल्याउँदै लग्यो। यी सबै कारणले क्रान्तिकारी छवि भएका पार्टीहरूसमेत संसदीय लोकतन्त्रको चलनचल्तीको साँचोमा ढालिँदै गए। त्यसले गर्दा थरीथरीका पार्टीहरूबीचको नीतिगत तथा आचरणगत भिन्नता साँधुरिँदै गयो। विश्वमा आएको परिवर्तनको कारणले पनि क्रान्तिकारी पार्टीका कतिपय पुराना नीति तथा अडानहरूसमेत छाड्दै जानुपर्ने र हिजो असम्भव ठानिएका नीतिहरू स्वीकार गर्दै जानुपर्ने भयो। विदेशीहरूसँगको बसउठ, सम्पर्क र सम्बन्धले पनि पार्टीको धारिलोपन भुत्ते हुँदै जान थाल्यो। पार्टीहरू क्रमिक रूपमा ठूला र क्रान्तिकारी निर्णय लिन नसक्ने र यथास्थितिमै रमाउने हुँदै गए। अर्को महत्वपूर्ण कुरा समाजमा पहिल्यैदेखि उत्पादन हुँदै र थुपिँरदै आएका दुर्जनहरू यही समाजमा प्रभाव जमाएर रहिरहेकै थिए। सरकारमा कसरी पहुँच पुर्याउने र राज्य संयन्त्रबाट कसरी काम पट्याउने भन्ने सम्बन्धमा उच्च कोटीको ज्ञान र सीपबाट दीक्षित यस्ता दुर्जनहरू पनि नेताकार्यकर्ताको सम्पर्कमा पुगे र त्यहाँभित्र प्रदूषण फैलाउँदै गए। साथै २० वर्षसम्म चलेको राजनीतिक अस्थिरता, अनिश्चितता, अन्योल, हिंसात्मक द्वन्द्व, पहिलो संविधानसभाको असफलता आदि कारणले देशको राजनीतिले निश्चित दिशा समात्न नसकेको अवस्था आदि कारणले नेताकार्यकर्तामा छाएको अन्योल, अनिश्चितता र किंकर्तव्यविमूढको अवस्थाले धेरै नेताकार्यकर्ताका सैद्धान्तिक अडानमा भित्रभित्रै विचलन ल्यायो। आचरणगत कमजोरीले उनीहरूभित्र टाउको उठायो। अर्थात् भनौं, उनीहरूले राजनीतिक अस्मिता बचाउन सकेनन्। क्रमिक रूपमा उनीहरूको क्रान्तिकारितामा खिया लाग्दै गयो। पार्टीहरूले अवैध धन्दा गर्नेहरूको पहिलेदेखिको मजबुत जालो तोड्ने प्रयास नै गरेनन्, बरु उल्टै आपूहरू त्यही जालोमा क्रमिक रूपमा जेलिँदै गए। पार्टीहरूले त्यो जालोलाई शत्रु ठानेर त्यसववरुद्ध युद्ध छेड्नुपर्नेमा उनीहरू स्वयं त्यस जालोमा सहभागी हुँदै गए। २०४६ सालको राजनीतिक परिवर्तनपछि देशमा एनजीओ र आईएनजीओहरूको बाढी नै आयो। तिनीहरूले अभावको जिन्दगी बिताउँदै आएका विभिन्न पार्टीका नेताकार्यकर्तालाई आकर्षित गरे। अथवा केही नेताकार्यकर्ता त्यतातिर आकर्षित हुँदै गए। राजधानीमा लामो समयसम्म बस्नुपर्दा घरबास जोड्न लोभ पलाउने नै भयो। राजधानीमा घर भएपछि त्यसले खोज्ने चलनचल्तीका अरू भौतिक सामग्रीको पनि जरुरत पर्ने नै भयो। यी सबै कारणले नेताकार्यकर्तामा आर्थिक, सामाजिक रूपान्तरणको सवाल कमजोर बन्दै गयो। यसरी यत्रो त्याग र संघर्ष गरेर आएका पार्टी र नेता दायाँबायाँ कतै नलागी परिवर्तनपछि समाज रूपान्तरणको महाअभियानको नेतृत्व गर्ने जिम्मेवारीबाट विमुख हुँदै गए र आत्मकेन्द्रित बन्दै जान थाले। अर्थात् राजनीतिको मूल जिम्मेवारीबाट पन्छिँदै जान थाले। यसले गर्दा हुँदाहुँदा हासिल गरिएको राजनीतिक उपलब्धि पनि जोगाउन नसकिने पो हो कि भन्ने आशंका हुन थालेको छ। देश सुधार्ने वा बिगार्ने भन्ने कुरा राजनीतिमा निर्भर हुन्छ र राजनीति कस्तो बनाउने भन्ने कुरा राजनीतिक पार्टी र तिनका विशेषगरी शीर्ष नेताहरूमा निर्भर हुन्छ। त्यसैले देश सुध्रिँदै जाँदा त्यसको जस पार्टी र तिनका नेताले पाउँछन् भने बिग्रँदै जाँदा त्यसको अपयश पनि उनीहरूले नै पाउँछन्। जीवनको ऊर्जाशील अवधि राजनीतिक त्याग र संघर्षमा बिताएका नेताकार्यकर्ताले जीवनको उत्तराद्र्धमा यश, कीर्ति, स्याबासी र वाहावाही पाउँदा जीवन सार्थक भएको अनुभूति हुन्थ्यो होला, जुन भौतिक सुख र समृद्धिबाट प्राप्त गर्न सम्भव हुँदैन। तर आस्थागत रूपमा भित्रभित्रै स्खलित भइसकेकालाई यस्ता कुरा भालुलाई पुराणसरह हुँदा रहेछन्। यसरी नै हाम्रो राजनीतिक संस्कार र संस्कृति स्खलनको दिशातर्फ अघि बढिरहने हो र सम्हालिएर सुधारोन्मुख हुने होइन भने शीर्ष नेतृत्वले हिजोका दिनमा गरेका त्याग, तपस्या र बलिदान व्यर्थ त हुने नै छ। भावी पिढीलाई समेत अझ गहु्रँगो भारी छाडेर जानुपर्ने छ।"
महिलामा लुकेको समस्या,"लकडाउनकै बेला दुर्गम क्षेत्रमा ज्यान जोखिममा परेका गर्भवती तथा सुत्केरीको हवाई उद्धारका लागि प्रयोग हुने हटलाइन नम्बरमा फोन आयो। हतारिँदै उठाएँ। मुगुको खत्याड प्राथमिक स्वास्थ्य केन्द्रका डाक्टरको रहेछ। खत्याड गाउँपालिका ६ की ३५ वर्षीया रिना कार्की (नाम परिवर्तन) को नौ महिनाको गर्भ रहेको र सुत्केरी गराउन स्वास्थ्य संस्थामा आएकी रहिछन्। रिनाको करिब पाँच इन्च पाठेघर बाहिर निस्केकाले शल्यक्रिया गर्नुपर्ने भएकाले स्थानीय स्वास्थ्य संस्थामा उपचार हुन नसक्दा तत्काल हवाई उद्धार गर्नुपर्ने भएछ। स्वास्थ्य केन्द्रका चिकित्सकले फोनमा घटना विवरण सुनाउनुभयो। यता महिला, बालबालिका तथा ज्येष्ठ नागरिक मन्त्रालयबाट नेपाली सेनासँग समन्वय गरेर रिनालाई तत्काल हवाई उद्धार गरी सुर्खेत पुर्याइयो। प्रसंग २०६१ सालको हो। रोल्पा जिल्लामा सशस्त्र द्वन्द्वका कारण टलिफोन टावर ध्वस्त भएको थियो। जिविस कार्यालय रोल्पामा आवामा खबर आयो। सशस्त्र द्वन्द्वका कारण विभिन्न गाउँबाट विस्थापित भई सदरमुकाममा रहेका महिला र किशोरीलाई प्रजनन स्वास्थ्य तथा सुरक्षित मातृत्व तालिम तथा स्वास्थ्य शिविर कार्यक्रम सञ्चालन गर्ने। संयुक्त राष्ट्रसंघ जनसंख्या कोष (युएनएफपीए) को आर्थिक सहयोगमा कार्यक्रम स्वीकृत भएछ। त्यतिबेला जिल्लाको दुर्गम गाउँ जानआउन त्यति सहज थिएन। कार्यालयका स्टाफ साथीहरू र सदरमुकामस्थित महिला सहकारी संस्थाका अगुवा दिदीबहिनीको सरसल्लाहअनुसार महिलामा आङ खस्ने समस्या व्याप्त रहेको तर लाज र हीनताबोधले लुकाउने हुँदा यो समस्या पहिचान गर्न शिविर सञ्चालन गर्ने निधो गरियो। शिविर सदरमुकामबाट ४५ मिनेट पैदल दूरीमा अन्य गाउँका महिलालाई समेत पायक पर्ने सातदोबाटोमा राखियो। पाठेघर खस्ने समस्या पहिचानका लागि शिविरमा उल्लेख्य महिला सहभागिता रह्यो। सबैले समय मिलाएर थप उपचारका लागि सुविधासम्पन्न अस्पतालमा जाने सरसल्लाह गरी शिविर सम्पन्न भयो। भोलिपल्टै म लिवाङ बजारसँगैको टँुडिखेलतिर मर्निङ वाकमा निस्केकी थिएँ। काखमा दुई छोरी च्यापेर हातमा चप्पल लिँदै रसिला आँखा लिएर चिनजानकी शिलु (नाम परिवर्तन) खुग्री जाने बसतर्फ लम्किँदै थिइन्। आँखामा नीलडाम, च्यातिएका लुगा लगाएकी शिलु सुँक्कसुँक्क गर्दै बस चढिन्। मन चिसो भएर आयो। तत्काल सार्वजनिक स्थलमा केही सोध्ने वातावरणै मिलेन। स्थानीय सहकारीकी एक अगुवा दिदी १० बजेपछि कार्यालयमा आउनुभयो। उहाँले भन्नुभयो, हिजो स्वास्थ्य चेकजाँच गरी घर फर्केकी शिलुलाई लोग्नेले दिनभर कहाँ गएकी थिइस् ? भनेर सोधेछन्। सरल र सीधा स्वभावकी शिलुले सबै दिदीबहिनी स्वास्थ्य चेकजाँच गर्न गएका थियौं मात्रै के भनेकी थिइन्, लोग्नेले तथानाम गालीगलोज गर्दै शरीरभरि नीलडाम पारिदिएछन्। राति नै भागेर हाम्रो घरमा आएकी थिइन्। अहिले माइत गएकी छिन्। त्यस्तै ह्वामाकी रमिला पाठेघर खस्दा २४ वर्षकी थिइन्। पाठेघर खस्नुअघि उनका दुई गर्भ खेर गएर चौथो बच्चा जन्माएकी थिइन्। उनले कसरी पाठेघर खस्यो बेलिविस्तार सुनाइन्। बच्चा जन्माएको बाह्रौं दिनमा गोठमा बाँधेको कोरली गाई दाम्लो चुडाउँलाजसरी कराउन थालेछ। रमिलाले नजिकैको खरबारीमा घाँस काटेर ल्याई गाईलाई हालिदिइछन्। सोही दिन साँझ परिसकेकाले हतारहतार खाना बनाइछन्। छोराछोरी र श्रीमानलाई खाना पस्केर दिइछन्। लोग्नेले पस्केको खानाको गाँस मुखमा हाल्नेबित्तिकै कति नमीठो खाना भनी थाल हुत्याइदिएछन्। मीठो खानलाई किनेर पनि ल्याउनुपर्यो नि त मात्र के भनेकी थिइन्, लोग्नेले मुखमुखै लाग्छेस् भन्दै पछाडि पठ्ठामा लात्तैलात्ताले हानेछन्। रमिला बेहोस भएर ढलिछन्। रमिलाले सुनाइन्, कलिलै सुत्केरीमा घाँसको भारी बोकेर हो वा कुटाइका कारणले हो भन्ने त मलाई थाहा छैन तर त्यसलगत्तै मेरो पाठेघर खस्यो। पाठेघर खसेपछि मेरो पछाडिपट्टिको भाग र पेट नराम्ररी दुख्न थाल्यो। म न सोझो उभिन सक्थें, न त बस्न वा काम गर्न नै सक्थें। जब म खोक्छु, हाच्छ्युँ गर्छु, तब मेरो पाठेघर बाहिर निस्कन्छ। विस्तारैविस्तारै रमिलाको पाठेघरबाट गनाउने सेतो फोहोर पानी निस्कन थाल्यो। दिनप्रतिदिन रमिलालाई जीवनदेखि नैराश्य लाग्न थाल्यो। एकातिर अरूसामुन्ने गनाउने भनेर जिस्काउँछन् भन्ने पिरलो। अर्कातिर पीडा हुँदाहुँदै चारवटा बालबालिकाको स्याहारसुसार गर्नु, खेतबारीको काम गर्नु, वस्तुभाउको रेखदेख गर्नु र घरका सबै काम गर्नु उनको नियमित चर्या नै भयो। गर्भवती समयमा समेत यी सबै काम रमिलाले गर्नुपर्थ्यो। त्यसमाथि दिनैपिच्छे दाउराघाँस र गाईबस्तुका मलको गह्रौं भारीसमेत बोक्नुपर्थ्यो। स्वयं आफ्नै शरीरमाथि रमिलाको कम मात्र नियन्त्रण थियो। उनी बिरामी हुँदा तथा इच्छै नहुँदा पनि करकापमा यौनसम्पर्क गर्नुपर्थ्यो। अस्वीकार गरे लोग्नेको कुटाइ खानुपर्थ्यो। यसकारण आङ खसेको समस्या उनले लुकाएरै राखिन्। सातदोबाटोको स्वास्थ्य शिविरमा रमिलालगायत एकै टोलमा ६ जनाको पाठेघर पहिलो, दोस्रो र तेस्रो चरणमा खसेको पाइयो। प्रजनन स्वास्थ्योपचार सहयोग कोषबाट यातायात खर्च उपलब्ध गराएर उनीहरूलाई कपिलवस्तुको गोरुसिंगे अस्पतालमा उपचारका लागि पठायौं। सबै महिलाले डक्टरलाई आआफ्नो समस्या देखाए। डाक्टरले सबैका समस्याका अवस्था हेरेर पाठेघरभित्र धकेलिदिए। कसैलाइ रिङ पेसरी राखिदिए। रिङ पेसरी योनीमा राख्ने एउटा साधन हो, जसले पाठेघरलाई तल झर्न दिँदैन। यी प्रतिनिधिमूलक घटनाले नेपालका ग्रामीण भेगका महिलाका आङ खस्ने समस्याको अवस्थाको चित्रण गर्छ। सृष्टिलाई निरन्तरता दिने जननी, महिलाको सौन्दर्य भनेकै आमा बन्नु हो। आमा बन्नकै लागि आवश्यक पर्ने पाठेघर। बच्चादानी अर्थात् पाठेघर स्वस्थ र सुरक्षित राख्नुपर्छ। जब बालिका किशोरावस्थामा प्रवेश गरेसँगै महिनावारी प्रक्रिया सुरु हुन्छ, हाम्रो समाजमा महिनावारीलाई हेर्ने दृष्टिकोण मर्यादित बनाउन सकिएको छैन। गर्भवती वा सुत्केरी अवस्थामा आराम र पोषणयुक्त खानाको अभाव,सुत्केरी गराउन दक्ष स्वास्थ्यकर्मीको पहुँचको अभाव, परम्परागत धारणा, महिनावारीलाई मर्यादित बनाउन नसक्नु, किशोरी अवस्थामै गर्भवती हुनु,यौन सम्बन्धमा नियन्त्रण गर्न नपाउनुजस्ता समस्याका कारण पाठेघर खस्ने समस्या बढेका छन्। छोरा र छोरीबीच लैंगिक विभेद कायमै रहनु, छोरी जन्माएका महिलाउपर प्रायः गरेर कम्तीमा पनि एउटा छोरा नजन्माएसम्म सन्तान जन्माइरहन दबाब दिइने गरिन्छ। छोरा र छोरीबीच लैंगिक विभेद अन्त्य गर्नु तथा लिंग पहिचान गरी भु्रण हत्या गर्ने कार्य अन्त्य गरिनुपर्छ। महिनावारी समयमा सुरक्षित रहने, सरसफाइ गर्ने, पोषणयुक्त खाना खाने, मर्यादित जीवनशैली अपनाउने, गर्भवती तथा सुत्केरी अवस्थामा गह्रौं भारी नबोक्ने, दक्ष स्वास्थ्यकर्मीबाट स्वास्थ्य संस्थामा सुत्केरी गराउने, गर्भवती तथा सुत्केरी अवस्थामा प्रशस्त पोसिलो खाना खाने र पर्याप्त आराम गर्ने, सन्तान करले होइन रहरले जन्माउने, सन्तान दम्पतीको सरसल्लाहमा जन्माउने, दम्पतीले पहिलो सन्तान कम्तीमा तीन वर्ष पुगेपछि मात्र अर्को सन्तान जन्माउने योजना बनाउने गरे पाठेघर खस्ने समस्याबाट जोगिन सकिन्छ। शदीयौंदेखि कायम रहेको पितृसत्तात्मक सोच, मूल्य, मान्यता र धारणामा व्यवहारमै रूपान्तरणकारी परिवर्तन नभएसम्म समाजमा महिलाको जीवन मर्यादित स्वस्थ र सुरक्षित हुन सक्दैन। यौन तथा प्रजनन अधिकारभित्र कहिले विवाह गर्ने वा नगर्ने, यौन सम्बन्ध कायम गर्ने वा नगर्ने र बच्चा जन्माउने वा नजन्माउनेजस्ता कुरा निर्बाधरूपमा छनोट गर्न पाउने अधिकार पर्छन्। पाठेघर खस्ने समस्याले महिलाको स्वास्थ्य कमजोर हुन्छ। कमजोर स्वास्थ्यले काम गर्न कम सक्छन्। कम काम गर्नाले उत्पादकत्व कम हुन्छ। स्वास्थ्य कमजोर हुँदा उपचार खर्च वृद्धि हुन्छ। उपचार खर्चमा वृद्धि हुँदा परिवारमा ऋण ग्रस्तता बढ्छ। त्यसैले प्रजनन स्वास्थ्य र सुरक्षित मातृत्व सुनिश्चितताका लागि व्यक्ति, परिवार र समुदायका साथै सरकारका तीनै तहको प्रयासमा व्यापक सचेतनात्मक उपचारात्मक कार्यक्रम सञ्चालन गरिनुपर्छ। पाठेघर खस्ने समस्या आम महिलाका लुकेका कुरा, पति र परिवारको सकारात्मक सहयोग र समझदारीबाट मात्र पूर्ण हुन्छ। ढुंगाना प्रमुख महिला विकास अधिकृत हुन्।"
दलीय संरचनाको बहस,"राजनीतिलाई सेवा नभई पेसा बनाएका मानिस नै प्रभावशाली भएकाले देशले निकास पाउन नसकेको हो राजनीति र विकासबीच अन्योन्याश्रित सम्बन्ध हुन्छ। नेतृत्वको परीक्षण पनि राजनीति र विकासबाटै हुन्छ। कुनै पनि देशको विकासको मुख्य कारण राजनीति नै हो। राजनीतिसँग राजनीतिज्ञ जोडिएको हुन्छ। विश्वमा जति पनि परिवर्तन र विकास भएका छन्, ती सबै कुशल राजनीतिज्ञकै कारण सम्भव भएको छ। असल नेता वा कुशल राजनीतिज्ञ भएका मुलुक समृद्ध भएका छन्। खराब वा विकाउ राजनीतिज्ञ भएका देश गृहयुद्धमा फसेर गरिब भएका छन्। संसारकै उदाहरण हेर्दा यस्तो पाइन्छ। अब्राहम लिंकन, ली क्वान यु, महाथिर मोहम्मद, रोनाल्ड रेगन, मार्गरेट थ्याचरजस्ता केही राजनीतिज्ञका कारण उनीहरूले नेतृत्व गरेका मुलुक र विश्व राजनीतिक, आर्थिक र सामाजिक परिवर्तनसहित विकसित भएका छन्। हिटलर, मुसोलिनी, सद्दाम हुसेन, अल असद वसिरजस्ता नेताले शासन सञ्चालनमा गम्भीर नबन्दा आफ्नो देशलाई गृहयुद्धमा मात्र फसाएनन्, विश्वलाई नै संकटतिर धकेलेका थिए र छन्। शासक देश र जनताका पक्षमा गम्भीर भएनन् भने कुनै पनि देशको परिणाम आउने यही नै हो। नेपालको परिस्थिति भिन्न छ। पृथ्वीनारायण शाहले छरिएका राज्यलाई एकीकरण गरी सिंंगो नेपालको स्वरूपसहित राजनीतिक परिवर्तन गरे भने जंगबहादुर राणाले नेपाललाई विश्वमै चिनाए। बीपी कोइराला, गणेशमान सिंह जसले जहानिया राणाशासनबाट मुलुकलाई मुक्त गरी देशमा प्रजातन्त्र स्थापनासहित समृद्धिको मार्ग देखाउने काम गरे। उनीहरूले नै स्थापना गरेको पार्टीले बहुमत ल्याए पनि त्यो बाटो पछ्याउन सकेनन्। आज नेपालका जति पनि प्रभावशाली नेता छन्, ती सबै विद्यार्थी राजनीतिबाट आएका हुन्। उनीहरूको बायोडाटा हेर्ने हो भने राजनीतिक जीवनमा भोगेगरेका कामबाहेक केही पनि पाइँदैन। बाल्यकालबाहेक जिन्दगीका सबै समय राजनीतिमा लागेका व्यक्तिको बाहुल्य भएकाले राजनीतिक दलहरूले पनि गर्व गरिरहेका छन्। नेतृत्वका लागि त्यही सबैभन्दा ठूलो क्राइटेरिया भएको छ। जो जति कम उमेरदेखि राजनीति गर्यो, मूल्यांकनको मापन त्यही भएको छ। हो, हिजो निरंकुश शासन व्यवस्था परिवर्तनका लागि त्यस्तो जनशक्ति आवश्यक थियो। त्यसैले त पटकपटकका राजनीतिक परिवर्तन सम्भव भयो। मुलुक यतिबेला जहानिया शासन, निर्दलीय पञ्चायत, बहुदलीय प्रजातन्त्र हुँदै गणतन्त्रमा प्रवेश गरिसकेको छ। अब युवालाई व्यवस्था परिवर्तनको विद्रोहमा लगाउनुपर्ने आवश्यकता समाप्त भएको छ। अहिले पनि त्यही परम्परा कायम राखी हिजोको विद्रोहकालीन जमातको वर्चश्व कायम राखिएको छ कांग्रेस, नेकपाजस्ता ठूला पार्टीमा पनि। विद्रोहको नभई सेवा भावना लिएर राजनीतिमा प्रवेश गर्न चाहनेलाई निषेध नै गरिएको छ। राजनीतिमा असल नियतबाट पेसा छाडेर अथवा निवृत्त भएपछि राजनीतिमा आएकालाई चैतेको नाम दिई निरुत्साहित गरिन्छ। दलहरूमा वर्गीय र पेसागत संगठनको संरचना हटाई संगठन हैन, व्यक्ति सदस्य हुने प्रावधान कायम गरी उनीहरूलाई सामाजिक, आर्थिक र राजनीतिक विकासमा कसरी लगाउने भन्नेबारे बहस गरी तदनुकुल रणनीति विकास गर्न जरुरी छ। २०४६ सालको बहुदलीय प्रजातन्त्र प्राप्तिपछि पनि विद्रोहको राजनीतिक मोडेल परिवर्तन नगरी विद्यार्थी युवा, जसलाई नवनिर्माणमा लगाउनुपर्ने थियो उनीहरूलाई नै राजनीतिक दल र दलभित्रको गुटउपगुटमा लगाइयो। विद्यार्थी, मजदुर किसान, कर्मचारी, शिक्षक र वर्गीय संगठनहरू पनि राजनीतिक स्कुलिङबाट सञ्चालित भएकाले विद्रोहका लागि तयार भइरहे। परिवर्तनपश्चात् त्यो शक्तिलाई राजनीतिबाट टाढा राख्नुपर्थ्यो, दलहरूको संरचनाबाट तिनीहरूलाई हटाउनुपर्ने थियो। संसारभरको राजनीतिक परिवर्तन हेर्ने हो भने हामीले त्यही पाउँछौं। नेपाली कांग्रेस, नेपाल कम्युनिस्ट पार्टी र समाजवादीलगायत दलका प्रभावशाली मानिने पहिलो, दोस्रो र तेस्रो पिढीका नेता सबै विद्यार्थी राजनीतिबाट आएका हुन्। नेकपाका केपी ओली, माधव नेपाल, घनश्याम भुसाल र गोकर्ण विष्ट, कांग्रेसका शेरबहादुर देउवा, रामचन्द्र पौडेल, रामशरण महत, प्रकाशमान सिंह, गगन थापा, प्रदीप पौडेलहरूको विभिन्न परिवर्तनमा ठूलो देन छ। प्रजातन्त्र र गणतन्त्र प्राप्तिमा उनीहरूको राजनीतिक पृष्ठभूमिको पनि महत्वपूर्ण भूमिका छ। उनीहरूकै योगदानमा भएका विद्रोहको राजनीतिबाट मात्रै परिवर्तन सम्भव भएको हो। राजनीतिक परिवर्तनपछि राष्ट्रलाई सामाजिक क्रान्ति र आर्थिक विकास गरी मुलुकलाई समृद्धितिर लैजान राजनीतिमा बौद्धिक राजनेताहरूको आवश्यकता थियो। विडम्बना, हामीसँग अहिले त्यस्ता नेता मात्र छन् जसले राजनीतिबाहेक कुनै पेसा गरेकै छैन। व्यवस्था परिवर्तनका लागि तयार गरिएको स्कुलिङबाट आएकाहरूको निरन्तरता छ। विद्यार्थी हुँदा राजनीति गरे, तरुण युवा हुँदा पनि राजनीति गरे र अहिले पनि निरन्तर राजनीतिमा छन्। जसले आफ्नो जीवनकालमा न राजनीतिलाई समाजका पक्षमा लगाउन के गर्नुपर्छ भन्नेबारे अध्ययन गरे, न व्यवसाय गरे न त कुनै रोजगारमूलक उद्योग नै गरे। उनीहरूसँग राजनीतिक विद्रोहको ज्ञानबाहेक राष्ट्र निर्माणका लागि आवश्यक ज्ञानको कमी छ। त्यस्ता नेताहरूले समृद्धिको भाषण गर्नु र आमनागरिक त्यसैमा आशावादी बन्नु सपना मात्र हो। त्यसबाट राजनीतिक परिवर्तन मात्र हुन सक्छ, जुन भइरहेको छ। जसले नागरिकका अपेक्षा पूरा हुने कुरै भएन। बहुदलीय व्यवस्था प्राप्तिपछि संविधान बन्यो, त्यही संविधानअन्तर्गत दलीय चुनाव भयो र सबै दलले आफ्नो घोषणापत्र तयार गरी निर्वाचनमा भाग लिए। राजनीतिक परिवर्तनको संवाहक कांग्रेस अत्यधिक बहुमत ल्याई विजयी भयो। त्योभन्दा खुसीको कुरा कांग्रेस र जनतालाई के हुन सक्थ्यो ? दुर्भाग्य विद्रोहका राजनीतिबाट दीक्षित नेताहरूले मुलुकको समृद्धि र दलको जित नभई आफू सधैं राजनीतिको केन्द्रमा हुनुपर्ने मान्यताको विकास गरे। त्यसैअनुरूप कांग्रेस मध्यावधि निर्वाचनमा गयो, जसको परिणाम माओवादी जन्मे। देश गृहयुद्धतिर लाग्यो। राजनीतिक विचलन आयो। बहुदलीय व्यवस्था रहे पनि नेताहरूमा त्यसअनुसारको दलीय आचरण भएन। जनतामा चरम असन्तुष्टि देखियो। त्यसैको फाइदा लिए तत्कालीन राजा ज्ञानेन्द्रले। उनले आफ्नो बुवाले जस्तै दलीय व्यवस्था समाप्त गरी मुलुकलाई फेरि राजतन्त्रतिर लैजाने प्रयास गरे। व्यवस्था परिवर्तनका लागि तयार पारिएका दलका कार्यकर्ता अर्को दल र दलभित्रको गुटउपगुट सिध्याउन लागिपरेका थिए उनीहरूलाई एकत्रित गरेर। जंगलमा रहेको माओवादीलाई सहरमा ल्याएर गणतन्त्रको आन्दोलन चर्काइयो। गणतन्त्र ल्याइयो। गणतन्त्रपछि पनि त्यो विद्रोहको स्कुलिङ परिवर्तन भएन र आज नेकपाको झन्डै दुईतिहाइ सांसद, प्रदेश र स्थानीय सरकारमा आफ्नो अत्यधिक प्रभुत्व हुँदा पनि उसले राज्य सञ्चालन गर्न नसकेर फेरि देश ०१७ र ०५९ सालतिर देशलाई धकेल्दै छ। अहिले सडकमा प्रधानमन्त्री केपी ओलीको समर्थन र विरोधमा नाराबाजी गर्नुपर्ने वातावरण बनेको छ। देश सामाजिक र आर्थिक संकटमा गइरहेका बेला कार्ययोजनासहितको नेतृत्व परिवर्तनको एजेन्डा उठाउनुपर्नेमा भागबन्डाको एजेन्डाले ठाउँ पाइरहेको छ। विद्यार्थी संगठनदेखि विभिन्न पेसागत संघसंगठन पनि त्यसैमा विभाजित छन्। कोही पनि दलीय भागबन्डाभन्दा बाहिर निस्कन सकिरहेको छैन। तर तत्कालका लागि टालो हाल्ने काम भएजस्तो देखिएको छ। यो कहिले उप्किने हो भन्न सकिन्न। व्यक्तिमा शक्ति कायम राख्ने होड कायम रहेसम्म विवाद मत्थर हुने संकेत देखिँदैन। यतिबेला इराक, अफगानिस्तान र सिरियाको स्मरण गर्नुपर्ने भएको छ। त्यहाँका नेताले आफूमा केन्द्रित शक्ति घट्न नदिने शैलीमा राज्यसत्तामा निरन्तर कब्जा जमाइराख्ने सपना देख्दा दिनप्रतिदिन त्यहाँका जनता कसरी मारिएका छन् र देश चरम गरिबीतिर गइरहेको भन्ने विचार गर्न आवश्यक छ। आज हामीले त्यसबाट पाठ सिकेर राजनीतिक परिवर्तनसँगसँगै परिवर्तनका लागि बनेका दलको संरचना बदल्न जरुरी छ। विकसित देशमा नेताहरू कसरी बन्छन् र कसरी मुलुक बदल्छन् भन्ने सिक्न जरुरी छ। नेताले राजनीतिलाई पेसा वा उद्योग बनाएका छन्। राजनीतिलाई पेसा नभई सेवा बनाउन सके जनसमर्थन बटुल्न सकिन्छ। अमेरिका, ब्रिटेन र जर्मनीमा हेर्ने हो भने जति पनि प्रभावशाली नेता छन्, तिनीहरू राजनीतिक पृष्ठभूमिबाट आएका हैनन्। रोनाल्ड रेगन, ओबामा, ट्रम्प, थ्याचर, ली क्वान, महाथिर आदि। उनीहरू कोही कलाकार, वकिल, व्यापारी, रसायनशास्त्री पत्रकारको पेसाबाट राजनीतिमा प्रवेश गरेका हुन्। २५ देखि ५३ वर्ष उमेरबाट राजनीतिमा प्रवेश गरेका थिए। एसियन राष्ट्रहरूमा भने राजनीतिलाई पेसा बनाएका मानिस नै प्रभावशाली भएका छन्। यही कारणले देशले निकास पाउन सकेको छैन। बेनजिर भुट्टो, गान्धी परिवार, नरेन्द्र मोदी र शेख हसिना उदाहरण बनेका छन्। कांग्रेस र नेकपाले आगामी महाधिवेशनमा यसबारे बृहत् बहस गर्नुपर्छ। अब दलहरूको संरचनाबारे बहस भई राजनीतिक संरचनामा आमूल परिवर्तन गर्न जरुरी छ। राजनीति पेसा नभई सेवाका रूपमा स्थापित गर्ने नीति लिनुपर्छ। दलहरूमा वर्गीय र पेसागत संगठनको संरचना हटाई संगठन हैन, व्यक्ति सदस्य हुने प्रावधान कायम गरी उनीहरूलाई सामाजिक, आर्थिक र राजनीतिक विकासमा कसरी लगाउने भन्नेबारे बहस गरी तदनुकुल रणनीति विकास गर्न जरुरी छ।"
"अर्थतन्त्र, संस्कार र हाम्रो भविष्य","हामीले उत्कृष्ट लोकतान्त्रिक व्यवस्था अँगाल्दै २०१५ सालपछिकै बलियो सरकार पाएका छौं। तल्लोदेखि माथिल्लो निकायसम्म निर्वाचित जनप्रतिनिधिद्वारा सुसज्जित छ यो सरकार। सातवटै प्रदेशमा मुख्यमन्त्रीसहित सम्पूर्ण संरचना निर्माण भइसकेको छ। सबै दलको अबको एउटै उद्देश्य भनेको जनता र मुलुकको समृद्धि मात्रै हो। नेपाली जनताले चाहेको, भनेको देशको उन्नति, गरिबीको अन्त्य, देशको स्वाभिमान बढाउने खालको आर्थिक वृद्धि, छिमेकीसँगको राम्रो सम्बन्ध नै हो। यति कुरा प्रस्ट हुँदा पनि किन तालमेल मिलिरहेको छैन ? मुलुकको आर्थिक वृद्धिको बाटो किन अघि बढ्न सकेको छैन ? एउटा उदाहरण हेरौं। एउटा स्थापित भएको बैंकको सञ्चालक समिति, कार्यकारी प्रमुख र कर्मचारीमध्ये कुनै एक या सबैको नियत र क्षमता ठीक नभएको अवस्थामा उक्त बैंक कसरी सञ्चालन हुन सक्छ र त्यसको भविष्य कस्तो होला ? त्यसले आफ्ना सेयर होल्डरहरूलाई लाभ बाँड्न सक्दैन। कर्मचारीलाई उचित पारि श्रमिक र बोनस पनि दिन सक्दैन। यस्तै अवस्था लामो समयसम्म रहिरह्यो भने त्यो बैंकबाट राम्रा कर्मचारी अन्य बैंकमा पलायन हुन बेर लाग्दैन। यस्तो अवस्थामा उक्त बैंक जर्जर भएर धराशायी हुने छ। कतै त्यही बैंकको अवस्था जस्तै हाम्रो देशको अवस्था हुन लागेको त होइन ? हामीसँग सबै चिज हुँदा पनि केही नभएको भान भइरहेको छ। यसमा कार्यपालिका, व्यवस्थापिका र न्यायपालिकामध्ये कसको कमजोरी छ। सरकारका यी प्रमुख अंगमध्ये कोही पनि आफूलाई दोषी देखाउन चाहँदैनन् र आफूले आफूलाई सक्षम छु भनेर दाबी गरिरहेकोे अवस्था छ। अरू सबै खराब म भने सही छु भन्ने भ्रम सबैमा व्याप्त छ। जब म मात्र सही छु भन्ने भावना मानिसमा आउँछ तब स्वाभाविक रूपमा द्वन्द्व उत्पन्न हुन्छ। हाल आएर देशमा एउटा तप्का यो व्यवस्था नै खराब छ भनी यसलाई विस्थापित गरेर अर्को व्यवस्था ल्याउन उद्यत् छन्। समाजमा अरूबारे सबै जानकारी हुने तर आफ्नोबारे कमभन्दा कम जानकारी हुने ठूलो रोग छ। अब यसमा परिवर्तन ल्याऔं र हाम्रो भविष्य आफैं बनाऔं। यही व्यवस्था र संरचना निर्माणका लागि नेपालले प्रतिव्यक्तिको काँधमा थप १२ हजार ऋण (तीन वर्षअगाडि प्रतिव्यक्ति ऋण २७ हजारबाट हाल ३९ हजार पुगेको छ।) थोपरेको छ। यो थप रकम हाम्रो देशको विकास खर्चमा भन्दा प्रादेशिक संरचना निर्माणमै खर्च भएको देखिन्छ। प्रादेशिक र गणतान्त्रिक संरचनालाई दोष दिएर पछाडि फर्कने अवस्था छ त ? राणा शासनदेखि हालसम्म अनेक खालका राजनीतिक व्यवस्था आए र देशको आर्थिक समृद्धि नहुनुमा सधैं राजनीतिक व्यवस्थालाई नै दोष दिने काम भयो। राजनीतिक व्यवस्था हाँक्ने दलहरूमा आफूले दोष नलिने र गल्ती स्वीकार नगर्ने प्रवृत्ति मौलाएको छ। यस्तै सामाजिक उत्तरदायित्व र जवाफदेहिताविहिन चरित्र र सामाजिक संस्कार नै देशको आर्थिक प्रगति नहुनुको प्रमुख कारक हो भन्ने अनुभव भइरहेको छ। सरकारले अख्तियार दुरुपयोग अनुसन्धान आयोगको क्षेत्राधिकार विस्तार गरी निजी क्षेत्रसम्म पुयाउने विधेयक प्रतिनिधिसभाबाट पारित गरी राष्ट्रिय सभामा समेत पुयाएको छ। निश्चय नै नीजी क्षेत्रलाई सीमाविहीन रूपमा छाड्नुपर्छ भन्ने हाम्रो धारणा छैन। निजी क्षेत्रलाई निर्देशित र नियन्त्रण गर्न विभिन्न सरकारी निकाय सक्रिय रहेको अवस्थामा यो विधेयक आउनु निकै गहन विषय हो। सार्वजनिक क्षेत्रमा भएका भ्रष्टाचार र अख्तियार दुरुपयोगको मुद्दा अत्यधिक रहेको अवस्थामा थप निजी क्षेत्र पनि हेर्ने विषय आफैंमा हास्यास्पद हुन्छ। सरकारको यस्ता नीतिले हाम्रो डोइङ बिजिनेस इनडेक्समा थप वाधा पुग्ने निश्चित छ। हाम्रो अर्थतन्त्र विकासका लागि कुनै पनि राजनीतिक व्यवस्थाभन्दा पनि हाम्रो नैतिक संस्कार नै ठूलो छ। राजनीतिक व्यवस्था परिवर्तन गर्न जति कठिन छ, त्योभन्दा कयौं गुणा कठिन देश निर्माण कार्य हुँदो रहेछ। देश निर्माणका लागि एउटा निश्चित योग्यता, ज्ञान र दृष्टिकोण चाहिन्छ। जनचेतना कमीका कारण योग्य, विज्ञता र उच्च नैतिक आचरण भएका निष्ठावान् व्यक्तिका लागि राजनीति अफापसिद्ध भएको छ। देशको आर्थिक विकासका लागि छिमेकी देशको सहयोग र समर्थन पनि अपरिहार्य हुन्छ। दक्षिण एसियाली राजनीतिमा यस्तो वातावरण बन्न सकेको छैन। हामीले आर्थिक प्रगतिका कुरा गरिरहँदा राजनीतिक पाटो केलाउनै पर्छ। कुनै व्यक्ति, समुदाय या वर्ग मात्र सम्पन्न भएर देश समृद्ध हुँदैन। व्यक्तिले जति सम्पत्ति कमाए पनि मुलुक धनी हुँदैन। आर्जन भएको त्यस्तो सम्पत्तिको मूल्य घट्दै जान्छ। देश सम्पन्न हुनु भनेको व्यक्ति पनि धनी बन्दै जानु हो। एउटा चिया पसलेलाई आफनो देशको मात्र होइन, विश्वकै राजनीतिक र आर्थिक अवस्थाबारे व्याख्या गर्ने क्षमता हुन्छ। तर उसलाई एउटा कुराको मात्र ज्ञानको कमी हुन्छ, त्यो हो कसरी मीठो र राम्रोसँग चिया बनाउने ? चियाबाहेक उसलाई सबै थाहा हुन्छ। सायद यस्तै भएको छ, सर्वसाधारण जनतादेखि उद्योगी, व्यवसायी, कर्मचारी र राजनीतिज्ञलाई पनि। समाजमा अरूबारे सबै जानकारी हुने तर आफ्नोबारे कमभन्दा कम जानकारी हुने एउटा ठूलो रोग छ। अब हामी संस्कारमा परिवर्तन ल्याऔं र आर्थिक समृद्धि गर्दै हाम्रो भविष्य आफैं बनाऔं। रिजाल नाडा अटोमोबाइल्स एसोसिएसन अफ नेपालको स्पेयर पार्टस समितिका सभापति हुन्।"
वनको प्राकृतिक पुनरुत्पादन,"वन क्षेत्रमा एउटा मिचाहा वनस्पति नियन्त्रण र वनको पुनर्स्थापना सम्बन्धी एक छलफल कार्यक्रममा दुई जना विज्ञका तर्कबाट लेखको विषयवस्तु सुरु गरौँ। लहरे वनमारा वा प्यांग्री लहरा भनिने माइकेनिया मिक्रान्था नाम गरेको एउटा मिचाहा वनस्पति नेपालको पूर्वी र मध्य तराई क्षेत्रबाट पश्चिमतर्फ फैलँदै छ र वन तथा सिमसार क्षेत्रमा यसको घनत्व बढ्दो छ । नेपालसहित दक्षिण र दक्षिणपूर्वी एसिया एवं प्रशान्त क्षेत्रमै एउटा जटिल वातावरणीय चुनौती बनेको छ यो वनस्पति। त्यही मिचाहा वनस्पति व्यवस्थापनसम्बन्धी एउटा छलफल कार्यक्रममा यो प्रजाति नियन्त्रणमा स्थानीयले गरेको संघर्ष सुनेपछि एकजना इकोलोजिस्टले उपाय सुझाए। माइकेनियाको झाडी काट्ने फाँड्नेसँगसँगै वनमा पहिल्यैदेखि नै भएका रैथाने वनस्पति हुर्काउने र रैथाने प्रजातिकै रूखका वृक्षरोपण गरी दीर्घकालीन रूपमा माइकेनिया नियन्त्रण गर्ने। उनले अगाडि थपे नेपालको हैसियत बिग्रेको वनमा समेत रूखको पुनरुत्पादन क्षमता राम्रो देखिन्छ। यस्तो सुनेपछि एकजना वन प्राविधिकले यो उपाय त्यति व्यावाहारिक नभएकाले स्थानीयलाई टिकको रूख रोप्न सुझाव दिए। उनको तर्क थियो टिक छिटो बढ्छ, काठ पनि उत्पादन हुन्छ र यसको ओसेपमा माइकेनिया बढ्न पनि पाउँदैन। इकोलोजिस्टले तर्क गरे टिक रोप्नु भनेको वनभित्र हरित मरुभूमिको विकास गर्नु हो। वन प्राविधिकको तर्क थियो रैथाने बिरुवाको वृक्षरोपणमार्फत नियन्त्रण सुस्त र खर्चिलो हुन्छ। सरसर्ति हेर्दा आआफ्ना शैक्षिक र व्यावसायिक पृष्ठभूमिमा दुवैले प्रस्तुत गरेका उपाय र तर्कहरू आफैंमा गलत थिएनन्। तर जब कुन प्रजाति कहाँ वृक्षरोपण गरिँदै छ भन्ने पृष्ठभूमिमा यो छलफल हेर्दा उपर्युक्त हुन्छ होला। विज्ञहरूको उल्लिखित बहस र तराई क्षेत्रमा प्राकृतिक वनभित्र भएका वृक्षरोपणहरूको अवलोकनलाई सँगै राखेर हेर्दा नेपालमा वृक्षरोपण र वनको पुनस्र्थापनासम्बन्धी विषयमा नीतिगत र व्यावहारिक दुवै पक्षमा बहस हुनुपर्ने आवश्यकता देखिन्छ। नेपालमा निजी र सार्वजनिक जमिनमा वृक्षरोपण गर्ने कार्य मौलिक र अनौपचारिक रूपले शदीयौंदेखि चल्दै आएको भए पनि सन् १९७० पछि वन क्षेत्रमा वृक्षरोपणले औपचारिकता पाएको देखिन्छ। पहाडमा उजाड भएका डाँडापाखामा सामुदायिक वन कार्यक्रमसँगसँगै कतिपय अवस्थामा दातृ निकायसमेतको सहयोगमा वृक्षरोपण कार्यक्रम सम्पन्न भए। तराई क्षेत्रमा पनि सागरनाथ र रतुवामाई जस्ता वन परियोजनाले केही ठूला स्तरमा वृक्षरोपण सुरुवात गरे। तराईका सामुदायिक वनलगायत नदी तट र खुला ठाउँमा पछिल्लो चार दशकमा विभिन्न स्तरमा वृक्षरोपण कार्यक्रम सञ्चालित छन्। अहिले तराई क्षेत्रमा वन र सार्वजनिक जग्गामा भएका वृक्षरोपण हेर्दा सालको वनभित्र समेत वृक्षरोपण भएको देखिन्छ। सागरनाथ वन परियोजना त छिटो हुर्किने रूख लगाउने नाममा सालको रुख काटेर वृक्षरोपण गरेको भनेर आलोचित छ। सिन्धुपाल्चोक, काभ्रे र दोलखा जिल्लामा सामुदायिक वनको सुरुवाती चरणमा व्यापक वृक्षरोपण गरियो र यो क्रम अन्य जिल्लाका सामुदायिक वनहरूमा समेत फैलिन थाल्यो। पहाड र तराईका वन क्षेत्रभित्र भएका वृक्षरोपणमा एउटा ध्यान दिनुपर्ने कुरा के छ भने त्यहाँ प्रजातिको चयन। यहाँ उठाउन खोजिएको विषयवस्तु हो प्राकृतिक वन क्षेत्रभित्र बाह्य प्रजातिहरूको प्रवेश। तराईका वनहरूमा बाह्य प्रजातिहरूको वृक्षरोपण गरिएका प्रशस्तै उदाहरण छन्। पहाडमा पाटे सल्ला र तराईमा मसला, टिक र मलेसियन सालजस्ता प्रजाति रोपिएका छन्। पछिल्लो समयमा पौलोनिया, मलेसियन साल र चप्रासीजस्ता रूखका प्रजाति पनि हाम्रो वन क्षेत्रमा छिटपुट रूपमा प्रवेश गर्दै छन्। आर्थिक लाभका लागि छिटो बढ्ने र फाइदा दिने बाह्य रूखहरूको वातावरणीय जोखिम कम हुने गरी निजी जमिनमा वृक्षरोपण गर्न सकिन्छ। नेपालका तराई र चुरे क्षेत्रमा गरिने वृक्षरोपणका आधाआधाजस्तो हिस्सा मसला जातको रूख हुने गरेको एक अध्ययनले देखाएको छ। यहाँ उल्लेख गरिएका रूखका प्रजातिहरू हाम्रो प्राकृतिक वनका अवयव हैनन्। यिनीहरूमध्ये धेरैजसो अन्य महादेशबाट नेपालमा भित्याइएका हुन्। नेपालमा अन्यत्रबाट रूखहरू ल्याएर रोप्नै नहुने भन्ने हैन, तर हामीले कहाँ कस्ता रूख रोप्ने र प्राकृतिक वनमा बाह्य प्रजातिहरू रोप्ने कि नरोप्ने भन्ने सवालमा अब विचार गर्नुपर्छ। पछिल्लो समयमा वृक्षरोपणलाई जलवायु परिवर्तनविरुद्धको एक महत्वपूर्ण र श्रेष्ठ रणनीति मानिएको छ। रूखहरूले वायुमण्डलमा भएको कार्बनडाइअक्साइड ग्यासलाई प्रकाश संश्लेषण क्रियामार्फत जीवित पिण्डमा परिणत गर्ने क्षमतालाई जलवायु परिवर्तनको दर कम गराउन वरदान नै मानिएको छ। पृथ्वीको तापक्रम वृद्धिलाई १५ डिसे भन्दा कममा सीमित गर्ने अन्तर्राष्ट्रिय लक्ष्य आत्मसात गर्दै संसारभर नै वृक्षरोपण अभियान सञ्चालन गरिएका छन्। बोन च्यालेन्जअन्तर्गत ३५० मिलियन हेक्टर वन पुनस्र्थापना र रेस्टोरेसन गर्ने महत्वाकांक्षी लक्ष्यमा ५० औं देश लागेका छन्। यो कार्यक्रमअन्तर्गत भूमध्य क्षेत्रवरिपरिका देशमा अर्बौंको संख्यामा रूखहरू रोपिने छन्। सोझो रूपमा हेर्दा वृक्षरोपण आफैंमा एक पुनीत कार्य हो र वातावरणमा यिनको सकारात्मक भूमिका हुन्छ। तर यसरी सञ्चालन गरिएका वृक्षरोपण विशेषगरी भूमध्य क्षेत्रवरिपरिका देशमा आलोचित बन्न पुगेका छन्। मित्रराष्ट्र भारत र बेलायतमा समेत वृक्षरोपण कार्यक्रम आलोचित बन्न पुगेका छन्। युनिभर्सिटी कलेज लन्डनका प्राध्यापक साइमन लेविस नेतृत्वमा भएको अध्ययनअनुसार प्राकृतिक वनको कार्बन सञ्चिती क्षमता वृक्षरोपणको तुलनामा ४० गुणा बढी हुन्छ। त्यसैगरी युनिभर्सिटी अफ क्यालिफोर्नियाका प्राध्यापक रोबर्ट हेल्मेयर नेतृत्वमा दक्षिण अमेरिकी राष्ट्र चिलीमा वृक्षरोपण र प्राकृतिक वनमा गरिएको तुलनात्मक अध्ययनले पनि वृक्षरोपणले प्राकृतिक वन खुम्चिने, जैविक विविधतामा प्रतिकूल असर पार्ने, कार्बन सञ्चितीसमेत सोचेभन्दा कम हुने र वृक्षरोपण अनुमान गरेभन्दा धेरै नै खर्चिलो हुने देखाएको छ। प्राध्यापक साइमन र हेल्मेयर नेतृत्वका छुट्टाछुट्टै अध्ययनको निष्कर्ष छ जलवायु परिवर्तनसँग जुध्न र जैविक विविधता संरक्षण गर्न प्राकृतिक वनको संरक्षण र प्राकृतिक पुनरुत्पादनको प्रवद्र्धन वृक्षरोपणभन्दा धेरै नै प्रभावकारी विधि हो। नेपालमा भूमध्य क्षेत्रीय र बढी बन फडानी हुने ब्राजिल, इन्डोनेसियाजस्ता देशहरूमा जस्तो वृक्षरोपण सम्भव र आवश्यक त छैन नै, तर पनि ती देशहरूको अनुभव र अध्ययनबाट अवश्य पनि केही सिक्न सकिन्छ। समयक्रममा यो रूख खुला क्षेत्र र वन जंगलमा आफैं फैलिन थाल्यो जुन अपेक्षित थिएन। अहिले त्यो रूख त्यहाँ टाउको दुखाइको विषय बनेको छ। त्यसैगरी अस्ट्रेलियाबाट काठ, बिजुलीको पोल र कागज उद्योगका लागि अफ्रिकामा भित्याइएका मसला जातका केही प्रजाति त्यहाँ मिचाहा प्रजाति बनेका छन्। त्यस्ता प्रजातिले पानी सुकाएको, आगलागीको जोखिम बढाएको र रैथाने प्रजातिको वृद्धिमा नकारात्मक असर पारेको भनी नियन्त्रण प्रयास सुरु गरिएको छ र नियन्त्रण प्रयासमा ठूलो धनराशि खर्च गरिएको छ तर नियन्त्रण धेरै टाढा देखिन्छ। नेपालमा गत वर्ष मात्रै जारी गरिएको वन ऐनले विकास निर्माणमा हुने वन क्षेत्र प्रयोगको क्षतिपूर्ति गर्ने व्यवस्था गरेको छ। यो व्यवस्थाले वृक्षरोपणलाई कानुनी रूपमा नै बाध्यकारी गराएको छ। योजना कार्यन्वयन गर्दा काटिने प्रत्येक रूखबराबर १० वटा रूख रोप्नुपर्ने व्यवस्था गरिएको छ। सट्टा भर्ना गरिने वृक्षरोपणमा कस्तो प्रजाति रोप्ने भन्ने प्रस्टता देखिँदैन। यो व्यवस्था राम्रो छ तर पनि यसले प्राकृतिक वन मासेको क्षतिपूर्ति नयाँ वृक्षरोपणले गर्न सक्छ भन्ने मान्यतालाई स्थापित गर्ने जोखिम हुन सक्छ। नेपाल सरकारले आर्थिक वर्ष २०७६६६ लाई राष्ट्रिय वृक्षरोपण वर्ष घोषणा गरी पाँच करोड रूख रोप्ने लक्ष्य रहेको थियो। यो कार्यक्रममा बाह्य वनस्पतिसमेत रोपिएका थिए। डिभिजन वन कार्यालय, सामुदायिक वन र अन्य सार्वजनिक संस्थाहरूले यो वर्ष पनि वृक्षरोपण जारी राखेका छन्। राष्ट्रिय र स्थानीय रूपमा निरन्तर हुने वृक्षरोपण कार्यक्रममा प्रजातिको चयनमा ध्यान दिने गरी कुनै स्पष्ट मार्गदर्शन छैन भन्ने कुरा वन र सार्वजनिक जमिनमा हुने वृक्षरोपणबाट प्रस्ट हुन्छ। जैविक विविधता संरक्षण, स्थानीय समुदायलाई वनबाट प्राप्त हुने वस्तु तथा सेवाहरूको सुनिश्चितता र कार्बन सञ्चितीलगायत दीर्घकालिक फाइदाका लागि पनि वृक्षरोपणभन्दा प्राकृतिक पुनरुत्पादन नै राम्रो हुने हुँदा प्राकृतिक पुनरुत्पादनलाई प्र श्रय दिने गरी नीतिगत व्यवस्था गरिनुपर्ने आवश्यकता देखिन्छ। अवस्था बिग्रेको, खण्डित भएको, छत्र घनत्व पातलो भएको, रूखको घनत्व कम भएको र मिचाहा प्रजातिले चरम अतिक्रमण गरेको वन क्षेत्रमा समेत रैथाने बोटबिरुवा हुर्किने प्रशस्त सम्भावना रहन्छ। यस्ता वन क्षेत्रको प्राकृतिक पुनरुत्पादन क्षमता उपयोग गर्दै वन क्षेत्रको पुनस्र्थापना गर्न सकिन्छ। वन क्षेत्रभित्र हुने वृक्षरोपणमा टिक र मसलाजस्ता रूखहरू बन्देज गर्ने र रोपिएका पनि हटाउँदै वनलाई प्राकृतिक अवस्थामा फर्काउन सकिन्छ। आर्थिक लाभका लागि छिटो बढ्ने र फाइदा दिने बाह्य रूखहरूको वातावरणीय जोखिम कम हुने गरी निजी जमिनमा वृक्षरोपण गर्न सकिन्छ। त्यसैगरी सडकछेउको वृक्षरोपणमा नेपालको भौगोलिक क्षेत्रभन्दा बाहिरका रूखहरू ल्याएर रोप्नुभन्दा अगाडि त्यस्ता प्रजाति मिचाहा हुन सक्छन् सक्दैनन् भनी यकिन गरिनुपर्छ।"
