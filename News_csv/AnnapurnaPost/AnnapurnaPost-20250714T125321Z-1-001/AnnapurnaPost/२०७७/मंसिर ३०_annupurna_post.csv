शीर्षक,विवरण
निर्भीक र निडर राजनीतिज्ञ,"अछामको साबिक रिडिकोट गाविसमा जन्मेका नैनबहादुर स्वाँर निर्भीक राजनीतिज्ञ थिए। कोरोना पराजित गरेको केही दिनपछि दिवंगत स्वार पञ्चायतकालमा हक्की र निडर नेताका रूपमा चिनिन्थे। जनमत संग्रहपछि सम्पन्न राष्ट्रिय पञ्चायत सदस्यको निर्वाचनपछि सूर्यबहादुर थापाको अध्यक्षतामा गठित मन्त्रिपरिषद्मा स्वाँर शक्तिशाली गृहमन्त्री भएका थिए। नेपाली कांग्रेस अछामका सभापति भरतकुमार स्वाँर उनलाई निडर स्वभावका व्यक्ति मान्छन्। स्वाँरदेखि सूर्यबहादुर थापासमेत हच्किन्थे। पञ्चायतकालमा सूर्यबहादुरलाई देखेर धेरै डराउँथे। स्वयं सूर्यबहादुर स्वाँरको हक्की स्वभाव देखेर हच्किन्थे। उनमा लोभलालच पटक्कै थिएन, भरतकुमारले भने। पञ्चायतपछि स्वाँर कांग्रेसमा आएका थिए। उनी स्वच्छ छविका राजनीतिकर्मी मानिन्थे। उनले भ्रष्टाचार गरेको सुनिएन। अहिले त केही महिना सत्तामा पुग्नेले पनि सम्पत्ति जोड्नै तँछाडमछाड गरेको देखिन्छ, तर स्वाँरको नाम त्यस्तोमा कहिल्यै मुछिएन। नैनबहादुरले तिरो तिर्ने मालअड्डा, विद्यालय, हुलाक स्थापना, बाटो सुधारलगायतका माग राख्दै २०१४ सालमा राजा घेराउ आन्दोलन पनि गरेका थिए। उनलाई विकासको योद्धाका रूपमा पनि चिनिन्छ। स्वाँरको ९४ वर्षको उमेरमा गत बिहीबार काठमाडौंमा निधन भएको थियो। स्वाँर आमा कौशिल्यादेवी र बुवा हर्कजंगका साइँला पुत्रका रूपमा १९८४ मसिर ९ गते अछामको रिडिकोटमा जन्मेका थिए। निडर र निर्भीक राजनीतिज्ञ नैनबहादुर स्वाँर परिवारभन्दा पनि देश र जनतालाई केन्द्रमा राख्थे। यसैले पनि उनी विकासको योद्घाका रूपमा पनि चिनिन्छन्। काठमाडौंको दरबार हाईस्कुलबाट आईए पास गरेका थिए उनले। अछामबाट २००४ सालमा राजनीतिक यात्रा सुरु गरेका उनी चारपटक मन्त्री भए। त्यतिबेलाको राजनीतिमा शक्तिशाली व्यक्तिका रूपमा परिचित स्वाँर २०३७ सालमा कानुन तथा न्यायमन्त्री तथा २०३८ मा गृहमन्त्री भए। उनी पञ्चायतकालको अन्तिम मन्त्रिमण्डल २०४६ मा समेत केही समय गृहमन्त्री भएका थिए। स्वाँर २०२४, २०२९, २०३६ र २०३८ सालमा गरी चारपटक राष्ट्रिय पञ्चायतको सदस्य भए। यस्तै २०२५ असोजमा भूमिसुधार राज्यमन्त्री नियुक्त भएका स्वाँर २०३० साउनदेखि २०३२ मंसिरसम्म राष्ट्रिय पञ्चायतको अध्यक्ष भए। पञ्चायती व्यवस्थाविरुद्ध राजनीतिक दलले २०४६ मा आन्दोलन सुरु गरे। त्यो आन्दोलन चर्कंदै गएपछि मरिचमान सिंह प्रधानन्त्रीबाट हटाइए र लोकेन्द्रबहादुर चन्द प्रधानमन्त्री बने। उक्त मन्त्रिमण्डलमा चन्दले स्वाँरलाई गृहसहित नौवटा मन्त्रालयको जिम्मेवारी दिएका थिए। प्रजातन्त्रको पुनर्बहाली (२०४६) पछि उनी कांग्रेसको राजनीतिमा आएका थिए। उनी कांग्रेसमा आमन्त्रित केन्द्रीय सदस्यसम्म बने। पटकपटक नेतृत्व तहमा पुग्दा उनले जिल्लाको भौतिक, शैक्षिक र स्वास्थ्य क्षेत्रमा ठूलो योगदान पुर्याएको भन्दै अछामका राजनीतिक अगुवा उनको सम्झना गर्छन्। २०२६ सालमा अछामको बुढीगंगा नदीवारि अछाम र पारि डोटी थियो। स्वाँरले नदीपारि डोटीमा रहेका साविकका १३ गाविस अछाममा गाभे। स्वाँरले २०३६ सालमा डोटीमा रहेका गाविस अछामतिर ल्याएपछि अछाममा दुई निर्वाचन क्षेत्र भएका थिए। उनका पालामा अछाममा झोलुंगे पुल बनाउने काम पनि भयो। बयलपाटा अस्पताल स्थापना उनकै पहलमा भएको थियो। अहिले सुदूरपश्चिमका पहाडी जिल्लाका अस्पतालमध्ये बयलपाटा राम्रो अस्पताल मानिन्छ। अस्पताल स्थापनाका लागि स्वाँरले २०३४ सालमा पञ्चायतको विरोधसमेत गरे। त्यो विरोध गरेबापत उनलाई त्यतीबेला ६ महिना नजरबन्दमा राखिएको थियो। उनी विकासका लागि आफैं मन्त्री रहेको सरकारको पनि विरोध गर्न पछि परेनन्। स्वाँरले पञ्चायत र प्रजातन्त्र स्थापनापछि गरेको सक्रिय राजनीतिमा आफ्नो पुख्र्यौली सम्पत्ति बेचेर मात्र राजनीति गरे। स्वाँरको तराईमा झन्डै ८० बिघा जग्गा थियो। उनले लडेका हरेक निर्वाचनका बेला जग्गा बिक्री गरे। उनले पटकपटक मन्त्री बन्दा व्यक्तिगत लाभ कहिल्यै लिएनन्। ७० वर्षअघि अछामको बयलपाटामा स्थापना गरिएको नवदुर्गा मिडिल स्कुल स्थापना र साँफेबगर विमानस्थल निर्माणको श्रेय पनि उनैलाई जान्छ। उनका श्रीमती, दुई छोरा र चार छोरी छन्। परिवारभन्दा पनि देश र जनतालाई केन्द्रमा राख्ने उनको स्वाभाव थियो। शिक्षाको चेतना जगाउन सकिएन भने केही पनि हुँदैन भन्दै विद्यालय स्थापनामा जोड दिने गर्थे। निडर र निर्भिक राजनीतिज्ञ स्वाँरप्रति हार्दिक श्रद्धासुमन !"
त्रिपक्षीय मोर्चाका आआफ्नै रणनीति,"राजनीतिक विचार, सिद्धान्त र दर्शनभन्दा पनि मोर्चाबीचको स्वार्थगत एकताले नेकपालाई बन्धक बनाएको छ नेकपा अध्यक्ष एवं प्रधानमन्त्री केपी ओलीले स्थायी समितिको आइतबारको बैठक एकाएक बालुवाटारमा बोलाए। पार्टी कार्यालय धुम्बाराहीमा बसेको मंसिर २१ को बैठकमा अनुपस्थित ओली आइतबार बैठकमा उपस्थित भए। मुख्य एजेन्डामा प्रवेश नगरी शोक प्रस्ताव पारित गरेर बैठक तीन दिनका लागि स्थगित गरियो। बैठकस्थल पार्टी कार्यालय धुम्बाराहीबाट प्रधानमन्त्रीनिवास बालुवाटार सारिनुको पनि रणनीतिक अर्थ छ। अर्का अध्यक्ष प्रचण्डले पेस गरेको १९ पेज लामो अभियोगपत्र फिर्ता नलिई बैठकमा उपस्थित नहुने अडान लिएका ओली आफैं बैठक आह्वान गर्ने अवस्थामा पुगे। त्यसको मुख्य कारण हो ओलीको अनुपस्थितिमा पनि बैठक बस्ने अवस्था सिर्जना हुनु र विपक्षी मोर्चाले बैठकबाट ओलीविरुद्ध अप्रिय निर्णय गर्न सक्ने डर। विगतमा ओलीको इच्छाविपरीत बैठकै बस्ने अवस्था नभएका बेला पछिल्लो समयमा अर्का अध्यक्ष प्रचण्ड र वरिष्ठ नेता माधव नेपालसहितको विपक्षी मोर्चा कुनै पनि हालतमा एजेन्डासहित बैठक सञ्चालन गर्ने पक्षमा उभिएको थियो। ओलीले यही रणनीति बुझेर आफैं बैठक आह्वान गरेका थिए। भलै, उनी पक्षधर नेताहरूले स्वास्थ्य सुरक्षाका दृष्टिकोणले पार्टी कार्यालयमा बैठक बस्न उपयुक्त नभएको तथा ओलीले भनेअनुसार नै दाहालको अभियोगपत्रमाथि छलफलको एजेन्डा नबनेकाले ओली बैठकमा उपस्थित भएको तर्क गरिरहेका छन्। तर कानलाई सीधै नसमात् भन्दा घुमाउरो पाराले कानलाई समातेजस्तै स्थायी समितिले ओली र दाहालको प्रस्ताव नभनी (पार्टीको आन्तरिक समस्याबारे) भन्दै बैठकको एजेन्डा तय गरेको छ। नेताहरूले बेलैमा नसोच्ने हो भने केन्द्रदेखि ६ वटा प्रदेश र अधिकांश स्थानीय तहको रजाइँ नेकपाका लागि अन्तिम नहोला भन्न सकिन्न। ओली चाहनामा दाहालनेपाल एकता तगारो विगतमा ओलीविरुद्ध अरू नेताहरूले जतिसुकै मोर्चाबन्दी कसे पनि उनको रणनीतिसामु सबै फिक्का हुन्थे। मोर्चाबन्दीमा फुट ल्याई आफूअनुकूल निर्णय गराउन सक्नु ओलीको विशेषता नै मानिन्थ्यो। यसपटक भने अर्का अध्यक्ष दाहाल, वरिष्ठ नेता माधव नेपालसहितका नेताहरूको विपक्षी मोर्चा ओलीका लागि महँगै पर्ने देखिएको छ। ओलीले देखाउने कुनै प्रलोभनमा नफस्ने, आपसी एकता बलियो बनाएर जाने र संस्थागत निर्णयमार्फत ओलीलाई पद त्याग्न बाध्य पार्ने विपक्षी मोर्चाका नेताहरूको भनाइ छ। तर ओलीलाई प्रधानमन्त्री र पार्टी अध्यक्षमध्ये एउटा पद वा दुवै पद छोडाउने भन्नेमा यो पक्षले स्पष्ट गरेको छैन। यसपटक पनि ओलीले विगतकै जस्तो नेताहरूलाई छुट्टाछुट्टै बोलाएर अनेक प्रलोभन भने नबाँडेका होइनन्। वरिष्ठ नेता नेपाललाई पूर्वएमाले एक ठाउँ उभिनुपर्ने र आगामी महाधिवेशनमा पार्टीको एकल अध्यक्षमा सघाउने प्रस्ताव ओलीले गरेका छन्। अर्का अध्यक्ष दाहाललाई पनि ओलीले अनेक आश्वासन बाँडेका छन्। माधव नेपाल धोकेबाज हुन् भन्दै नेपाललाई (बाइपास) गरेर दुई अध्यक्ष मिलेर अघि बढ्न ओलीले दाहालसामु प्रस्ताव गरिसकेका छन्। तर हालसम्म दाहाल र नेपाल टसमस नहुँदा ओलीका लागि टाउको दुखाइको विषय बनेको छ। ओलीले पटकपटक झुक्याएको भन्दै दाहाल र नेपालले यसपटक हातको हात उपलब्धि प्राप्त नगरी ओलीसँग सहमति नगर्ने अड्डी कायमै राखेका छन्। कसका के रणनीति आफ्नो पक्षमा नजिता आउने अवस्था नभेटिएकाले ओली यसपटकको स्थायी समिति बैठक लम्ब्याउने, कार्यदल बनाएर सहमति खोज्ने र केन्द्रीय कमिटीमा विवाद पुग्न नदिने रणनीतिमा छन्। अर्कातिर वरिष्ठ नेता नेपाललाई अलग्याएर दुई अध्यक्ष मिल्नुपर्ने, संक्रमणकालीन पार्टीका संरचनाबाट बहुमत र अल्पमतका आधारमा निर्णय गर्न नहुने र महाधिवेशन गरेर अध्यक्षमा सघाउने भन्दै दाहाललाई सहमतिमा ल्याउने प्रयास पनि जारी राख्ने नीति लिएको छ। ओलीले फेरि पनि अल्मल्याउन सक्ने भन्दै दाहाल र नेपाल पक्ष भने कार्यदलको पक्षमा छैनन्। यसअघिको सचिवालय बैठकमा कार्यदल बनाउन ओली पक्षधर महासचिव विष्णु पौडेल, ईश्वर पोखरेल र रामबहादुर थापाले राखेको प्रस्ताव दाहाल र नेपालले ठाडै अस्वीकार गरेका थिए। दाहाल र नेपाल ओलीसँग सहमति नखोज्ने बरु स्थायी समिति वा केन्द्रीय कमिटीबाट ओलीलाई पद छाड्न पार्टीको संस्थागत निर्णय गराउने दाउमा छन्। व्यक्तिगत रूपमा विगतमा गरिएका सहमति पालनामा ओलीले ठाडै अस्वीकार गरेको भन्दै दाहाल र नेपाल पक्ष यसपटक पार्टीको संस्थागत निर्णय गराउने रणनीतिमा जुटेका छन्। दाहाल र नेपालसँग सहमति जुट्न नसके स्थायी समिति र केन्द्रीय कमिटी बैठक ओलीका लागि महँगो साबित हुन सक्छन्। यस्तोमा ओलीसामु दुइटा विकल्प हुन सक्छन् पहिलो, पार्टी कमिटीले निर्णय गर्नुअगावै नेताहरूबीच सहमतिमा पुग्ने र दोस्रो, पार्टी कमिटी र संसदीय दलमा फेस गर्ने। तर विपक्षी मोर्चा अझै नगलेका कारण ओलीसामु पार्टी र संसदीय दलको फेस गराइ महँगो पर्न सक्छ। ओलीले अरू नेताहरूसँग सहमतिबिना एक्लै अघि बढ्न खोज्दा पार्टीको आन्तरिक जीवन र एकताका लागि भने अभिशाप हुन सक्छ। ओलीका लागि स्थायी समिति र केन्द्रीय कमिटीले संस्थागत निर्णय गर्नुअघि नै सहमति खोज्नु सबैभन्दा उत्तम उपाय हो। माधव नेपालका लागि यो लडाइँ जिते पद प्राप्ति र हारे गुमाउनु केही छैन। दुई अध्यक्ष मिल्दा विगतमा पनि सुनुवाइ हुँदैनथ्यो र फेरि पनि मिले महाधिवेशनसम्म सहेर बस्नुको विकल्प उनीसँग छैन। पूर्वएमालेका नेताहरूको साथले प्रचण्डको डिमान्ड शक्ति बढेको छ। पार्टीभित्र झन्डै ३० प्रतिशतको हिस्सामा पूर्वएमालेको ३० प्रतिशत हिस्सा थपिँदा दाहाल झुकेर बस्ने मनस्थितिमा छैनन्। पूर्वएमालेमा विभाजन ल्याउन सक्दा नै दाहालका लागि अहिले मात्र होइन, महाधिवेशन पनि फलदायी हुने निश्चितै छ। बेलाबेला पूर्वएमाले मिल्नुपर्ने प्रस्तावले पनि दाहाल झस्किनु स्वाभाविकै हो। तीन मोर्चा, अनेक उपमोर्चा तत्कालीन एमाले र माओवादी एकतापछि बनेको नेकपा संस्थागत पार्टी नै बन्न सकेको छैन। पार्टी, नेता र संगठनहरू विधि, पद्धति र सांगठनिकभन्दा पनि तीनवटा मोर्चाबीचको लेनदेनअनुसार सञ्चालन हुने गरेका छन्। बालुवाटार (ओली), खुमलटार (प्रचण्ड) र कोटेश्वर (माधव नेपाल) तीन मुख्य मोर्चा हुन्। यसबाहेक झलनाथ खनाल, वामदेव गौतम, रामबहादुर थापा, ईश्वर पोखरेललगायतका उपमोर्चा पनि पार्टीमा सक्रिय नै छन्। बालुवाटार र कोटेश्वर, अनुहार पुरानै, विषयमा एकै ठाउँ छन्। यी दुई मोर्चाबीच कार्यशैलीगत समस्या प्रधान छ। माधव नेपाल विधि र पद्धतिका कुरा गर्छन्, तर केपी ओली गुटगत स्वार्थ देख्छन्। बालुवाटारले हेपाइ र अपमानले क्रोधित छ, कोटेश्वर। ओलीले पार्टीका संरचना निर्माण, बरियता र बालुवाटार जग्गा प्रकरणमा जबर्जस्ती तानेर आफ्नो राजनीतिक जीवन नै समाप्त पार्न खोजेको कोटेश्वरको बुझाइ छ। कोटेश्वरले सहयोग नगरेको भन्ने बालुवाटारको पनि आफ्नै गुनासो छ। यी दुई मोर्चाबीच यति धेरै तिक्तता छ कि एकले अर्काको अनुहार पनि हेर्न चाहँदैनन्। विषयमा होइन, अनुहार हेर्दैमा रिस उठ्ने अवस्थाका यी दुई मोर्चाबीच मन माझामाझ गरेर एक ठाउँ उभ्याउन ठूलै पापड पेल्नुपर्ने अवस्था छ। खुमलटार दुवैका लागि अनुहार नयाँ, तर विषयमा बिरानो हो। पार्टीको आगामी कार्यदिशा, सांगठनिक एकताका बाँकी काम र पार्टीको आगामी महाधिवेशनको स्वरूपका विषयमै खुमलटार र अरू दुई मोर्चाबीच रस्साकस्सी हुने देखिन्छ। तर विडम्बना, पार्टीभित्र दुई मोर्चा जता मिल्छन्, सिंगो पार्टी नै त्यतातिर लछारिने गरेको छ। राजनीतिक विचार, सिद्धान्त र दर्शनभन्दा पनि दुई मोर्चाबीच स्वार्थगत एकताले सिंगो पार्टीलाई बन्धक बनाएको छ। विगतमा बालुवाटार र खुमलटार मिल्दा कोटेश्वर जति चिच्याए पनि, उफ्रे पनि कहींकतै सुनुवाइ हुँदैनथ्यो। माधव नेपाल नोट अफ डिसेन्ट लेखिरहने तर दुई अध्यक्ष (ओली र दाहाल) मिलेर पार्टीको निर्णय गरिरहने अवस्था थियो। पार्टीको आगामी महाधिवेशनसम्म दुई अध्यक्षको सहमति मात्र अन्तिम हुने भन्दै ओलीनिकट नेताहरू फेरि पनि ओली र दाहालबीच सहमतिको प्रयासमा छन्। पार्टीको बैठक मात्र होइन, एजेन्डा पनि दुई अध्यक्षको सहमतिमा मात्र तय हुनुपर्ने उनीहरूको तर्क छ। तर दाहाल एक कदम अघि बढिसकेका छन्। ओलीको असन्तुष्टिबीच दाहालले सचिवालय बैठकमा ओलीविरुद्ध एकल रूपमा प्रस्ताव दर्ता गरे, पार्टीको स्थायी समिति बैठक गरे र आफू पार्टीको कार्यकारी अध्यक्ष भएको भन्दै अब चुप लागेर नबस्ने सन्देश दिइसके। पूर्वएमालेका माधव नेपाल, झलनाथ खनाल, वामदेव गौतमको चट्टानी साथ र समर्थनले प्रचण्ड झुक्ने अवस्थामा देखिन्नन्। खिइँदो पार्टी, उम्लँदा नेता तातेको दूधले आफ्नो आयतन र ग्राउन्ड बिर्सेजस्तै नेकपाका नेताहरूको शैली देखिँदै छ। निर्वाचनका माध्यमबाट जनताले झन्डै दुईतिहाइ मत दिएका नेकपाका नेताहरू जनताका विश्वास, माया र दायित्वबाट विमुख बन्दैछन्। उनीहरूको घरभित्रको झगडाले जनता आजित भइसकेको भन्ने यथार्थ भुलिरहेका छन्। तर जनताको धैर्य र संयमता टुटे के हविगत हुन्छ भन्ने विगतको तीतो इतिहास नसम्झिने हो भने नेकपा भन्ने पार्टी इतिहासको पानामा सीमित नहोला भन्न सकिन्न। तत्कालीन एमालेले ०५४ को स्थानीय निकायको जनमतकै घमन्ड गरी ०६४ को संििवधानसभा निर्वाचनमा जाँदा पार्टीलाई जनताले के हैसियत दिए ? तत्कालीन माओवादीले पहिलो संविधानसभाको जनमतको कदर नगर्दा दोस्रो संविधानसभामा के हविगत बेहोर्नुपयो ? तत्कालीन एमाले र माओवादीले ०७४ को चुनावमा किन एक्लाएक्लै जनताबीच जाने हिम्मत गरेनन् ? यी प्रश्नको ठन्डा दिमागले उत्तर खोज्नु नेकपाका लागि ढिलो भइसकेको छ। आफूआफू लडेर सक्किने कि मिलेर सच्चिने भन्नेमा नेकपा नेताहरूले बेलैमा नसोच्ने हो भने जनताले समयसापेक्ष फैसला गर्नेछन्। केन्द्रदेखि ६ वटा प्रदेश र अधिकांश स्थानीय तहको रजाइँ नेकपाका लागि अन्तिम नहोला भन्न सकिन्न। उपाय के त ? यतिबेला तीनै मोर्चाका नेताहरू एकले अर्काको कुरा सुन्ने पक्षमा छैनन्। एकले अर्काका लागि सहजै त्याग गरेर निकास दिने मनस्थितिमा पनि छैनन्। उनीहरूबीच सहमतिका लागि सुन्दर भविष्य बोकेका युवा नेताहरू नै पुलका रूपमा उभिन सक्छन्। गत वैशाखको वारपारको झगडामा पनि युवा नेताहरू संगठित भएर पार्टीलाई जोगाएका थिए। यतिबेला पनि पार्टी, देश र समाजको उज्ज्वल भविष्य देख्ने, गुटभन्दा माथि उठ्न सक्ने र पार्टीलाई सही दिशामा डोयाएर कम्युनिस्ट आन्दोलन जीवित राख्न सक्ने युवा नेताहरूले निकासका लागि पहल गर्नुपर्छ। यसपटक उनीहरूले पनि शैली परिवर्तन गर्नुपर्छ। बालुवाटार मोर्चाका नेताहरूले बालुवाटारलाई नै दबाब दिने, कोटेश्वरकाले कोटेश्वर र खुमलटार आबद्धहरूले खुमलटारलाई नै पार्टी एकता र निकासका लागि दबाब सिर्जना गर्नुपर्छ। आआफ्नो मोर्चाका नेताका कमीकमजोरी भन्ने, सच्याउन दबाब दिने, अर्का पक्षसँग सौहाद्रपूर्ण रूपले सहमतिको प्रस्ताव बनाउन लगाउने र विधि एवं पद्धतिसंगत ढंगले पार्टीलाई निकास खोज्न आआफ्नै मोर्चामा दबाबको जरुरी छ। नत्र, एकछिनको टालटुले सहमति वा निर्णयले तत्कालीन समस्याको निकास त देला, तर एक महिना नबित्दै फेरि अर्कोखाले द्वन्द्व पार्टीमा नआउला भन्न सकिन्न।"
ज्ञानको क्षय समृद्धिको लय,"जसले शिक्षाको महत्व बुझेर ज्ञान आर्जनमा लगानी गर्यो उसले समृद्धि आर्जन गरेको छ विद्या ददाति विनयं, विनयाद्याति पात्रताम्। पात्रत्वादधनमानपोति, धनात्धर्मंततःसुखम्।। हितोपदेशमा उल्लिखित यी सूक्तिको अर्थ हुन्छ, विद्याले विनम्रता प्रदान गर्छ, विनम्रताले पात्रता प्रदान गर्छ (अर्थात् चरित्रवान् र लायकदार बनाउँछ), पात्रताले धन सिर्जना गर्छ र धनले सत्कर्ममार्फत खुसी र सन्तोष प्रदान गर्छ। सूक्तिमा भनिएको विद्या कुनै विषयमा प्राप्त गरिने ज्ञान हो, विषयको विशिष्टता वा दक्षता हो। सामान्यरूपमा सिक्नु र सिकाउनुलाई शिक्षा भन्न सकिन्छ। शिक्षा ज्ञान प्राप्त गर्ने तरिका हो, माध्यम हो। त्यसैले विद्याको मुहान शिक्षा हो। अर्थात् खुसी, सन्तोष, सत्कर्म, धन, सुचरित्र र विनम्रताको प्रमुख कारक शिक्षा हो। भौतिकवादी चिन्तन राख्नेले यी वाक्यमा विमति राख्न सक्छन् तर शिक्षाबिना मानव मुक्तिको कल्पना गर्न सकिने वैज्ञानिक आधारहरू छैनन्। शिक्षालाई शत्रु ठान्ने पत्रुलाई रुचाउने विवश जनता पनि विश्वमा छन्। मुक्तिनाथ अधिकारीको हत्यालाई विद्वान् नेता डा बाबुराम भट्टराईले क्रान्ति भनेका थिए। उनी प्रधानमन्त्रीको बने र उनको आन्दोलनको समापन भयो। मोरङका एकजना शिक्षक राजेन्द्र श्रेष्ठलाई क्रान्तिका नाममा फेरि बलि चढाइयो। शिक्षणजस्तो संसारकै सबभन्दा सम्मानित तर न्यून बेतनीय पेसामा संलग्न एउटा गरिब नागरिकको घाँटी रेटियो। नागरिकले वक्तव्य निकालेर आफ्नो कर्तव्य निर्वाह गरे। व्यक्ति हिंसा नगर्न अनुरोध गरियो। कसैले दोषीलाई कारबाही गर्नुपर्ने वक्तव्य निकाले। छापाले सम्पादकीय लेखे। इलेक्ट्रोनिक मिडियामा बौद्धिकहरूले आआफ्नै झीनामसिना तर्कहरू प्रस्तुत गरे। अर्को एकजनाको घाँटी नरेटिएसम्मका लागि मुद्दा यसै सेलायो। यो समान अधिकारयुक्त लोकतान्त्रिक नेपालको एउटा परिदृश्य हो। कुनै देश विकसित वा अविकसित हुनुका कारण के हुन् ? पंक्तिकारको भनाइ अलिकति अपाच्य र अपमानजनक हुन सक्छ, तर नागरिक अविकसित भएको देश अविकसित हुन्छ। नागरिकलाई उसको क्षमताको पहिचान गराएर उसलाई विकसित बनाउने माध्यम विद्या हो। नागरिक विद्याद्वारा सुसूचित भएको देश अविकसित रहँदैन। विश्वको महाशक्ति राष्ट्र अमेरिकाको आर्थिक र सामरिक टक्कर पहिले कम्युनिस्ट राष्ट्र रूससँग थियो। अहिले त्यो कम्युनिस्ट राष्ट्र चीनसँग छ। अहिले चीनको भन्दा ठूला र खुँखार माओवादीहरू नेपालमा छन्। झन् नेपालमा त लेनिनवादी, किमवादी र मदुरोवादीको समेत उल्लेख्य उपस्थिति छ। अमेरिकाको आर्थिक प्रतिद्वन्द्वी नेपाल किन बन्न सकेन ? ३३ करोड जनसंख्या भएको अमेरिका १३३ करोड जनसंख्या भएको भारतभन्दा शक्तिशाली र धनी हुनुका कारण के हुन् ? भारतमा त झन् धर्मवादी, धर्मनिरपेक्षतावादी, माओवादी, लेनिनवादी, जातिवादी आदि अनेक खालका स्वयंघोषित लोककल्याणकारी दलहरू छन्। चीनले बेलायतभन्दा पहिले नै ठूलो जहाज बनाइसकेको थियो तर समुद्रमा राज गरेर बेलायतले विश्वमा साम्राज्य स्थापित गर्यो। कसरी ? यी प्रश्नका अनेक जबाफ होलान्, तर यी सबैसँग शिक्षा जोडिएको छ। जसले शिक्षाको महŒव बुझ्यो र ज्ञान आर्जनमा लगानी गर्यो, उसले समृद्धि आर्जन गर्यो। चीनको अहिलेको उन्नति र भारतको दुर्गतिसँग त्यहाँका शिक्षा प्रणालीको गहिरो साइनो छ। त्यसैले समाजको रूपान्तरण, उत्थान र सशक्तीकरणका लागि एउटा अनिवार्य वस्तु शिक्षा हो। शिक्षा र शिक्षकलाई शत्रु मान्ने समाजकै शत्रु हुन्। ती मानवताविरोधी हुन्। दुर्भाग्यले यस्ता कुपात्रलाई नेपालमा अझै केही बौद्धिक समर्थन प्राप्त छ। यो नेपालको शिक्षा प्रणालीको असफलताको मापक हो। समृद्धि र सुशासनको बाधक हो। समृद्घि परिणाम हो, यसका लागि कारण चाहिन्छ। कारणको उचित अध्ययन, अनुसन्धान र कार्यान्वयनबिना लयबद्घ गरिएको समृद्घिको सपना एउटा दिवास्वप्न हो। विश्वका कतिपय देशले कोरोनाको खोप दिन सुरु गरिसकेका छन्। खोपको खरिद र तिनको भण्डारणका लागि संसारका अनेक मुलुकमा व्यापक बहस र तयारी हुँदैछ। नेपालमा दातृ संस्थाले प्रदान गरेको खोपको व्यवस्थापन मात्रै गर्नुपर्ने भएकाले अहिले फुर्सदको समयमा ओली ठूलो कि दाहाल ठूलो भन्ने विषयमा राष्ट्रिय वादविवाद प्रतियोगिता भइरहेछ। को बढी भ्रष्ट र अनैतिक भन्नेमा निबन्ध प्रतियोगिता भइरहेछ। मिडियामा तिनका पक्ष र विपक्षमा अनेक तर्कहरू अशिष्टरूपले प्रस्तुत गरिएका छन्। अशिक्षा नै यो अशिष्टताको कारण हो। नेपालको मौलिकता के हो भने यी प्रतियोगिताको नतिजा एउटा मोलतोलले निर्धारण गर्नेछ। त्यो मोलतोलमा ताली बजाउनका लागि लाखौं कार्यकर्ता कुरेर बसेका छन्। नेताका बोलीमा ताली बजाउने र शिक्षालयमा ताला लगाएर विद्यार्थीलाई सडकमा परेड खेलाउने दक्षता नै हो त नेपालको आवश्यकता ? अमेरिकी राष्ट्रपति डोनाल्ड ट्रम्पले सरकारी कोषबाट आफ्ना नागरिकका लागि खोपको खरिद गरिसकेका छन्। अमेरिकी जनताले खोप निःशुल्क प्राप्त गर्नेछन्। एउटा पुँजीवादी अर्थतन्त्र अमेरिकाले जनतालाई आफ्नै खर्चमा खोप लगाऊ भन्न सक्थ्यो तर नागरिकको भयले नागरिकप्रतिको जिम्मेवारी बहन गरियो। स्मरणीय के छ भने अमेरिकाका प्रमुख छापाहरू राष्ट्रपति ट्रम्पको नीतिको विरुद्धमा लागिपरेका छन्। भारतीय राज्य बिहारमा हालै भएको निर्वाचनमा बीजेपीले कोरोनाको खोप सित्तैमा उपलब्ध गराउने चुनावी प्रतिबद्धता जारी गर्यो। नागरिकलाई खोप निःशुल्क उपलब्ध गराउने कार्यक्रम भारतले सार्वजनिक गरेको छैन, त्यो सम्भव पनि देखिँदैन। भारतीय छापा, विद्वत् वर्ग वा जनताले बीजेपीको यस्तो बकबासपूर्ण चुनावी घोषणाको प्रतिवाद गरेनन्। बिहारमा त झन् शिक्षाको अभाव नै छ। बीजेपीको नारा सदर भयो, बीजेपीले निर्वाचन जित्यो। भारतीय छापाको एउटा प्रमुख हिस्सा सत्ताको स्तुतिगानलाई आफ्नो जिम्मेवारी ठान्छ। भारतीय नागरिकले स्वतन्त्र समाचार र विश्लेषणको अपेक्षा गरेको भए यस्तो सम्भव थिएन। यो नागरिक अविकसित हुनुको नतिजा हो। नेपालमा एउटा शिक्षकको हत्या गरेर क्रान्ति हुने चिन्तनको आलोचना गर्न नागरिक समाज एकमत छैन भने खोपको आवश्यकताको बहस त एउटा वैज्ञानिक बहस हो। नेपालमा राजनीतिले समाजलाई यति दूषित र विभाजित गरेको छ कि पेसाकर्मीको एउटा ठूलो हिस्साले छापाको सत्यतथ्यलाई समेत स्वीकार गर्न सक्दैन। व्यावसायिक छापाको सम्पादकीय भन्दा एउटा उच्छुंखल झोले कार्यकर्ताको उग्र बयान बढी चर्चित हुन्छ। आफ्नै कुनै कमाई नभएका, उग्र र चर्को बोल्न जान्ने, कुनै शैक्षिक योग्यता नभएका तर गालीपुराणमा विज्ञता हासिल गरेका नेता नै हुन् त अहिलेको समृद्धिका संवाहक ? ठूलो जनधनको क्षतिपश्चात् नेपालमा संविधानसभामार्फत संविधानको निर्माण गरियो। समृद्धिको नारामा एउटा ऐतिहासिक शक्तिशाली सरकारको निर्माण भएको तीन वर्ष पूरा भएको छ। बाचा गरिएजस्तो समानता कायम गरियो त ? न्यायालयले कृष्णबहादुर गिरी, रञ्जन कोइराला आदिलाई देखाएजस्तै उदारता अरूलाई देखाउन किन सकेन ? रवि लामिछानेविरुद्ध प्रहरीले देखाएको तत्परता र कठोरता कृष्णबहादुर महरा र कृष्णबहादुर गिरीको मुद्दामा किन देखाएन ? हत्याको अभियोगमा रेशम चौधरीले मात्रै जेल जानुपर्ने हो ? वाइडबडी काण्डमा अख्तियारको मौनता किन ? भ्रष्टाचार र गरिबी निवारण भएनन्, न त जातीय विभेदको अन्त्य भयो। किन ? रोग, शोक, गरिबी, घृणा, अज्ञानता, कुसंस्कार, पाप, अभाव आदिको दासताबाट मुक्तिको बाटो विद्या हो। यो प्राप्त गर्ने आधार शिक्षा हो। विद्या सा या विमुक्तये अर्थात् विद्या त्यो हो, जसले मुक्ति प्रदान गर्छ। नेपालमा यसको ठीक विपरीत छ। जनताको मुक्तिका लागि शिक्षकको हत्या गरिन्छ। अफ्रिकी देशहरू सियरालियोन, लाइबेरिया, रुवान्डा, बुरुन्डी आदिको राजनीतिबाट के देखिन्छ भने एउटा महान् क्रान्तिकारी आउँछ र शासन गर्छ अनि अर्को महान् क्रान्तिकारीको उदय हुन्छ। महान् क्रान्तिकारीको उदय हुने क्रम त्यहाँ जारी छ। विकसित र अविकसित देशका बीचमा एउटा स्पष्ट रेखा देखिन्छ, त्यो हो शिक्षाको अवस्था। विद्याविहीनः पशुभिः समानः अर्थात् विद्या नभएको मानिस पशुसमान हुन्छ। विद्या प्राप्त व्यक्तिलाई शत्रु ठान्ने व्यक्ति पशुभन्दा पनि निकृष्ट हुन्छ। पंक्तिकारको बाल्यकालमा सडकका छेउछाउमा शिक्षाको उज्यालो घामबाट कुनै पनि नेपालीले वञ्चित हुनु नपरोस् श्री ५ वीरेन्द्र भन्ने एउटा भनाइ लेखिएको देखिन्थ्यो। राजा वीरेन्द्र दरबारमा हुर्केका थिए तर पनि शिक्षाको महŒव उनले बुझेका रहेछन्। गणतान्त्रिक नेपालका प्रधानमन्त्री बाबुराम भट्टराई, पुष्पकमल दाहाल, केपी ओली, शेरबहादुर देउवा, माधवकुमार नेपाल र झलनाथ खनालले शिक्षाको महŒव वीरेन्द्रले जति पनि नबुझेको तथ्य समयले साबित गरेको छ। शिक्षालयमा राजनीतिक हस्तक्षेप र तालाबन्दी वा शिक्षकको हत्या गरेर भइरहेको ज्ञानको क्षयीकरणको अनुभव यिनका सामु छ। ज्ञान चाहिन्छ भन्ने ज्ञान भएको नेता कुनै दलमा छन् भने नवनिर्वाचित अमेरिकी राष्ट्रपति जोसेफ बाइडेनले आफ्ना सहयोगी र क्याबिनेटका लागि गरेको क्षमतावान्को चयन तिनका लागि एउटा उदाहरण हुन सक्छ। दुर्भाग्यले नेपालका प्रमुख दलका शीर्ष नेतामा त्यो देखिँंदैन। समृद्धि परिणाम हो, यसका लागि कारण चाहिन्छ। कारणको उचित अध्ययन, अनुसन्धान र कार्यान्वयनबिना लयबद्ध गरिएको समृद्धिको सपना एउटा दिवास्वप्न हो। भट्ट अमेरिकास्थित टेनिसी स्टेट विश्वविद्यालयमा प्राध्यापनरत छन्।"
महिलाका लागि राज्य नै विभेदकारी,"हरेक वर्ष झैं लैंगिक हिंसाविरुद्धको सोह्रदिने अभियानमा छौं हामी। लिंगका आधारमा गरिने कुनै पनि प्रकारका हिंसा अन्त्यका लागि यो अभियान मनाइँदै आएको वर्षौं भइसकेको छ। विश्व आँकडा हेर्दा लैंगिक हिंसाका घटना हरेक देशमा छन्। चाहे विकसित देश होस्, विकासशील या अविकसित सबैमा हिंसा छ। त्यसको प्रतिशतमा फरक हुन सक्छ तर हिंसामुक्त कुनै पनि देश हुन सकिरहेको छैन। त्यसको मारमा विशेष गरी महिला, अपांग, दलित र बालिका छन्। नेपालको सन्दर्भमा कुरा गर्दा महिला हिंसाको सिलसिला शदीयौंदेखि चलिआएकाले यसलाई कतिपयले सामान्य रूपमा लिएको पाइन्छ। विशेषगरी घरायसी हिंसालाई हिंसाका रूपमा त्यति व्याख्या गर्दैन हाम्रो समाजले। वैवाहिक बलात्कारका घटनालाई बलात्कार भन्न मिल्दैन भन्दै वकालत गर्नेहरू अहिले पनि समाजमा जताततै छन्। विवाहपश्चात् महिलाको शरीरको सम्पूर्ण अधिकार अहिले पनि पुरुषमै हुनुपर्छ भन्ने सोचले जरो गाडेकै छ। केही सीमित परिवारमा बाहेक महिलाको अवस्था अझै पनि नाजुक छ। मेरी हजुरआमाका पालामा भन्दा आमाका पालामा र आमाका पालामा भन्दा मेरो पालामा महिला हिंसा घटेको हो कि जस्तो पनि लाग्छ। मिडियाले दिनदिनै महिला हिंसाका घटना प्रकाशित गरिरहँदा हामीलाई पहिलेभन्दा बढेको हो कि भन्ने पनि लाग्छ, तर वास्तविकता महिला हिंसाका घटना पहिले पनि थिए, अहिले पनि छन् र अझै धेरै समय रहन्छन्। पहिले घटना नगन्य मात्रामा बाहिर आउँथे, अधिकांश घटना लुकाइन्थ्यो भने अहिले अलिबढी घटना बाहिर आउन थालेको भने अवश्य हो। यसलाई सकारात्मक रूपमा लिन सकिन्छ तर उजुरी पर्दैमा र घटना बाहिर आउँदैमा फेरि घटना हुँदैन भन्ने होइन। अपराधीलाई राजनीतिक संरक्षण, पीडक र पीडितलाई लेनदेनका आधारमा मिलान गराउने, सरकारले कडा कारबाहीको दायरामा ल्याउन नसक्ने र उन्मुक्ति दिने अनि महिलालाई आर्थिक, राजनीतिक, सामाजिक, शैक्षिक रूपमा पछाडि पारिरहनेजस्ता कुराले घटनालाई बढावा दिइरहेको हुन्छ। कैयन् घटनाका दोषीहरूलाई प्रहरी प्रशासन र अदालतले सम्म सहजै छाडिदिएको तीतो यथार्थ हामीमाझ छ। राज्यले विभेद जबसम्म गरिरहन्छ तबसम्म महिलाको अवस्थामा सन्तोषजनक रूपले सुधार हुने देखिँदैन। समाजका मानिस शिक्षित हुँदै जाँदा, आधुनिकीकरणको हावाले छुँदै जाँदा घटनाका स्वरूप कतिपय अवस्थामा परिवर्तन भएका छन्। उदाहरणको लागि मेरी हजुरआमाको पुस्ताका महिलाले दिनभरि काम गरेर साँझ खाना पकाउँथे, खुवाउँथे, दिनको काम सकेपछि पुरुष आराम गर्थे भने खाना सबैले खाएर रहेपछि महिलाले रहेको खाना, पतिले थालमा छाडिदिएको खाना खान्थे, सबै सफा गरेर पहिलो काम सासूआमा, नन्द, आमाजु अनि पतिको खुट्टामा तेल लगाउने हुन्थ्यो त्यसपछि अर्को दिनका लागि चाहिने मकै, फापर चामल, गहुँ जे छ सिलौटा या ढिकीमा पिसेर तयार पार्ने काम पनि महिलाकै भागमा हुन्थ्यो अनि बिहान भालेको डाकमा उठेर टाढाको धारबाट पानी ल्याउनेलगायत सम्पूर्ण घरको काम र मेलापात सबै महिलाले भ्याउनु पर्दथ्यो। घरका पुरुष थाक्दा महिलाले थाकें भन्न पाउन्थेनन्। छोरीको जन्म हारेको कर्म भनेर घरबाट सिकाइएको हुन्थ्यो, त्यसलाई महिलाको भाग्य र कर्मसँग जोडेर व्याख्या गरियो। कहिल्यै पनि यो हिंसा हो भन्ने कुरा बुझाइएन, बुझिएन। अहिले मेरो पालामा आइपुग्दा पनि बिहान चाँडै उठ्ने, सम्पूर्ण परिवारको लागि खानानास्ता तयार गर्ने, बालबालिकाको हेरचाह गर्ने त छँदै छ, सँगै काम गर्न अफिस जाने पतिलाई अन्य जिम्मेवारी पूरा गर्दै खाना चियाको व्यवस्था, कपडामा आइरन, जुत्तामा पोलिस अनि उस्तै परे दिउँसोको टिफिन अफिसबाट सँगै आउनेबित्तिकै सोफामा चिया अनि खाना यी सबै सकेर बल्ल आफ्नो पढाइ या केही अफिसका काम बाँकी रहेको भए गर्ने, त्यसमा पनि सानो बच्चा भए त कुरै अर्को, यदि बाहिर काम गर्न नजाने पत्नी भए झन् उसको कामको कुनै मूल्य नै हुँदैन। त्यसलाई हामी आफ्नो कर्तव्यसँग दाँज्छौं, यसलाई हिंसासँग जोडेर हेर्न हामीलाई पनि सिकाइएको छैन र सिकेका छैनौं। हिंसा नै हो भन्ने बुझ्न सकेको भए पनि यसो नगरेमा आइपर्ने कुरा सम्झेर चुपचाप यसलाई निरन्तरता दिइरहन बाध्य हुन्छौं। कारण हाम्रो समाजले जेजे नियम बनायो, त्यसमा सधैं महिलालाई दोस्रो स्तरमा राखेर बनाएको छ, पुरुषलाई देवत्वकरण गरिदिएको छ अनि महिलालाई दासी। त्यसैले विवाह पछि भनिन्छ पति परमेश्वर अर्थात् उसलाई भगवान्सरह व्यवहार गर्नुपर्छ, हिंसा त्यहींबाट सुरु भइसकेको हुन्छ। विवाहको दिन जब बेहुलीलाई बेहुलाको खुट्टामा ढोगाइन्छ, जुठो खुवाइन्छ त्यहींबाट भेदभाव र हिंसा सुरु भएको हुन्छ। विवाहमा माइती पक्षकाले जब पाले पुण्य, मारे पाप भनेर छोरीको कन्यादान गर्छन्, त्यहींबाट उसको शरीर मात्र होइन; आर्थिक, सामाजिक, राजनीतिक, बौद्धिक सम्पूर्ण कुरामा पुरुषको अधिकार सुरु भइसकेको हुन्छ। विवाहपश्चात्को सम्बन्धलाई सहयात्रीका रूपमा होइन; परमेश्वर र दासीका रूपमा व्याख्या गरिदिएको छ हाम्रो धर्मका केही थान किताबले र त्यसैका आधारमा समाजले आफ्नो सोच बनाएको छ। तर हामी अहिले पढेलेखेका भन्नेहरूले पनि कतिपय हिंसाका घटनालाई सामान्य रूपमा परिभाषित गरिदिन्छौं अर्थात् यो त हामी महिलाको धर्म हो। हाम्रा आमाहरूको भन्दा त हाम्रो अवस्था राम्रो छ नि भनेर तुलना गर्छौं र सहस्र स्वीकार गर्छौं। यसको पछाडिको कारण भनेको मेरो पुस्ताले मेरा हजुरआमाले हजुरबुबाप्रति गरेको व्यवहार देखेको छ, आमाले बुबाप्रति गरेको व्यवहार देखेको छ र मैले पनि यस्तै गर्नुपर्छ भनेर अबोध मस्तिष्कमा नै एउटा चित्र बनाइसकेको हुन्छ। त्यस्तै मेरा दाइभाइले हजुरबुबाले हजुरआमाप्रति गरेको व्यवहार देखेको छ बुबाले आमाप्रति गरेको व्यवहार देख्दै हुर्केको छ। समाजका अन्य पुरुषले महिलाप्रति गरेको व्यवहार पनि देखेको छ। धर्मका किताब पढेको छ या सुनेको छ। गरुड पुराण, स्वस्थानी जस्ता किताबमा महिला र पुरुषलाई जसरी व्याख्या गरिदिएको छ, त्यो पनि सुनेको छ। त्यसैले कतै न कतै उसको अबोध मस्तिष्कमा पनि महिला भनेको हामी पुरुषभन्दा तल्लो स्तरको भन्ने चित्र बनाइसकेको हुन्छ। त्यही बाल्यकालमा कोरेको चित्रले उसको आउने जिन्दगीमा पनि असर पार्छ। यसको प्रमुख कारण भनेको हामीले छोरीलाई संस्कार सिकायौं, सद्भाव सिकायौँ, माया गर्न सिकायौं तर त्यही कुरा छोरालाई सिकाउनबाट चुक्यौं। हामीले धर्म त छोराछोरी दुवैलाई सिकायौं तर छोरीलाई फरक र छोरालाई फरक हुन पनि सिकायौं। धर्मका किताबमा व्याख्या गरेको कुरालाई सतहमा रहेर हामीले पालना गर्नुपर्छ भन्ने पनि सिकाउन पछि परेनौं। छोराछोरीलाई शिक्षा दिन हाम्रा हजुरआमा आमाहरू मात्रै चुकेनन्; हामी पनि कतै न कतै चुकिरहेका छौं। छोरालाई तिमी छोरा हौ छोराले गल्ती नगरे कसले गर्छ भन्दै सिकाइरहँदा छोरीलाई तिमीले गल्ती गर्नु हुँदैन हाम्रो इज्जत हौ तिमी भन्दै बुझायौँ। अन्याय भए पनि सहनुपर्छ चुपचाप भन्ने पनि जानेर या नजानेरै सिकायौं, जसको कारण अहिले पनि कैयन् बलात्कारका घटना, घरेलु हिंसा बाहिर आउन सकिरहेका छैनन्। बाहिर आयो भने आफ्नो, परिवारको र समाजको नै इज्जत जान्छ भन्ने डर एकातिर छ भने कतिपय अवस्थामा परिवारले पनि सहन बाध्य पारिदिन्छ। अर्कातिर छोरा मान्छे हुँ के नै हुन्छ र भन्ने सोचले दिनप्रतिदिन महिला, बालबालिका हिंसापीडित हुन पुगिरहेका छन्। कतिपय छोरीलाई इज्जतसँग दाँजेर आफ्नै बाबुआमाबाट पनि चरम यातना दिने, हत्या गर्नेसम्मका घटना हामीले देखिसुनिरहेका छौं। केही समयअगाडि पर्सा जिल्लामा १८ वर्षीया अमृताकुमारी साहको हत्या भयो। हत्या गर्न लगाउनेमा उनकै आमाबुबा रहेको खुल्यो। गाउँ र समाजमा इज्जत जान्छ भनेर एक लाख रुपैयाँ दिएर हत्या गर्न लगाएको खुल्यो, जसको कारण अमृताको प्रेम थारू केटासँग हुनु थियो। पछिल्लो समय नेपालको अवस्था केही मात्रामा सुधारिएको जस्तो देखिए पनि लैंगिक हिंसा भोग्नेमा नेपाली महिला अग्रपंक्तिमै छन् भन्दा अनर्थ लाग्दैन। अझै पनि नेपालमा एकचौथाइ महिलाले हिंसा भोग्नुपरेको विभिन्न अध्ययनले देखाउँछ। ८० प्रतिशत घरमा कुनै न कुनै रूपमा लैंगिक हिंसा भइरहेको तथ्यांकले देखाउँछ। प्रहरीसमक्ष उजुरी परेको घटना हेर्ने हो भने गत आर्थिक वर्षमा दैनिक ६ महिलामाथि बलात्कार भएको घटना दर्ता भएको थियो भने औसतमा दैनिक दुई महिलामाथि बलात्कार प्रयास भएको, ३४ जनामाथि बोक्सीको आरोप लगेको र दैनिक ३२ वटा औसतमा घरेलु हिंसाका घटना दर्ता भएका थिए। दर्ता नभएका घटना नगन्य मात्रामा छन् तर त्यसलाई कतिपय अवस्थामा लुकाइएको छ भने कतिपयले हिंसा हो भन्नेसमेत बुझेका छैनन्। अझ यस्ता लैंगिक हिंसाका घटना अपांगता भएका या बालिकामाथि बढी भएको देखिन्छ, जसले कहाँ गएर रिपोर्ट गर्ने भन्नेसम्म बुझेका हुँदैनन्। अपांगता भएका ६७ प्रतिशतमा यौन हिंसा भएको अपांग महासंघले सार्वजनिक गरेको रिपोर्टले देखाउँछ, जसमध्ये १६ प्रतिशत मात्र रिपोर्टिङ हुने गर्छ। मानसिक हिंसा, एसिड आक्रमण, चरित्र हत्या, असमान ज्याला, बालविवाह, बेचबिखन, छाउपडी, बलात्कार, बलात्कार प्रयास, छोरीको भ्रूणहत्या, साइबर क्राइमलगायत थुप्रै खालका हिंसा छन्, जुन आज पनि महिलाले भोग्दै आएका छन्। सिविनले केही समयअगाडि निकालेको एउटा प्रतिवेदनमा कतिपय स्थानमा १३० छोरा जन्मिँदा सय छोरी जन्मने गरेको र करिब पन्ध्र लाख छोरी बेचबिखनको जोखिममा रहेको देखाएको थियो। यसरी छोरी कम जन्मनुमा लिंग पहिचान गरेर भ्रूण हत्या गर्नु हो। त्यसैले महिला हिंसा गर्भबाटै सुरु भइसकेको हुन्छ भन्न सकिन्छ। महिला हिंसाको सम्बन्ध पीडक र पीडितमा मात्रै सीमित छैन; यसले शैक्षिक, सामाजिक आर्थिक तथा राजनीतिक अवस्थामै प्रभाव पारेको छ। कूल ग्रार्हस्थ उत्पादनमा महिला हिंसाका घटनाले प्रत्यक्ष रूपमा प्रभाव पारेको हुन्छ। विश्व समुदायले २०१५३० मा महिला तथा बालबालिकामाथि हुने हिंसा अन्त्य गर्ने महŒवाकांक्षी लक्ष्य लिएको छ। यो अत्यन्तै राम्रो हो। महिला र किशोरीविरुद्ध हुने सबै खालका विभेद अन्त्य गर्न, यौनजन्य शोषण, बालबविवाह अन्त्य गर्न, घरायसी कामदारलाई कदर गर्न, समान ज्याला कायम गर्न, समान अवसर दिन र यौनिक तथा प्रजनन स्वास्थ्य अधिकार सुनिश्चित गर्न राज्यले ध्यान दिन जरुरी छ। राज्यले गर्ने व्यवहार लैंगिक हिसाबले पनि बराबरी हुनुपर्छ। महिला, पुरुष र तेस्रो लिंगीलाई हेर्ने दृष्टिकोणमा कतै फरक हुनु हुँदैन। कानुनी रूपले महिला, पुरुष र अन्यलाई समेत समान गरिनुपर्छ अनि मात्रै व्यावहारिक रूपमा समानताको बाटोमा अगाडि बढ्नका लागि सहज हुन्छ। वर्षौंदेखि बाबुसरह आमाको नामबाट सन्तानले नागरिकता पाउन सक्नुपर्छ भनेर आवाज उठिरहे पनि त्यो हुन सकिरहेको छैन। अहिले पनि नागरिकता विधेयक संसद्मै छ। सन्तानलाई नागरिकता दिनका लागि महिला र पुरुषलाई समान अधिकार दिने कानुन ल्याउन सरकार नै पछि परिरहेको छ। हरेक क्षेत्रमा संविधानमा महिलाको ३३ प्रतिशत सहभागिता अनिवार्य गरे पनि व्यवहारमा भने सरकारले नै यसलाई ल्याउन सकिरहेको छैन। राजनीतिक दलहरूले आफ्नो घोषणापत्रमा महिला सहभागिताका कुरा गरे पनि स्वमं उनीहरू नै अवसर दिनबाट पछि हटिरहेका छन्। महिलालाई विभिन्न सरकारी र संवैधानिक निकायमा हुने नियुक्तिदेखि हरेक क्षेत्रमा महिला र पुरुषलाई क्षमताका आधारमा समान सहभागी गराउन सरकार आफैं पनि चुकिरहेको छ। नातावाद र राजनीतिक स्वार्थ हेरेर नियुक्ति दिने पुरानो चलन कायमै छ जसले गर्दा उपल्लो स्तरमा महिला सहभागिता निकै कम देखिन्छ। सरकारी स्तरबाटै जबसम्म यस्ता भेदभावपूर्ण व्यवहार भइरहन्छ, राज्यका निकायमा महिलालाई समावेश गरिँदैन या कम समावेश गरिन्छ अन्य निकायले महिलालाई समान व्यवहार गर्छन् भन्ने अपेक्षा गर्न पनि सकिँदैन। राज्यले विभेद जबसम्म गरिरहन्छ तबसम्म महिलाको अवस्थामा सन्तोषजनक रूपले सुधार हुने देखिँदैन।"
बिग बास खेल्न सन्दीप अष्ट्रेलियातर्फ,काठमाडौं : नेपाली क्रिकेट खेलाडी सन्दीप लामिछाने बिग बास लिग (बिबिएल) क्रिकेट खेल्न सोमबार अष्ट्रेलिया उडेका छन् । उनी तेस्रोपटक बिग बास खेल्न कतार एयरवेजको उडानमार्फत त्यसतर्फ लागेका हुन्। लामिछाने बुधबार अस्ट्रेलिया पुगेपछि १४ दिनको क्वारेन्टिनमा बस्ने उनका व्यवस्थापक रमन शिवाकोटीले जानकारी दिए । बिग बास भने गत बिहीबारदेखि नै सुरु भइसकेको छ । क्वारेन्टिनमा बस्नुपर्ने भएकाले लामिछानेले सुरुवाती छ खेल खेल्न नपाउने भएका छन्। । यस पटक उनले होबार्ट हुरिकेन्सबाट बिग बास खेल्दै छन्। लामिछानेले यसअघि दुई यामको बिग बास लिग मेलबर्न स्टार्सबाट खेलेका थिए । उनले पछिल्ला दुई याममा २० खेल खेल्दै २६ विकेट लिएका थिए। उनी आबद्ध होबार्ट मंगलबार दिउँसो आफ्नो तेस्रो खेल एडिलेड स्टाइकर्सविरुद्ध खेल्दैछ । होबार्ट यसअघिका दुई खेलमा विजयी भएको थियो । हालसम्मको खेल प्रदर्शनका आधारमा लामिछानेको टोली होबार्ट सात अङ्कसहित लिगको दोस्रो स्थानमा रहेको छ । राष्ट्रिय टोलीको बन्द प्रशिक्षणमा सहभागी हुने तयारीमा रहेको अवस्थामा दुई साताअघि लामिछाने कोरोनाबाट सङ्क्रमित भएका थिए। रासस
