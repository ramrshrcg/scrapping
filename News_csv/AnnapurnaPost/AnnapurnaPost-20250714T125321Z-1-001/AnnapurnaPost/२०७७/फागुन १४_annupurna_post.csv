शीर्षक,विवरण
बागी प्राध्यापकको सम्झना,"स्वभावले नै उनी बागी थिए। अर्थात् एन्टीकरेन्ट ! कसैलाई छाड्दैनथे। उनी बोल्नमा माहिर थिए। धाराप्रवाह बोलिरहेका बेला उनको कुरा काट्ने हिम्मत क्याम्पस हाताभित्र कसैलाई थिएन। त्यसैले कहिल्यै पनि कसैको करकापमा बस्न रुचाएनन्। सहायक क्याम्पस चिफले हाजिर गयल गरेपछि उसको पनि हाजिर काटिदिन्थे। बाल्यकालदेखि वैभवपूर्ण जीवन बाँचे पनि उनमा एक प्रकारको आक्रोश सधैं परिलक्षित हुन्थ्यो। यसको एउटा कारण के हुन सक्छ भने सुखीसम्पन्न परिवारमा हुर्केको र शैशवकालदेखि नै आवासीय भएर शिक्षा आर्जन गर्नुपरेकाले सामान्यभन्दा भिन्न प्रकारको चरित्रको निर्माण हुन गएको थियो। यही चारित्रिक विशेषताका कारण उनले आफ्नो लामो प्राध्यापकीय जीवनमा ठूलो घाटा पनि व्यहोर्नुपर्यो। तर जतिसुकै घाटा व्यहोरे पनि उनले आफ्नो शैक्षिक स्तरसँग कहिल्यै सम्झौता गरेनन्। अर्थात् महेन्द्र मोरङ आदर्श बहुमुखी क्याम्पसको हाताभित्र एउटा यस्तो व्यक्ति जसले कुनै पनि विद्यार्थी, प्राध्यापक वा कर्मचारीलाई कहिल्यै पनि निराश गरेनन् भन्ने कुराको ज्वलन्त प्रमाण एउटा यो टिपोटकार पनि हुँ। त्यसैले शैक्षिक वृत्तमा उनले दानवीरको पहिचान बनाए। मूलतः चारित्रिक रूपमा स्वच्छ र सफा स्वभावका प्राध्यापक डा राधाकृष्ण खेरवार आफ्नो विषयको दक्ष र अनुभवी वेत्ता थिए। उनको निधनले परजीवी विज्ञान क्षेत्रमा काम गर्ने एउटा दक्ष जनशक्ति राष्ट्रले गुमाएको छ। एक मात्र नेपाली प्राध्यापक प्राध्यापक डा राधाकृष्ण खेरवार महेन्द्र मोरङ आदर्श बहुमुखी क्याम्पसमा आफ्नो शैक्षिक कार्यभार सम्हाल्दाको बखत विज्ञान विषयका एक मात्र नेपाली प्राध्यापक थिए। विज्ञान विषयमा पठनपाठन गर्ने प्रायः सबैजसो शिक्षक भारतीय थिए। मूलतः महेन्द्र मोरङ क्याम्पसमा विज्ञानको पठनपाठनको जग भारतीय प्राध्यापकहरूले नै हालेका हुन्; जसमा डा आशिष घोष, डा बीएन सिंह, कमरुल होडालगायत थुप्रै व्यक्ति थिए। पञ्चायती व्यवस्थाको अन्तिम दशकसम्म पनि विज्ञान र अंग्रेजीका केही प्राध्यापकहरूले भारतबाट ल्याउनुपर्ने बाध्यता थियो। ती प्राध्यापकमध्ये धेरैजसो आफ्नो स्वदेश फर्के भने केही महेन्द्रमोरङ क्याम्पसलाई नै आफ्नो आधारभूमि बनाई अहिलेसम्म उत्कृष्ट सेवा दिइरहेका छन्। यस्तो बेलामा विज्ञान विषयमा स्नातकोत्तरको शिक्षा आर्जन गरी पठनपाठन सुरु गर्ने नेपालीको संख्या न्यून थियो। त्यसमा पनि मधेसी समाजमा त नगन्य नै थियो। त्यो पनि यादव जाति, जसको मूल पेसा कृषि र कुस्ती (पहलवानी ) हो, बिरलै पाइन्थ्यो। सन् १९६४ अर्थात् २०२१ साल त्रिभुवन विश्वविद्यालय स्थापना भएको जम्माजम्मी पाँच वर्ष, यस्तो बेला भारतको बिहार विश्वविद्यालयबाट प्राणी विज्ञानमा स्नातकोत्तर उपाधि हासिल गर्नु आफैंमा उदेकलाग्दो मानिन्थ्यो। पहिलो स्नातकोत्तर प्रधानपञ्च २०२१ सालमा स्नातकोत्तर उत्तीर्ण गरेपछि खेरवारले केही वर्ष भारतमै प्राध्यापन गरे। तर राजा महेन्द्रलाई पढेलेखेका युवाहरूको आवश्यकता महसुस भयो। त्यसकारण खेरवारलाई भारतबाट झिकाई सप्तरी जिल्लाको युवा संघको अध्यक्ष बनाइयो र तत्पश्चात् २०२४ सालमा भएको स्थानीय निर्वाचनमा उनी हरिपुर गाउँ पञ्चायतको प्रधानपञ्च निर्वाचित भए। सम्भवतः उनी मुलुककै पहिलो स्नातकोत्तर उत्तीर्ण प्रधानपञ्च थिए। त्यसैले होला राजा महेन्द्रले उनलाई काठमाडौं डाके। यसले गर्दा सप्तरी जिल्लामा नाम चलेका केही पञ्चहरूको सातो गयो र खेरवार उनीहरूका लागि आँखाका कसिंगर बन्न पुगे। सुनसरी जिल्लाको हालको कोशी गाउँपालिकाअन्तर्गत सबै वडा सप्तरी जिल्लाअन्तर्गत तत्कालीन गाउँ पञ्चायत थिए। प्रधानपञ्चबाट प्राध्यापक प्रधानपञ्च भएपछि सप्तरी जिल्लाका केही दिग्गज पञ्च इन्द्रदेव यादव र भीखमचन्दसँग कामविशेषले उनी काठमाडौं गए। राजासँग दर्शनभेट हुँदा राजा महेन्द्र युवा पञ्च खेरवारप्रति अलिबढी आकर्षित भएको अन्य पञ्चले महसुस गरे। यसबाट सँगै गएका सप्तरीका केही मूर्धन्य पञ्चहरू झस्के र खेरवार रहुञ्जेल आफूहरूको उन्नतिमा वाधक हुने लख काटे। उनीहरूले कानेखुसी गरिरहेका बेला कोठाको कुनामा अर्धनिद्रामा सुतिरहेका खेरवार स्वयं केही अप्रिय कुरा सुनेपछि उनको सातो गयो। त्यही दिन आफू प्रधानपञ्चभन्दा कुनै अन्य पेसा गरेर जीवन बाँच्नु बेस भन्ने अठोट गरे। संयोगवश त्यही दिन गोरखापत्रमा उनले एउटा सूचना पढे; जसको आधारमा आफ्नो स्नातकोत्तर उत्तीर्ण प्रमाणपत्र प्रस्तुत गर्दा ठाडै त्रिचन्द्र क्याम्पसले २०२५ साल असोज २ गतेदेखि अस्थायी नियुक्ति दिए। यसरी प्रधानपञ्चभन्दा पनि उच्च पदीय महŒवाकांक्षा लिएर उपत्यका पुगेका खेरवार फोहोरी राजनीति देखेर प्राध्यापनतिर लागे। श्रद्धाञ्जली सभामा कन्जुस्याईं प्राध्यापक डा राधाकृष्ण खेरवार हुनेखाने र मझौला प्रकारका जमिनदारका छोरा भएकाले उनको पारिवारिक अवस्था अन्यभन्दा भिन्न थियो। तर भारतमा बिहारको शोकनदीका रूपमा रहेका कोशीले नेपालमा प्रा खेरवारको पुस्तौनी सयौं बिघा जग्गा बगायो। यसले आर्थिक रूपमा केही प्रभाव पारे पनि बाउको शिक्षाप्रतिको सचेतताका कारण उनले आफ्नो दुइटै छोरालाई उच्च शिक्षा प्रदान गर्नमा अलिकति पनि कसर बाँकी राखेनन्। दुवै छोरा तत्कालीन सरकारको उच्च ओहोदामा पुग्न सफल भए। कान्छो छोरा गोपीकृष्ण खेरवार त्यतिबेला नेपाल सरकारको अधिकृत थिए; जतिबेला मधेसी समुदायबाट त्यो ठाउँसम्म पुगेकाहरूलाई औंलाले गन्न सकिन्थ्यो। त्यसैले सुनसरी जिल्लाको खेरवार परिवार आर्थिक, शैक्षिक, बौद्धिक तथा सामाजिक रूपमा सुप्रचित नामका रूपमा भेटिन्छ। तिनताक नेपालमा थोरै मात्र क्याम्पस थिए; जहाँ विज्ञान विषयको पठनपाठन हुन्थ्यो। सम्भवतः काठमाडौंपछि विराटनगर नै हो। त्यसमा प्राध्यापक खेरवारको योगदानलाई चर्चा गर्ने हो भने त्रिभुवन विश्वविद्यालयमा थोरै मात्र व्यक्तिमध्ये उनी थिए; जो २०२५ सालमा त्रिचन्द क्याम्पस र पाटन क्याम्पस हुँदै जनकपुर र तत्पश्चात् २०३० सालमा विराटनगर आइपुगेका हुन्। तर उनको यो योगदानको कहींकतै चर्चा भएको पाइन्न। मुलुककै क श्रेणीका महेन्द्र मोरङ क्याम्पससमेतले उनको मृत्युमा एक दिन बिदा दिएर आफ्नो कर्तव्य ठान्छन् ! कतिसम्म भने क्याम्पसजस्तो बौद्धिक अभ्यास गर्ने संस्थाले उनको एउटा श्रद्धाञ्जली सभा पनि आयोजन गरेनन्। श्रद्धाञ्जली सभा एउटा यस्तो मेसो हो; जसमा कुनै पनि व्यक्तिको योगदानको चर्चा गर्दा प्राध्यापनजस्तो मर्यादित पेसामा लागेका व्यक्तिको जीवन चरित्र वर्तमान पुस्ताका लागि अनुकरणीय हुन्छ। महेन्द्र मोरङ क्याम्पससँग मेरो प्रश्न छ जसले मन्त्री मात्र होइन, राष्ट्रपति जन्माउन सक्छ त्यसले आफ्नो क्याम्पसको एउटा प्राध्यापकको श्रद्धाञ्जली सभा गर्न किन सकिरहेका छैनन् ? प्राडा खेरवारभन्दा पनि राष्ट्रिय तथा अन्तर्राष्ट्रिय रूपमा ख्यातिप्राप्त गरेका भाषाशास्त्री बालकृष्ण पोखरेल यिनै क्याम्पसबाट अवकाश लिएका थिए। तर चारैतर्फ उनको श्रद्धाञ्जली सभा भयो, आफ्नै क्याम्पसले मनाएनन्। योभन्दा ठूलो बौद्धिक दिवालियापन अर्को के हुन सक्छ ! अवकाश प्राप्त प्राध्यापक कविराज न्योपाने र प्राडा रामबहादुर थापाले पनि मिथिला टाइम्सद्वारा हालै आयोजित श्रद्धाञ्जली सभामा यिनै विषयमाथि प्रकाश पारिरहेका बेला सम्बधित निकायका व्यक्तिहरू निन्याउरो मुख लगाउन बाध्य भए। मौलिक योगदान प्राध्यापक डा राधाकृष्ण खेरवारको मौलिक रूपमा उनको प्राज्ञिक योगदान के हो भन्ने अहिले महेन्द्र मोरङ क्याम्पसका ९० प्रतिशत प्राध्यापकहरूलाई थाहा छैन। उनीहरू के बुझ्छन् भने प्राध्यापक खेरवार एकपटक सहायक क्याम्पस प्रमुख भएका थिए। तत्पश्चात् पूर्वाञ्चल विश्वविद्यालयमा योजना आयोगको प्रमुख र विज्ञान विषयका डीन भए। बस्, यति नै ! अर्थात् हाम्रो रकमी समाजमा पद, पैसा र प्रतिष्ठासँग मात्र योगदानलाई तौलने जुन चलन छ; त्यो कमसेकम प्राध्यापनजस्तो स्वच्छ पेसाको परिधि बाहिर हुनुपर्ने हो। तर अफसोच विश्वमा मर्यादित रूपमा स्थापित प्राध्यापन पेसालाई नेपालमा भने पार्टीतन्त्रको रोगले यसरी गाँजिसकेको छ कि यसबाट वर्तमान नेपाली परवेशले छुटकारा नपाउञ्जेल मुलुकको नैतिक धरातल उँभो लाग्न सक्दैन। अर्थात् जहाँ प्राज्ञिक मूल्य र मान्यताको अवमूल्यन हुन्छ त्यहाँ पतोन्मुख समाजको निर्माण हुन्छ। त्यसैले नैतिक मूल्य र मान्यतालाई उच्चता प्रदान गर्न प्राध्यापन पेसा रोजिन्छ। तर अफसोच त्यही पेसामा यस प्रकारको उराठलाग्दो सोच पलायो भने कुनै पनि विधाले मुलुकलाई पतन हुनबाट रोक्न सक्दैन। किनकि राजनीतिक, साहित्यिक, कला र संस्कृतिदेखि आर्थिक र सामाजिक क्षेत्रका लागि मौलिक रूपमा जनशक्ति उत्पादन गर्ने कारखाना नै शिक्षण संस्था हो; जसको रिढ शिक्षक र प्राध्यापक हुन्। प्राध्यापक डा राधाकृष्ण खेरवार महेन्द्र मोरङ क्याम्पसका त्यस्तै एउटा रिढ थिए; जसको मौलिक कार्यको विश्वविद्यालयले चिन्यो। प्राडा राधाकृष्ण खेरवार त्यस्तो अन्वेषक थिए; जसले मोरङ क्याम्पसको हाताभित्र र त्यसको वरिपरि गाउँको पारासाइटोलजी विषयमा गरेको अनुसन्धान विद्यार्थीका लागि विषयगत आधार बन्यो। २०३४ सालदेखि क्याम्पसले बीएस्सीका विद्यार्थीलाई पारासाइटोलजी विषय थप गरी प्राध्यापन कार्यको थाल्नी गरेको थियो। मोरङ क्याम्पसले उनको यो मौलिक अनुसन्धानलाई बीएस्सी कोर्समा समावेश गरेपछि त्रिभुवन विश्वविद्यालय स्नातकोत्तर विभागले २०४१ सालमा पारासाइटोलजी छुट्टै विषय सञ्चालनका लागि प्राडा खेरवारलाई काठमाडौं काजमा बोलाएको विषयबारेमा सगर्व उनी वर्णन गर्ने गर्थे। यसबाट पनि बुझ्न सकिन्छ प्राडा खेरवार मेधावी प्रकारका प्राध्यापक थिए र उनको योगदान प्राणी विज्ञानको क्षेत्रमा मौलिक छ। स्मृतिग्रन्थ प्रकाशन प्राडा राधाकृष्ण खेरवारको महत्तालाई आउने पुस्ताले कसरी आत्मसात गर्ला भन्ने जिम्मेवारी कसको हो ? यो दायित्वको निर्वहन केही हदसम्म पारिवारिक रूपमा हुन सक्ला तर मूल रूपमा शिक्षण संस्था नै हो; जसका लागि उनले आफ्नो जीवनमा सबैभन्दा बढी ऊर्जा खर्चेका थिए। करोडौंको बजेटवाला क्याम्पस जसको अनाहक खर्चको समाचार आउने दिन पत्रपत्रिकामा पढ्न पाइन्छ। त्यसले आफ्ना दिवंगत प्राध्यापकहरूको स्मृतिग्रन्थ प्रकाशन गर्दा कति नै खर्च लाग्ला र ? तर यस प्रकारको संस्कृतिको विकास भएको पाइन्न। क्याम्पसले यस प्रकारको अभ्यासको थालनी गर्ने हो भने दिवंगत भएका प्राध्यापकहरूको योगदान वर्तमान पुस्ताका लागि शैक्षिक तथा सामाजिक सामग्री बन्न सक्छ। प्राडा खेरवारलगायत तमाम दिवंगत प्राध्यापकप्रति श्रद्धासुमन !"
संसद् पुन:स्थापना र संविधान,"सर्वोच्च अदालतले विघटित प्रतिनिधिसभा पुन:स्थापना गरिदिएपछि पहिलेका आलोचित (अ)संसदीय खेल दोहोरिने छैनन् भन्ने भरोसाभन्दा तिनै खेलको पुनरावृत्ति हुने सन्देहले सचेत नागरिक समाज भयाक्रान्त देखिँदै छ। आफ्नो सरकारलाई सहयोग पुर्याउनुपर्ने नेताहरूबाट पार्टीभित्रै खुट्टा तान्ने र असहयोग गर्ने अराजक गतिविधिको नतिजास्वरूप प्रधानमन्त्रीकै पार्टीको पहिचान नचिनिने अवस्थामा पुगेको छ। त्यसो त बाह्रबुँदे सहमति र खासगरी माओवादी पनि खुला राजनीतिमा आएपछि नेताहरूकै कारणले सबै पार्टीहरूको हालत कच्याककुचुक र विरूप भएको छ। पहिले दलहरूलाई गणतन्त्रका लागि उक्साएर र अहिले दलहरूकै बीच धु्रवीकरण तीव्र बढाइदिएर विदेशी हस्तक्षेप नेपालभित्र निर्णायक हैसियत बनाइरहेको छ। यस्तो बाहिरी हस्तक्षेपमा मुखले नेपालको स्वाधीन, स्वतन्त्र र आत्मनिर्णयको अधिकार मान्दछ, तर व्यवहारमा त्यही विदेशीको भृत्यतन्त्र र खुफिया एजेन्सीले सुँड पसालेर आफ्नो अभीष्ट पूरा गर्ने काम गरिरहेको देखिन्छ। यो संविधानले बोकेका आमूल परिवर्तनका एजेन्डा नै विदेशीले थोपरेको परिप्रेक्षमा ती एजेन्डाको रक्षार्थ उनीहरू पुनः सक्रिय रहने सम्भावना छ। आज प्रत्येक नेपालीले आफ्नो इमानदार चेतनालाई न्यायाधीश बनाएर आफ्नै अन्तस्करणको इजलासमा यो देशको भाग्य र भविष्यको मुद्दामा बहस गर्ने बेला आएको छ। परिवर्तनको खोजी गर्दा राष्ट्रियताको जग खल्बलिरहेको छ, प्रणाली र परम्पराका पेचकिला खुकुलिइरहेका छन्। परिवर्तनका नाममा आइलागेको दुष्परिणामको ड्यामेज कन्ट्रोल र कोर्स करेक्सनको थालनी कसरी गर्न सकिन्छ, तत्काल त्यति मात्र गर्न सकिएला। ध्वंसको नियन्त्रण नै तात्कालिक नागरिक धर्म भएको छ। राजनीतिक अस्थिरता र अन्योलमा सुधारको लाक्षणिक रूप पनि देखा पर्न नसक्नु नै गणतन्त्रको विशेषता हो भने यो गणतन्त्रको स्थायित्वमा पनि प्रश्न उठिसकेको यथार्थ बुझ्नुपर्छ। जनताको अभिमतलाई उपेक्षा गरेर र मुलुकको हितसँग आफ्नो हित गाँसिएको नदेखिने गणतन्त्रमा जे हुनु थियो, त्यही भइरहेको छ। पहिले राजतन्त्रलाई पाइलापाइलामा समस्या देख्ने आज एकले अर्कालाई समस्याका रूपमा देख्न थालेका छन् र राजालाई गरेको निषेध र घृणा आफैंबीच गर्न थालेका छन्। घृणा र निषेधको राजनीतिले पहिले राजतन्त्रलाई सिकार बनायो, आज आफैंलाई सिकार बनाइरहेको छ। लोकतन्त्र तथा जनप्रतिनिधमूलक व्यवस्थामा सिंगो राष्ट्रको सहयोगले असल र योग्य जनप्रतिनिधि चुन्ने काम गरिन्छ। तर त्यसभन्दा प्रतिकूल वातावरणमा मुलुकलाई धकेलिएको अवस्थामाथि वर्तमान संविधान तथा पुनस्र्थापित संसद्ले सम्बोधन गर्ने क्षमता पनि क्षीण नै रहेको छ। जनताले औंला भाँचेर वा अँगारले कोरेर पनि २०६२ अघिको र त्यसयताको शासकीय शैलीको तुलनात्मक स्थिति दाँजेर आफूलाई काम लाग्ने उत्तर निकालिसकेका छन्। पुनस्र्थापित संसद्मा सत्ताका लागि अवश्य पनि विश्वास र अविश्वासका खेल, घोडाव्यापार, मोलतोल चल्नेछ। तर जनताको सहज चेतनाले वर्तमान संविधानप्रति नै आफ्नो अविश्वास जताइरहेका छन्। वर्तमान राजनीतिका मामिलामा जनताका प्रतिनिधि बसेको संसद् दोषी होइन। दोषी कोही हो भने त्यो संविधान नै हो। संविधानमा भएका दोषहरूको अपयश संसद्ले पाएको हो। संसद् पुन:स्थापना हुनु न्यायोचित हो, तर संविधानले संसद् पुनस्र्थापित हुने आधार बनाए पनि संविधानको क्षमता र प्रभाव बढ्ने सम्भावना परिवर्तित राजनीतिक वातावरणमा पनि देखिन्न। यस्तो जटिलता र संवैधानिक गतिरोधको स्थितिमा के गर्ने भन्ने सवालमा जनभावना खोज्नु न्यायोचित हुन्छ। इतिहासको उपेक्षा र अहम्को टक्कर लिइराख्ने हो भने मुलुकको संकट झन् गहिरिएर जाने निश्चित छ। आमजनताले खोजेका छन् २०४७ को संविधानका लागि कोही न कोही संरक्षक देखा परून्। नेपाली कांंग्रेसका संस्थापक सन्तनेता कृष्णप्रसाद भट्टराई (किसुनजी) ले पछिल्लो जीवनकालभर त्यो संविधानका पक्षमा आफ्नो अडान कायम राख्नुभयो। त्यसका लागि उहाँले स्थापना गरेको पार्टी नै परित्याग गर्ने साहसिलो कदम चाल्नुभयो। आज उहाँको अभावको शून्यतामा सो संविधानको संरक्षकका रूपमा परिस्थितिले संरक्षकको खोजी गरिरहेको छ। ०४७ को संविधान मरेको होइन। किनकि संसारका सबै पदार्थ मरणशील हुन्छन्, तर सत्य मर्दैन। ०४७ को संविधान पनि नेपालको सत्य भएकाले मरेको छैन, स्वार्थी राजनीतिले विदेशी इशारामा नाचेपछि मिल्काउने काम मात्र भएको हो। प्रतिकूल परिस्थितिबारे बिलौना गरेर बसिरहनु अर्को नालायकी हुन्छ। त्यसैले समाधानको बाटो देशभित्रैबाट पहिल्याउनु पर्छ। परिणाममुखी रामवाण उपचार खोज्ने हो भने जतिसुकै तीतो ओखती भए पनि निल्ने वा घोच्ने सुई भए क्षणिक पीडा सहन तयार हुनुपर्छ। असफल वर्तमानलाई सफल इतिहाससँग जोरी खोज्ने नैतिक हक हुँदैन। २०४६ सालको ४९ दिने आन्दोलन सफल थियो। त्यसैले सो जनआन्दोलनबाट संविधान जन्मियो र त्यो १६ वर्षसम्म चल्यो। तर त्यसलाई एकपटक पनि संशोधनको मौका नदिई अन्यायपूर्वक रद्दीको टोकरीमा फालियो। भुईंको गेडो टिप्ने हुँदा पोल्टाको डल्लो गुमाउनुपर्यो भने झैं पछिल्लो जनआन्दोलनले दिएको र सात वर्ष लगाएर लेखिएको संविधानको दुर्गति भइरहेको छ। संविधान का रूपमा जन्मिएको यो किताब कृष्णचरित्रम् मा यदुवंशीहरूले जन्माएको वंशनाशक मुसलजस्तो नहुनुपथ्र्यो; त्यसै हुन पुग्यो। संसद्ले बनाउनुपर्ने प्रधानमन्त्री, संसद् पुन:स्थापना हुनुअघि नै सडकमै पदको भाग लगाउने कामबाटै ओली प्रवृत्तिको भन्दा चर्को खेल हुने लक्षण देखा पर्न थालेको छ। चार दिशा वा चार पक्षका १२१५ जना नेताले घरघर, रिसोर्ट र पाँचतारे होटलमा बसेर निर्णय गरेको र मध्यरातमा अर्धनिद्रा र अर्धहोसका बीच रबरस्ट्याम्प बनाइएको संविधानसभामार्फत जारी संविधानका धाराबाट देश चल्नु त कताकता, संविधान नै चलेन। संविधान चलाउँदा देश मर्ने, देश चलाउँदा यो संविधान मर्ने अवस्थामा हामी पुगेका छौं। संविधान लेखनको काम नै असंवैधानिक तरिकाले जालझेल, छलछाम, तानतुन, भनसुन र चोरबाटोको यात्राका रूपमा भएपछि अहिले संवैधानिकता खोज्नुको प्रयोजन रहेन। नेताहरूको सानो झुन्ड नै संक्रमणकालीन एजेन्डा खेलाउने सञ्चालक समिति वा सिन्डिकेट थियो; जसले सविधानसभाको सर्वाधिकार खोसेका थिए। संविधानको स्रोतमाथि नै यस्तो घात भएपछिको अवस्थामा त्यसैबाट उब्जेको संविधानले जे गर्नु थियो त्यही गर्दैछ ! संविधानसभाले दिएको संविधान र जनताले दिएको दुईतिहाइ बहुमतयुक्त सरकार पनि चल्न सक्दैन भने नागरिक अर्थमा बुझौं, पछिल्लो जनआन्दोलन असफल भयो। यो संविधानले ओली प्रवृत्ति जन्माएको देखिन्छ भने आगामी दिनमा त्यस्तो प्रवृत्ति झन् बढेर जाने स्थितिमा हामी पुगेका छौं। यही संविधान रहिरहेसम्म बहुमत र स्थिरतायुक्त सरकार बनाउने सामथ्र्य र सम्भावना पार्टीहरूमा हुन सक्ला भन्ने लाग्दैन। यो स्थितिबाट बच्न असफल जनआन्दोलनले सफल जनआन्दोलनका उपलब्धिलाई स्विकार्नुबाहेक अरू विकल्प नै देखिन्न। २०४७ को संविधान पुनर्जीवित गरियो भने कसैको बेइज्जती वा बदनाम होइन; मुलुकले निकास पाउने सम्भावना बढ्छ। त्यसैले सरकारभन्दा पनि संविधान फेर्नु जरुरी भएको छ। त्यसपछि मात्र मुलुकलाई ताजा जनादेशका लागि संसदीय निर्वाचनमा लैजानुपर्छ। जननिर्वाचित संसद्ले २०४७ को संविधानका सबै संशोधनीय कुरा हटाई वर्तमान परिस्थितिलाई सम्बोधन र समेट्न सक्ने बनाउन सक्छ। अब त्यही मात्र लोकतान्त्रिक उपाय बाँकी देखिँदै छ। इतिहासको उपेक्षा र अहम्को टक्कर लिइराख्ने हो भने मुलुकको संकट झन् गहिरिएर जाने निश्चित छ। हेर्दाहेर्दै मुलुक जीवनमरणको दोसाँधमा पुगेको छ, तर सत्ताको अन्धो आकांक्षाले कुनै राजनीतिक दलको पनि आँखा खोलिदिन सकेन। विगत डेढदशकका गतिविधिले पुष्टि गरिसकेका छन्। निषेधको राजनीतिले सबैलाई बर्बाद गर्छ। २०७२ मा वर्तमान संविधान लागू भएपछि पंक्तिकारले एक लेखद्वारा राजनीतिमा लागेका केन्द्रीय तहका करिब पाँच सय मानिसको हितका लागि मात्र संविधान ल्याइएको छ। यसले आम जनतालाई पीडा र सास्ती मात्र थोपर्नेछ भन्ने निष्कर्ष दिएको थियो। आज त्यो निष्कर्षले पुष्टि पाइरहेको देखिँदै छ।"
वामदेवको भ्रम अभियान,"आज गौतमले गरिरहेका व्यवहार र क्रियाकलाप देश, जनता र पार्टी एकता अनि अग्रगतिविरुद्धको मजाक मात्रै हो विजय शर्मा तत्कालीन नेकपा (एमाले) र माओवादी केन्द्रबीच एकीकरण भई बनेको नेपाल कम्युनिस्ट पार्टी (नेकपा) मा वामदेव गौतम र नारायणकाजी श्रेष्ठ दुवैले एक समय आफूलाई एकताका सूत्रधार का रूपमा प्रस्तुत गरिरहँदा आश्चर्य लाग्थ्यो। तर दुई वर्ष पुग्दानपुग्दै वामदेव गौतम विभाजन, विखण्डन र विवादको पो सूत्रधार र पर्याय बनेर प्रस्तुत हुनुभयो। २०७५ मंसिरमा सम्पन्न स्थायी समितिको पहिलो बैठकबाट प्रधानमन्त्री र सरकारविरुद्ध प्रहारको फायर खोलेर लिखित फरक मत वामदेव गौतमले नै राख्नुभएको थियो। त्यही जगमा उभिएर पछिका सबै विवाद, घेराबन्दी, भैंसीपाटी गठबन्धन निर्माण, पार्टी कब्जाको प्रयास र विखण्डनका कार्य अघि बढेका थिए र छन्। वामदेवको नेतृत्वमा केही समययता पार्टी एकता अभियानका नाममा अलग समूह बनेको छ। उहाँले त्यसको केन्द्रीय संयोजन समिति घोषणा मात्र गर्नुभएको छ। कहिले खुमलटार त कहिले बालुवाटार पुग्दै उहाँले आफूलाई प्रधानमन्त्री र कार्यकारी अध्यक्ष स्विकार्न याचना गरिरहनुभएको पनि धेरैपटक देखिन्छ। आश्चर्य नै लाग्थ्यो विभाजनको बीउ रोप्ने व्यक्तिले एकताका निम्ति अभियान भनेर यो के गरिरहनुभएको होला ? सर्वोच्च अदालतले प्रतिनिधिसभा विघटनका बारेमा परेका विभिन्न रिटका बारेमा फैसला गरेलगत्तै एकता अभियानका नाममा भ्रम छर्दै वामदेवले हिजोसम्म केवल जोखना राजनीति, बार्गेनिङ र अवसरवादको नांगो प्रदर्शन गर्दै आउनुभएको भ्रमबाजीको पनि पटाक्षेप भएको छ। उहाँले जारी गरेको वक्तव्यको यस अंशलाई मात्र हेरौं प्रधानमन्त्री केपी ओलीले गत पुस ५ गते गर्नुभएको प्रतिनिधिसभा विघटन असंवैधानिक ठहर भएको छ। आजको दिन निरंकुशता स्वेच्छाचारिता, अराजकता र दुराचारिताको पराजय तथा संविधान, कानुन, लोकतन्त्र र जनताको सार्वभौमिकताले पुनर्विजय प्राप्त गरेको ऐतिहासिक दिन हो। उहाँले उहाँ प्रयोग गरेको दुराचारिताको पराजय भनेको कुन राजनीतिक पदावली हो ? अनि प्रधानमन्त्री केपी शर्मा ओलीलाई आत्मालोचना गरेर तत्काल राजीनामा दिनका लागि प्रचण्डको बोलीमा लोली मिलाउँदै सोही वक्तव्यमा उल्लेख गर्नुभएको माग पनि उहाँको पक्षधरता स्पष्ट गर्न काफी छ। यसरी उहाँले पुस ५ गतेयता यतिञ्जेल गरिरहेको भद्दा प्रहसनले विगतमा नेकपा (एमाले) विभाजन गर्दा प्रदर्शित विभिन्न कर्तुत, दृश्य र झलकसमेत स्मरण भइरहेका छन्। जस्तो कि इतिहासमा अभिलेखबद्ध केही तथ्यले यस्ता परिदृश्य देखाउँछन् टनकपुर सन्धिविरुद्ध जननेता मदन भण्डारीको नेतृत्वमा भएको देशभक्तिपूर्ण आन्दोलनले २०४६ सालपछि नेपाली समाजमा भिन्न र सकारात्मक प्रभाव पारेको थियो। २०५१ सालमा पहिलोपटक सरकार गठन गरेपछि तत्कालीन परराष्ट्रमन्त्री माधवकुमार नेपालको पहलमा महाकाली एकीकृत विकास सन्धिको प्रस्ताव अघि सारियो। तदनुरूप नै पछि शेरबहादुर देउवा प्रधानमन्त्री, पशुपतिशमशेर राणा जलस्रोतमन्त्री र डा प्रकाशचन्द्र लोहनी परराष्ट्रमन्त्री रहेको बखत विपक्षी दल नेकपा (एमाले) का महासचिव माधवकुमार र उपमहासचिव वामदेवसमेतको समर्थनमा महाकाली सन्धि सम्पन्न भयो। तर त्यसको अनुमोदन संविधानबमोजिम दुईतिहाइ बहुमतले संसद्बाट गर्नुपथ्र्यो। त्यतिञ्जेल उपमहासचिव पद खारेज भएर पार्टी बरियतामा वामदेव तल झरिसकेको अवस्था थियो। अनि सुरु भयोे राष्ट्रवादका नाममा वामदेवको हनुमान जम्प ! र, सन्धि अनुमोदन गर्दा उहाँले गर्ने कि नगर्ने केही सीमा कहीं बाँकी राख्नुभएन। विडम्बना ! जब उक्त सन्धिको कागजात आदानप्रदानको बेला भयो, त्यतिबेला संयोगवश उहाँ उपप्रधानमन्त्री तथा गृहमन्त्री भइरहेको हुँदा उहाँको राष्ट्रवाद फेरि निदाउन पुग्यो र कागजात खुरुक्क र सहजै आदानप्रदान गरियो। यसरी पार्टीको उच्च पद र सरकारमा हुँदा निदाउने, बाहिर हुँदा जाग्ने र झाँक्री नाच नाच्ने वामदेवको नक्कली राष्ट्रवाद पहिलोपटक सक्कली स्वरूपमा उदांगो बन्यो। तर पछिल्लोपटक सुशील कोइरालाको नेतृत्वमा गृहमन्त्री हुँदा भारत र चीनले बेइजिङमा नेपालभारत र चीनबीचको विवादास्पद भूमि भएर लिपुलेक पास खोल्ने द्विपक्षीय सहमति गरे र त्यस क्रममा नेपाललाई पूर्णतः बेवास्ता नै गरे। महाकाली सन्धि गर्दा सुतेको, अनुमोदन गर्दा जागेको र कागजात आदानप्रदान गर्दा फेरि निदाएको उहाँको नक्कली राष्ट्रवाद पुनः भुसुक्कै निदायो र भारतचीनबीचको समझदारी थाहै पाएन वा थाहा नपाएजस्तो गरिरह्यो ! धन्य छ, स्वार्थी र नक्कली राष्ट्रवाद, जसको लीला यस्तो अपरम्पार नै छ ! पार्टी उपमहासचिवको हैसियत दुरुपयोग गरी आफ्ना छोरा हरिश र केशवलाल पुत्र वसन्तलाललाई सहिदका छोराछोरी पढ्ने कोटामा छात्रवृत्तिमा चीनमा पढ्न पठाएको समाचार किशोर श्रेष्ठको जनआस्था साप्ताहिकले सार्वजनिक गरेको सबैलाई जानकारी नै छ। तिनैले चिनियाँ व्यापारीहरूको बिचौलियाको काम गरिरहेका छन् र नागपोखरीमा अखडा नै चलाइरहेका छन्। बिचरा, सहिदका छोराछोरीको त के कुरा भयो र ? जो वामदेवकेशवलालका छोराहरूका कारण अरबमा उँट चराएर जीविका धान्न बाध्य छन्। तत्कालीन सांसद परी थापा संयोजकत्वको सर्वपक्षीय संसदीय समितिले गृहमन्त्री गौतम चढ्ने गरेको झन्डावाल गाडी नै तस्करीको सुन ओसारपसारमा संलग्न रहेको प्रतिवेदन बुझाएको थियो, जो संसद्को लाइब्रेरीमा सुरक्षित रहेको छ। सत्ता समीकरणको खेलमा पार्टीको दुई करोड रुपैयाँ उमेश गिरीलाई सांसद किन्न दिएर डुबाउने, होटलमा सांसदहरू थुनेर सुरासुन्दरी उपलब्ध गराउने र पार्टी केन्द्रीय कार्यालयमा पार्टीका सांसदहरू बन्दी बनाउने कामको नेतृत्वकर्ता पनि उहाँ नै हुनुहुन्थ्यो। नेकपा (एमाले) ले टुँडिखेलबाट २०५८ सालमा वामदेव देशको एक नम्बर भ्रष्टाचारी व्यक्ति भनेर घोषणा गरेको थियो। स्वयं माधवकुमारको प्रमुख आतिथ्यतामा प्रदिप नेपालले त्यस प्रकारको घोषणा गर्नुभएको थियो। पार्टी एकीकरणपछि त्यस्तो घोषणा आफैं कहाँ पुग्यो ? यो एउटा अनुत्तरित प्रसंग बन्यो र छ। नेकपा (एमाले) विभाजन गर्दा २०५५ सालमा वामदेवले खुमबहादुर खड्कामार्फत ६ करोड रुपैयाँ लिएको त पछि खुमबहादुरले नै सार्वजनिक गर्नुभएको थियो। अर्थात् नेकपा (एमाले) विभाजनमा प्रायोजन र लगानी स्पष्ट र खुलस्त थियो। पुलिसभित्र गुटबन्दी र राजनीतीकरण बढाउने व्यक्तिका रूपमा पनि वामदेव नै बदनाम हुनुभयो। उहाँले अच्युतकृष्ण खरेललाई हटाएर ध्रुवबहादुर प्रधानलाई आफ्नो निहित स्वार्थका निम्ति प्रहरी प्रमुख बनाउनुभएको थियो; जो प्रहरीभित्र गलत र विभाजनकारी कदम थियो। आफूले जे रोपेको हो, त्यसैको परिणाम भोग्न तयार हुनु मात्रै इमानदारी मानिन्छ। विष रोपेर अमृत सोपान गर्न त कहींकतै मिल्दैन र पाइँदैन। २०७२ सालमा संविधान जारी गर्ने क्रममा मधेसमा भएको आन्दोलन दबाउन गैरन्यायिक हत्या गराउने गृहमन्त्रीका रूपमा समेत वामदेवको नाम विकिलिक्स ले उल्लेख गरेको तथ्य सार्वजनिक नै छ। उहाँ बर्दियाका जनताले २०७४ को आम निर्वाचनमा तिरस्कार गरेको व्यक्ति हो। त्यसयता उहाँ सदैव लपलपे स्वभाव र बार्गेनिङको राजनीतिमा लिप्त रहनुभयो। स्थायी कमिटीको पहिलो बैठकमा सर्वप्रथम फरक मत ल्याएर सरकारविरुद्ध प्रहार सुरु गर्ने अस्थिरताका हिमायतीहरूको शिखण्डी पनि उहाँ नै रहेको तथ्य पनि सर्वविदितै छ। त्यसयता संगठन विभाग प्रमुख, उपाध्यक्ष, श्रीमती र आफू दुवैजना जोडी सांसद बन्दा पनि तृप्त नभएर सधैं गुटबन्दी र बार्गेनिङ गरी जनमतविपरीत पार्टी र सरकार तहसनहस पार्न सक्रिय एवं अग्रणी व्यक्ति पनि उहाँ नै रहनुभयो। खासमा उहाँलाई पच्छाउँदै र उहाँको महŒवाकांक्षाको घोडा चढेरै पुष्पकमल दाहाल र माधवकुमार नेपालले पछिल्ला कृत्य गरेको स्पष्ट नै छ। तस्कर, माफिया, घुमुवा र भ्रष्टहरूको संरक्षक र मतियार बनेर पार्टी, देश र जनताविरुद्धको घातमा संलग्न व्यक्ति यथार्थमा उहाँ नै हो; जसले बर्दिया र प्युठानका जनतालाई निर्वाचनमा धेरै झूटा आश्वासन बाँडी चुनाव जितेपछि केही पनि काम नगर्दा जनस्तरमा असन्तुष्टि बढ्नु स्वाभाविक थियो। खालि पुलिसको सलामीमा सीमित भएर गलत तŒवहरूको काखमा नाच्ने काम मात्रै उहाँबाट भइरह्यो र चलिरह्यो। आफूलाई प्रधानमन्त्रीको दाबेदार भनाएर कहिले राजाबाट प्रमाणपत्र लिएको व्यक्ति प्रधानमन्त्री हुने कानुनी व्यवस्था गर्न जुट्ने त कहिले आतंककारी नियन्त्रण गर्ने कानुन बनाउने प्रयासमा लाग्ने पनि विगतमा उहाँ नै हुनुहुन्थ्यो। कहिले प्रचण्डको पैसामा आफ्नो वासी गुट सञ्चालन गर्नसमेत लज्जाबोध नगर्ने त कहिले एक्लै बहुमत ल्याउन प्रतीक्षारत नेकपा (एमाले) लाई खुमबहादुरको लगानीमा विभाजित गरेर सिंगो कम्युनिस्ट आन्दोलनलाई घात गरेको खलपात्र पनि उहाँ नै बन्नुभयो। यस्ता असंगत, गलत र विरोधाभाषपूर्ण क्रियाकलापले उहाँको जीवन भरिपूर्ण रहेको छ। बर्दियामा उहाँ आफू र श्रीमतीपछि छोरा हरिशदेवको उत्तराधिकार कायम गर्न सक्रिय रहेको नियत उदांगो भइसकेको छ। त्यसको विरोध र प्रतिवाद गर्नेहरू अनेक दुःख र भुक्तमान खेप्न बाध्य छन्, तर खास जनमत तिनीहरूकै साथमा रहेको हुँदा जनताबाट वामदेव र उहाँको परिवार अलगअलग जस्तै बनेको छ। तस्कर र माफियाको लगानीमा विलासी जीवन बिताउने नेपाली राजनीतिको एकजना कहलिएको पात्रका रूपमा लिइने नाम वामदेवलाई मूल्य, मान्यता र मानक नै पैसा हो भन्ने राम्ररी थाहा छ। र, पैसा हिलो वा फोहोरमा जहाँ गाडिएको भए पनि दाँतले टिप्न र उपभोग गर्न कत्ति पनि अप्ठेरो नमान्ने प्रवृत्ति उहाँमा विद्यमान छ। नेपाली राजनीतिको सबभन्दा खराब, मूल्यहीन, उपयोग हुने, अस्थिर र भँडुवा व्यक्ति नै वास्तवमा वामदेव हुन्। यो रूप बदलिरहने जीवित काँचो वायुले देश, पार्टी र जनतालाई पटकपटक सताइरहेको छ। यही काँचो वायु लाई सबै अस्थिर तत्वहरूले सधैं उपयोगी शिखण्डी र हतियारका रूपमा खालि दुरुपयोग गरिरहेको तथ्य स्पष्टै छ। अहिलेको कथित एकता अभियान पनि उहाँको अर्को भ्रम थियो र हो। निष्कर्षमा, आफूले जे रोपेको हो, त्यसको परिणाम भोग्न तयार हुनु मात्रै इमानदारी मानिन्छ। विष रोपेर अमृत सोपान गर्न त कहींकतै मिल्दैन र पाइँदैन। आज वामदेव गौतमले गरिरहेको व्यवहार र क्रियाकलाप देश, जनता र पार्टीको एकता अनि अग्रगतिविरुद्धको केवल मजाक मात्रै हो। यसले उहाँलाई स्वयं एकजना फगत व्यक्ति र हास्य पात्रका रूपमा सीमित गरिरहेको छ भन्दा अत्युक्ति हुँदैन।"
तिर्खाएका उपत्यकावासीलाई मेलम्चीको सपना,"कारबाही गर्ने अधिकार भएका आयोजना कार्यान्वयन गर्ने अधिकारीले ठेकेदार कम्पनीलाई दोष देखाएर पन्छिनु राष्ट्रिय लज्जाकै विषयसमेत हो। विश्वमा जलस्रोतमा ब्राजिलपछि दोस्रो स्थानमा नेपालको नाम आउँछ। मुलुक जलस्रोतमा धनी छ भनेर हामी कहिल्यै थाक्दैनौं। तर यहाँ हिमाल र पहाडी क्षेत्र भएर सानाठूला गरी ६ हजारभन्दा बढी खोलानाला बग्ने गर्छन्। राष्ट्रका विद्यमान राष्ट्रिय गौरवका २४ आयोजनामध्ये मेलम्चीको सर्वाधिक चर्चित एव बहुप्रतीक्षित खानेपानी आयोजना निर्माण प्रारम्भको लामो समय हुँदा पनि निर्माण सम्पन्न हुन सकेको छैन्। मूलतः तत्कालीन प्रधानमन्त्री कृष्णप्रसाद भट्टराईले २०४८ सालमा मेलम्चीको पानी ल्याएर काठमाडौं उपत्यका सफा गर्ने बताएका थिए। उक्त आयोजनाको कार्य अध्ययन २०४९ सालमा सुरु भएको थियो। त्यसयता चर्चामा रहेको मेलम्ची आयोजनाको औपचारिक सुरुवात भने २०५४ सालदेखि भएको थियो। त्यसपछि २०५५ सालमा मेलम्ची खानेपानी विकास समिति गठन भयो। त्यसरी २०६५ सालमा आएर चिनियाँ कम्पनी फिफ्टिन रेलवे ब्युरोसँग चार वर्षमा कार्य सम्पन्न गर्ने गरी सुरुङ सम्झौता भएको थियो। सो सम्झोताबाट तीन वर्षमा १५ प्रतिशत मात्र कार्य सकेपछि २०६८ सालमा ठेक्का रद्द भएको थियो। त्यसरी नै चिनियाँ कम्पनीले काममा ढिलासुस्ती गरेपछि उससँगको ठेक्का प्रक्रिया तोड्दै बाँकी सुरुङ खन्न इटालियन कम्पनी कोअपेरटिभ मुरातोरी एन्ड सिमेन्टिस्टी (सीएमसी) सँग सम्झौता गरियो। यो कम्पनीले पनि सम्झौताअनुसार सन् २०१६ अक्टोबरसम्म काम सम्पन्न गरिसक्नुपर्ने हो। तर भूकम्प र नाकाबन्दीको कारण देखाउँदै समयसीमा सारियो। यो अवस्थामा सरकारले ठेकेदार कम्पनीलाई निरन्तर ताकेता गरिरहन जरुरी छ, अन्यथा आयोजनाको यो लापरबाही अझै बढेर जान सक्छ। त्यसैले पनि एकअर्कामा दोषारोपण गरेर होइन, समयमै काम सम्पन्न गर्ने विषयमा ध्यान केन्द्रित गर्दै प्रचारमा सीमित मेलम्ची आयोजनाको व्यावहारिक रूपमा कार्यान्वयन आवश्यक छ। यस्ता महŒवपूर्ण आयोजनाको कार्यान्वयनलाई प्रभावकारी बनाउन प्रधानमन्त्रीकै तहबाट ध्यानाकर्षण हुनुपर्छ। प्रधानमन्त्री र सरोकारवाला मन्त्रीले अनावश्यक उद्घाटन र समापनमा समय बिताउनुभन्दा यस्ता उपत्यकामा मेलम्चीको पानी ल्याउन निर्माण भइरहेको २७ किमि लामो सुरुङको अम्बाथानग्याल्थुम खण्डको काम लगभग सकिएको अवस्था छ भने हाल आएर पानी परीक्षण गर्ने कार्य भइरहेको छ। सरकारले २०२९ सालदेखि नै खानेपानी आपूर्तिका लागि सम्भाव्य स्रोतको पहिचानका लागि अध्ययन कार्य थालेकामा २०४१ सालमा भएको अध्ययनले उपत्यकामा खानेपानी समस्याको दीर्घकालीन समाधानका लागि मेलम्चीलगायत विभिन्न २२ वटा विकल्प पहिचान गरेको थियो। २०४९ को तुलनात्मक अध्ययनबाट आर्थिक र प्राविधिकरूपमा उत्तम विकल्पका रूपमा मेलम्ची, यांग्री र लार्के नदीबाट दैनिक कूल ५१ करोड लिटर (प्रत्येकबाट १७ करोड लिटर) पानी काठमाडौं उपत्यकामा आपूर्ति गर्न उपयुक्त हुने निष्कर्ष निकालिएको थियो। आयोजनामा एसियाली विकास बैंकले कुल लागतको झन्डै ८० प्रतिशत र नेपाल सरकारले २० प्रतिशत लगानी गरेको छ। आयोजनाको कूल लागत २७ अर्ब ७६ करोड रहेको छ। तसर्थ संघीय राजधानी काठमाडौं उपत्यकामा दैनिक ४३ करोड लिटर खानेपानीको आवश्यकता छ तर आपूर्ति भने बर्खामा १५ करोड लिटर र हिउँदमा आठ करोड लिटर मात्र भइरहेको छ। वीरशमशेरका पालादेखिको पाइप वितरण प्रणाली भएकाले करिब तीन करोड लिटर खानेपानी चुहावट हुने गरेको काठमाडौं उपत्यका खानेपानी लिमिटेडले जनाएको छ। यसरी उपत्यकामा ३० देखि ४० प्रतिशत खानेपानी चुहावट भएको सम्बन्धित क्षेत्रले जनाएको छ। २०७८ सालको सुरुवातसम्म मेलम्चीको पानी राजधानीमा वितरण गर्ने मन्त्रालयको प्रतिबद्धता छ। मेलम्ची आएपछि हिउँदमा पनि २५ करोड लिटर पानी वितरण गर्न सकिने मन्त्रालयले जनाएको छ। धारामा पानी नआए पनि ८० देखि ८५ प्रतिशत उपभोक्ताले मासिक रूपमा महसुल तिरिरहेका छन्। मुलुकमा झन्डै तीन दशकदेखिको मेलम्चीको पानी खान पाउने राजधानीवासीको सपना पूरा हुने अवस्थामा झीनो आशा पलाएको छ। खानेपानी मन्त्रालय र मेलम्ची खानेपानी विकास समितिले आवश्यक सम्पूर्ण प्राविधिक काम पूरा गरेपछि सुरुङमा पानी हालेर परीक्षण सुरु गरिएसँगै राजधानीका धारामा छिट्टै मेलम्चीको पानी झर्ने सम्भावना बढेको हो। यसरी मेलम्चीको पानी वितरण गर्न काठमाडौंमा एक सय ४४ वितरण केन्द्र निर्माण गरिएको र २६ केन्द्र तयारी हालतमा रहेको आयोजनाले जानकारी दिएको छ। पाइपलाइनमा पानी हाल्दै परीक्षण गर्दै अघि बढ्ने र पहिलो चरणमा चक्रपथभित्रका करिब ३० हजार धारामा पानी वितरण गर्न सकिने आयोजनाले जानकारी दिएको छ। लगभग दुई महिनाभित्रमा काठमाडौं उपत्यकामा मेलम्चीको पानी वितरण हुने भनाइ छ। धाराबाट मेलम्चीको पानी नखसेसम्म ढुक्क हुने बलियो आधार छैन। अहिलेलाई सुन्दरीजल जोड्ने २६ किलोमिटर लामो सुरुङमा प्रतिसेकेन्ड दुई सय ६० लिटर पानी जाने गरी परीक्षण गरिएको हो। सुरुङ भरिन करिब १६ दिन लाग्ने प्राविधिक अनुमान गरिएको छ। त्यसपछि सात दिन सुरुङभित्रको समग्र अवस्थाबारेमा अन्तर्राष्ट्रिय मापदण्डअनुसार नै प्राविधिक टोलीले निरीक्षण गर्नेछ। सबै अवस्थाको जाँचपड्ताल गरिसकेपछि सुरुङ ठीक रहेको निष्कर्ष निकाल्ने र सुन्दरीजलमा पानी झार्ने तयारीमा मन्त्रालय छ। यसरी राजधानीवासीका घरघरमा पानी पुर्याउन दुई महिनाको समयसीमा लाग्ने अनुमान उक्त आयोजनाले गरेको छ। सो आयोजनाले खानेपानीको परीक्षण गर्न न्यूनतम दुुई महिना लाग्ने जनाएको छ। मेलम्चीको पानी काठमाडौं आउन कम्तीमा पनि अझै दुुई महिना लाग्ने देखिन्छ। मेलम्ची खानेपानी समितिका अनुसार तीन चरणमा पथान्तरण गरिनेछ। पहिलो चरणमा सुरुङमा पानी पठाएर होल्ड (पथान्तरण) गरिनेछ। उक्त पानी सुरुङबाट बाहिर फालेर पुनः पथान्तरण गरिनेछ। तीन चरणको पथान्तरणपछि सुन्दरीजलमा पानी ल्याइनेछ भनि सो क्षेत्रमा कार्य गर्ने प्राविधिक विज्ञले वताएका छन्। गत फागुन १० गते मेलम्ची पानीको पथान्तरण गर्ने कार्य सुरु भएको छ। आगामी १६ दिनभित्र काठमाडौंको सुन्दरीजल पुग्ने जानकारी सम्बन्धित क्षेत्रले दिएको छ। समग्रमा गत असारसाउनतिर काठमाडौं उपत्यकामा आउने मेलम्चीको पानी विश्वव्यापी कोरोनाको महामारीले कति वर्ष लाग्ने हो यो भन्न सक्ने स्थिति थिएन। अहिले उक्त समितिको भनाइअनुसार तीन चरणको पथान्तरणपछि सुन्दरीजलमा पानी ल्याइनेछ भनी सम्बन्धित क्षेत्रका विज्ञको भनाइअनुसार सिन्धुपाल्चोकको मेलम्ची खोलादेखि काठमाडौंको सुन्दरीजलसम्मको साढे २६ किलोमिटर सुरुङ भरिन १६ दिन लाग्नेछ। लगभग दुई महिना भित्रमा काठमाडौं उपत्यकामा मेलम्चीको पानी वितरण हुने आश्वासन विभिन्न सञ्चारमाध्यमबाट प्राप्त भएको छ। अतः काकाकूल उपत्यावासीको तिर्खा मेटिएला भनेर पर्खेको झन्डै तीन दशक हुन लागिसकेको छ। आयोजना प्रगतिको कछुवा गतिले राजधानीवासीको धैर्यको बाँध टुट्न लागेको छ। राजधानीवासीलाई आयोजना सञ्चालकहरूले दिएको आश्वासन पट्ट्यारलाग्दो छ। पछिल्लोपटक आयोजनाकै तर्फबाट गएको दसैंसम्म राजधानीमा मेलम्चीको पानी आउने आश्वासन दिइएको थियो। तर मुहान र सुरुङ क्षेत्रमा भएको प्रगतिसँग मेलम्ची आयोजना नेतृत्वले दिएको आश्वासन मेल खाँदैन। सरकारले सन् २००१ मा एसियाली विकास बैंक (एडिबी) सँग ऋण सम्झौता गरी सात वर्षभित्र काठमाडौं उपत्यकामा मेलम्चीको पानी ल्याउने लक्ष्य राखेयताका १९ वर्षको प्रगति विवरणले देशको समग्र विकासको बेथितिलाई दर्शाइरहेको छ। यो गतिहीनता प्राकृतिक होइन, मानवसिर्जित हो। हदसम्मको यस्तो हेल्चेक्य्राइको जिम्मेवारमाथि कारबाही चलाउनुपर्ने हो। देशमा दण्डहीनता मौलाएका कारण आयोजना ढिला भए पनि कसैलाई जिम्मेवार ठहर्याइन्न। सन् २००७ को लक्ष्यलाई पटकपटक सार्दै २०७५७६ सालसम्ममा मेलम्चीको पानी काठमाडौंमा आउने समयसीमा परिवर्तन भइरहेको छ। त्यो समयसीमा पनि टर्दै गएको छ। अनि मेलम्ची आउला भनी काठमाडौंवासीले धुलो खाँदै पर्खिबसेकाहरूले पनि केका निम्ति धैर्यधारण गर्नुपर्ने हो, गम्भीर प्रश्न उब्जिएको छ। अतः आयोजनामा देखिएको सुस्तताका कारण सरकारदेखि आयोजनाका अधिकारीसम्मको चरम लापरबाही र अनुत्तरदायी कार्यशैली हो। तर आयोजनासँग सम्बन्धित अधिकारी सुरुङ खन्ने जिम्मा पाएको कम्पनीलाई दोष दिएर जेजसरी पन्छिने गर्छन्, त्यसले उनीहरूको अनुत्तरदायी कार्यशैली अझ प्रस्ट्याउँछ। आयोजना कार्यान्वयन गर्ने अधिकारीले ठेकेदार कम्पनीलाई दोष देखाएर पन्छिनु राष्ट्रिय लज्जाकै विषयसमेत हो। काम नगर्ने ठेकेदारलाई कारबाही गर्ने वा क्षतिपूर्ति भराउन सक्ने अधिकार आयोजना सञ्चालक अधिकारीलाई हुन्छ। आयोजनाको कार्यप्रगति अनुगमन नगरी छाड्नेलाई जवाफदेही नबनाउञ्जेल मुलुकका सबैजसो आयोजनाको हविगत यही हुनेछ। सोहीबमोजिम कार्य हुने हो भने २०७७ चैत मसान्तसम्ममा काठमाडौं उपत्यकामा पानी आइपुग्ने सम्बन्धित क्षेत्रको भनाइ पनि टरेर नजाओस्। यसरी बारम्बार मेलम्चीको पानी ल्याउने समयसीमा परिवर्तन हुनाले आश्वासन पनि दिवासपना जस्तो मात्र हुन्छ।"
महिला फुटबल टिमको प्रशिक्षकमा अस्ट्रेलियाका फिलिप्स नियुक्त,काठमाडौं : नेपाली महिला राष्ट्रिय फुटबल टिमको प्रशिक्षकमा ग्यारी फिलिप्स नियुक्त भएका छन् । अष्ट्रेलियाका फिलिप्सलाई महिला टोलीको जिम्मेवारी दिइएको हो । यसअघि एन्फाको पाँच सदस्यीय प्राविधिक समितिले फिलिप्सलाई प्रशिक्षकका लागि प्रस्ताव गरेको थियो । फिलिप्स अहिले एन्फाको प्राविधिक निर्देशकका रुपमा कार्यरत छन् । गत वर्ष नेपालमा सम्पन्न १३औँ दक्षिण एशियाली खेलकूद (साग) पछि महिला फुटबल टोलीका प्रशिक्षक हरि खड्काले राजीनामा दिएपछि उक्त पद रिक्त थियो । खड्का हाल एन्फाको महिला फुटबल विभाग प्रमुखका रुपमा कार्यरत छन्।
