शीर्षक,विवरण
न्यायाधीश नियुक्तिका अन्तरतत्व,"सर्वोच्च अदालतको न्यायाधीशमा जिल्ला न्यायाधीशमध्येबाट लैजाने प्रणाली नियमित बनाउने हो भने न्यायपालिकाको सक्षमतामा सघाउ पुग्छ २०७६ मंसिरमा सर्वोच्च अदालतको रिक्त एक न्यायाधीश पदमा नियुक्तिका लागि बस्न लागेको न्यायपरिषद्को बैठकको पूर्वसन्ध्यामा परिषद्का एक सदस्यले दिएको राजीनामा नियुक्तिसँग जोडिन पुगेपछि नियुक्तिको कार्य हुन सकेन। उच्च र सर्वोच्च अदालतको न्यायाधीश पदमा नियुक्तिको सन्दर्भ हुँदा सधैं सरोकार संस्था, व्यक्ति र वर्गहरूको चासो, सक्रियता, जिज्ञासा, टिप्पणी, प्रतिक्रिया, आलोचना र सुझावहरू सबै सँगसँगै आइरहेका हुन्छन्। न्यायाधीश नियुक्तिको कार्य अहिले त्यति असहज भएको देखिएको छैन। नेतृत्वको समयका दिन ओरालो लाग्न थालेपछि मात्र न्यायाधीश नियुक्तिमा अड्चनको क्रिया सुरु हुने गर्छन्। न्यायाधीश कस्तो नियुक्त हुन पर्ने भन्ने विषयमा उपलब्ध भएमध्ये अधिकतम योग्य, स्वतन्त्र, निष्पक्ष, सक्षम र आचरणमा राम्रो भएका व्यक्तिहरूबाट नियुक्ति गरिनुपर्छ भन्ने स्थापित सिद्धान्त रहेका हुन्छन्। हामीले आफ्नै र आफ्नै दायराको योग्य र सक्षम व्यक्तिलाई नियुक्तिका लागि सोच राख्ने गरे पनि राज्य विशेषतः कानुन र न्यायसँग सम्बन्धित र न्यायका उपभोक्ताका क्षेत्रबाट कस्ता न्यायाधीश नियुक्तिको अपेक्षा गरिएको हुन्छ ? त्यो महत्वपूर्ण हुन जान्छ। सिद्धान्ततः र सरोकार वर्गले न्यायाधीश सक्षम, स्वतन्त्र, निष्ठावान् र शुद्ध आचरण भएका व्यक्तिमध्येबाट नियुक्ति गरिनुपर्छ भन्ने विचार राखिरहेका हुन्छन्। न्यायाधीश नियुक्तिमा राज्यको विभिन्न शक्तिदेखि संस्थाभित्र र बाहिरका सरोकार व्यक्तिहरूको चाहनाले पनि प्रभाव, जिज्ञासा र निगरानी राखिरहेको हुन्छ। न्यायाधीश नियुक्तिमा राजनीतिक हस्तक्षेप हुने गरेको छ र भयो भन्नेसम्मका टिप्पणी पनि आएका छन्। न्यायाधीश नियुक्ति निष्पक्ष र स्वतन्त्र रूपमा हुन सकेन भनेर न्यायाधीश नियुक्तिमा परिषद्को संरचना र प्रधानन्यायाधीशलाई पनि दोष दिने गरिन्छ। न्यायाधीश नियुक्तिमा प्रधानन्यायाधीश अलि बढी हावी भए भनेर उनको यो शक्तिमा नियन्त्रण गर्न २०६३ सालको अन्तरिम संविधानमा न्यायपरिषद्को संरचनामा परिवर्तन गरी न्यायाधीशको सदस्य संख्यामा कमी बनाइयो। अन्तरिम संविधान प्रायशः सबै कानुन व्यवसायीको पृष्ठभूमिको व्यक्तिबाट नै बनाइएको हो। अन्तरिम संविधानले व्यवस्था गरेको परिषद्को संरचनालाई नै २०७२ सालको संविधानले निरन्तरता दियो। परिषद्को यो संरचनापछिको केही वर्षदेखि न्यायाधीश नियुक्तिको कार्य कसरी हुने गरेको छ ? हामीले अनुभव गरेका र बुझेका नै छौं। परिषद्को संरचनाले नै सहमतिविना न्यायाधीश नियुक्ति हुन कठिन बनाएको छ। २०६३ सालमा अन्तरिम संविधानमा न्याय परिषद्को संरचनालाई सुधार गर्ने कानुन व्यवसायीले नै नयाँ संविधान जारी भएलगत्तौको न्यायाधीश नियुक्तिउपरको उजुरीमा प्रतिरक्षा गर्न र २०७५ सालको न्यायाधीश नियुक्तिउपर निवेदक बन्नुपरेको अवस्थाले न्यायपरिषद्को त्यस्तो संरचना बनाउनुको आसय र साथै उसले गर्ने गरेको र गर्नुपरेका न्यायाधीश नियुक्तिको कार्य शैलीलाई समेत स्पष्ट पार्छ। न्यायाधीश नियुक्तिको कार्य कति स्वार्थ र महत्वको हुने रहेछ ? र न्यायाधीशमा नियुक्ति हुने र नहुनेमा विभिन्ना स्वार्थ र शक्तिले कस्तो भूमिका खेलिरहेका हुन्छन् भन्ने तथ्यलाई विगतका विभिन्न घटनामध्ये विशेषतः दुईतीन घटनाले बढी प्रस्ट पार्छ। केही वर्षअघि सर्वोच्च अदालतमा कार्यरत न्यायाधीशभन्दा बढी न्यायाधीश पद रिक्त हुँदा पनि नियुक्ति हुन नसक्नु, अन्तरिम संविधानद्वारा नियुक्त परिषद्का दुई सदस्यको बाँकी पदावधिबारे नियतवश नयाँ संविधानमा स्पष्टतः उल्लेख नगरेकोमा त्यसबारे संविधानले केही नबोलेको भनी दुईजना परिषद् सदस्यलाई पदावधि बाँकी छँदै उडाइदिएर अध्यक्षसहित तीनजना सदस्यबाट मात्र र नयाँ संविधान आएपछि पनि परिषद्को एकजना वरिष्ठ न्यायाधीशको सदस्यमा केही दिनमै हुने आगमनले नियुक्तिमा अप्ठ्यारो पर्न सक्ने ठानी दुई सदस्यको अनुपस्थितिमा नै न्यायाधीश नियुक्ति गरिनुलाई बुझ्न सकिन्छ। न्यायाधीश कानुन र संविधानको सैद्धान्तिक र सारवान् पक्षको जानकार भएर मात्र हुँदैन, कार्यविधि कानुन र फैसला कार्यान्वयनका पक्षमा पनि त्यत्तिकै प्रखर र सबल हुन आवश्यक छ। यिनै समयकालबाटै व्यवस्थित र प्रायोजित तरिकाले न्यायाधीश नियुक्ति गर्ने शृंखला सुरु भएको हो। एक समयकालमा राम्रा ठहर्याएर पिक अप गरिएकाहरू अर्को समयकालमा त्यसअगाडिको न्यायाधीश पदमा पुनः नियुक्ति हुन नसकेर अवकास भएका उदाहरण पनि छन्। पिक अप भएका भन्दा छाडिएकाहरूको पक्षमा पछि समय बलियो बन्न पुग्दा यस्तो हुन गएको हो। ती तथ्यलाई आज पनि संस्मरण गरिँदै आइएको छ। यो अवस्थाले न्यायाधीश नियुक्तिमा सक्षमता र आचरण राम्रो भएर मात्र पनि पुग्दो रहेनछ, समय पनि सधैं आफ्नो पक्षमा भइरहनुपर्ने देखिन्छ। न्यायाधीश नियुक्तिमा २०६८ सालदेखिको यो चक्र हेर्दा न्यायाधीशमा नियुक्ति हुनु र नहुनुमा कुनै एउटा तत्वको मात्र भूमिका एवं स्थान हुने नभई वरिष्ठता, सक्षमता र आचरण प्रमुख स्थानमा हुने भए पनि उमेर, स्वभाव र समयअनुसारको सम्बन्ध, शक्ति र लबी आदिले पनि कतै न कतै भूमिका खेलेको र प्रभाव पारिरहेको हुन्छ। न्यायाधीश नियुक्ति हुन खोज्ने अधिकांश उम्मेदवारले यी सबै कला र तथ्यहरू जानेबुझेका नै हुन्छन्। यीबाट टाढा भएका स्वतन्त्र व्यक्ति नियुक्तिमा पनि टाढा नै हुने गर्छन्। यस्तो प्रवृत्तिमा पनि त्यही समयकालदेखि नै देखिन लागेको हो। यो प्रवृत्तिलाई परिषद्को संरचनाले नै ठाउँ बनाइदिएर हरेकपटकको नियुक्तिको समयमा विविध कारणबाट प्रवेश हुने गरेको हुँदा त्यस्ता प्रवृत्तिका शृंखला एकपछि अर्को थपिँदै गएका हुन्। न्यायाधीश नियुक्तिमा सिद्धान्त र कार्यगत व्यवहारबीच तारतम्य मिल्न कठिन हुन्छ। हामी सक्षम र स्वतन्त्र न्यायपालिकाबारे सिद्धान्तमा जे पढेका र बुझेका हुन्छौं, त्यसलाई यही परिवेश र अवस्थामा मिलाएर बुझ्नुपर्ने हुन्छ। न्यायाधीश नियुक्ति गर्दा संस्थाभित्र र बाहिरबाट विभिन्न दृष्टिकोण अगाडि आइरहेका हुन्छन्। केडरमा कसैको चाहनाको व्यक्ति तल भए माथिको व्यक्तिलाई खराब भएको भन्नेहरू र आफ्नालाई असल ठान्ने र छ भनी प्रस्तुत गरिदिने, कोही खास सिद्धान्त नजिककालाई चाहने, कोही अन्य सिद्धान्तवाला नभए हुन्थ्यो भन्ने, कोही जाति र भूगोलविशेषलाई जोड दिने र कोही केडरबाट मात्र वा बढी नियुक्त हुनुपर्छ भन्ने विचार आइरहेका हुन्छन्। विगतको एक महत्वपूर्ण समयकालमा पुनरावेदन तहबाटै एकैचोटि सर्वोच्चमा नियुक्तिका लागि प्रयासरत रहँदा हुन नसकेको चर्चा पनि चलेको थियो। त्यसयता न्यायाधीशमा पर्याप्त अनुभव र समय नहुँदै पनि न्यायाधीश बाहिरबाट नियुक्ति भएको तीन वर्षकै हाराहारीदेखि नै फट्को मार्न खोज्ने महत्वाकांक्षा र प्रवृत्ति बढिरहेको छ। पछिको समयमा पावर प्वाइन्टको अभ्यासले आवश्यक अनुभव र समयले परिपक्व नहुँदै अस्वाभाविक रूपमा मूल्यांकनका आधारमा स्थान बनाउन सघाउ पुर्याइरहेको छ। यो महत्वाकांक्षा संस्थाभित्रका न्यायाधीश, कानुन व्यवसायी र राजनीतिक शक्तिमार्फत पूरा गर्ने अदृश्य र अस्वस्थ कसरत गर्ने गरेका गन्धहरू पनि आउने गरेका हुन्छन्। हरेक तहमा फट्को मार्न खोज्ने प्रवृत्तिलाई मूल्यांकन गरेर अनुभवको समयका आधारमा प्र श्रय दिनुपर्ने हुन्छ। एकैचोटि पुनरावेदन वा उच्च अदालतमा प्रवेश गरेकाहरूमा बढी यस्तो प्रवृत्ति देखिएको छ। यिनीहरूमा पद्धतिमा बसेर अगाडि बढ्ने धैर्य देखिँदैन। समय आफ्नो पक्षमा रहेको वा बनाउन सकेको अवस्थामा फट्को मार्ने सोचमा रहिरहेका हुन्छन्। असाधारण वा विशेष कार्यशैली र क्षमता भएकाहरूलाई संस्था स्वयंले मूल्यांकन गरेर आवश्यक समय व्यतीत भएपछि पिकअप गर्न सक्छ भन्नेमा विश्वस्त र ढुक्क रहने अवस्था नहुँदा यस्ता प्रवृत्ति बढ्न लागेका हुन्। व्यक्तिले आफ्नो स्थानमा रहेर पनि संस्थालाई निःस्वार्थ सहयोग गर्ने पुनीत सोचाइप्रति प्रतिबद्ध रहने धैर्यको अभाव रहेको पाइन्छ। न्यायिक नेतृत्वसम्मको मार्ग निर्धारण गरी पुनरावेदन र उच्च अदालतको न्यायाधीशमा प्रवेश गरेका र गराइएकाहरू सर्वोच्च अदालतको न्यायाधीश नियुक्तिको अवस्थाले यतिखेर रनभुल्लमा परेका छन्। न्यायाधीश नियुक्ति संविधानबमोजिम हुने भए पनि सिद्धान्तले मात्र भन्दा सिद्धान्तसहितका आफ्नै नजिकको मानिसले मात्र प्राथमिकता पाउने हुँदा नियुक्तिबाट बीचबीचमा यस्तो अवस्था सिर्जना हुन गएका हुन् र हुने गर्छन्। नियुक्तिमा इच्छा राख्नेहरूको आफू योग्य, सक्षम र असल छु मात्र नभनी फलानो खराब छ, उसको नियुक्ति हुनु हुँदैन भन्ने प्रवृत्ति पनि रहेको हुन्छ। कुनै पनि तहको न्यायाधीश नियुक्तिमा आफू हुने पूर्वाधार बनिनसकेको भए पनि अरूको नियुक्ति र वृत्ति विकास हुने सम्भावना रोक्ने प्रवृत्ति पनि सँगसँगै अघि बढिरहेको हुन्छ। आफू हुने र अरू नहुने कसरतका लागि कोही मिडियाको सम्पर्कमा पनि रहने गरेका हुन्छन्। हामी न्यायाधीश नियुक्तिका अनेक मापदण्ड, आधार र सिद्धान्तका कुरा गर्छौं, गर्नु, गर्दै जानु र गरिरहनु पनि पर्छ। नियुक्ति गर्ने समयसम्म विविध कारक तत्वहरूले न्यायाधीश नियुक्तिको परिवेश र परिस्थिति बनाइरहेको हुन्छ। सेवाभित्रबाट विशेषगरी वरिष्ठता, सक्षमता र आचरण हेर्ने गरिन्छ भने सेवा बाहिरबाट व्यावसायिक सक्षमता हुने भए पनि सिद्धान्त र उमेरमै गम्भीर भई यसैमा जोड गर्ने गरिन्छ। यस्तैयस्तै परिवेशबाट केही मापदण्ड र आधार समातेरै सहमतिबीच न्यायाधीश नियुक्ति गर्नुपर्ने हुन्छ। न्यायाधीश नियुक्ति हुने समयमा के आधार र मापदण्ड बन्छ, कुनै निश्चितता हुँदैन। कुनै समयकालमा उमेरको हदबाट अवकाश हुन लागेका व्यक्तिलाई अनुभवको कारणले सर्वोच्च न्यायाधीशमा नियुक्ति गरियो, कुनै समयकालमा उमेर अवधि कम रहेकाले नियुक्ति हुन सकिरहेको हुँदैन। लबी पनि महत्वपूर्ण धारका रूपमा प्रस्तुत भइरहेको हुन्छ। आफ्नै सोच, विचार, क्षेत्र, धार, जाति र समूहका व्यक्तिलाई नियुक्तिका लागि केन्द्रित रहने र सिफारिस गर्ने प्रचलन पनि रहेको हुन्छ। लबी सबै समयकालमा निरन्तर हुन सकेन भने लबीका व्यक्तिको अगाडिका नियुक्तिमा पनि क्रमभंगता वा केही समयका लागि स्थिर रहने गरेको छ। एक समयकालमा सेवाभित्र र बाहिरबाट ६३ र ३३ प्रतिशतमा हुने गरेको न्यायाधीश नियुक्ति साँघुरिँदै ५०५० प्रतिशतमा हुन लागेको छ। केडरका न्यायाधीश चाँडो अवकाश हुने भएकाले उनीहरूको संख्या कम भइराखेको छ। उच्च र सर्वोच्चको न्यायाधीशमा केडरबाटै बढी नियुक्ति हुनुपर्ने भन्ने कानुन व्यवसायी र न्यायका उपभोक्ताहरूको भनाइ रहने गरेको छ। एक समयकाल यस्तो थियो, केडरका न्यायाधीश पुरातन र परम्परावादी हुने भएकाले उनीहरूबाट न्याय सम्पादन कार्यमा स्वच्छता नभई स्वच्छन्दता र विकृति हुन गएकाले न्यायपालिकाको शुद्धता मानवाधिकार, मौलिक हक र स्वतन्त्रता संरक्षणका लागि बारबाट न्यायाधीश नियुक्ति गर्नुपर्छ भन्ने आवाज आइरहन्थ्यो। यतिखेर उच्च अदालतमा बाहिरबाट जिल्ला न्यायाधीशभन्दा पनि अनुभव र उमेर कम भएका न्यायाधीश नियुक्ति बढी र केडरका न्यायाधीशबाट कम हुन गइरहेकाले न्याय सम्पादन कार्यमा परिपक्वता, गम्भीरपन, सन्तुलन र निश्चिन्तता हुन सकेको पाइँदैन भन्ने न्यायका उपभोक्ता, सरोकार र कानुन व्यवसायी वर्गहरूको प्रतिक्रिया हुने गरेको छ। सर्वोच्चमा कार्य पन्छाउने प्रवृत्ति छ। खासखास प्रकारका सार्वजनिक हित र बन्दी प्रत्यक्षीकरणका रिट निवेदनबाहेक अन्य रिट र मुद्दामा सर्वोच्च पनि प्रायशः अनुदार रहने गरेको छ भन्ने भनाइ खासगरी कानुन व्यवसायी वृत्तबाट आइरहेको छ। यो भने विविध पक्षबाट बहस र विश्लेषणको बेग्लै विषय हुन सक्छ। सबै क्षेत्रबाट नियुक्त भएका न्यायाधीशमा विभिन्न प्रकृतिका केही असल पक्ष र केही कमीकमजोरीसमेत हुने भए पनि मुख्यरूपमा न्याय सम्पादन कार्यले न्यायपालिकालाई सक्षम, स्वतन्त्र र सुदृढ बनाउनमा सघाउ पुग्नुपर्ने हुन्छ। न्यायाधीश नियुक्तिमा विशेष स्थानका लागि अति चासो र सरोकार रहिरहेको हुन्छ। इतिहासको एक कालखण्डको शासक वर्गमा जन्मनेबित्तिक्कै जर्नेल हुने प्रणाली समान न्यायिक विशेष स्थानका लागि विशेष वर्ग र शक्तिको व्यक्ति मात्र हुन सक्ने अवस्था र परिस्थिति स्थायी बन्दै गइरहेको छ। यो एक प्रकारको न्यायाधीश नियुक्तिको रणनीतिक योजनाअन्तर्गत नै पर्ने भएको छ। समावेशी सिद्धान्तका आधारमा सबै लिंग, जाति, धर्म, सिद्धान्त, भौगोलिक क्षेत्र, सीमान्तकृत र अल्पसंख्यक समुदायका व्यक्तिबाट पनि प्रतिनिधित्व हुने गरी न्याय, न्यायाधीश सेवा र बाहिर कानुन व्यवसायी र कानुनवेत्ताबाट उच्च र सर्वोच्च अदालतको न्यायाधीशमा नियुक्ति गर्ने संवैधानिक प्रावधान भए पनि न्यायाधीश नियुक्तिका माध्यमबाट न्यायपालिका कसरी सक्षम, स्वतन्त्र र सुदृढ बन्छ ? र न्यायका उपभोक्ता, सरोकार वर्गलगायत सबै समुदायको न्यायपालिकाप्रतिको आस्था र विश्वासमा कसरी अभिवृद्धि र कायम रहन सक्छ ? त्यसतर्फ संवेदनशील भइरहन जरुरी देखिन्छ। सेवाभित्रका न्यायाधीशहरू माथिल्लो अदालतको न्यायाधीश नियुक्तिको पद्धतिमा रहनुपर्ने र सेवा बाहिरबाट सर्वोच्चमा उमेर हेरेर नियुक्ति हुने दुवै पद्धतिबीच समानता र समन्याय हुन सकेको देखिँदैन। सेवाभित्रबाट आवश्यक समय अनुभव र उमेर कम भएका बढी सक्षम व्यक्तिलाई नियुक्तिमा पिकअप गर्दा पनि मूल्यांकनका आधारमा निष्पक्ष हुन सकेन भने आफ्ना, सम्बन्धका, लबी र शक्तिका व्यक्तिले प्राथमिकता पाउन सक्ने हुँदा त्यहाँ पनि विकृति प्रवेश भई पक्षपात भयो भन्ने र पिकअप नियुक्तिमा नहुनेहरू हुनेभन्दा केमा कमी छौं र छन् भन्ने दृष्टिकोणबाट आलोचना र टिप्पणी हुन थाल्छन्। जिल्ला न्यायाधीशबाट उच्च अदालतमा नियुक्त गर्दा र सेवाभित्र र बाहिर सबै क्षेत्रबाट पुनरावेदन र उच्च अदालतमा नियुक्त भएका न्यायाधीशमाथिको तहको न्यायाधीश पदमा नियुक्तिका लागि पद्धतिमै रहँदा न्यायपालिकालाई सक्षम र सुदृढ बनाउने मार्ग भने कमजोर भइराखेका छन्। न्यायाधीश कानुन र संविधानको सैद्धान्तिक र सारवान् पक्षको जानकार भएर मात्र हुँदैन, कार्यविधि कानुन र फैसला कार्यान्वयनका पक्षमा पनि त्यत्तिकै प्रखर र सबल हुन आवश्यक छ। पुनरावेदन र उच्च अदालतसम्ममा नै प्रशस्त अनुभव र तालिम लिइसक्ने हुँदा यो तहको अदालतमा उच्च अधिकृत, कानुन व्यवसायी र कानुनबेत्ताबाट नियुक्त भएका न्यायाधीशहरूको न्याय सम्पादन कार्य परिपक्व र सबल हुँदै गइरहेको हुन्छ। दुवै तहमा केडरबाट ५० प्रतिशतभन्दा बढीको हाराहारीमा न्यायाधीश नियुक्त गर्दै जान सके न्याय सम्पादन कार्यमा बढी निश्चिन्तता हुन्छ भन्ने प्रतिक्रिया पनि आइरहेका छन्। जिल्ला न्यायाधीशबाट सर्वोच्चको न्यायाधीशमा पुग्ने सम्भावना कम हुँदै गइरहेको तथ्यप्रति पनि समयमै गम्भीर बन्न जरुरी छ। जिल्ला न्यायाधीशमध्येबाट पनि सर्वोच्चको न्यायाधीशमा नियमित रूपमा लैजाने हो भने न्यायापालिकाको सक्षमतामा सघाउ पुग्न जान्छ। उच्च अदालतमा जिल्ला न्यायाधीश, न्यायसेवाका उच्च अधिकृत, कानुन व्यवसायी र कानुनवेत्ताबाट नियुक्त भएका न्यायाधीशहरूमध्येबाट नै प्रधानन्यायाधीश हुने पूर्वाधारसहित सर्वोच्च अदालतमा न्यायाधीश नियुक्ति गर्न सके न्यायपालिका बढी सक्षम र सुदृढ बन्न जान्छ। यसकारणले विभिन्नक क्षेत्रबाट उच्च अदालतमा नियुक्त भएका न्यायाधीशमध्ये बढी सक्षमलाई र कमसे कम ५० प्रतिशत जिल्ला न्यायाधीशबाट तहतहगत हुँदै सर्वोच्चको न्यायाधीश पदमा नियुक्त गर्न र त्यति संख्याका न्यायाधीश निरन्तर रूपमा कायम राखिरहन सके न्यायापालिकाको सक्षमता र सुदृढीकरणका लागि बल पुग्न जान्छ। न्यायाधीश नियुक्ति जसरी गर्दा पनि केही न केही टिप्पणी भइहाल्ने हुँदा न्यायाधीश नियुक्ति सन्दर्भका सबै प्रतिक्रिया, टिप्पणी र जिज्ञासा धेरै हदसम्म सम्बोधन गर्न सके उपयुक्त हुन जान्छ। केसी सर्वोच्च अदालतका न्यायाधीश हुन्।"
ओलीको राजीनामा मागको अन्तर्य,"नेपालको कुनै पनि सरकारले नेपालको राष्ट्रियताका पक्षमा केही अडान लिएमा त्यो भारतका लागि सधैं असह्य हुन्छ मदन भण्डारीको जन्मजयन्तीका अवसरमा प्रधानमन्त्री केपी ओलीले दिएको अभिव्यक्ति तथा नेकपाको स्थायी समितिको बैठकमा पार्टीको अध्यक्ष र प्रधानमन्त्री दुवै पदबाट केपी शर्मा ओलीको राजीनामाका लागि उठेको आवाजले नेकपाका लागि मात्र होइन, देशको तात्कालिक राजनीतिमा समेत गम्भीर अर्थ र महत्व राख्छ। यो कुरामा सत्यता छ कि प्रधानमन्त्री ओलीलाई पदबाट हटाउन भारतले पूरा शक्ति लगाइरहेको छ। खासगरी कालापानी, लिम्पियाधुरा र लिपुलेकलाई नेपालमा देखाएर नक्साको प्रकाशन तथा भारतीय सेना कालापानीबाट हटेर जानुपर्छ भन्ने प्रधानमन्त्री ओलीले संसद्मा दिएको अभिव्यक्ति भारतका लागि असह्य भएको छ। भारतले नेपालमा सधैं त्यसको दलाली गर्ने सरकार नै देख्न चाहन्छ। नेपालको कुनै पनि सरकारले नेपालको राष्ट्रियताका पक्षमा केही अडान लिएमा त्यो भारतका लागि सधैं असह्य हुन्छ। राजा महेन्द्रका समयमै भारतीय सेना कालापानीमा आएर बसेको थियो। राजा महेन्द्र वा त्यसपछि नेपालमा बनेका कुनै पनि सरकारले कालापानीसहितका भूभागमा नेपालको दाबी गर्ने, ती भूभागलाई नेपालमा देखाएर नक्सा प्रकाशित गर्ने वा कालापानीबाट भारतीय सेना हट्नुपर्छ भनेर आवाज उठाउने गरेको थिएन। ओली सरकारका त्यस प्रकारका कदम भारतका लागि असह्य हुनु कुनै आश्चर्यजनक घटना होइन। त्यसैले उनीहरू ओलीलाई प्रधानमन्त्री पदबाट हटाएर उनलाई दण्डित गर्न चाहन्छन्। अहिले नेकपा स्थायी समिति बैठकमा प्रधानमन्त्री र पार्टी अध्यक्ष दुवै पदबाट ओलीको राजीनामाका लागि आवाज उठेको छ। तर त्यो त्यस प्रकारको विरोध भारतको ओलीलाई हटाउन षड्यन्त्रकै अंग हो भनेर पूरै निष्कर्ष निकाल्नु सही हुने छैन। पूर्वएमाले र माओवादी केन्द्र मिलेर वर्तमान नेपाल कम्युनिस्ट पार्टी (नेकपा) गठन भएदेखि नै त्यससित सम्बन्धित एक वा अर्काे प्रकारले लगातार अन्तरविरोध चल्दै आएको छ। त्यसका लागि ओलीको गलत प्रकारको कार्यशैली, मुख्यतः उनको व्यक्तिवादी र स्वेच्छाचारी शैली पनि काफी हदसम्म जिम्मेवार छ। त्यस प्रकारको कार्यशैली खालि संगठनको कार्य सञ्चालनमा मात्र होइन, सरकारको कार्य सञ्चालनमा पनि देखा पर्ने गरेको छ। उनले कुनै पनि कार्य आफ्नो संगठनमा सामूहिक प्रकारले निर्णय गराएर भन्दा व्यक्तिगत प्रकारले निर्णय गर्ने गरेको देखिन्छ। कतिपय अवस्थामा आफ्नो संगठनले गरेका निर्णयलाई पनि उनले उपेक्षा गरेर जाने गरेका छन्। सरकार सञ्चालनमा पनि उनका नीति र कार्यशैली गलत रूपमा देखा पर्ने गरेका छन्। उदाहरणका लागि देशमा बढ्दै गएको भ्रष्टाचारका काण्डहरूमा छानबिन गर्ने वा दोषीहरूलाई सजाय दिनेभन्दा उनले त्यस प्रकारका काण्डहरूको पक्षपोषण गर्ने गरेको देखिन्छ। कहाँसम्म भने सम्पूर्ण देश कोरोना भाइरसको सिकार भइरहेको अवस्थामा पनि त्यसका लागि आवश्यक पर्ने स्वास्थ्य सामग्री खरिदमा भएको भ्रष्टाचारका काण्डहरूमा पनि उनले पक्षपोषण गर्नेतर्फ नै जोड दिएको पाइन्छ। त्यस प्रकारका कार्य प्रणालीका कारणले देशमा र उनको संगठनभित्र पनि उनको विरोध बढ्दै गएको छ। त्यही प्रकारको पृष्ठभूमिमा यतिखेरको नक्सा प्रकारणका कार्य मात्र होइन, पहिल्यैदेखि नै स्थायी समितिका सदस्यहरूले ओलीको प्रधानमन्त्री पदबाट राजीनामाको माग गर्दै आएका थिए। नेतृत्वका लागि प्रतिस्पर्धा वा त्यो कारणले उनीहरूभित्र बढिरहेको गुटबन्दी पनि ओलीको प्रधानमन्त्री र अध्यक्ष दुवै पदबाट राजीनामाको मागको अर्काे पूरक कारण हुन सक्छ। ओलीलाई प्रधानमन्त्री पदबाट हटाउने भारतीय साम्राज्यवादको प्रयत्न तथा नेकपाभित्र उनलाई प्रधानमन्त्री र अध्यक्षबाट हटाउने आवाज दुवै दुई बेग्लाबेग्लै परिस्थिति वा घटनाक्रमको विकासका परिणाम हुन्। तैपनि यो सम्भावनालाई अस्वीकार गर्न सकिँदैन कि भारतले ओलीलाई हटाउने आफ्नो उद्देश्य पूरा गर्न नेकपाभित्र चलिरहेको अन्तरविरोध पनि उपयोग गर्ने प्रयत्न गर्ने छ। तर त्यो कारणले नेकपाभित्र ओलीलाई हटाउन उठिरहेको विरोधको स्वर भारतीय साम्राज्यवादको ओलीविरोधी षड्यन्त्रको नै एउटा अंग हो भनेर निष्कर्ष निकाल्नु सही हुने छैन। नेपालको राष्ट्रियताका पक्षमा केही अडान लिएकाले नै वा भारतीय साम्राज्यवादको दबाबका अगाडि आत्मसमर्पण गर्न अस्वीकार गरेकाले भारतले पहिले पनि त्यो बेलाको एमाले र माओवादी गठबन्धनको सरकारमा फुट पारेर ओली सरकारलाई अपदस्थ गरेको उदाहरण हाम्रो अगाडि छ। त्यसबेला ओली सरकारले एकातिर भारतको इच्छाविपरीत चीनसित सम्बन्ध स्थापित गरेकाले र अर्कातिर भारतका अगाडि पूरै आत्मसमर्पण गर्न अस्वीकार गरेकाले नै त्यसलाई अपदस्थ गराइएको थियो। त्यो बेला ओली सरकारलाई दण्ड दिनका लागि नै नेपालविरुद्ध नाकाबन्दी पनि लगाइएको थियो। यतिखेर ओली सरकारलाई अपदस्थ गर्ने भारतको नीति त्यही पुरानो कार्यनीतिको नयाँ रिहर्सल हो। तर त्यो बेला र अहिलेको अवस्थामा भएको एउटा महत्वपूर्ण परिवर्तनप्रति हाम्रो ध्यान जानुपर्ने छ। त्यो बेला एमाले र नेकपाका अर्थात् दुइटा विरोधी संगठनको गठबन्धन बनेको थियो। त्यसकारण तीमध्ये कुनै एउटा पक्षलाई उचालेर वा फुटाएर सरकारलाई अपदस्थ गर्न सजिलो थियो। तर अहिले ठीक त्यही प्रकारको स्थिति छैन। अहिले ती दुवै संगठन मिलेर एउटा संगठन बनेको छ र सरकारको संसद्मा अत्यधिक बहुमत छ। त्यसकारण यतिखेरको अवस्थामा पहिलेजस्तो ओली सरकारलाई सजिलैसित अपदस्थ गर्नु भारतलाई सजिलो छैन। त्यसकारण भारतको बढी आशा नेकपाभित्र चलिरहेको अन्तरविरोधमाथि नै टिकेको छ। नेकपा अहिले औपचारिक रूपमा एउटा संगठन बनेको छ। तर त्यो उनीहरूबीचको एकता वास्तविकभन्दा बढी औपचारिक प्रकारको छ। सारमा भन्ने हो भने उनीहरूका बीचमा एकीकरणपछि पनि त्यो कहिल्यै पनि एउटा पार्टी बनेको छैन। त्यहाँ सधैं गुटउपगुटका बीचमा द्वन्द्व चल्ने गरेको छ। यद्यपि त्यसको स्वरूपमा केही परिवर्तन हुने गरेको छ। उदाहरणका लागि त्यसभित्र पहिलेका एमाले वा माओवादी केन्द्र बेग्लाबेग्लै कित्ताबन्दीका रूपमा विभाजित हुने गरेका छैनन् र उनीहरूका बीचमा एकअर्कामा घुलमिल हुने भएर गुटबन्दीका प्रवृत्ति देखा पर्ने गरेका छन्। जे होस्, उनीहरूबीचको त्यस प्रकारको अन्तरविरोध वा गुटबन्दी उनीहरूको एउटा गम्भीर प्रकारको कमजोरी हो। त्यसबाट खालि भारतले मात्र होइन, नेपालका विभिन्न प्रतिगामी शक्तिहरूले पनि फाइदा उठाउन सक्छन्। हामीले पहिलेदेखि भन्दै आएका छौं कि नेकपा अब कम्युनिस्ट पार्टी रहेको छैन। माक्र्सवादीलेनिनवादी सिद्धान्त र चरित्र मात्र होइन, माक्र्सवादीलेनिनवादी संगठन प्रणालीबाट पनि त्यसको विचलन भइसकेकाले अब त्यसले कम्युनिस्ट पार्टीको हैसियत राख्दैन। तैपनि त्यो एउटा देशभक्त, जनतान्त्रिक र वामपन्थी शक्ति हो भन्ने विश्लेषण छ, तर अत्यन्त ढुलमूल, अवसरवादी र सम्झौतापरस्त प्रकारको। त्यसको त्यस प्रकारको ढुलमूल, अवसरवादी र सम्झौतापरस्त चरित्र हुँदाहुँदै गणतन्त्र र धर्मनिरपेक्षताबारे त्यसले लिएको अडान सकारात्मक छ। त्यसले लिम्पियाधुरा, कालापानी, लिपुलेक तथा नेपाली पुरुषसित बिहे गर्ने विदेशी महिलालाई सात वर्षपछि नै अंगीकृत नागरिकता दिनेबारे लिएको अडान त्यसका सकारात्मक पक्ष नै हुन्। त्यसैले हामीले नेकपालाई दुस्मन शक्ति होइन, एउटा मित्र शक्तिका रूपमा नै लिएका छौं र त्यसको सरकारलाई पनि समर्थन गर्ने हाम्रो नीति रहेको छ। हाम्रो यो पनि स्पष्ट दृष्टिकोण छ कि देशको अहिलेको विशिष्ट राजनीतिक परिस्थितिमा नेकपा फुट्नु हुँदैन र उनीहरूको एकता कायम रहनुपर्छ। उनीहरूमा हुने कुनै पनि फुटको असर सरकारको स्थायित्वमा पर्ने छ र नेकपाको सरकारमा हुने फुटले देशमा खालि राजनीतिक अस्थिरताको स्थिति मात्र देखा पर्ने छैन। तर देश प्रतिगमनतिर जाने, राष्ट्रिय विखण्डनको परिस्थिति उत्पन्न हुने तथा देशमा भारतीय वा अमेरिकी साम्राज्यवादको प्रत्यक्ष प्रभाव पर्ने पनि सम्भावना हुनेछ। त्यसकारण हामीले नेकपालाई कम्युनिस्ट पार्टी नमाने पनि देशका तात्कालिक बृहत्तर राष्ट्रिय हितमाथि ध्यान दिँदै त्यसको एकतामा जोड दिँदै आएका छौं र अहिले पनि दिन्छौं, निश्चय नै त्यसका सबै गलत नीति र कार्यशैलीका विरोधको संघर्षका नीति कायम राख्दै। नेकपाले गणतन्त्र र धर्मनिरपेक्षताबारे जति स्पष्ट र दृढ अडान लिएको छ, त्यही प्रकारको अडान राष्ट्रियताका पक्षमा लिएको छ भन्ने हाम्रो दृष्टिकोण छैन। एमसीसीबारे ओली सरकारले लिएको अडानबाट त्यो कुरा स्पष्ट भइसकेको छ। ओली सरकारको पूरा जोड त्यसलाई पारित गर्नेतिर नै थियो। तर नेकपाभित्रको एउटा ठूलो पंक्तिले यसविरुद्ध अडान लियो। एमसीसीविरुद्ध देशमा वामपन्थी र देशभक्त शक्तिहरूको पनि देशव्यापी आन्दोलन बढ्यो र त्यसको परिणाम यो भयो कि निर्धारित समयभित्र त्यसलाई संसद्द्वारा पारित गराउनु ओली सरकारका लागि सम्भव भएन। एमसीसीबारे स्वयं नेकपाभित्रबाट पनि ओली सरकारमाथि परेको दबाबबाट पनि नेकपा एउटा देशभक्त, जनतान्त्रिक वामपन्थी शक्ति हो र त्यसलाई हामीले दिएको समर्थन सही छ भन्ने पुनः प्रस्ट भएको छ। एमसीसी वा नेपाली पुरुषसित बिहे गर्ने वैदेशिक महिलालाई सात वर्षपछि मात्र नागरिकता दिने प्रश्नमा नेकपाले लिएको अडानबाट पनि त्यो संगठन नेका वा मधेसवादीभन्दा बेग्लै र प्रगतिशील छ भन्ने प्रमाणित भएको छ। अहिले अंगीकृत नागरिकता सम्बन्धित त्यो विधेयकलाई फिर्ता लिनका लागि कांग्रेस र मधेसवादीले ठूलो दबाब दिइरहेका छन्। त्यो अवस्थामा त्यसको ढुलमूल, अवसरवादी र सम्झौतापरस्त चरित्रका कारणले त्यस प्रकारको दबाबका अगाडि झुकेर त्यसले सात वर्षपछि मात्र नेपाली पुरुषसित बिहे गर्ने विदेशी महिलालाई सात वर्षपछि मात्र अंगीकृत नागरिकता दिने संशोधन प्रस्तावलाई फिर्ता लिने सम्भावनालाई पनि अस्वीकार गर्न सकिन्न। अमेरिकी र भारतीय साम्राज्यवाद वा सबै साम्राज्यवादी देशहरू नेपालमा यस्तो सरकार चाहन्छन्, जसले उनीहरूको पूरा दलाली गरोस्। नेकपा वा त्यसको सरकार अवश्य पनि ढुलमूल, अवसरवादी वा सम्झौतापरस्त छ। तर त्यो पूरै उनीहरूको दलाल होइन। त्यसैले उनीहरूले जसरी भए पनि यो सरकारलाई हटाएर त्यसको ठाउँमा उनीहरूको पूरै दलाली गर्ने सरकार कायम गराउन चाहन्छन्। ओली प्रधानमन्त्रीबाट हटे पनि उनीहरूको आवश्यकता पूरा हुने छैन। ओलीको ठाउँमा त्यही संगठनबाट अर्काे कुनै प्रधानमन्त्री हुन्छ र त्यसले पनि एक वा अर्काे प्रकारले ओली सरकारकै नीति अपनाउँछ भने त्यो उनीहरूको लागि सह्य हुने छैन। ओली हटेर नेकपाभित्रबाटै अर्को कुनै प्रधानमन्त्री बन्छ र त्यसले पनि लिपुलेक, कालापानी र लिम्पियाधुरा तथा ती भूमिहरूलाई नेपालमा सामेल गरेर बनाएको नक्साकै पक्ष लिन्छ भने भारतीय साम्राज्यवादका लागि त्यो पाच्य हुने छैन। भारतका कट्टर हिन्दुवादी सरकारको उद्देश्य नेपाललाई हिन्दु राष्ट्र बनाउने र नेपालमा राजतन्त्रको पुनस्र्थापना गर्ने रहेको कुरा आमरूपमा थाहा भएको हो। त्यसकारण उनीहरूले त्यस्तो सरकार कायम गर्न चाहन्छन्, जसले त्यो उद्देश्य पूरा गर्न मद्दत गर्ने छ। उनीहरूको उद्देश्य तराईको विखण्डन गर्ने पनि रहँदै आएको छ। त्यही कारणले उनीहरूले अहिलेसम्म नेपालको संविधानलाई समर्थन गरेका छैनन्। उनीहरूले नेपालमा त्यस्तो सरकार चाहन्छन््, जसले उनीहरूका ती सबै उद्देश्य पूरा गर्ने मद्दत गरोस्। पहिलेजस्तो ओली सरकारलाई सजिलैसित अपदस्थ गर्नु भारतलाई सजिलो छैन, उसको बढी आशा त नेकपाभित्र चलिरहेको अन्तरविरोधमाथि नै टिकेको छ नेकपा वा ओली सरकारले भेनेजुयलाबारे केही सकारात्मक दृष्टिकोण अपनाउँदा वा त्यहाँ अमेरिकी हस्तक्षेपको परोक्षरूपले भए पनि विरोध गर्दा उनीहरू (अमेरिकी साम्राज्यवाद) ओली सरकारप्रति क्रूद्ध भएको पनि लुकेको होइन। अहिले संसद्द्वारा एमसीसी पारित हुन नसकेकाले पनि त्यो नेकपा वा ओली सरकारप्रति असन्तोष भएको सजिलैसँग बुझ्न सकिन्छ। त्यसबाट उनीहरूका अगाडि यो कुरा प्रस्ट भएको छ कि नेपालमा आफ्ना साम्राज्यवादी स्वार्थहरू पूरा गर्न वा इन्डोप्यासिफिक रणनीति सफल पार्न उनीहरूको पूरै दलाली गर्ने सरकार आवश्यक छ। तर वर्तमान सरकारद्वारा उनीहरूको त्यो आवश्यकता पूरा हुन सकिरहेको छैन। अमेरिकी र भारतीय साम्राज्यवाद दुवैले नेपालमा आफ्ना साम्राज्यवादी स्वार्थ पूर्तिका लागि नेपालका राजावादी र सबै प्रतिक्रियावादी शक्तिलाई उपयोग गर्ने प्रयत्न गर्ने छन्। उनीहरूले यो कुरा राम्ररी बुझेका छन् कि नेकपा वा त्यसका सरकार उनीहरूको पूरै दलाली गर्न तयार नभए पनि नेपालमा उनीहरूको दलाली गर्न तयार हुने कैयन् शक्ति छन्। उनीहरूले ती शक्तिलाई अगाडि ल्याएर आफ्ना साम्राज्यवादी उद्देश्य पूरा गर्न प्रयत्न गर्ने छन्। ओली सरकारका गलत नीति र कार्यशैलीका कारणले वर्तमान सरकारप्रति जुन असन्तोष बढ्दै गइरहेको छ, त्यसले पनि सबै साम्राज्यवादी शक्ति वा देशभित्रका प्रतिगामी शक्तिलाई अगाडि आउन मार्गप्रशस्त गर्ने काम गरिरहेको छ। त्यसकारण खालि नेकपाको सरकारलाई कायम राख्न मात्र होइन, गणतन्त्र, धर्मनिरपेक्षता, राष्ट्रियता तथा देश र जनताका बृहत्तर हितका लागि पनि नेकपा वा त्यसको सरकारले आफ्ना गलत नीति र कार्यशैलीमा सुधार गर्न विशेष ध्यान दिनुपर्ने छ। नेकपाभित्र ओलीलाई प्रधानमन्त्री वा अध्यक्षबाट हटाउन जोडदार प्रकारले आवाज उठिरहेको छ। त्यो संगठनमा को अध्यक्ष बन्छ वा को प्रधानमन्त्री बन्छ ? त्यो हाम्रो सरोकार वा चिन्ताको विषय होइन। त्यसबारे कुनै निर्णय गर्ने प्रश्न नेकपाको आन्तरिक विषय हो। हाम्रो चिन्ताको विषय यो हो कि नेपालको विशेष अवस्थामाथि ध्यान दिँदा नेकपाको एकता वा त्यसको सरकार कायम रहनुपर्छ। ती प्रश्नमा कुनै नकारात्मक घटनाक्रमको विकास भएमा अर्थात् नेकपामा फुट भएमा वा त्यसको सरकारको विघटन भएमा देशमा गम्भीर प्रकारका दुष्परिणाम हुनेछन् र त्यो देश, जनता तथा स्वयं नेकपाको हितमा पनि हुने छैन। ओलीलाई प्रधानमन्त्री पदबाट हटाउन नेकपाभित्र उठेको आवाजका सन्दर्भमा बेग्लाबेग्लै प्रतिक्रिया देखा परेका छन्। देशमा एउटा ठूलो समूह छ, जसले ओलीलाई मात्र प्रधानमन्त्री पदबाट हटाउन चाहन्न, गणतन्त्र, धर्मनिरपेक्षतासमेतलाई खत्तम गरेर नेपाललाई हिन्दु राष्ट्र बनाउन तथा राजतन्त्रको पुनस्र्थापनासमेत गर्न चाहन्छ। भारतीय साम्राज्यवादका स्वार्थ पूरा गर्न काम गर्ने शक्ति पनि देशमा धेरै छन्। उनीहरूले एकातिर ओलीलाई तत्कालै हटाउने कार्यलाई समर्थन दिने छन् भने अर्कातिर उनीहरूले त्यो कार्यमा भारतीय साम्राज्यवादको भूमिका भएको अस्वीकार गर्न चाहन्छन्। त्यसका पछाडि भारतपरस्त सोचाइले काम गरेको प्रस्ट छ। ओलीको राजीनामाबारे उठेको विवादमा त्यस प्रकारको प्रतिक्रिया प्रतिगामी दृष्टिकोणबाट निर्देशित छ। जहाँसम्म हाम्रो प्रश्न छ, हामीले त्यो विवादलाई प्रगतिशील दृष्टिकोणबाट प्रस्तुत गर्ने प्रयत्न गरेका छौं। बताइरहनुपर्ने आवश्यकता छैन कि ओलीको राजीनामासम्बन्धी विवादमा यी दुवै दृष्टिकोणका बीचमा मौलिक अन्तर छ।"
स्वार्थी राजनीतिले राष्ट्रियता संकटमा,"जनमत संग्रहताका कांग्रेस वृतमा खुब बहस चल्थ्यो, सम्पन्नतामा कम्युनिस्ट फस्टाउँदैनन्। गरिबी र अशिक्षा उनीहरूका लागि उर्वर आधार हो। मुलुक समृद्ध बन्दा कम्युनिस्टको आधार क्षेत्र समाप्त हुन्छ। त्यसैगरी वाम खेमामा पनि कांग्रेसको धज्जी उडाइन्थ्यो। उनीहरू भन्थे, कांग्रेसमा राष्ट्रियता छैन, समाजवाद पनि नागरिकलाई उल्लू बनाउने चाल मात्र हो। यथार्थमा नेपाली कांग्रेस हुने खानेका लागि मात्र बनेको दल हो। त्यो बेला एकअर्काविरुद्ध त्यसैगरी खैरो खन्थे उनीहरू। विशेषतः युवालाई आफूतर्फ आकर्षित पार्न यस्ता तर्कको सहारा लिइन्थ्यो। आज समय फेरिएको छ। उसबेला निरंकुश पञ्चायत शासन थियो। अहिले संघीय लोकतन्त्र छ। उसबेला दलका नेताले गर्ने तर्कलाई युवाहरू कथा सुने झैं सुन्थे र विश्वास पनि गर्थे। अबका युवा नेताको भ्रमपूर्ण तर्कको पछि लाग्दैनन्। सही र खराब छुट्ट्याउने सामथ्र्य आजका युवामा यथेष्ट छ, तर कांग्रेस र कम्युनिस्टको मानसिकता भने अहिले पनि ज्यूँका त्यूँ छन्। विश्वमा देखिएको विकास प्रवाहले मानिसमा चेतनाको लहर ल्याइदिएको छ। यस्तोमा पनि दलका नेताहरू साउनमा आँखा फुटेको गोरुजस्तो सधैं हरियो देख्छन्। उनीहरू भ्रमको खेती गर्ने ध्याउन्नमा अझै लगेका छन्। हामी नै सर्वेसर्वा, हाम्रो विचार मात्र सही हो भन्ने मनोदशाले ग्रसित भए राजनीतिका पात्र। यस्तो अहंकारी सोचका कारण पटकपटक परिवर्तनको नेतृत्व गरे पनि उनीहरू नागरिकको विश्वास जित्न अक्षम भए। कसैले भन्ला विश्वास नजिते निर्वाचित कसरी भए त ? यसको उत्तर सहज छ। निर्वाचनमा हारजित हुनुलाई नागरिक विश्वास मानिँदैन। दुईजना उपद्रया चुनावमा उठे भने एउटा फटाहाले हार्छ र अर्कोले जित्छ। यहाँका राजनीतिक दलले जनमत त पाए तर जनविश्वास अझै पाउन सकेनन्। जनताको भरोसा लिन नागरिकमा परिवर्तनको अनुभूति हुनुपर्छ। यहाँ देश र जनताका लागि भन्दा आफू र आफ्ना वरिपरिकामा मात्र काम भयो। यसको पछिल्लो दृष्टान्त दुईतिहाइ नजिकको नेकपा सरकारको अहिलेको हविगत र उसको बढ्दो अलोकप्रियतालाई लिन सकिन्छ। उतिबेला एकअर्कामा जे दोष लगाए पनि नागरिकमा दलप्रति ठूलो भरोसा थियो। सम्पूर्ण विकृतिको जड भनेको निरंकुशतन्त्र नै हो भन्ने बलियो आधार बनेको थियो। कार्यकर्तामा निष्ठा थियो। मुलुकप्रति समर्पण भाव जागृत हुन्थ्यो। जुन लक्ष्य लिएर युवा राजनीतिमा भित्रिए, त्यसलाई प्राप्त गर्ने बाटो कठिन र कष्टपूर्ण थियो। तथापि ज्यान हत्केलामा राखी युवाहरू प्रजातान्त्रिक आन्दोलनमा होमिएका हुन्। आज तिनै युवामध्ये अधिकांशले मुलुकको बागडोर सम्हालेका छन्। विगत ३० वर्षदेखि कुनै न कुनै रूपमा त्यहीं तप्का राजनीतिको मूलधारमा छ। विडम्बना नै भन्नुपर्छ कठोर त्याग र बलिदानबाट खारिएको सिंगो पंक्ति आज भ्रष्टाचार र कुशासनको दलदलमा नराम्ररी भासिएको छ। राष्ट्रिय एकताले छिमेकीसँगको सम्बन्धमा बराबरीको आधारशिला तयार पार्छ। आखिर सिक्किम भारतमा विलय हुँदा भारतको भूमिका प्रमुख थियो कि सिक्किमेली लम्पसारवादी राजनीतिको ? उसबेला कांग्रेस कम्युनिस्टले जसरी एकअर्कामा दोष थोपर्थे, आज त्यही बाटो हिँड्न संकोच मान्दैनन्। त्यतिबेला युवा अर्काषणका लागि गरिने गाली अहिले उनीहरूको जीवनचक्र बनेको छ। सर्वाहाराका नाममा राजनीति गर्नेहरू नवसामन्तका रूपमा उदाए। राष्ट्रियता र प्रजातान्त्रको दुहाइ दिनेहरू अंगीकृतलाई देशको साँचो जिम्मा लगाउन आतुर देखिन्छन्। योभन्दा दुर्भाग्य के हुन सक्छ ? अयोग्य पात्रले राजनीति प्रयोग गर्दाको परिणति यस्तै हुन्छ। जसको पीडा आज मुलुकले खेप्नुपरेको छ। हिजो कांग्रेसले कम्युनिस्टलाई राष्ट्रियता नभएको पार्टी भनी आरोपित गर्थे। एमसीसी हुँदै नागरिक विधेयकसम्म पुग्दा कांग्रेस स्वयंले त्यो आरोपलाई सत्य सावित गरिदिएको छ। त्यस्तै सत्तामा पुगेपछि कम्युनिस्टहरू भ्रष्टाचारले गनाउँछन् भन्दै तथानाम गर्थे कांग्रेसी। आज बालुवाटारदेखि यति समूह र वाइडबडीदेखि औषधि खरिद प्रकरणसम्मको शृंखलाबद्ध राज्य दोहनका घटना बाहिरिएका छन्। त्यसलाई हेर्दा त्यो आरोप पनि गाली नभई यथार्थ हो भन्न कर लाग्छ। त्याग र निष्ठा नहुँदा राजनीति पथभ्रष्ट हुन्छ। नेपाली राजनीतिले आज मूल रूपमा बाटो बिराएको छ। स्वाभिमानी नागरिक चाहेर पनि दलमा आबद्ध हुन सक्दैनन्। आम सर्वसाधारणले बाँच्न पाउने अधिकारबाट वञ्चित हुनु पर्दैछ। विदेशी पुँजीपतिले राष्ट्रको अर्थतन्त्र कब्जा गरेका छन्। सर्वसाधारणले उनीहरूसामु निरिह भई हात फैलाउनुपर्छ। यस प्रकारको लुट र शोषणलाई क्रान्तिकारी भनिने सरकार टुलुटुलु हेरेर बस्छ। कुनै समय लोकतन्त्रको पर्याय मानिएको अहिलेको प्रतिपक्ष पनि भरोसायोग्य भएन। इतिहास भजाएर कुम्लो दह्रो पार्ने दाउमै उसले समय खेर फालेको छ। विदेशीसामु लम्पसार हुने, त्यसैको ब्याजले सत्तामा पुग्ने सपना देख्नुबाहेक कुनै स्मरणयोग्य कामतर्फ उसको मती गएन्। जुन दलमा राष्ट्रियताका लागि बरु राजासँग मिल्छु तर भारतीय हैकम स्वीकार गर्दिनँ भन्दै बीपीले देशभक्तिको नमुना देखाए। भर्खरै सिक्किम भारतमा विलय भएको थियो। त्यो समयमा छिमेकीको रणनीति बुझेका बीपीले भारतको षड्यन्त्रमा फस्नुभन्दा पञ्चायत सत्ताले दिने कष्ट प्रिय ठाने। उनै बीपीको दल नेपाली कांग्रेस आज नागरिक विधेयकमा सरिता गिरी प्रवृत्तिका लेन्डुपसँग सती जाँदै छ। फरक यति हो त्यो बेला बीपीले राष्ट्रियता बचाउन राजासँग घाँटी जोडे, अहिलेको नेतृत्व सरिता प्रवृत्तिका लेन्डुपसँग खुलेआम गर्धन जोड्दै छ। केही समयअगाडि सरकारले अतिक्रमित भूमि समेटेर देशको पूर्ण नक्सा जारी गर्यो। संसद्बाट अनुमोदनपछि मुलुकमा एकताको सन्देश प्रवाह भएको छ। यसलाई बिथोल्न देशभित्रकै द्रव्यलम्पटहरू सल्बलाउन थालेका छन्। उनीहरूको षड्यन्त्र चिर्न सरकार र नागरिकको उत्तिकै दायित्व हुन्छ। झीनामसिना प्रश्नमा अल्झिएर यो अभूतपूर्व एकता भाँडिनु हुँदैन। अहिले नागरिकले यही अपेक्षा राखेका छन््। यहाँको नेतृत्वपंक्ति छिमेकीसामु अहिले पनि नतमस्तक देखिन्छ। भारतले नाकाबन्दी गर्ला वा दुःख देला भन्ने हीनता बोधले जमिन प्राप्त हुँदैन। आफ्नो माटोको भोगचलन आफैं गर्न पाउनु नैसर्गिक अधिकार हो। देशभक्तिको जगमा काम गर्दा छिमेकीले जमिन त के एउटा ढुंगा पनि लान सक्दैन। तीनपटकसम्म भारतले नाकाबन्दी गर्दा नेपाली भोकले मरेनन्। यो कुनै भावावेश होइन। नेपालीले भोगेको तीतो यथार्थ हो। भारतीय मिडिया हुन् वा कर्मचारीतन्त्र, तिनीहरूको औपनिवेशिक मानसिकताले छिमेकप्रति सधैं पुर्वाग्रही छन्। पश्चिमा खुसी भए एसिया कब्जा गर्छु भन्छ त्यहाँको राजनीति र कर्मचारीतन्त्र। कामभन्दा हल्ला बढी गर्नु उनीहरूको चरित्र हो। त्यही विचार पत्रकारितामा पनि देखिन्छ। चुनावका बेला भारतीय सेनाको प्रहारले सयौं आतंककारी मारिए भनी व्यापक हल्ला फिँजाए त्यहाँका मिडियाले। यथार्थमा जंगलका किरा फट्यांग्राबाहेक स्याल पनि मरेको भेटिएन। मानवीय क्षति नभएको तथ्य पछि बाहिर आयो। यसरी झूटो प्रचार गर्न खपिस छन् त्यहाँका केही मिडिया र बौद्धिक जगत्। जुन अहिले नेपालका विषयमा त्यसैगरी स्याल हुइँया चलाइरहेका छन्। त्यसबाट धारणा बनाउँदा राम्रो परिणाम आउँदैन। हल्लाको पछि लाग्नुभन्दा तथ्य उजागर गर्न सक्नु हितकारी हुन्छ। भारतलाई गाली गर्नुपूर्व लेन्डुप प्रवृत्तिलाई नंग्याउन सक्नुपर्छ। तब मात्र एकताको जग मजबुत हुन्छ। राष्ट्रिय एकताले छिमेकीसँगको सम्बन्धमा बराबरीको आधारशिला तयार पार्छ। आखिर सिक्किम भारतमा विलय हुँदा भारतको भूमिका प्रमुख थियो कि सिक्किमेली लम्पसारवादी राजनीतिको ? यसतर्फ नेपाली राजनीतिले समयमै होस पुर्याउन आवश्यक देखिन्छ। त्यसैले भनिएको हो छिमेकीलाई चोर दोष लगाउनुभन्दा आफ्नो पोको सधैं बलियो बाँध्नुपर्छ।"
करातेमा नेपाललाई १० पदक,"काठमाडौं : अनलाइन कराते कातातर्फ नेपालले १० पदक जितेको छ। नेपालले आईएसकेयू इन्टरनेशनल अनलाइन कराते काता च्याम्पियनसिपमा चार स्वर्ण तथा तीनतीन रजत र कास्य पदक जितेको हो। नेपालका तर्फबाट सञ्जु देसार, दिक्षा महतरा, प्रशन्न घर्ती मगर, सत्कार घर्ती मगरले स्वर्ण जितेका हुन्। सञ्जुले महिला क्याडेट स्पर्धामा श्रीलङ्काकी एसएभी देभमिनी डी सिल्भालाई पराजित गरी स्वर्ण जितेकी हुन्। यस्तै १० वर्ष मुनिको स्पर्धामा दीक्षाले इरानकी साबा रोहीलाई हराउँदै स्वर्ण जितिन्। सात वर्ष मुनिको स्पर्धामा प्रशन्नले भारतका सात्विक खेतानलाई पराजित गरी स्वर्ण जिते भने आठ वर्ष मुनिको स्पर्धामा सत्कारले श्रीलङ्काका थरुशा लकमललाई हराएर स्वर्ण पदक हात पारेको प्रशिक्षक रवीन्द्र मानन्धरले जानकारी दिए। यसैगरी सो च्याम्पियनसिपमा नेपालका मनिष कार्की, स्वेता तामाङ र सृजना महतराले रजत पदक प्राप्त गरे। मनिषले पुरुष क्याडेटतर्फ, स्वेताले महिला नौ वर्ष मुनिको स्पर्धामा तथा सृजनाले १३ वर्ष मुनिको समूहमा रजत प्राप्त गरेका हुन्। यस्तै १३ वर्ष मुनिको स्पर्धामा अमृत थोकरले, १० वर्ष मुनिको स्पर्धामा ओन्तो घर्ती मगरले तथा नौ वर्ष मुनिको पुरुष स्पर्धामा मुकेश खड्काले नेपाललाई कास्य पदक दिलाए। इन्टरनेशनल सोतोकान कराते युनाइटेड (आईएसकेयू) र इन्स्टिच्युट अफ सोतोकान कराते युनाइटेड (आईएसकेयू) को संयुक्त आयोजनामा उक्त च्याम्पियनसिप बिहीबार शुरु भएको हो। सो प्रतियोगिता आइतबारसम्म चल्नेछ।"
रियल मड्रिड ला लिगाको उपाधि नजिक,स्पेन : रियल मड्रिड स्पेनिस ला लिगाको उपाधितर्फ अघि बढेको छ । बिहीबार राति भएको खेलमा गेटाफेमाथि १० को जित निकालेसँगै रियलले बार्सिलोनासँग स्पष्ट ४ अंकको अग्रता बनाएको छ । निकै प्रतिस्पर्धात्मक बनेको खेलमा रियलले पाएको पेनाल्टीको सदुपयोग गर्दै रामोसले ७५औं मिनेटमा गोलमा परिणत गर्दा रियल जित हात पार्न सफल भयो। लिगमा अब ५ खेल मात्रै बाँकी छन् । उपाधि दौडमा रहेको साविक विजेता बार्सिलोनालाई ४ अंकले पछि पारेपछि अप्रतयासित नतिजा नआए रियलले उपाधि हात पार्ने पक्कापक्की भएको छ। कोरोना महामारीका कारण लामो समय रोकिएर पुन सुरु भएको लिगमा असअधि शीर्ष स्थानमा रहेका बार्सिलोनाले खराब प्रदर्शन गरिरहेको छ । पछिल्ला दुई खेलमा बार्सिलोना बराबरीमा रोकिँदा उपाधि होडमा पछि परेको हो। मंगलबार राति आफ्नै मैदानमा भएको खेलमा बार्सिलोना एट्लेटिको मड्रिडसँग २२ को बराबरीमै राकियो । त्यसअघिको खेलमा पनि बार्सिलाना सेल्टाभिगोसँग २२ को बराबरीमै रोकिएको थियो। कोरोना महामारीपछि पुन सुचारु भएको खेलमा ६ खेल खेल्दा बार्सिलोनाले ३ मा जित र ३ मा बराबरी खेलेको छ । रियल मड्रिडले भने सबैमा ति निकाल्न सफल भएको छ । कोरोना महामारीले लिग रोकिँदा बार्सिलोनाको ५८ र रियल मड्रिडको ५६ अंक थियो। लगातार अघिल्ला दुई सिजनको उपाधि जितेको बार्सिलोना पछिल्ला खेलमा खराब प्रर्दशन जारी राख्दा उपाधि होडमा पछि परेको हो । तेस्रो स्थानमा रहेको समान ३३ खेलमा ५९ अंक मात्रै छ।
चेल्सीलाई झट्का,"लन्डन : प्रिमियर लिग फुटबलमा चेल्सीलाई वेस्ट हाम युनाइटेडको नमीठो झट्का लागेको छ । बुधबार राति भएको खेलमा चेल्सी वेस्ट हामसँग उसैको मैदानमा ३२ गोलले पराजित भयो । यस हारले चौथो स्थानमा रहेको चेल्सीलाई झस्काएको छ । चेल्सीको हारले च्याम्पियन्स लिग छनोटको दौडमा रहेको म्यानचेस्टर युनाइटेडलाई केही फाइदा पुगेको छ । घरेलु मैदानमा वेस्ट हामलाई जिताउन टोमस सौसेक, मिचेल एन्टेनियो र एन्ड्री यार्माेलेन्कोले गोल गरे । चेल्सीका लागि दुवै गोल विलियनले गरेका थिए । खेलमा सुरुआती अग्रता पाहुना टोली चेल्सीले लिएको थियो । ४२औं मिनेटमा विलियनले पेनाल्टी गोलमार्फत खाता खोलेका थिए । वेस्ट हामका इसा डियोपले क्रिस्टियन पुलिसिसलाई डिबक्सभित्र फल हानेपछि पाएको पेनाल्टीलाई विलियनले सही सदुपयोग गरेका थिए । यसपछि पहिलो हाफको इन्जुरी समयमा वेस्ट हामका टोमसले उत्कृष्ट गोल गर्दै खेललाई बराबरीमा ल्याए । दोस्रो हाफको सुरुआतमा वेस्ट हामले अग्रता लियो । ५१औं मिनेटमा मिचेलले गोल गर्दै वेस्ट हामको उत्साह बढाए । ७२औं मिनेटमा चेल्सीका विलियनले व्यक्तिगत दोस्रो गोल गर्दै खेललाई बराबरीमा ल्याएका थिए । विलियनको करिब २५ यार्डमा लामो फ्रिकिक प्रहार सोझै गोलमा परिणत भएको थियो । ८९औं मिनेटमा वेस्ट हामका एन्ड्रीले गोल गर्दै टोलीको जित पक्का बनाए । खेलको सुरुआतदेखि नै बल नियन्त्रण र आक्रमणमा अब्बल देखिएको चेल्सी थप गोल गर्न नसक्दा हार खेप्न बाध्य बन्यो । हारसँगै चेल्सीले तेस्रो स्थानमा उक्लने अवसर पनि गुमाएको छ । चौथो स्थानमा रहेको चेल्सीको ३२ खेलबाट ५४ अंक छ । ३० अंक बनाएको वेस्ट हाम १६औं स्थानमा छ । तेस्रो स्थानमा रहेको लेस्टर सिटीको ५५ अंक छ । चेल्सीलाई पछ्याइरहेको म्यानचेस्टर युनाइटेड ५२ अंकसहित पाँचौं स्थानमा छ । लिग च्याम्पियन लिभरपुलले ३१ खेलबाट ८६ अंक बनाएको छ । दोस्रो स्थानमा रहेको म्यानचेस्टर सिटीको ६३ अंक छ । बुधबार राति नै भएको अर्को खेलमा तेस्रो स्थानको लेस्टर सिटी एभर्टनसँग २१ गोलले पराजित भयो । घरेलु मैदानमा एभर्टनलाई जिताउन रिचार्लिसनले १०औं र ग्याल्फी सिगुर्ड्सनले १६औं मिनेटमा पेनाल्टीमा गोल गरेका थिए । लेस्टरका किलेची इहेन्चोले ५१औं मिनेटमा गोल गरे पनि टोलीको हार टार्न सकेनन् । लेस्टरलाई हराएको एभर्टन ४४ अंक जोड्दै ११औं स्थानमा उक्लिएको छ । अर्को खेलमा आर्सनलले रेलिगेसनको मारमा रहेको नर्विच सिटीलाई ४० गोलले स्तब्ध बनायो । एकपक्षीय खेलमा आर्सनललाई जिताउन पिर्रे इमरिक अबुमियाङले ३३औं र ६७औं मिनेटमा दुई गोल गरे । ग्रेन जाकाले ३७औं र सेड्रिक सोयरेसले ८१औं मिनेटमा एक एक गोल थपेका थिए । जितसँगै ४६ अंक बनाएको आर्सनल सातौं स्थानमा छ । २१ अंक बनाएको नर्विच सिटी अन्तिममा छ । अर्को खेलमा न्युक्यासल युनाइटेडले एएफसी बर्नमाउथलाई ४१ गोलले हराएको छ ।"
उजिरसिंह रंगशाला : निर्माण प्रक्रियामै ढिलाइ,"रुपन्देही : बुटवलमा निर्माण गर्न लागिएको उजिरसिंह रंगशालाको काम लम्बिएको छ । वातावरणीय प्रभाव मूल्यांकन ईआईएको काम समयमा हुन नसकेपछि फेरि आठ महिना थपिएको छ । बुटवल उपमहानगरपालिकाको कार्यपालिका बैठकले सम्झौताअनुसार गत जेठ मसान्तमा सकिएको ईआईएको म्याद २०७७ माघ १० सम्म थप गरेको छ । ५ नम्बर प्रदेश सरकारले बुटवल सालघारीमा रहेको जबई मैदानलाई उजिरसिंह रंगशाला बनाउन दुई वर्ष अघिदेखि बजेट विनियोजन गरेको छ । यसअनुसार ईआईए र डीपीआरको जिम्मा बुटवल उपमहानगरपालिकालाई दिइएको थियो । डीपीआर सम्पन्न भए पनि ईआईएको काम अघि बढेको छैन । ईआईएका लागि बुटवल उपमहानगरपालिकाले ग्रिन नेपाल कन्सल्टेन्सी प्रालिसँग गत चैत ५ गते सम्झौता गरेको थियो । सम्झौताअनुसार गत जेठ मसान्तसम्म ईआईएको काम सम्पन्न हुनुपथ्र्यो । चैत ११ देखिको लकडाउनले मुलुकभर विकास निर्माणको काम ठप्प छ । अर्कोतर्फ प्रदेशले ईआईएको कानुन पनि ल्याएको छैन । लकडाउनभन्दा पनि प्रदेश सरकारले कानुन नबनाउँदा काम अघि नबढेको हो, उपमहानगरका सहरी पूर्वाधार विकास महाशाखा प्रमुख सुमन श्रेष्ठले भने, कानुन बन्नेबित्तिकै ईआईएको काम सुरु हुन्छ । ग्रिन नेपालसँग गरिएको सम्झौतामा ईआईएका विषयमा प्रदेश सरकारको कार्यक्षेत्रबारे नीतिगत रूपमा स्पष्ट भएपछि मात्र अध्ययनको काम अघि बढाउने समझदारी भएको श्रेष्ठले बताए । ईआईएका लागि प्रदेश सरकारबाट प्राप्त १० लाख रुपैयाँ र उपमहानगरकै पाँच लाख रुपैयाँ गरी १५ लाख रुपैयाँ विनियोजन भएको छ । रंगशाला निर्माणका लागि चालू आर्थिक वर्षमा पाँच करोड रुपैयाँ विनियोजन भएको छ । ईआईएको काम अघि बढ्दा बजेट खर्च हुन सकेको छैन । आगामी आर्थिक वर्ष २०७७०७८ मा रंगशालाका लागि चार करोड रुपैयाँ छुट्ट्याइएको छ । बुटवलको जबई मैदानमा बन्ने उजिरसिंह रंगशाला निर्माणका लागि करिब ३७ करोड रुपैयाँ लाग्ने अनुमान गरिएको छ । चारैतर्फ प्याराफिट भएको रंगशाला १२ देखि २० हजार दर्शक अट्ने क्षमताको हुने गरी डिजाइन तयार गरिएको छ । रंगशाला प्रवेशका लागि चारवटा प्रवेशद्वार हुनेछन् । रंगशालाको पश्चिमपट्टि जंगल जितेश्वरी सामुदायिक वन पर्छ । वनको डाँडा र ढिकसहितको भएकाले त्यसैलाई मिलाएर प्याराफिट बनाउने गरी डीपीआर तयार गरिएको छ । रंगशालामा मुख्य गरेर फुटबल ग्राउन्ड हुन्छ । यसको बाहिर एथलेटिक ट्र्याक हुन्छ । रंगशाला परिसरमा भलिबल, बास्केटबल, टेनिस कोर्ट, स्विमिङ पुल लगायतका संरचना पनि बन्नेछन् । रंगशालाबाहिर भीआईपी र सर्वसाधारणका लागि छुट्टाछुट्टै पार्किङ स्थल रहनेछ ।"
