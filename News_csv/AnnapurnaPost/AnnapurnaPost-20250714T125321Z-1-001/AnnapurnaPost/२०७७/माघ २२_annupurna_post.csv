शीर्षक,विवरण
पशुपतिको जलहरीमा राजनीतिको जलप,"पशुपतिनाथमा सुनको जलहरी राख्ने विषयलाई अहिले निकै विवादमा तानिएको छ। यो योजनालाई कतिपयले परम्पराविरुद्ध भनेका छन्। यस काममा खर्च हुने रकमको वैकल्पिक उपयोगबारेमा पनि बहस भएको छ। १०८ किलो सुनको जलहरी बनाउन खर्च हुने झन्डै एक अर्ब रुपैयाँले विश्वविद्यालय बनाउने, जलविद्युत् र राजमार्ग बनाउने वा कोरोनाविरुद्धको खोप किन्न खर्चनुपर्नेसम्मका तर्क सञ्चारमाध्यम र सामाजिक सञ्जालमा उठाइएको छ। यी तर्क झ्वाट्ट सुन्दा ठिकै हो जस्तो लागे पनि वास्तवमा विरोधका लागि विरोध मात्र हुन्। हाम्रो समाजमा राजनीतिक प्रतिशोध साँध्न धर्मलाई हतियार बनाउने अभ्यास नयाँ होइन। पछिल्लो घटना त्यही सिलसिलाको नयाँ अध्यायमात्रै हो। यसअघि पनि तत्कालीन प्रधानमन्त्री सुशील कोइरालाका पालामा यो विषय उठेको थियो। त्यसबखत यस्तै विरोधका स्वर उठेपछि सरकारले योजना स्थगित गरेको थियो। विरोध गर्नेहरूका पनि आआफ्नै तर्क छन्होलान्, तर यस विषयमा विचारविमर्श गर्दा हामीले केही महŒवपूर्ण तथ्यलाई नजरअन्दाज गर्नु हुँदैन। सबैजसो हिन्दु दर्शनमा शिवलाई परम् सत्य को प्रतीक मानिन्छ। कसैले यसलाई निराकार भन्छन्, कसैले सर्वव्यापी। ब्रह्माण्डका हरेक प्राणी, वनस्पति, पञ्चतत्व, खनिज र सूक्ष्म जीवाणु तथा कीटाणुसमेत शिवको अस्तित्वसँग जोडिएको मानिन्छ। पशुपति शब्दले सम्पूर्ण प्राणीको मालिक भन्ने अर्थ लगाउँछ। शिवको सबैभन्दा शक्तिशाली अस्त्र भनिने पाशुपतास्त्र सम्पूर्ण ब्रह्माण्डका जीवात्माहरूको ऊर्जाबाट निर्माण गरिएको भन्ने अग्नि महापुराण र अन्य हिन्दु ग्रन्थमा उल्लेख छ। यही कुरालाई आधुनिक विज्ञानको भाषामा भन्ने हो भने हरेक वस्तु र प्राणीको सबैभन्दा सूक्ष्म रूप इलेक्ट्रोन, न्युट्रोन र प्रोटोनसँग तुलना गर्न सकिन्छ। विज्ञानले यी तीन परमाणु तत्वलाई हरेक चिजको अन्तिम सत्य मान्दछ। यिनै परमाणुको सम्मिश्रणबाट पदार्थको निर्माण हुन्छ भन्ने आधुनिक विज्ञानको मत छ। धर्मशास्त्रीय भाषामा प्रयोग गरिने ब्रह्मा, विष्णु र महेश्वरको व्याख्या र विज्ञानले भनेको परमाणु ऊर्जाको विवरणमा एकरूपता देखिन्छ। विज्ञानले हरेक प्राणी र पदार्थको सूक्ष्मरूप अणुभित्र इलेक्टोन, प्रोटोन र न्युट्रोन भनिने परमाणुको सम्मिश्रण हुन्छ भनेको छ। धर्मशास्त्रमा पनि त्यसरी नै हरेक तत्वमा त्रिदेवको अतिसूक्ष्म अस्तित्व स्वीकारिएको छ। शास्त्रीय मान्यताअनुसार त्रिदेवको अस्तित्व पारस्परिक रूपमा जोडिएको हुन्छ। एक मूर्तिका तीन मूर्ति वा तीन मूर्तिका एक मूर्ति भनेर त्रिदेवको व्याख्या गरिएको छ; जुन कुरा विज्ञानले परिभाषित गरेको नाभिकीय (न्युक्लियर) ऊर्जाको परमाणु संरचनासँग मेल खान्छ। विज्ञानसँग जोडेर हेरौं या छुट्ट्याएर दाँजौं, तर हिन्दुशास्त्रीय मान्यतामा सुनलाई हामीले शिवको अस्तित्वदेखि अलग्याएर व्याख्या गर्न सक्दैनौं। शिवलाई सुन चढ्दैन भन्ने मान्यता यसकारण गलत छ। आधुनिक विश्व व्यवस्थामा सुनलाई अन्तर्राष्ट्रिय विनिमयको साधन स्वीकार गर्नुभन्दा धेरै अघि हाम्रो समाजमा सुनको पवित्रता जाँच गरिएका थियो। अशुद्ध वस्तुलाई पनि सुनको स्पर्शमात्रले पवित्र बनाउँछ भन्ने मान्यता आर्य संस्कृतिमा स्थापित छ। आदिगुरु र सृष्टिको सर्वोच्च शक्ति मानिएको शिवलाई सबैभन्दा पवित्र धातुसँग जोड्न पाइँदैन भन्नु व्यर्थको कुरा हो। त्यसो त, शिवलिंगका दुई भागमध्ये जलहरी अर्थात् तल्लो भागमा मात्रै सुनको प्रयोग गर्ने प्रस्ताव गरिएको हो। जलहरी भनेको शिवको नभई पार्वतीको अस्तित्व दर्शाउने भाग हो। स्कन्धपुराणमा अनन्त आकाशलाई परमशिव र धर्ती (पृथ्वी) लाई आधार अर्थात् जलहरीका रूपमा व्याख्या गरिएको छ। पार्वतीलाई पराशक्ति र प्रकृति पनि भनिन्छ। त्यसकारण जलहरीमा अहिलेजस्तो चाँदीभन्दा सुन राख्नु नै बढी सान्दर्भिक देखिन्छ। चाहे नारीको होस् वा शक्तिका रूपमा बुझिए पनि हाम्रो संस्कृतिले सुनको स्वीकार्यमा प्रश्न गर्ने ठाउँ दिँदैन। कतिपयले सुनलाई श्रीदेवी अर्थात् लक्ष्मीको प्रतीकका रूपमा मानिने र यसलाई शैवतन्त्रमा प्रयोग गर्न नमिल्ने तर्क गरेका छन्। तन्त्रशास्त्रमा वर्णन गरिएका आदिशक्ति (पार्वती) का १० महाविद्या स्वरूप (काली, तारा, षोडषी, भुवनेश्वरी, भैरवी, छिन्नमस्ता, धुमावती, बगला, मातंगी र कमला) मध्ये कमला स्वरूपलाई अष्टमहालक्ष्मी नै मानिन्छ। यस मतबाट पनि सुनको जलहरी बनाउनमा विरोधाभाष गर्नुपर्ने देखिन्न। त्यसो त, शिव र शक्तिको सम्मिश्रण जनाउने शिवलिंगको उद्भव नै अग्निस्तम्भबाट भएको पुराणमा उल्लेख छ। ज्योतिषशास्त्रमा रातो र पहेंलो रङलाई अग्नितत्वका रूपमा व्याख्या गरिन्छ। अग्निस्तम्भमा अग्नितत्वसँग सम्बन्धित धातुको प्रयोगमाथि बन्देज लगाउनु जायज हुन सक्दैन। बरु जलतत्व दर्शाउने चाँदीको प्रयोग किन गरियो भन्ने चासोको विषय हुन सक्छ। सामर्थ्य भएका बेला सांस्कृतिक निधिको स्तरोन्नतिमा खर्च गर्दा राज्य थप बलियो नै बन्छ। हुनै लागेको कामलाई राजनीतिक दाउपेचको सिकार बनाएर फेरि अवरुद्ध पार्ने बाटो नखोजौं। प्राचीन भारत वर्षमा स्फटिक (एक प्रकारको सेतो चमकदार पत्थर) को शिवलिंगलाई सर्वोत्तम मानिने गरिएको थियो। श्वेतशीला वा हिमालयमा वास गर्ने भएकाले हो वा शिवको निराकार (विशेष रूपरङ नभएको) स्वरूप मानिएकाले पनि पारदर्शी पत्थर स्फटिकलाई बढी महŒव दिइएको हुन सक्छ। स्फटिकको स्तम्भलाई चाँदी (सेतो धातु) मा जोड्दा रङको तादात्म्य हुन्छ। तर पशुपतिको शिवलिंग स्फटिकको नभई कालो पत्थरको छ। यस हिसाबमा चाँदीकै जलहरी राख्नुपर्ने औचित्य छैन। प्रधानमन्त्री केपी शर्मा ओलीले सुनको जलहरी राख्न अपुग रकम संघीय सरकारले दिने प्रतिबद्धता दिएपछि यसलाई राजनीतिक रङ दिएर पक्ष र विपक्षमा बहस गर्नु अनौठो होइन। यसमा बुझ्नुपर्ने कुरा के भने सरकारले दिने अनुदान यो काममा लाग्ने खर्चको लगभग एकतिहाइ मात्रै हो। दुईतिहाइ स्रोत पशुपति क्षेत्र विकास कोषले नै जुटाउने भनेको छ। त्यसकारण राज्यकोषबाट ज्यादै धेरै अतिरिक्त खर्च गर्नुपर्ने अवस्था छैन। सरकारले अपुग हुने करिब ३० करोड रुपैयाँ पैसा दिने भनेको हो। यो पैसा सडकमा नियम मिचेर गाडी चलाउनेबाट लगभग तीन महिनामा उठाउन सकिन्छ। दोस्रो कुरा, मुलुकको सामर्थ्यले भ्याएसम्म सम्पदाको स्तरोन्नति गरिनु कुनै पनि अर्थमा खराब हुँदैन। पशुपतिको ऐतिहासिक स्वरूपमा आँच आउँछ भन्ने हो भने त्यसलाई हाम्रा पुर्खाले पहिल्यै बिगारिसकेका छन्। पत्थरको जलहरीलाई यसअघि नै तामा र चाँदीले प्रतिस्थापन गरिसकिएको छ। प्राचीन मौलिकता नमासीकनै पत्थरकै स्वरूपमा रहन दिएको भए अहिले सुनले प्रतिस्थापन गर्ने तर्कमा प्रश्न उठाउनु जायज हुने थियो। यो विगतले पनि राज्यको सामर्थ्यअनुसार स्तरोन्नति गरिँदै आएको देखाउँछ। जुन कामलाई अब पनि अघि बढाउनु नै उचित हो। तर पशुपतिको शिवलिंगमा सुन लगाउन खर्चने पैसाले विद्यालय बनाउनुपर्छ भन्नु कुतर्क मात्र हो। पछिल्ला चार वर्षमा केन्द्र सरकारले गाडी किन्नमा मात्रै २० अर्ब ५५ करोड रुपैयाँ खर्च गरेको थियो। औसत आँकडा हेर्ने हो भने हरेक वर्ष पाँच अर्बभन्दा धेरै संघीय सरकारले मोटर किन्न खर्चन्छ। यो रकम पशुपतिमा खपत हुने भनिएको सुन किन्न चाहिने पैसाभन्दा पाँच गुणा धेरै हो। कुनै एक साल पाँचवटा गाडी किन्नेमा एउटा घटाइदिने हो भने सुनको सिंगै जलहरी किन्ने पैसा पुग्छ। राज्यको स्रोत उपयोगका पाटा केलाउने हो भने पैसा चुहिरहेका धेरै ठूला भ्वाङ देखिन्छन्। आर्थिक वर्ष २०७५७६ मा भौतिक पूर्वाधार तथा यातायात, सहरी विकास, ऊर्जा र खानेपानी मन्त्रालयले परामर्श सेवाका नाममा करिब एक अर्ब ६८ करोड रुपैयाँ बाँडेका थिए। महालेखा परीक्षकको प्रतिवेदनमा कार्यालयका कर्मचारीले नै गर्न सक्ने काम पनि परामर्शदाताबाट गराएर यतिधेरै पैसा बाँडिएको उल्लेख छ। चिया, खाजा र अनेकौं भत्ताका नाममा अर्बौं पैसा बाँडिदै आएको छ। राज्यले हरेक वर्ष १३१४ खर्बको बजेट बनाउँछ। त्यसमध्ये धेरै ठूलो रकम खर्च नै हुन सकेको छैन। यसको निचोड के हो भने कुनै विद्यालय, विश्वविद्यालय वा पूर्वाधार परियोजना बनाउन सरकारलाई पशुपतिको जलहरी किन्ने पैसा थुत्न जरुरी छैन। बरु भविष्यमा मुलुक विकट संकटमा पुग्यो भने त्यही सुनलाई वैकल्पिक प्रयोगमा ल्याउन सकिन्छ। संसारभर नै सरकारहरूले संकटको समयमा उपयोग गर्ने गरी सुन किनेर राख्ने गरेका छन्। जनता खानै नपाएर मर्ने अवस्था आयो भने पशुपतिको सुनको ढिक्कामा पूजा गरिरहनु जरुरी हुँदैन, त्यसलाई जनहितमा उपयोग गर्न पनि सकिन्छ। तर अहिले किनिएको गाडी बेचेर सय वर्षपछि चामल किन्न सकिँदैन। अहिले सामर्थ्य भएका बेला सांस्कृतिक निधिको स्तरोन्नतिमा खर्च गर्दा राज्य थप बलियो नै बन्छ। हुनै लागेको कामलाई राजनीतिक दाउपेचको सिकार बनाएर फेरि अवरुद्ध पार्ने बाटो नखोजौं।"
सन्तुलनको बाटो,"आम जनतामा आधार स्थापित नभएको पक्षलाई सत्ता प्राप्तिका लागि सघाउने आन्दोलन आफंैमा अलोकतान्त्रिक हो काठमाडौंमा हालै आयोजना गरिएको एउटा कार्यक्रममा एकजना संविधानविद् र एकजना सम्पादकलाई सुन्न पुगेको थिएँ। तर जब कुराकानी सुरु भयो, मलाई यस्तो लाग्यो म कुनै एक पक्षको राजनीतिक अभियन्तालाई सुन्दैछु। संविधानविद् भीमार्जुन आचार्यले त्यसभन्दा अघिल्लो दिन नै सर्वोच्च अदालतमा संसद् विघटनका विरुद्धमा बहस गरेका थिए। उक्त कार्यक्रममा भने प्राविधिक पक्षभन्दा बढी ओलीसमर्थक कार्यकर्तालाई गाली गर्नुमा मात्र दुवै विद्वान्को ध्यान केन्द्रित थियो। यो परिस्थिति मलाई कुनै पनि हिसाबले सहज लागिरहेको थिएन। अहिलेको नेपालको राजनीतिक अवस्था राजनीतिक दलहरूको स्खलनलाई मात्र आधार बनाएर बुझ्दा सांगोपांगो विश्लेषण गर्न सकिँदैन। नागरिक समाज तथा मिडियाको गुमेको विश्वसनीयता र समग्रमा राष्ट्रको राजनीतिले गुमाएको नैतिकता र वैचारिक स्पष्टता अहिलेको अवस्थाका लागि उत्तिकै महत्त्वपूर्ण कारण हुन्। नेपालको राजनीतिमा चरम संघर्ष र धु्रवीकरण यसअघि पनि धेरै भएका थिए, तर यो तहको अमर्यादित शैली यसअघि छताछुल्ल सायदै भएको थियो। शक्ति संघर्षको सघनता त हरेक चरणको राजनीतिमा तीव्र नै हुन्छ र सिध्याउने खेल पटकपटक खेलिन्छ तर खेलका आफ्नै नियम र मर्यादा हुन्छन्। अहिलेको यो खेल भने तीन करोड नेपाली जनतासामु घिनलाग्दो उदाहरण बनेर उपस्थित भएको छ। शीर्ष नेताहरूद्वारा एकअर्कासँग निम्नस्तरको हास्यव्यंग्यपूर्ण कटाक्षमा प्रतिस्पर्धा मात्र भएको छैन; सोसल मिडियामा भाइरल हुने र दुईचार सयको भीडमा परर ताली खाने रहरले घनश्याम भुसालजस्ता बौद्धिक मानिने नेतालाई पनि स्यालका कथा मात्र भन्न सक्ने बनाइदिएको छ भने रामकुमारी झाँक्रीलाई महिला स्वतन्त्रतामै अपमान हुने गरी अभिव्यक्ति दिँदा पनि आत्मालोचना गर्नै नसक्ने बनाएको छ। तर त्योभन्दा दुःखलाग्दो कुरा, स्वतन्त्र भनिने बौद्धिक वर्ग, सम्पादकमण्डल तथा नागरिक समाज एउटा पक्षमा लागेर यस्ता अमर्यादित शैलीलाई भत्र्सना गर्नबाट आफंैलाई रोक्ने सेल्फ सेन्सरसिपको अभ्यास गर्दै मर्यादित लोकतन्त्रको खम्बा झन्झन् कमजोर बनाउँदै छन्। इतिहासको एउटा उदाहरणबाट सुरु गरौं। २००७ सालको क्रान्तिले ल्याएको परिवर्तनको तीव्र भेलमा ठूलो उथलपुथल भएको थियो। त्यसलगत्तै यथास्थितिवादी र अग्रगमनकारीका बीचमा तीव्र संघर्षले नेपाली समाज तरंगित भयो। संयुक्त सरकारमा गृहमन्त्री रहेका बीपी कोइरालाले राजीनामा दिएर कांग्रेसको मात्र सरकार बन्नुपर्ने जिकिरलाई नैतिक बल दिए। त्यसपछि कांग्रेसकै सरकार बन्यो, तर मातृकाप्रसाद कोइरालाको नेतृत्वमा। पार्टी सभापतिसमेत रहेका मातृकाप्रसादले कांग्रेसको सरकारको नेतृत्व गर्नु कुनै पनि प्राविधिक हिसाबले नाजायज थिएन, तर पनि के हो के नमिलेको जस्तो थियो। वास्तवमा, सात सालको परिवर्तनको अपेक्षाको जिम्मेवारी र क्रान्तिको मर्म उनले बोक्न सक्दैनथे। उनी अग्रगमनका अगुवा र परिवर्तनका द्योतक थिएनन्; मात्र एकजना अवसरवादी राजनीतिकर्मी थिए। बीपी र मातृकाबीचको विवादले मातृकाले पार्टी नै छाड्नुपर्यो र उनकै नेतृत्वमा बनेको नयाँ पार्टीलाई राजाले सरकार चलाउने जिम्मा दिए। तर जब निर्वाचन भयो, आम जनताले शक्तिशाली राजा र राणाहरूको विरोधमा आवाज उठाउने बीपीले नेतृत्व गरेको नेपाली कांग्रेसलाई बहुमत दिए। यो इतिहासलाई धेरै कोणबाट हेर्न सकिन्छ। आज मैले यस लेखमा उठाउन खोजेको आशय एकातिर नेतृत्वको दाबी गर्ने नैतिकता र त्यसको आधारको जनअनुमोदनबारे हो भने अर्कोपट्टि हाल आएर हाम्रो समाजमा देखिएको वैचारिक संकट र नैतिकताको खडेरीको अवस्थाको हो। मातृकाप्रसादलाई राजा, राणा र त्यसैकारण सेनाको पनि समर्थन हुँदासमेत आम जनताले नैतिकता र न्यायका आधारमा बीपीलाई आफ्ना नेता मानेका थिए। परिवर्तनका लागि संघर्षको नेतृत्व गरेर आएका बीपीले सरकारबाट राजीनामा दिएर कांग्रेसको नेतृत्वमा सरकार बन्नुपर्ने माग राख्दै आफ्नो नैतिक आधार झन् बलियो बनाए। सत्ता समीकरणमा सबै बलशाली पक्ष उनको विरोधमा भएको समयमा पनि त्यही नैतिकताको बलमा उनले जनताको मन जिते। सात सालको क्रान्तिको आठ वर्षपछि पनि जनताले त्यो क्रान्तिको अगुवाइ गरेका बीपीलाई पुरस्कृत गर्न बिर्सेनन्। तर दोस्रो उदाहरण पुष्पकमल दाहाल प्रचण्डको छ। बीपी संग्रहालयमा राखेको कोट झिकेर लगाउँदै मलाई ठ्याक्कै मिल्दो रहेछ भनेर आफैंलाई हाँसोका पात्र बनाएका प्रचण्डले आफ्नो क्रान्तिकारी अगुवाइको नैतिकता र त्यसैबाट आर्जित जनसमर्थनको आधार लोकतान्त्रिक राजनीतिमा चाहिनेभन्दा बढी चतुर्याइँले गर्दा गुमाएका छन्। पहिलो संविधानसभाको निर्वाचनमा सबैभन्दा ठूलो दल बनाएर जनताले उनको आँटलाई सम्मान दिएकै हुन्। तर छापामार शैलीको राजनीतिबाट मर्यादित शैलीको नैतिकतायुक्त राजनीतिमा रूपान्तरण हुँदै क्रान्तिकारी छलाङ लिन प्रचण्डले सकेनन्। त्यसपछिका विभिन्न घटनाक्रमले प्रचण्डको नैतिक आधार लोकतान्त्रिक राजनीतिका लागि सकिएको लक्षण देखाएका छन्। यो उदाहरणबाट एउटा कुरा प्रस्ट हुन्छ ः जति नै ठूलो शक्तिको आड लागेर सत्ता समीकरण आफ्नो पक्षमा पार्न सके पनि नेतृत्वका लागि बलियो नैतिक आधार नबन्दासम्म जनताद्वारा अनुमोदित हुन सम्भव छैन। लोकतन्त्रको सबैभन्दा सुन्दर पक्ष यही नै हो। यही उदाहरणलाई आधार बनाएर अहिलेको अवस्थासँग दाँज्ने हो भने नेपालमा हाल मिडिया तथा नागरिक समाज सम्पूर्णरूपमा एउटा पक्षको तर्फबाट भिडन्तमा लागेको देखिन्छ। प्रभावशाली मिडिया, जुन विचार सम्प्रेषण र राजनीतिक संघर्षको माध्यम मात्र बन्नुपर्ने हो, आफैं यो लडाइँमा एउटा पक्ष बनेर उभिएको छ। प्रचण्डले आफ्नो पोल्टामा केही प्रभावशाली मिडिया हाउसलाई पारेर सरकारविरुद्ध जनमत प्रभावित पार्ने निरन्तर प्रयास गरेको अब कसैसँग लुकेको छैन। त्यसको असर नागरिक समाजमा परेको छ। एक हिसाबले हेर्दा, अहिलेका शक्तिका खम्बाहरूमा मिडिया निकै प्रभावकारी स्वरूपमा छ तर मिडिया र नागरिक समाज कम्प्रोमाइज्ड अवस्थामा छ; जसकारण आफ्नै विश्वसनीयता बनाउन सकेको छैन।' संविधानको व्याख्या गर्ने अधिकार पाएको सर्वोच्च अदालतको विश्वास गर्दै उचित राजनीतिक निकासको अपेक्षा गर्नु तथा जनताको अभिमतलाई सत्ता समीकरणमा प्रकट हुने मार्गप्रदत्त गर्नु नै सन्तुलनको बाटो हुन पुग्छ। लोकतन्त्रको आधारभूत मर्मअनुसार आम जनता आफ्ना लागि विवेकपूर्ण निर्णय गर्न सक्षम हुन्छन् भन्ने मान्यता हुन्छ। त्यसैकारण जनताले रोजेका नेतालाई सत्ता चलाउने अधिकार दिनु लोकतन्त्रको पहिलो सर्त हुन जान्छ र त्यसको परीक्षण आवधिक निर्वाचनबाट मात्रै हुन सक्छ। तर बौद्धिक वर्ग, नागरिक समाज तथा मिडियाका अगुवा एउटा हुट्ट्यिाउँ प्रवृत्तिबाट डोरिएका देखिन्छन्। यस प्रवृत्तिले यो सोच्छ कि आम जनताको आफ्नो विवेक छैन र त्यसै छाडियो भने बहुसंख्यक लहडले नेपाली जनताले पपुलिस्ट तानाशाहीलाई आधार दिनेछन्। आज धेरैजसो स्वतन्त्र भनिने बौद्धिकहरू यही आशंकाले आफूमाथि अहिलेको अवस्थामा एउटा पक्ष लिएर नै लडाइँमा होमिनुपर्ने जिम्मेवारी आएको ठान्दैछन्। परराष्ट्रमन्त्रीको विदेश भ्रमणअघि वक्तव्य निकाल्नु, विचाराधीन मुद्दामा पूर्वप्रधानन्यायाधीशहरूले समूह बनाएर पक्ष लिनु यसैका उदाहरण हुन्। मिडिया र नागरिक समाज लोकतन्त्रका आधारभूत खम्बा र प्रमुख विपक्ष सचेतक बन्नुपर्ने हो तर आज आफंै बजारको प्रभाव र सत्ता समीकरणको युद्धमा संलग्न खेलाडी बन्न पुगेका छन्। अहिलेको अवस्थामा नागरिक आन्दोलनको औचित्य के ? सर्वोच्च अदालतमा विचाराधीन मुद्दामा फैसला नपर्खेर किन हाम्रा नागरिक अगुवा हुट्ट्यिाउँ प्रवृत्तिमा कसैको सत्ताको खेलका हतियार बन्दैछन् ? यो प्रश्न अहिलेको नेपाली राजनीतिको स्खलनसँगै जोडिएर आएको छ। सात सालको क्रान्तिको समयमा नेपालमा स्पष्ट दुई धार थिए। यथास्थितिसँग लड्ने अठोट गरेका नयाँ पुस्तासँग दुई फरकफरक सोचबाट प्रेरित राजनीतिक साधन उपलब्ध थिए। कम्युनिस्ट विचारधाराबाट प्रभावित पार्टीहरू एकापट्टि थिए भने गान्धीवादी आदर्शको प्रभावमा डोरिएको कांग्रेसको अर्को धार थियो। यसरी वैचारिक स्पष्टताका साथ अगाडि बढेको राजनीतिक लडाइँमा नैतिकता, बौद्धिकता तथा मिहिन सामाजिक विश्लेषणको आफ्नै ठाउँ थियो। समाजलाई वस्तुनिष्ठ अध्ययन गरेर सामाजिक न्यायका सिद्धान्तहरूमा आधारित रहेर राजनीति गरिन्थ्यो। तर बितेका केही वर्षमा नेपाली राजनीतिमा एउटा यस्तो पात्रको हालीमुहाली रह्यो कि विचारको राजनीति भन्ने कुनै नामोनिशान रहेन। विचार र सिद्धान्तका आधारमा गरिनुपर्ने राजनीतिलाई अनैतिक छलकपटद्वारा पद, पैसा र पावर प्राप्तिका लागि मात्र प्रयोग गरियो तथा व्यक्तिगत र पारिवारिक शक्ति श्रीवृद्धि मात्र ध्येय हुन पुग्यो। यस्तो स्तरको राजनीतिक यु टर्न पटकपटक गरेर प्रचण्डले नैतिकता र विचारको राजनीतिलाई निरीह र कमजोर नेताले गर्ने कुराजस्तो मात्र बनाइदिए। यिनै कारणले लोकतन्त्रका लागि संघर्षको आह्वान गर्दा प्रचण्डलाई के हो के नमिलेजस्तो लाग्न थालेको छ। जसरी हिजो मातृकाप्रसादले तत्कालीन शक्ति समीकरणमा सबै शक्ति केन्द्रको आशीर्वाद पाउँदा पनि जनमतको आधार र सत्ता प्राप्तिका लागि चाहिने नैतिकता नभएका कारण इतिहासबाटै बहिष्कृत भएर जानुपरेको थियो, त्यसैगरी आज प्रचण्डको नेतृत्वमा भएको आन्दोलनलाई बौद्धिक समाज तथा मिडियाको शक्ति लगाएर पनि जनतामा स्थापित गर्न सकिने आधार छैन। अहिलेको अवस्थामा हाम्रो बौद्धिक समाज, मुख्य मिडियाका सम्पादकीय धार एक पक्षमा पूर्णरूपले लागेको देखिन्छ भने गाउँगाउँमा आम जनतामा ओलीप्रति निकै सहानुभूति देखिन्छ। यस प्रकारको फाटोलाई बौद्धिक समाजले जनताको लहड, आम जनताको मुख्र्याइँ तथा पपुलिस्ट राजनीति अथवा लोकरिझ्याइँको शैलीले पाएको क्षणिक सफलता भनेर बुझ्न खोजेका छन्। तर आम जनताका आकांक्षा र बुझाइभन्दा आफूलाई बढी परिष्कृत र बढी सचेत ठान्ने सोच आफैंमा अलोकतान्त्रिक हो भन्ने हेक्का नराख्दा यी संस्थाहरूले विश्वसनीयता गुमाएका छन्। सचेतनाभन्दा पक्षपोषणलाई नै जिम्मेवारी ठान्ने प्रवृत्ति मिडियाले नछोडेसम्म लोकतन्त्र परिष्कृत हुन सक्दैन। यो पेचिलो अवस्थामा संविधानको व्याख्या गर्ने अधिकार त्यही संविधानमार्फत पाएको संस्था, सर्वोच्च अदालतको विश्वास गर्दै उचित राजनीतिक निकासको अपेक्षा गर्नु तथा जनताको अभिमतलाई सत्ता समीकरणमा प्रकट हुने बाटो प्रदत्त गर्नु नै बौद्धिक समाज तथा नागरिक समूहका लागि सबैभन्दा सन्तुलनको बाटो हुन पुग्छ। आम जनतामा आधार स्थापित नभएको पक्षलाई सत्ता प्राप्तिका लागि सघाउने आन्दोलन आफैंमा अलोकतान्त्रिक ध्येय बन्न पुग्छ भन्ने हेक्का राख्न जरुरी छ।"
सप्तरीको कोइलाडीमा वडा नम्बर ४ ले जित्यो क्रिकेट उपाधी,"राजविराज: सप्तरीको तिलाठी कोइलाडी गाउँपालिकाको वडा नम्बर ४ ले गजेन्द्रनारायण सिंह स्मृति टी२० क्रिकेट प्रतियोगिताको उपाधी जितेको छ। बुधबार भएको फाइनलमा साबिक विजेता वडा नम्बर ४ ले वडा नम्बर ३ सकरपुरालाई २१ रनले पराजित गरी दोस्रो वर्ष पनि उपाधी हात पारेको हो। फाइनलमा टस जितेर पहिलो ब्याटिङ रोजेको कोइलाडी४ ले निर्धारित २० ओभरमा ५ विकेट गुमाएर १ सय २५ रन जोडेको थियो। कप्तान मोहम्मद गुड्डुले २९, परमेश्वर मण्डलले २८, रोबिन सिंहले १५, रोहित सिंहले १४ र रोशन मण्डलले अविजित ११ रनको योगदान दिए। सकरपुराका लागि साकेत सिंहले ४ ओभरमा १९ रन खर्चेर ३ विकेट लिए भने प्रदीप मण्डल र सुरज मण्डलले समान ११ विकेट लिए। जितको लागि १ सय २६ रन पछ्याएको सकरपुराले २० ओभरमा ५ विकेटको क्षतिमा १ सय ४ रन मात्र बनाउन सक्यो। सकरपुराका लागि साकेत सिंहले २ छक्का र २ चौकासहित अविजित ३५ रन बनाए। अमित मण्डलले २८ र सुरज मण्डलले २३ रनको योगदान दिए। वडा नम्बर ४ का लागि रोशन मण्डलले २, जुगनु मण्डल र रोहित सिंहले तिनै जनाले ११ विकेट लिएर जित दिलाए। फाइनलको म्यान अफ द म्याच वडा नम्बर ४ का रोशन मण्डल भए। प्रतियोगितामा वडा नम्बर ५ बर्साइनका दीपेश सरदार म्यान अफ द सिरिज, सकरपुराका अमित मण्डल बेस्ट ब्याट्सम्यान, वडा नम्बर ४ का जुगनु मण्डल बेस्ट बलर तथा वडा नम्बर ५ बर्साइनका राजेश रजक इमर्जिङ प्लेयर भएको तिलाठी कोइलाडी गाउँपालिकाका कार्यक्रम अधिकृत तथा प्रतियोगिता संयोजक राजेशकुमार झाले जानकारी दिए। विजेता र उपविजेता खेलाडीलाई गाउँपालिकाका अध्यक्ष सतिशकुमार सिंह, उपाध्यक्ष सुचिताकुमारी यादव, वडा अध्यक्ष मनोज चौधरी, गोपी मण्डल, राजेन्द्र साह र गुलाब सिंहलगायतले ट्रफी तथा प्रमाणपत्र प्रदान गरे।"
