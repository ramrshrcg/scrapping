शीर्षक,विवरण
भ्रष्टाचारको सुरक्षित माध्यम बिचौलिया,"भ्रष्टाचाररहित शासनका माध्यमबाट नागरिकले सार्वजनिक सेवाको अनुभूति गर्न पाउने गरी सरकारले आफ्ना नीति, योजना, कार्यक्रम सञ्चालन गर्दै आएको छ। सुखी नेपाली समृद्ध नेपालको महान् लक्ष्य हासिल गर्न सरकार शासन पद्धतिका सबै संयन्त्रलाई क्रमशः कानुनी एवं पद्धतिगत सुधारका आधारमा नैतिकवान् र कर्तव्यनिष्ठ गराउनेतर्फ उन्मुख रहेको छ। यसका लागि सरकारले परम्परागत सोच र प्रवृत्तिमा परिवर्तन गर्दै कार्यपद्धति, कार्यढाँचा, कार्यशैली र संगठनको कार्य संस्कार सुदृढ गराउने प्रयाससमेत गर्दै आएको छ। संविधानको धारा २८५ मा नेपाल सरकारले देशको प्रशासन सञ्चालन गर्न संघीय निजामती सेवा र आवश्यकताअनुसार अन्य संघीय सरकारी सेवाहरूको गठन गर्न सक्ने, त्यस्ता सेवाको गठन, सञ्चालन र सेवाका शर्त संघीय ऐनबमोजिम हुने, प्रदेश मन्त्रिपरिषद्, गाउँ कार्यपालिका र नगर कार्यपालिकाले आफ्नो प्रशासन सञ्चालन गर्न आवश्यकताअनुसार कानुनबमोजिम विभिन्न सरकारी सेवाहरूको गठन र सञ्चालन गर्न सक्ने व्यवस्था भएको छ। सुशासन ऐन तथा नियमवलीमा सार्वजनिक पदाधिकारीहरूको काम, कर्तव्य, अधिकार एवं जिम्मेवारीका साथै नागरिक बडापत्र, कार्यसञ्चालन विधिसमेतको व्यवस्था गरेको छ। यसका अतिरिक्त सार्वजनिक पदमा रहने कर्मचारीले जिम्मेवारी निर्वाहका सन्दर्भमा पालना गर्नुपर्ने आचरण एवं अनुशासनको व्यवस्थासमेत भएको छ। मौजुदा यी कानुनी व्यवस्थालाई संघीय तहदेखि स्थानीय तहसम्मका सरकारी एव गैरसरकारी संघसंस्था, सरोकारवाला निकाय, सामाजिक संघसंस्था, पेसागत संघसंस्था वा व्यवसायीले अनुसरण गरी सुशासनको आधार मजबुत गराउन आवश्यक छ। सुशानसलाई बलियो गराउने मौजुदा कानुन, रणनीति, कार्यक्रमलाई व्यवहारमा रूपान्तरण गर्न संघीय तहदेखि स्थानीय तहसम्मका सरकारी निकायले बेवास्ता गर्नाले यसको देखासिकीबाट जनताको सरोकार भएका कार्यक्षेत्रमा निजी क्षेत्रसमेतको भ्रष्टाचार क्रमशः विस्तार हुँदै गएको छ। यसले मुलुकको भ्रष्टाचार नियन्त्रण कार्यलाई क्रमशः जटिल र चुनौतीपूर्ण गराएको स्पष्ट हुन्छ। भ्रष्टाचारको सहज र सुरक्षित माध्यमका रूपमा स्थापित हुँदै गएको बिचौलियाको उपस्थितिलाई निष्क्रिय गराई भ्रष्टाचाररहित सार्वजनिक सेवा प्रवाहको सुनिश्चितता गर्नुपर्छ। सार्वजनिक सेवा केन्द्रहरूमा सेवा लिन आउने नागरिकको सहजताका लागि सेवामैत्री वातावरणको अवधारणा कार्यान्वयनमा आएको छ। सरकारले दिने सेवा कानुनले तोकेको ढाँचा र पद्धतिबाट सञ्चालन हुने गर्छ र यसमा नागरिकले कानुनले तोकेभन्दा बढी शुल्क वा रकम बुझाउन पर्दैन भन्ने कल्पना गरेको हुन्छ। साथै सोहीबमोजिम नै सेवा केन्द्रका कर्मचारीलाई अभिमुखीकरण एवं शपथ गराइएको हुन्छ। सार्वजनिक सेवालाई सेवाग्राहीमैत्री गराउन कार्यालयमा रहेको सहायता वा सोधपुछ कक्षमा सेवासम्बन्धी आवश्यक जानकारीका साथै सेवा लिन भर्नुपर्ने फाराम, दिनुपर्ने निवेदनको ढाँचा उपलब्ध हुनुका साथै पेस गर्नुपर्ने कागजातका अतिरिक्त सेवाका लागि अवलम्बन गर्नुपर्ने प्रक्रियाका सम्बन्धमा जानकारी दिने व्यवस्था गरिएको हुन्छ। यस्ता व्यवस्थाको उपयोग गरी सेवाग्राहीले आफ्नो काम घुस नदिई आफैंले गर्न गराउन सक्ने हुन्छन्। कार्यालयमा उपलब्ध सुविधालाई गुमराहमा राखी सेवाग्राहीलाई बिचौलियाको सम्पर्कमा जान बाध्य गराउने कार्यमा कार्यालयका कर्मचारीका साथै बिचौलियासमेतको भूमिका रहेको पाइएको छ। कानुनतः बिचौलियाहरू सार्वजनिक कार्यको प्रक्रियामा प्रत्यक्ष संलग्न हुन सक्ने व्यवस्था छैन। बिचौलियाले सरकारी कार्यालयहरूमा जबर्जस्ती आफ्नो उपस्थिति कायम गरी सार्वजनिक सेवा प्रक्रियामा आफ्नो संलग्नता बढाउँदै लगेका छन्। मूलतः मालपोत कार्यालय, यातायात व्यवस्था कार्यालय, नापी कार्यालय, वैदेशिक रोजगारका कार्यालय, भन्सार कार्यालय, उद्योग व्यवसायसँग सम्बन्धित कार्यालय, नगरपालिका, गाउँपालिकाका कार्यालय, जिल्ला प्रशासन कार्यालय, राहदानी विभाग, लोकसेवा आयोगको फाराम भर्ने कार्यालय, शैक्षिक सेवाका कार्यालय, न्यायिक कार्यालयहरूमा बिचौलियाको प्रत्यक्ष संलग्नता बढ्दै गएको छ। बिचौलियाहरूको सहभागिताले कार्यसम्पादनमा केही सहजता आउने भए पनि कर्मचारीका साथै बिचौलियाहरूसमेतको लुकेको स्वार्थ हासिल गर्न बिचौलियाको माध्यम सहज र सुरक्षित भएको छ। यसबाट भ्रष्टाचार नियन्त्रणको अपरेसनसमेत कमजोर हुने कारण भ्रष्टाचार समस्या क्रमशः चुनौतीपूर्ण हुँदै गएको छ। सार्वजनिक सेवा प्रवाहका विधि, कानुन, पद्धति, परम्परा वा अन्य कुनै पनि आधारले सार्वजनिक सेवा केन्द्रमा बिचौलियाको गैरउपस्थितिलाई स्विकारेको छैन। सेवाग्राहीलाई सहयोग गर्ने विभिन्न बहानामा गैरआर्जन गर्ने निहित स्वार्थका साथ बिचौलियाहरू सार्वजनिक सेवा केन्द्रमा उपस्थित हुने गरेका हुन्छन्। सम्बन्धित निकायको सेवा प्रवाहको पद्धतिका साथै कर्मचारीबारेमा गलत सूचना प्रवाह गरी सेवाग्राहीलाई आफूसमक्ष आकर्षित गर्ने प्रवृत्ति भएका बिचौलियाबाट कर्मचारीले समेत लाभ लिने गरेकाले बिचौलियाको उपस्थिति मजबुत भएको छ। फलस्वरूप सार्वजनिक सेवाप्रवाह गर्ने निकायप्रतिको जनविश्वास कमजोर हुँदै गएको छ। सेवाग्राहीलाई कार्यालयको सहायता कक्षमा पुग्नै नदिने, कार्यप्रक्रिया वा कार्यालयबारेमा अन्योलपूर्ण र भ्रामक सूचना दिने कार्य बिचौलियाबाट हुने गरेको गुनासा रहेका छन्। कार्यालयहरूमा अस्वाभाविक प्रवेश गर्ने, कार्यालयका हरेक कक्षमा सहज पहुँच राख्ने, महत्र्वपूर्ण कागजात, रेकर्ड, फाइलहरूको खोजी गर्ने, प्रतिलिपि तयार गर्नेजस्ता कार्यमा प्रत्यक्ष संलग्न हुने, अनियमित कार्यलाई टेवा पुर्याउने उद्देश्यले कागजातको दुरुपयोग गर्नेजस्ता कार्यमा बिचौलिया संलग्न हुने गरेको पाइएको छ। यसका अतिरिक्त कार्यालयका कर्मचारीले नै तयार गर्नुपर्ने निर्णय प्रक्रियाका कागजात तयार गर्ने, निर्णय प्रक्रियामा रहने कर्मचारीलाई अनावश्यक दबाब एवं प्रलोभन दिने, सेवाग्राहीसँग तोकिएको सेवा दस्तुरभन्दा बढी रकम लिने, आफूले दिएको सेवाका नाममा कर्मचारीसमेतको नाम जोडी अस्वाभाविक रकम असुल्ने साथै झूटा विवरण तयार गर्ने, गलत रकेर्ड बनाउने, सक्कल कागजात सच्चाउने, कृत्रिम सेवाग्राही तयार गरी कर्मचारीलाई गलत निर्णय गर्न बाध्य गराउनेजस्ता अनियमित कार्यसमेत हुने गरेको गुनासो रहेको छ। यस्ता गुनासातर्फको निगरानी र नियन्त्रणतर्फ निकाय प्रमुखको अगसरता एवं संवेदनशीलता उल्लेख्य नभएकाले बिचौलियाको रगरगी बढी रहेकै छ। भष्टाचारलाई कमाइको मुख्य माध्यम बनाउने सरकारी एवं गैरसरकारी व्यक्तिहरूको अँध्यारो कोठाको सहकार्यबाट बिचौलियाहरूलाई प्रशस्त बल पुगेको तथ्य स्पष्ट छ। सार्वजनिक सेवालाई भष्टाचाररहित गराउनेतर्फ सरकारको प्रयास निरन्तर रहेको छ। विद्युतीय सेवा पद्धति, सेवा प्रक्रियाको पारदर्शिता, सार्वजनिक सुनुवाइ, टोकन प्रणालीबाट सेवा वितरण, गुनासाको तत्काल सम्बोधन, निगरानी निकायहरूको निरन्तर निगरानी, सञ्चारकर्मीहरूको उपस्थितिलगायतका सकारात्मक प्रयास हुँदै आएका छन्। तर कर्मचारी एवं बिचौलियाहरूको मिलेमतोमा सुधारका यस्ता प्रयाससमेत अपेक्षाकृत प्रभावकारी हुन सकेको छैन। भ्रष्टाचारविरुद्धको निगरानीका साथै कारबाहीसमेत प्रभावकारी हुँदै गएको अवस्था एकातर्फ रहेको छ भने अर्कातर्फ सेवाग्राही एवं नागरिक समाजसमेतको चेतना वृद्धि हुँदै गएको छ। भष्टाचारविरुद्धको निगरानी एवं कारबाही बढेका सन्दर्भमा बिचौलियाको कार्यालयमा हुने उपस्थिति साथै कार्यप्रक्रियामा हुने संलग्नताले घुस लिएर मात्र काम गर्ने प्रवृत्ति भएका कर्मचारीका लागि सजिलो र सुरक्षित माध्यम भएको छ। साथै अनियमित कार्य गर्नगराउन चाहने तर कार्यालयमा चिनिन नचाहने गैरकर्मचारीका लागि समेत यो माध्यम सहज र सुरक्षित भएको छ। सार्वजनिक सेवा प्रवाहमा बिचौलियाको अनावश्यक संलग्नताबाट घुस लिनेदिने कार्य सहज भई घुस खाने प्रवृत्ति बढ्दै गएको जानकारी सर्वव्यापक हुँदाहुँदै पनि यसको विरोधलाई व्यापक र प्रभावकारी गराउन सकिएको छैन। यस सन्दर्भमा सेवाप्रवाह गर्ने निकायहरूले आफ्नो कार्य सञ्चालन निर्देशिका तयार गरी कार्यालयमा बिचौलियाहरूको गैरउपस्थिति एवं कार्य हस्तक्षेपको नियन्त्रण गर्न सकिने हुन्छ। यसका लागि सम्बन्धित निकायको प्रमुख एवं तालुक निकायको चासो र अगसरता आवश्यक छ। सेवा केन्द्रका कर्मचारीका साथै राजनीतिक पहुँचका आडमा गैरकानुनी आयआर्जन गर्ने प्रवृत्ति भएका गैरकर्मचारीको सहकार्य भएकाले बिचौलियाहरूको कार्यालयभित्रको उपस्थितिलाई नियन्त्रण गर्ने कार्य चुनौतीपूर्ण रहेको छ। बिचौलियाहरूले संकलन गरेको गैरआर्जन कार्यालय समय र परिसर बाहिर बाँडफाँट गरी लिनेदिने कार्यमा संगठित हुने बलियो समूहलाई निष्क्रिय गराउने कार्यमा कार्यालय प्रमुखले नै साहस गर्नुपर्ने जरुरी देखिएको छ। साथै बिचौलियाको संलग्नतालाई नियन्त्रण गरी सार्वजनिक सेवा प्रवाहलाई भ्रष्टाचाररहित गराउने कार्यमा सेवाग्राही एवं सरोकारवालाहरूको सहभागिता जरुरी भएको छ। सेवाग्राहीले सेवाकेन्द्रको नागरिक वडापत्र अनुसरण गर्ने, कार्यालयको सहयोगी कक्षबाट सहयोग लिई आफैंले फाराम निवेदन दर्ता गर्ने, तोकिएको शुल्क मात्र बुझाउने, रुजुरी गुनासा दर्ता गराउनेजस्ता प्रवृत्ति संस्थागत गर्न आवश्यक छ। कार्यालय हाताभित्र अनावश्यक रूपमा उपस्थित भई कार्यालयका फाइल, रेकर्ड, कागजातमा पहुँच राख्ने प्रवृत्तिलाई कार्यालय प्रमुखले नियन्त्रण गर्ने, नागरिक समाज एवं सञ्चारकर्मीले बिचौलियाको गलत कार्यको सूचना संकलन गरी प्रचारप्रसार गर्ने कार्यलाई प्राथमिकता दिने एवं भ्रष्टाचारविरुद्धको सहकार्यमा सहभागी हुन जरुरी छ। सार्वजनिक सेवा प्रवाहलाई सेवाग्राहीसँग प्रत्यक्ष सम्पर्कित गराउन क्रमशः विद्युतीय माध्यमलगायतका आधुनिक विधि एवं तौरतारिका अपनाउने साथै भ्रष्टाचारविरुद्धका मौजुदा कानुनमा सामयिक संशोधन गरी भ्रष्टाचार कार्यमा संलग्न हुने बिचौलियालाई समेत पक्राउ गरी कानुनी कारबाहीको दायरामा लाने व्यवस्था कार्यान्वयनमा ल्याउन आवश्यक छ। साथै स्थानीय तहसम्मका राजनीतिक नेतृत्व एवं पेसागत संघसंस्थाले सेवा केन्द्रमा बिचौलियाको गैरउपस्थितिका विरोधमा सामूहिक ऐक्यबद्धता कायम गरी सम्बन्धित कार्यालय प्रमुखलाई यसका विरुद्धमा सहकार्य गर्न अगुवाको भूमिका दिनुपर्ने भएको छ। यसबाट भ्रष्टाचारको सहज र सुरक्षित माध्यमका रूपमा स्थापित हुँदै गएको बिचौलियाको उपस्थितिलाई निष्क्रिय गराई भ्रष्टाचाररहित सार्वजनिक सेवा प्रवाहको सुनिश्चितता गर्न सकिने हुन्छ।"
शिक्षकप्राध्यापकको मर्यादा,"प्राध्यापक, विद्यार्थी र कर्मचारीलाई समान दृष्टिले हेर्ने गरिए विश्वविद्यालय, पदाधिकारी र समग्र प्राध्यापकको गरिमा र मर्यादा माथि उठ्थ्यो कि ? पण्डिताः समदर्शिनः अर्थात् जो विद्वान् छ उसले सबैलाई समान दृष्टिले हेर्छ। त्रिभुवन विश्वविद्यालयमा प्रजातन्त्रवादी प्राध्यापक संघले केही समयअघि तालाबन्दी गरेपछि र तालाबन्दी गर्ने पक्षलाई उच्च अदालत पाटनमा सार्वजनिक मुद्दा दर्ता गरिएपछि प्राध्यापकहरूको मर्यादा र भूमिकाबारेमा समाजमा विभिन्न टीकाटिप्पणी हुन थालेका छन्। त्रिविकै एक कर्मचारीले दर्ता गरेको उक्त मुद्दा विश्वविद्यालयका पदाधिकारीकै मिलेमतोमा हो भन्ने आशंका र आरोप मुद्दा खेप्नेहरूले लगाएका छन्। हडताल गर्न पाउनु अधिकार हो र तालाबन्दी रहरले होइन, पदाधिकारीको राजनीतिक चलखेल र त्रिवि ध्वस्त बनाउने प्रयासविरुद्ध हो भन्ने भनाइ संघको रहेको पाइन्छ भने सार्वजनिक संस्थामा तालाबन्दी गर्न नपाइने दलील पदाधिकारीको छ। यस्तै द्वन्द्वका बीच समग्र प्राध्यापकका मर्यादामाथि नै प्रश्न उठ्न पुगेको छ। मर्यादा राष्ट्रले तोकेको मर्यादाक्रममा उल्लेख गरेर मात्र पाइने कुरा होइन। केही दशक अघिसम्म प्राध्यापकका मर्यादाक्रम तोकिएको थिएन तर समाजले उच्चस्थान दिइरहेकै थियो। जब निजी संस्थाहरू खुल्दै गए, तब प्राध्यापकको मर्यादामा पनि स्खलन हुँदै गएको पाइन्छ। हुन त त्रिवि वा नेपाल संस्कृत वा अन्य कुनै विश्वविद्यालयको प्राध्यापक तोकिएका समय क्याम्पसमा बसेर र पढाएरै निजी संस्थातिर दौडिन्छ तर हेल्मेट टिचरको उपाधि पाएका १० प्रतिशतभन्दा पनि कम संख्याका प्राध्यापकका कारण सबैले आरोप खेप्नुपरेको छ। केही समयअघिसम्म अक्षरांकन पद्धतिमा एसएलसी नतिजा प्रकाशित हुँदासम्म निजी विद्यालय र सामुदायिक विद्यालयका विद्यार्थीको प्रतिफल हेरेर सामुदायिक विद्यालयका शिक्षकको मूल्यांकन गर्ने गरिन्थ्यो। यसले पनि शिक्षक र प्राध्यापकको मर्यादामा आँच पुर्याउँदै आएको थियो। किन यस्तो हुन्छ त ? यस्तो हुनुमा राज्यले लिने नीति र शिक्षकप्राध्यापकलाई हेर्ने दृष्टिकोणले असर गरेको हुन्छ। राज्यले कुनै मर्यादा नदिने अनि मर्यादित शिक्षक र प्राध्यापक खोज्ने पनि त्यत्तिकै असंगत देखिन्छ। विदेशतिरका सन्दर्भ हेर्दा त्यहाँ राज्यले पनि शिक्षण पेसालाई सम्मानित तहमा राखेका छन् र शिक्षकप्राध्यापक पनि मर्यादित र अनुशासित पाइन्छन्। नेपालमा भने राज्यले शिक्षक र प्राध्यापकलाई फिटिक्कै स्थान नदिने अनि प्रतिफल उच्च खोज्ने, त्यो सम्भव देखिँदैन। यद्यपि आफ्नै बलबुतामा जति सक्छन् त्यति मर्यादित हुन शिक्षकप्राध्यापक प्रयत्नरत देखिन्छन्। विदेशमा के छ ? रूसमा हालै भएको पत्रकार सम्मेलनमा पत्रकारले रूसका राष्ट्रपति पुटिनलाई सोधे तपाईंले कोभिड १९ विरुद्धको खोप सबैभन्दा पहिले डाक्टर र शिक्षकहरूलाई दिने भन्नुभयो तर के आम मानिसले चाहिँ बाँच्नुपर्दैन ? पुटिनले उल्टै प्रश्न गरे शिक्षक मर्यो भने डाक्टर कसले उत्पादन गर्छ अनि डाक्टर मर्यो भने आम मानिसको उपचार कसले गर्छ ? यस प्रकारको दृष्टिकोण भएका प्रधानमन्त्री वा राज्य सञ्चालक भएको देशमा निश्चय नै शिक्षक तथा प्राध्यापकले आफ्नो मर्यादा धानेकै हुन्छन्। त्रिविमा भने भोजन, शिक्षादीक्षाको कुरा त परै जाओस्, त्यहीं पढ्ने विद्यार्थीमाथि र तलबबाट भोजन गरिरहेका प्राध्यापकको भोजन खोस्ने उद्देश्यले मुद्दा हालिएको छ। यो शिक्षा क्षेत्रमा कदापि सुहाउँदो कुरा होइन। सन् २०१८, नोभेम्बर १५ को द वासिंटन पोस्ट्मा भेलेरी स्ट्रसको कुन देशमा शिक्षक सम्मानित छन् शीर्षकमा वर्की फाउन्डेसनको अध्ययन प्रतिवेदनको अंश छापिएको थियो। प्रतिवेदनअनुसार शिक्षकहरूलाई सबैभन्दा बढी सम्मान दिने देशहरू चीन र मलेसिया हुन्। शिक्षक सम्मानका विषयलाई लिएर ३५ देशमा गरिएको उक्त सर्वेक्षणबमोजिम शिक्षकलाई सम्मान दिने सन्दर्भमा विश्वका सबैभन्दा माथि पर्ने पाँच देशहरू चीन, मलेसिया, ताइवान, रूस र इन्डोनेसिया हुन्। डाक्टर, नर्स, वकिल, लाइब्रेरियन, समाजसेवी, प्रहरी, इन्जिनियर र वेबसाइट इन्जिनियरलगायतका चौध पेसा अध्ययनमा समावेश गरिएको थियो। शिक्षकलाई सम्मान गर्ने क्रममा ३५ देशमा शिक्षकको स्थान औसतमा सातौं थियो। यी देशहरूमा शिक्षक तथा प्राध्यापकहरूलाई केकस्तो प्राथमिकता र सुविधा दिइन्छ भन्ने अध्ययन गरी सोहीबमोजिम नगर्दासम्म आशा गरेबमोजिमको शिक्षा प्रणाली र गुणस्तर प्राप्त गर्न निश्चय नै मुस्किल पर्छ। द गार्जियनमा पिटर डेल्टन किन केही देशले अरू पेसाकालाई भन्दा बढी शिक्षकलाई सम्मान दिन्छन् भन्ने लेखमा लेख्छन् शिक्षाको स्तर माथि उकास्न शिक्षकको भूमिका अहं हुन्छ। यसका लागि उच्च गुणस्तरयुक्त मानिसलाई शिक्षकमा आकर्षित गर्न सक्नुपर्ने नै पूर्वसर्त हो। फिनल्यान्ड र सिंगापुरले उच्च गुणस्तरयुक्त उत्पादनलाई मात्र शिक्षकमा स्थान दिन्छन्। उनीहरूलाई आकर्षण गर्न तलब पनि आकर्षक नै प्रदान गर्ने गरेका छन्। नेपालमा के छ ? नेपालमा भने प्रथम श्रेणीका विद्यार्थी डाक्टर, इन्जिनियर पढ्न जाने, दोस्रो श्रेणीका व्यवस्थापनलगायतका विषयमा आकर्षित हुने अनि तेस्रो श्रेणीका विद्यार्थी शिक्षा विषय पढ्न जाने गरेका छन्। शिक्षा पढेको वा शिक्षक सेवा आयोगको योग्यता परीक्षा उत्तीर्ण गरेर मात्र शिक्षक सेवाका लागि प्रतिस्पर्धा गर्न पाइने नियम छ। जब कि जग नै कमजोर भएकाबाट शिक्षक भर्ना लिने नीति हुन्छ, तब शिक्षामा गुणस्तर खोज्नु त्यत्तिकै काल्पनिक रहर मात्र हुन जान्छ। प्राध्यापकहरू दुईतीनतिर दौडनुपर्ने बाध्यतालाई राज्यले र समाजले बुझ्न सक्नुपर्छ। अरू पेसाका मानिसले मोटर कारमा दौडेको देख्दा प्राध्यापकलाई एउटा मोटर साइकलसम्म किनौं भन्ने रहर जागेकै हुन्छ। अरूका सन्ततिले दिनहुँ लुगा फेरेर बाटोमा निस्कँदा प्राध्यापकलाई पनि आफ्ना छोराछोरीलाई दुई जोरसम्म कपडाको व्यवस्थापन गर्ने मन हुन्छ नै। छिमेकीका घरमा हप्तामा सातै दिन मासु पाक्दा प्राध्यापकले पनि एक दिन त खुवाऔं भन्ने इच्छा राख्छ नै। यस्तै आवश्यकता पूर्ति गर्ने रहरमा कतिपय प्राध्यापकहरू दुःखजेलो गरेर विश्वविद्यालय र निजी संस्था दुवैतिरका कक्षा भ्याइरहेका हुन्छन्। नगन्य संख्याका केहीले विश्वविद्यालयको मुखै नहेर्ने र निजीलाई सर्वस्व ठान्ने गरेका छन्। यिनैका कारण भने समस्या उत्पन्न हुने गरेको छ। फिनल्यान्ड र सिंगापुरले जस्तै नीति लिने हो भने प्राध्यापकहरू यसरी दौडनु पर्दैनथ्यो कि ? राज्य र समाजले एकपटक सोच्नैपर्ने देखिन्छ। निजामती सेवामा रहेकाहरूसँग सोध्दा बैठक भत्ता र टीएडीएले दालचामल पुग्छ भन्ने सुनिन्छ। उपसचिवदेखि माथिकाले सवारी साधन पनि प्राप्त गरेका हुन्छन्। विचरा प्राध्यापकहरूले भने विश्वविद्यालयले दिएको तलबले नै सबै खर्च धान्नुुपर्ने बाध्यता छ। कक्षा लिनका लागि जोहो गर्नुपर्ने सामग्री पनि त्यही तलबबाट खरिद गर्नुपर्ने हुन्छ। यो महँगीमा तलबले छेउटुप्पो कतै धान्दैन अनि विश्वस्तरमा भएका परिवर्तनहरूको अध्ययन गरेर नयाँ समसामयिक ज्ञान विद्यार्थीलाई प्रदान गर्न कसरी सकोस् ? कतिसम्म छ भने प्राध्यापक र शिक्षकहरूका लागि शिक्षालयमै बसेर अध्ययनचिन्तन गर्नका लागि टेबुल र कुर्सीसम्मको व्यवस्था गरिएको छैन भन्ने सुन्दा समाजका धेरैलाई अचम्म लाग्ला। कसैसँग छलफल या भेटघाट गर्नुपर्यो भने चउर एक मात्र विकल्प छ। सामुदायिक विद्यालयका विद्यार्थीलाई घरायसी कामको चटारोले घरमा पढ्ने फुर्सदै हुँदैन भने शिक्षकको मेहनतले मात्र चाहेजस्तो परिणाम आउन निश्चय नै सक्दैन। सामुदायिक विद्यालयका विद्यार्थीलाई जबसम्म निजी पढ्ने विद्यार्थीसरहको आर्थिक र सामाजिक वातावरण दिन सकिँदैन, शिक्षकलाई दोष दिनु व्यर्थ मात्र देखिन्छ। दलहरूले विश्वविद्यालयका विद्यार्थीलाई कक्षामा पढ्ने बेलामा आन्दोलन र पार्टीका कार्यक्रममा व्यस्त गराउने अनि प्राध्यापकले गुणस्तरीय शिक्षा प्रदान गर्न सकेनन् भन्ने आरोप लगाएर मात्रै शिक्षाको गुणस्तरीयतामा परिवर्तन आउँदैन। देशविदेशका शिक्षामा फट्को मारेका घटनालाई केलाएर तदनुरूप सुधारका मार्गमा लागे मात्रै मुलुक र समाजको हित हुने हो। अहिले जेजति मानिसहरू डाक्टर, इन्जिनियर, वकिल, योजनाविद्, नीतिनिर्माता, सचिवसहसचिव, मन्त्रीप्रधानमन्त्री छन् र नेपालमै कार्यरत छन्, ती यहींका विद्यालय र विश्वविद्यालयमा पढेर योग्य बनेका हुन्। शिक्षक र प्राध्यापकलाई दोष लगाइरहेका छन् तर तिनैबाट प्राप्त ज्ञानका आधारमा आफूलाई योग्य प्रमाणित गरिरहेका छन्। खोलो तर्यो, लौरो बिस्र्यो गर्ने नेपालीको बानीबाट पनि शिक्षक र प्राध्यापकले उचित स्थान पाउन सकिरहेका छैनन्। यस्तै समस्याबीच विश्वविद्यालयभित्रका केही थप सुविधा प्राप्त हुने पदमा वर्तमान पदाधिकारीले राजनीतिक आस्थाका आधारमा वरिष्ठलाई पन्छाएर आफूनिकटका कनिष्ठलाई, प्राज्ञिक व्यक्तित्वलाई पाखा लगाएर लालझन्डा बोकेको जस्ता आधारमा नियुक्ति दिन थाले। यसरी हुँदैन, विश्वविद्यालय सहमति, सहकार्य र एकताका आधारमा चल्नुपर्छ भन्ने माग पदाधिकारीको राजनीतिक आस्थासँग मेल नखानेले राख्न थाले। वरिष्ठता, ज्येष्ठता र प्राज्ञिकताका आधारमा सबै नियुक्तिहरू गरियोस् भन्ने माग प्रजातन्त्रवादी प्राध्यापक संघको मागपत्रमा देख्न सकिन्छ। बिरालोलाई लखेट्दा भाग्न पाएसम्म भाग्ने प्रयास गर्छ, केही सिप लागेन भने लखेट्नेको घाँटी समाउन आउँछ। ठीक त्यस्तै, पदाधिकारीले बाध्य पारेकै कारण तालाबन्दी भएको हो भने यसको जिम्मेवारी विश्वविद्यालयका पदाधिकारीले नै लिनैपर्छ। किनकि मागपत्रमा उल्लेख गरिएका बुँदाहरू विश्वविद्यालयले नकार्नुपर्ने कुनै देखिँदैन। साँढेसाँढीको जुधाई, बाच्छाको मिचाइ भने झैं दुइटाको द्वन्द्वमा समग्र प्राध्यापक वर्गकै मर्यादामा खलल पुग्ने निश्चित देखिएको छ। विश्वविद्यालयको कुलपति भनेको नेपाली बृहत् शब्दकोशमा उल्लेख भएअनुसार विश्वविद्यालय, विद्यापीठ वा प्रज्ञाप्रतिष्ठानका उच्चतम अधिकारी, विद्यार्थीलाई भरणपोषण गर्दै शिक्षा दिने अध्यापक, १० हजार विद्यार्थीलाई भोजन र शिक्षादीक्षा दिने ऋषि हो। उपकुलपति भनेको त्यसैको सहायक वा उपप्रधान हो। कुलपति मानार्थजस्तो र कार्यकारी उपकुलपति भएका कारण निश्चय पनि कुलपतिको सबै कार्यभार उपकुलपतिकै हुन्छ। त्रिविमा भने भोजन, शिक्षादीक्षाको कुरा त परै जाओस्, त्यहीं पढ्ने विद्यार्थीमाथि र तलबबाट भोजन गरिरहेका प्राध्यापकको भोजन खोस्ने उद्देश्यले मुद्दा हालिएको छ। यो शिक्षा क्षेत्रमा कदापि सुहाउँदो कुरा होइन। वार्ताका माध्यमबाट समाधान नखोजेर अन्य विकल्प प्रयोग गर्नु प्राज्ञिक व्यक्तिलाई सुहाउँदैन। विश्वविद्यालय र प्राध्यापकका मर्यादालाई समयमै ख्याल गरेर मुद्दा फिर्ता लिई सबैको शिर उचो हुने वातावरण गर्नु तत्कालको आवश्यकता हो। राज्यसँग अरू कुरा पछि माग्दै गर्न सकिन्छ। गणतान्त्रिक र पञ्चायतकालमा नभएको मुद्दा दर्ताजस्तो प्रक्रियाबाट ठेगान लगाई उत्तर कोरिया या चीनमा जस्तो एकलौटी शासन गर्छु भन्ने कल्पना गर्नु मात्रै पनि दिवालियापन हो भन्ने हेक्का राख्न सक्नै पर्छ। अरूलाई सम्मान गरे आफ्नो सम्मान त्यसै बढ्छ। नेकपाको समर्थक भएका कारण पदासीन भए पनि प्रजातन्त्रवादीलाई पनि विश्वविद्यालयका पदाधिकारीले सम्मान गर्नुका साथै सबै प्राध्यापक, विद्यार्थी र कर्मचारीलाई समान दृष्टिले हेर्न प्रारम्भ गरे विश्वविद्यालय, पदाधिकारी र समग्र प्राध्यापकको गरिमा र मर्यादा माथि उठ्थ्यो कि ?"
"कांग्रेस : अनुशासन कम, दूरी बढी","कांग्रेसमा कार्यकर्ताको कमी भएर समस्या आएको भए छुट्टै सोच र ढंगबाट त्यसको नीति, विधि र संरचनाबारेमा संवाद गर्नुपर्ने थियो साधारणतया साउन लागेपछि र भदौसम्म पुग्दा नेपाली कांग्रेसमा बीपीको तिथिमिति लिएर एक किसिमको तरंग उछाल्ने प्रवृत्ति कायमै छ। तर अहिले आएर यस्ता साउने छालहरूको आवृत्ति भने घट्दै गएको छ। यो वर्षको साउने तरंग अलि फरक रह्यो। साउन ६ गते बीपीको श्राद्ध सकिएपछि, साउन १० मा अनुशासन समिति र साउन १२ गते पूर्वमहापञ्च सूर्यबहादुर थापाका सुपुत्रसहितको १३ जनालाई कांग्रेसमा भित्र्याउने उत्सव पनि भयो। त्यसैले यसपटकको साउन तरंग डिसिप्लिन र डिस्ट्यान्स ले कांग्रेसभित्र र बाहिर आकर्षण, विकर्षण, विसर्जन र विस्थापनका द्वन्द्वात्मक छाल छचल्किरहेको देखिन्छ। अब भदौमा कस्तो भल आउने हो र त्यसपछिका बेमौसमका तालहरूले फागुनसम्म कुन राग सृजना गर्छ, हेर्न बाँकी छ। कांग्रेसको केन्द्रीय सभापति एवं अन्य पदाधिकारीलाई आआफ्नो पद र विरासतको चिन्ता होला, तर समग्र कांग्रेस एउटा स्खलित संस्था भइराखेको दृश्य केन्द्रीय कार्यसमितिकै व्यक्तिहरूले कसरी लिइराखेका छन,् आगामी दिनमा देखिने नै छ। परन्तु अनुशासनहीनको जमात लिएर विभिन्न झुन्ड वा गुट वा गिरोह वा ग्याङमार्फत दल कब्जा गर्ने अभीष्ट राख्ने पार्टी सभापतिले कांग्रेसलाई संस्थागत पतन एवं सामाजिक दूरी मात्रै नभएर जनतासँगको राजनीतिक दूरी पनि बढाउँदै लगेका छन्। विसर्जनको धरातल ? सबैभन्दा पहिले कांग्रेसको अनुशासन समितिको अनुशासनहीन निर्णय जसले ५० वर्षभन्दा बढी कांग्रेसनिम्ति आफ्नो जीवन समय खर्चेका गोविन्दराज जोशी, ४० वर्षभन्दा बढी आफ्नो तन, मन र धन सुम्पेका पुस्करराज ओझा र कैयन् उर्वर वर्षहरू कांग्रेसलाई सुम्पेका रामबहादुर विष्टलाई, तीनदेखि पाँच वर्षसम्मको निष्कासन कारबाहीले कांग्रेस सभापति प्रफुल्ल देखिन्छन्। सबैभन्दा पहिले कांग्रेसमा यस्ता समितिहरू कसरी र किन बनाइन्छ, त्यसको एउटा प्रतिबिम्ब भर्खरै भइराखेका गतिविधिले इंगित गर्छ। कांग्रेसमा अनुशासनहीनताको पराकाष्ठास्वरूप उपरोक्त तीनजनालाई जेजसरी तिनीहरूको राजनीतिक शिरोच्छेदन गर्ने चेष्टा गरिएको छ, त्यसका सूत्रधार कति चोखा हुन् ? कांग्रेसमा अनुशासनहीनताको थालनी गर्ने नेतृत्वहरूको विगत सम्झने कि संवेदना प्रकट गर्ने भन्ने तर्कवितर्क आफ्नै ठाउँमा होला, तर विगत् २५२६ वर्षदेखि अर्थात् २०५१ बाट चरणबद्ध ढंगले घात, प्रतिघात र अन्तर्घातको सुरुवात र संरक्षण दिने यथार्थलाई अहिले ७० नाघेका ज्येष्ठ राजनीतिक नेतृत्वले कसरी पखाल्न सक्छन् ? अब भर्खरैको तीनजनालाई भागबन्डाका आधारमा जसरी राजनीतिक चीरहरण गरिएको छ, त्यसले कांग्रेसभित्र संस्थागत विग्रह र विचलन थप्दै लैजाने निश्चित छ। जब एउटा राजनीतिक दलको नेतृत्वले आफ्नो स्थापित संस्थागत आदर्श, सिद्धान्त, विधान, मूल्य र मान्यता लत्याउन थाल्छ तब त्यस्तो नेतृत्वलाई चुनौती दिने हिम्मत राखेनन् भने सो दल पूर्णरूपेण स्खलित हुँदै जान्छ। किनभने कथित अनुशासनका नाममा दुइटा अभीष्ट पूरा भएकोमा सभापति देउवा दंग देखिन्छन्। पहिलो आफ्नाविरोधी कित्तालाई तर्साउने र दोस्रो केन्द्रीय नेतृत्वले आआफ्नो गुटमात्रै नभएर अब ग्याङ बनाउने धन्दा सरंक्षण। राजनीतिमा गुटगिरोहग्याङ जे भने पनि तिनको भावार्थ र कार्यार्थ एउटै हुन्छ किनकि अहिले ती कुनै सिद्धान्तका आधारमा ती कांग्रेस हुँदैनन्। खालि व्यक्तिगत तुष्टि र पुष्टिका खडा गरिने यस्ता ग्याङको उद्देश्य पदीय सत्ता, शक्ति र सम्पत्ति जुटाउने हो र अहिले कांग्रेसको नेतृत्व त्यसैमा लागिपरेको छ। के कांग्रेस गएको चुनावमा यी तीनजनाले गर्दा नै हारेको हो ? प्रश्न तीनजनाप्रतिको ठाडो कारबाही मात्रै नभएर सो दलको आफ्नै विधान र नीति मिच्ने केन्द्रीय नेतृत्वको तदर्थ प्रवृत्ति कस्तो हो। यो अनुशासन समितिसँग साँच्चै आफ्नै मेरुदण्ड छ भने त्यही कार्यसमितिको सभापति र महामन्त्रीले गत चुनावमा भरतपुर पुगेर माओवादीको हँसिया र हथौडामा भोट हाल्न सार्वजनिक समारोहमार्फत आह्वान गरेको तथ्यलाई कांग्रेसको कुन विधान, धारा र उपधाराले छुट दिएको छ ? हिम्मत थियो र छ भने किन स्पष्टीकरणसम्म पनि सोधिएन ? अन्यथा, अहिले दुनियाँ किन हँसाउने ? ०५१ मा रोपिएको विर्सजनको शृंखला २०५९ देखि २०७४ सालसम्ममा उत्कर्षमा पुगेको थियो। तर अझै पनि त्यो वृषवृक्ष हुर्कंदै गएकोमा चिन्ता प्रकट गर्ने वा कांग्रेसले खेताला खोज्ने वा अर्कै विकल्प खोज्ने ? कति विचलन स्वीकार्य ? भरतपुरमा माओवादीलाई चुनाव जिताएपछि कांग्रेसको केन्द्रीय समितिले चुँक्कसमेत गर्ने हिम्मत राखेको आम कांग्रेसी जनले थाहा पाएनन्। त्यसले गर्दा सभापति देउवाको उन्माद अकासिँदै गयो। सभापति देउवाले कांग्रेसमा सिद्धान्त, मूल्य, मान्यता र राजनीतिक पुँजीलाई माओवादीसँगै जसरी अदृश्य सम्झौता गर्न पुगे, त्यस्ता घटना नौलो होइन। आफ्ना फाइदाका निम्ति तिनी जोसुकैसँग पनि जस्तोसुकै सम्झौता गर्न पछि पर्दैनन्। २०७४ मात्रै नभएर २०५९ मा पनि त्यस्तै गरेका थिए। तर त्योचाहिँ त्यतिखेरका राजा ज्ञानेन्द्र शाहसँगै थियो। यसै वर्ष प्रकाशित योगप्रसाद उपाध्यायको मेरो जिन्दगी र समय (माई लाइफ एन्ड टाइम, सांग्रिला बुक्स २०२०) को पृष्ठ २८३ मा एउटा घटना उल्लिखित छ। जसअनुसार भैंसेपाटीमा बस्नुभएका किसुनजीको आफ्नो जन्मदिनको भोलिपल्टको भेटघाटमा योगप्रसाद उपाध्यायसँगको वार्तालापमा किसुनजी भन्दै हुनुहुन्थ्यो कि शेरबहादुरले आफूलाई किसुनजीको विरासत लिने उत्तराधिकारी ठान्छ, तर उसले मेरो (किसुनजी) विश्वास लिने काम गरेको छैन। उसले राजा ज्ञानेन्द्रसँग भएको वार्ता (सम्झौता ? ) को सारांशसम्म पनि सुनाउने प्रयत्न गरेन। पृष्ठभूमि एक वर्षअगाडिको पूर्व राजा ज्ञानेन्द्रले संसद् भंग गरेपछिको थियो। अब त्यस्तै अघोषित सम्झौता परास्त नेतृत्वको अर्को उदाहरण हेरौं। त्यही २०७४ को केन्द्रीय चुनावको सिलसिलामा सभापति देउवाको मुख्य नारा थियो, कम्युनिस्ट आए अधिनायकवाद आउनेछ भन्दै ठूलोठूलो स्वरमा भाषण गर्दै हिँडे, परन्तु जनताले त्यसलाई पत्याएनन् र त्यसपछि मुलुकमा केन्द्रीयदेखि स्थानीय तहसम्म कम्युनिस्टहरूकै बोलवाला सुरु भयो। तर प्रतिपक्षमा बसेर कांग्रेसले जेजति गर्नुपर्ने थियो, त्यसको सामान्य धर्म निर्वाह गर्न पनि छाडेपछि आम नागरिकले कांग्रेसको नेतृत्वप्रति खिन्नता र शेष प्रकट गर्न सुरु गरे। अहिले कांग्रेस प्रतिपक्षमै भए पनि मानौं नेपालका यावत् समस्याको रिस पोख्ने पन्चिग बक्स भएको छ। किनकि जब सभामुखको चुनाव भयो, कांग्रेसले पुच्छर लुकाएर बस्यो र अनि व्यवस्थापिका संसद्मा नहुनुपर्ने व्यक्तिहरू सभामुखमा पदासीन भए। चुनाव नजित्ने भएपछि किन जाने भन्ने बाहिरी तर्क भए पनि भित्री रहस्य अदृश्य सम्झौताको ढोका खुला राख्ने रणनीति कायमै रह्यो। तर कांग्रेस सभापतिले पदीय फाइदा खोज्ने मौका गुमाउन चाहेन। तर जब प्रधानमन्त्री ओलीले आफ्नो प्रधानमन्त्री पद धरापमा पर्न थालेको अनुभूति के पाएका थिए, रातारात चलिरहेको संसद्लाई नाटकीय ढंगले अन्त्य गरिदिए। कांग्रेसले झारा टार्ने वक्तव्य दियो तर त्योभन्दा बढी कुनै प्रतिवाद गर्न चाहेन, किन ? विद्यार्थी जीवनमा तीन वित्ता उफ्रेर प्रतिक्रिया जनाउने यावत् कथित युवा समूह रातारात शिथिल हुन पुगे। संसदीय प्रणालीमा विश्वास राख्ने व्यवस्थापिकासंसदलाई प्रधानमन्त्रीको एउटा सनकमा जसरी अन्त्य गरियो, त्यसको प्रत्यक्ष चोट भनेका जनताको सार्वभौमसत्तामाथिको अधिनायकवादी सोच र काम थियो। तर सभापति देउवा त्यसैलाई पनि लेनदेन को सम्झौता गर्ने कुप्रथामा लिप्त रहे। अर्थात् कांग्रेसले प्रजातन्त्रको मूल मर्ममाथि ठाडो हस्तक्षेप हुँदा पनि मौन धारण गर्न चाह्यो। यही नेतृत्व र तिनका रिसल्लाहरूले प्रजातन्त्र को रक्षा गर्छन् भन्ने विश्वास गर्ने आधार के बाँकी छ ? त्यसका अलावा सरकारका दर्जनौं विषयमा कानमा तेल हालेर बसिरहेको दृश्यलाई जनताले के भनेर चित्त शान्त गर्ने? कसको आकर्षण कस्तो ? राप्रपाबाट सुनिल थापासहितको १३ भाइलाई टीका लगाएपछि आएको तरंग झन् फरक छ। हुन त विजय गच्छेदार पनि पहिले गए, पछि आए। तर सुनिल थापाको विशेष योग्यताचाहिँ के रहेछ भन्दा विगत १० वर्षमा तिनले कांग्रेसलाई सराप्ने र सकेसम्म हराउने मात्रै थियो। अब तिनका पिताको बीपीलाई फाँसी दिनुपर्छ भन्ने प्रस्तावलाई सच्चा इमानदार कांग्रेसले सजिलैसँग बिर्सन सक्दैनन् होला। पूर्वपञ्चहरूलाई आउन नदिने भन्ने अभिप्राय होइन; हिजो केशरबहादुर बिष्टलाई पनि भित्र्याएकै हो। भोलि प्रतिभा राणादेखि प्रकाशचन्द्र लोहनी अथवा अन्य बहालवाला राप्रपाका नेताहरू भित्रिन चाहे भने शेरबहादुरले सभापति पद पनि दुईतीनबाट बनाउने हैसियत राख्छन् ? तर कांग्रेसभित्र त्यसको कम्पनलाई गम्भीरताका साथ लिएको पाइँदैन। कांग्रेसमा कार्यकर्ताको कमी भएर समस्या आएको भए छुट्टै सोच र ढंगबाट त्यसको नीति, विधि र संरचनाबारेमा संवाद गर्नुपर्ने थियो, तर त्यसो भएको होइन। अहिले जो जे पदमा पदासीन छन्, तिनीहरूको मर्यादाक्रम विस्तारैविस्तारै धकेलिँदै गइसकेको छ। अहिले सभापति देउवाको एउटै मनसाय प्रस्टै छ कि आगामी १४ औं अधिवेशन जसरी पनि कब्जा गर्ने र आफ्नो विरासतको नयाँ बाटो खोल्ने र त्यसका निम्ति सुनिल थापा र त्यस्तै ग्याङहरूको संख्या बढाउने हो। फलस्वरूप कांग्रेसभित्र सोसियल डिस्ट्यास बढ्दै छ। हिजो सुजाता कोइराला स्विकार्न गाह्रो मान्नेहरू अब आरजु राणालाई नेता मान्न तयार छन् ? जब एउटा राजनीतिक दलको नेतृत्वले आफ्नो स्थापित संस्थागत आदर्श, सिद्धान्त, विधान, मूल्य र मान्यता लत्याउन थाल्छ तब त्यस्तो नेतृत्वलाई चुनौती दिने हिम्मत राखेनन् भने सो दल पूर्णरूपेण स्खलित हुँदै जान्छ। यस्तै परिदृश्य संयुक्त राज्य अमेरिकामा देखिन्छ। राष्ट्रपति डोनाल्ड ट्रम्पको कार्यशैलीलाई त्यति चित्त नबुझेर उनकै पार्टी (रिपब्लिकन) का केही सक्रिय सदस्यहरूले गत डिसेम्बरमा लिंकन प्रोजेक्ट स्थापना गरे। त्यसको एउटै मूलभूत उद्देश्य भनेको आगामी नोभेम्बरको राष्ट्रपतीय चुनावमा वर्तमान राष्ट्रपतिलाई हराउनु मात्रै हो। अब के कांग्रेसमा सो दललाई अनुशासित, आदर्शवान्, सक्षम र जनताप्रति उत्तरदायी एवं जवाफदेही बनाउन सक्ने कोही जुझारु, विश्वासिला, सैद्धान्तिक आदर्शबाट च्युत नभएमा कोही बाँकी छन् तिनीहरूले लिंकन प्रोजेक्टबाट नैतिक शिक्षा लिन सक्छन्। त्यस अर्थमा कांग्रेसका केही व्यक्ति जस्तै पूर्णबहादुर खड्का, प्रकाशमान सिंह, शेखर कोइराला, बालकृष्ण खाण, नवीन्द्रराज जोशी, बलबहादर केसीलगायतका अजय द्विवेदी, आङ गेलु शेर्पा, सुरेन्द्र पाण्डे, हृदयराम थानी, देवराज चालिसे, गगन थापा, प्रदीप पौडेल, जीवन शाही आदिले कांग्रेसलाई आगामी अधिवेशनको चक्रव्युहभन्दा माथि उठेर नयाँ शक्तिसोच निर्माण गर्न ढिलाइ भइसकेको छ। उदाहरणका निम्ति सभापति देउवाले चार वर्ष ६ महिनाअगाडि गर्नुपर्ने काम अहिले आएर जसरी नांगो नाच गर्दैछन्, त्यस्तो उद्देश्य भनेको अधिवेशनको ग्यांगीकरण गर्ने हो र त्यसलाई फेक अधिवेशन भन्नुपर्ने स्थिति पैदा गर्दैछन्। तसर्थ यी उपर्युक्त व्यक्तिले आपसी द्वन्द्व, इख र मनमुटावलाई संवादमार्फत टुंग्याएर कांग्रेसलाई पुनः एउटा अनुशासित, विधानसम्मत र नीतिप्रधान दल बनाउने प्रयत्न किन नगर्ने ? त्यसनिम्ति वर्तमानको केन्द्रीय कार्य भंग गर्दै निर्वाचन एवं अधिवेशन समिति निर्माण जरुरी छ। अन्यथा जसरी एक वर्षअगाडि महासमिति बैठकले पारित नीतिनियम लत्याएर आफ्ना प्रतिकूलका दफा जसरी मेटाइए, त्यसरी नै आगामी अधिवेशनलाई पनि आम जनताले त्यस्तै जोक मा परिणत गर्ने त होइनन् ? किन कांग्रेस आफैं लोकतान्त्रिक डिस्ट्यान्स को बाटो लिँदै छ ?"
अस्पताल चहार्दाचहार्दे बिरामी हैरान,"झापा बिर्तामोडमा अस्पतालहरू चहार्दाचहार्दै पीसीआर रिपोर्ट नभएका फुटबल खेल्नेक्रममा बलले छातीमा लागेर घाइते कन्काई ५ का १७ वर्षीय रोशन सुनारको साउन २७ गते मृत्यु भयो। साउन २३ गते वीरगन्ज २ छपकैयाकी २० वर्षीया महिलाको सातवटा अस्पताल चहार्दाचहार्दै भर्ना नपाएपछि मृत्यु भयो। संखुवासभाबाट हेलिकप्टरमा काठमाडौं थापाथलीस्थित प्रसूतिगृहमा जेठ ९ गते राति ल्याइएकी ३२ वर्षीया गंगा कार्की थप उपचार गर्न भेन्टिलेटर भएका वीर, पाटन र शिक्षण अस्पताललगायतका ठूला अस्पतालले भर्ना लिन नमानेपछि उनको ज्यान गयो। कोरोना कहरसँगै अरू स्वास्थ्य सेवा र उपकरण पनि असहज बनेको उदाहरण हुन् यी। जोरविजोर तथा लकडाउनले सहजै अस्पताल पुग्न नसक्ने, पुगे पनि उपचार नपाउने, उपचार पाए पनि उचित नपाउने र अस्पताल धाउँदाधाउँदै बिरामीको निधन बढेका छन्। अर्काे अस्पतालमा रिफर गर्दिने कोरोना बहाना बनेको छ। स्वास्थ्य मन्त्रालयले अन्तरिम निर्देशिका जारी गर्दै तोकिएका स्वास्थ्य संस्थाले कोभिड १९ क्लिनिक सञ्चालन, शंकास्पदलाई अन्यबाट छुट्ट्याएर सेवा दिने र अन्यले क्षमता र आवश्यकताअनुसार स्क्रिनिङ र परामर्श दिने व्यवस्था मिलाउनुपर्ने बतायो। स्वास्थ्य संस्थाले कोभिड १९ बाहेकका स्वास्थ्य सेवालाई पनि निरन्तरता दिनुपर्ने बतायो। परीक्षण, भर्ना र उपचारै नगरी बिरामी फर्काउन थालेपछि चैतको तेस्रो साता सर्वाेच्च अदालतले बिरामीको जीवनको हक नखोस्न अन्तरिम आदेश जारी गरेको थियो भने नेपाल मेडिकल काउन्सिलले प्रारम्भिक परीक्षण गरी सम्भव भएसम्म सोही ठाउँमा उपचार गर्न अस्पतालहरूलाई निर्देशन दिएको थियो। तर त्यसो भइरहेको छैन। २० प्रतिशत शैया कोभिड अस्पतालहरूमा शय्या भरिएको भन्दै संक्रमितको उपचारका लागि सबै निजी, सामुदायिक र सरकारी स्वास्थ्य संस्थाले २० प्रतिशत बेड छुट्ट्याउनुपर्ने र संक्रमितको व्यवस्थापन गर्न साउन ३० गतेको मन्त्रालयको निर्णय र सूचना अवैज्ञानिक, अव्यावहारिक तथा अदूरदर्शी भन्दै सर्वत्र आलोचना भएको छ। कोभिड र ननकोभिड बिरामी एउटै अस्पतालमा राखी उपचार गर्दा संक्रमण झनै फैलिई अस्पताल संक्रमणको स्रोत बनी इटाली बन्ने डर व्याप्त छ। त्यस्तै ननकोभिडका बिरामी डरले अस्पताल नआउने र रोगको जटिलता बढी मृत्युदर बढ्छ। अहिले जति पनि स्वास्थ्यकर्मी संक्रमित देखिएका छन्, ती डेडिकेटेडमा छैन। अन्य अस्पतालमा सुरक्षाका मापदण्ड यथेष्ट छैनन्। तर मेडिकल कलेजलाई किन कोभिडका लागि प्रयोग गरिरहेको छैन ? यथार्थ जनस्वास्थ्यविज्ञ उदयपुरको संक्रमण देखिँदा नै कोभिड समुदायस्तरमा देखिन थालेको बताउँछन्। ईडीसीडीले निकालेको तथ्यांकमा २४ प्रतिशत संक्रमितको संक्रमणको स्रोत फेला परेको छैन तथापि तथ्यांक नै नआएका संक्रमित पनि धेरै छन्। स्थानीय संक्रमण भनेको बाहिरबाट आएर अरूलाई सार्नु हो। न त बिरामी न कुरुवा कसैले पनि सुरक्षा सावधानी अपनाएको पाइँदैन। मास्क पनि लगाउँदैनन्। हात पनि धुँदैनन्। सामाजिक दूरी पनि कायम नगरी समूहमै बस्ने, गफिने गरेका छन्। अस्पतालले ठाउँठाउँमा सन्देशमूलक सामग्री टासेको भए पनि कसैले नपढेका होइनन् तर व्यवहारमा ल्याएका र पालना गरेका छैनन्। सचेत भए पनि अटेरी गरिरहेका छन्। अस्पतालले पीपीई, हात धुने स्ट्यान्ड, सामाजिक दूरी र स्यानिटाइजरको उपलब्धता चुस्त बनाई सेवा प्रवाह गर्ने केहीमा पनि सेवाग्राहीहरू अटेरी भइरहेका देखिन्छन्। सतर्क स्वास्थ्यकर्मी लकडाउन तथा कोरोनायता अस्पतालको वातावरण र स्वास्थ्यकर्मीको दैनिकी परिवर्तन भएका छन्। अस्पतालमा भौतिक दूरी सम्भव नभएकाले ड्युटी अवधिभर मास्क र पञ्जा लगाउने तथा बारबार हात धुँदै स्यानिटाइजर प्रयोग गर्ने प्रशस्तै छन्। उपचारका क्रममा पर्याप्त सावधानी अपनाउँछन्। शंकास्पद बिरामीलाई अलग्गै राख्छन्। शय्याको दूरी पहिलाभन्दा बढी सम्भव भए तीन मिटरमा छन्। आकस्मिक शल्यक्रिया वा उपचार गर्नुपरे पीपीई लगाएर मात्र गर्छन् भने अन्यलाई पीसीआर परीक्षण गर्न लगाउँछन्। संक्रमण नसरोस् र नफैलियोस् भन्नाका लागि अस्पताल व्यवस्थापन मात्र नभई बिरामी, कुरुवा, स्वास्थ्यकर्मी सबै उत्तिकै जिम्मेवार हुनुपर्छ। चिकित्सक पनि बिरामी हेर्नुनपरे वा परे पनि आकस्मिक मात्र परोस् भन्ने मनोविज्ञान छ। सबै सतर्क छन् तर सरकारको तयारी पुगेन। महामारीले वर्तमान मुलुकको स्वास्थ्य क्षेत्रको अन्योलपूर्ण भविष्य चित्रित गरेकाले एफडीए, सीडीसी र एम्बुलेन्स सेवाजस्ता कुरा उठेका छन्। मस्यौदा समिति बनेका छन्। बिरामी अस्पतालमै उपचाररत रहँदा संक्रमित देखिएपछि कहीं त्यही त केही अन्यत्र सिफारिस भइरहेका छन्, उपत्यकामा भाइरस संक्रमण बढेसँगै धेरैजसो अस्पताल थप सतर्क बनेका छन्। अस्पताल पसिसकेको कोरोना अन्य रोगका लागि उपचाररत बिरामीमा वीर, मेडिसिटी, बयोधा, शिक्षण अस्पताललगायत एक सय बढी स्वास्थ्य संस्थामा कोरोना संक्रमित देखिएका छन्। रोकथाम, नियन्त्रण र उपचारमा संलग्न एक सय चिकित्सक तथा दुई सय स्वास्थ्यकर्मी संक्रमित भइसकेका छन्। इटली, अमेरिकाजस्ता पश्चिमा मुलुकका तुलनामा सिंगापुर, हङकङ, ताइवानजस्ता दक्षिणपूर्वी एसियाली मुलुकमा अस्पतालभित्र स्वास्थ्यकर्मीमा संक्रमण नगन्य नै रह्यो। अस्पतालभित्र सबैले हरदम मास्क लगाउनैपर्ने, सबैले ६ फिटको दूरी कायम गर्ने, बन्द कोठाभित्र वा आमनेसामने बसेर गरिने सबै खालका बैठक, भेटघाट, चिया, खाना खाने बन्द गर्ने, संक्रमित स्वास्थ्यकर्मीले अस्पतालमा काम नगरून् भनेर दैनिक निश्चित लक्षण भएनभएको प्रश्नावली भर्नुपर्ने र कार्यरत सबैको दुईपटक ज्वरो नाप्ने, बहिरंग सेवा र पालैपालो बिरामी हेरिने, बिरामी हेरेपछि हरेक फर्निचरका सतह, ढोकाको ह्यान्डल आदि धेरै छोइने वा बिरामीका थुकका छिटा परेका हुन सक्ने सतहलाई निसंक्रमण घोलले पुछिहाल्ने व्यवहारले नै स्वास्थ्यकर्मी सुरक्षित रहे। अस्पताल सञ्चालन कोभिड कहिलेसम्म रहने थाहा छैन तथापि अन्य बिरामी मारमा परिरहेका छन्। ओपीडी खुला भए पनि उपचारमा बिरामीको पहुँच छैन। सवारी साधन छैन। मनोवैज्ञानिक डर छ र एकचौथाइ बिरामी ओपीडीमा पुग्ने गरेका छन्। सरकारले कोभिडमा मात्र ध्यान दिँदा अन्य रोगीले दुःख पाइरहेका र ननकोभिडका कारण मृत्यु हुनेको संख्या अधिक छ। दीर्घरोगी, मानसिक रोगी सबैभन्दा बढी पीडित छन्, जसलाई फोन तथा टेलिमेडिसिनबाट सेवा दिन सकिन्छ। तसर्थ संक्रमणबीच पनि सुरक्षा सावधानी अपनाएर सेवा खुला र सहज बनाउनुपर्ने अवस्था छ। धेरै भीड हुने सरकारी अस्पतालमा अनलाइनबाटै टिकट काट्ने व्यवस्था मिलाउने, एकजनाभन्दा बढी बिरामी कुरुवा नराख्ने, अस्पताल छिर्ने जोसुकैलाई अनिवार्य मास्क प्रयोग गर्न लगाउने, संक्रमण फैलिन नदिन अस्पतालको सरसफाइमा ध्यान दिँदै दैनिक एकपटक सफा गरिँदै आएका कोठाहरू दुई घन्टाको फरकमा डिसइन्फेक्ट गर्नुपर्छ। अस्पताल छिर्ने जोसुकैको ज्वरो नाप्ने, सेनिटाइजर प्रयोग गर्न लगाउने, आगन्तुक बस्ने कुर्सीहरू तथा बिरामी सुत्ने बेड कम्तीमा तीन मिटरको दूरीमा राख्ने, राउन्डमा ठूलो टोली नजाने, जानेले अनिवार्य गुणस्तरीय पीपीई प्रयोग गर्ने गर्नुपर्छ। अस्पतालमा संक्रमण दर बढिरहेको छ। अस्पताल व्यवस्थापनमा पहिलेको बानी कायम राख्दा नौदेखि ११ बजेसम्म भीडभाड गरेर ओपीडी काउन्टर खोल्नेलाई कोरोनाले परिवर्तन खोज्यो। दुईतीन घन्टाको सिफ्ट गरेर विभिन्न विभागको अलगअलग समयमा ओपीडी चेकजाँच गर्नपर्छ। संक्रमित देखिए पनि पूरै अस्पताल नै सिल गर्नुपर्दैन। संक्रमण देखिएपछि जहाँ संक्रमण देखिन्छ, तत्काल सानो त्यही स्थान सिल गरेर छिटो परीक्षण गर्ने र अन्य सेवा सुचारु गर्दै सिल गरेको स्थान डिसइन्फेक्सन गरी सबै सेवा चलाउनुपर्छ। शल्यक्रियापूर्व पीसीआर अनिवार्य गर्दा चुस्तरूपमा चल्छन्। चिकित्सक र टोली तथा प्रयोगशालाकर्मी पनि एक साताको ग्यापमा सिफ्ट मिलाउन सकिन्छ। अन्त्यमा, कोभिड नभएका बिरामीलाई पक्षपात नहुने गरी सेवा दिन केन्द्रित हुनपर्छ। बिरामीलाई टाढैबाट फर्काउने, कोभिड शंकास्पदलाई परीक्षण तथा अन्यलाई पीसीआर रिपोर्टविना नहेर्ने आज पनि व्याप्त भएकाले अनुगमनका लागि ७७ वटै जिल्लामा बनेको ज्वाइन्ट रेपिड एक्सन टिमले काम गर्न जरुरी छ। कोभिड क्लिनिकको अवधारणामा उपचार सेवा पाउने मान्छेको अधिकारबाट बिरामी वञ्चित भए। तसर्थ संक्रमण नसरोस् र नफैलियोस् भन्नाका लागि अस्पताल व्यवस्थापन मात्र नभई बिरामी, कुरुवा, स्वास्थ्यकर्मी सबै उत्तिकै जिम्मेवार हुनुपर्छ। अस्पतालको नियम पालना, सामाजिक दूरी, मास्कको प्रयोग, साबुनपानी नभए स्यानिटाइजरले पटकपटक हात धुने गर्नुपर्छ। व्यवस्थापन मिलाएर कोभिड १९ महामारीबीच पनि अस्पताल सञ्चालन गर्नुपर्छ।"
राज्यको संवेदनहीनता,"नागरिक र राज्यबीचको सुमधुर सम्बन्धका विभिन्न आधारमध्ये मुख्य आधार भनेको राज्यको आफ्नो नागरिकप्रतिको संवेदनशीलता हो, जहाँ उसको जवाफदेहिता र जिम्मेवारी दुवै इमानदारीका साथ प्रयोग गरिनुपर्ने मान्यता राखिएको हुन्छ। एक सर्वसाधारण नागरिकको दैनिकी राज्यको प्राथमिकतामा पर्छ कि पर्दैन। त्यसले राज्य कतिको संवेदनशील छ भन्ने कुरा दर्शाउँछ। कोरोना महामारी आउनुअगाडि सरकार आफ्ना विभिन्न माध्यम प्रयोग गर्दै नागरिकप्रति अत्यधिक संवेदनशील रहेको, समृद्ध नेपाल र सुखी नेपाली बनाउन क्रियाशील रहेको, कोही भोकै बस्नुनपर्ने र सडकमा माग्नुनपर्ने अवस्था सृजना गर्न उद्यत् रहेको र त्यसैको तयारीमा अहोरात्र लागिरहेको भनी पटकपटक शब्दमार्फत जानकारी दिइरहँदा नागरिकका मनमा एक किसिमको आशामिश्रित सन्तुष्टि रहेको थियो तर जब महामारीमा मुलुक फस्यो, त्यसपछि सरकारलगायत राज्यका विभिन्न निकायको वास्तविक कार्यक्षमता र संवेदनशीलता छरपस्ट हुन थाल्यो। वर्तमान अवस्थामा जहाँ नागरिक महामारी, बाढीपहिरो र बेथितिले आक्रान्त हुँदा सरकारका ती तयारी कस्ता थिए भन्ने स्पस्ट भएको छ। कोरोना महामारीको विषम परिस्थितिले राज्यलाई वर्षौंदेखि गाँजेको अन्य महामारीलाई पनि उजागर गरिदिएको छ। जस्तो बिचौलियाको महामारी, भ्रष्टाचारको महामारी, नैतिकतामा खडेरी, नातावाद र कृपावादको महामारी आदि सरकारमार्फत राज्यका विभिन्न निकायमा पारिवारिक व्यवस्थापन, व्यक्तिगत र दलगत भागबन्डा, कमजोर कूटनीतिजस्ता विकृतिले ल्याएको परिणाम देख्दा नागरिकभित्र एक किसिमको वितृष्णा पैदा हुन् थालेको अनुभूति हुन्छ। तर आलोचनात्मक चेतको अभावमा रमाउने सरकार आफैंमा मग्न भइरहेको देख्दा वर्तमानभन्दा पनि भविष्य झन् संकटपूर्ण होला भन्ने लख काट्न थालिएको छ। सरकारले समाजलाई विधिको शासनमार्फत दिशानिर्देश गर्नुको सट्टा आपसका कमीकमजोरी छोप्न प्रयासरत रहिरहँदा त्यसको प्रभावस्वरूप सम्पूर्ण संवैधानिक निकायको कार्यप्रतिको बढ्दो अविश्वास र असन्तुष्टिले राज्यको नागरिकप्रतिको संवेदनहीनता प्रस्ट देखिन थालेको छ। यस्तो विषम परिस्थितिमा त तिनको संवेदनहीनता कतिसम्म छ भने अगाडिको अवस्था कस्तो रहे होला, व्यवस्था परिवर्तनले कसलाई लाभान्वित गर्यो, किन पटकपटक नागरिकले बलिदान गरे भन्ने जस्ता पीडादायी प्रश्न उब्जिन थालेको देखिन्छ। प्रधानमन्त्री आफ्ना भजनमण्डलीसँग रमाइराख्दा र आलोचनालाई ओठेजवाफ फर्काइरहँदा सरकारमा रहेका व्यक्तिहरू व्यक्तिगत र दलगत स्वार्थमै रुमल्लिनुको कारण उत्पन्न आन्तरिक किचलोले निष्ठावान् राजनीतिक कार्यकर्ता तथा सर्वसाधारण नागरिकसमेत निराश हुन थालेका छन्। राजनीतिक चेतले भरिएका सर्वसाधारण नागरिक र कुण्ठाले भरिएका नेतृत्व तहबीचको बुझाइमा निकै फरक छ। एकातिर नागरिक जसलाई राम्ररी थाहा छ सरकारको मुख्य दायित्व भनेको विधि व्यवस्थापनमार्फत थिति बसाल्दै नागरिकको जीवन सुरक्षित, सम्मानित र समृद्ध बनाउने हो बने अर्कातिर सरकारको गन्तव्य र मन्तव्यबीच कुनै तालमेल भेटिँदैन। शब्दमा पटकपटक नेपाली जनताका चाहना भनी प्रयोग गरिए पनि कार्य र व्यवहारमा तिनलाई केन्द्रमा राखी तिनीप्रति कुनै संवेदनशीलता भेटिँदैन। कमीकमजोरी छोप्न प्रयासरत रहिरहँदा त्यसको प्रभावस्वरूप सम्पूर्ण संवैधानिक निकायको कार्यप्रतिको बढ्दो अविश्वास र असन्तुष्टिले राज्यको नागरिकप्रतिको संवेदनहीनता प्रस्ट देखिन थालेको छ। सरकार प्रमुखले जतिपटक भ्रष्टाचार गर्दिनँ र गर्न पनि दिन्न भनी बोल्छन् त्यति सर्वसाधारण नागरिकको मानसपटलमा सरकारमा संलग्न नेताहरूको आलिशान बंगला, भव्य जीवनशैली, सुविधासम्पन्न दैनिकी र हाम्रा जति राम्रा भन्ने संस्कारको निरन्तरता झल्झली अगाडि आइदिन्छ। छोटो समयमा आफ्ना नेताका बृहत् आर्थिक प्रगतिका आधार भेट्टाउन नसक्दा भ्रष्टाचार र बेथितिको सहजै अनुमान लगाउन सक्छन्। जबजब नागरिकताका विषय अगाडि आउँछ त्यसमा राजनीति घुसाइँदै विवादित बनाइन्छ। नेपाली नागरिकताभित्र छिराइने राजनीतिले नागरिकताविहीनताले बनाएको अनागरिकको दैनिकी कतिसम्म कठिन हुन्छ भन्नेप्रति सरकार संवेदनहीन छ। नेपालको संविधान २०७२ अनुसार नेपाली नागरिक भए पनि कानुन बनाउन नसक्दा अनागरिक भई बाँच्नुको पीडा सरकारले महसुस गर्न सकेन र आफ्नो राजनीतिक स्वार्थअनुरूप अचानक संसद् अधिवेशन अन्त्य गरियो, जसको कारण नेपाल नागरिकता ऐन संशोधन विधेयकका रूपमा २०७५ सालमै प्रतिनिधिसभामा दर्ता भई राज्य व्यवस्था सुशासन समितिमा पुगेको लामो समयसम्म प्राथमिकतामा नपारिँदा दुई वर्षपछि बल्लबल्ल अगाडि सारिएको सुझावसहितको नागरिकता विधेयक पहिलो प्राथमिकतामा राखी परिमार्जन गर्दै विभेदको अन्त्यसहितको ऐन बनाउनुको सट्टा अब अर्को संसद् अधिवेशनसम्मका लागि लम्ब्याइएको छ। यसरी लम्बिँदा पाँच वर्षसम्म अनागरिक भई बाँचेकाका झीनो आशा पुनः निराशामा परिणत भयो र कतिले त आत्महत्याको प्रयाससमेत गरे। तर सरकारलाई यो पीडाले छोएन। नेपाली संविधानअनुसार नागरिक तर राज्यले बनाएको अनागरिक जसले गर्दा तिनका दैनिकी अत्यधिक कठिनताका साथ बित्दै छ। जबकि विभिन्न बेथिति नीतिगत रूपमै स्थापित गर्न कानुन निर्माण र परिमार्जन गर्दै अनुचित लाभमा रमाउन कत्ति पनि समय नलागेको अनेकौं उदाहरण भेटिन्छ। कहाँसम्म भने कुनै एक व्यक्तिविशेषलाई आफ्नो इच्छाअनुसार शक्तिको बाँडफाँट गर्न तुरुन्त संविधान संशोधनसम्म गर्न अगाडि सर्ने सरकार उक्त संविधानमा रहेका कतिपय लैंगिक विभेद र असमानताका प्रावधानहरू संशोधन गर्ने आवश्यकता कहिल्यै महसुस गरेन। यो भनेको नागरिकप्रतिको संवेदनहीनता नै हो। त्यसैगरी विचारले भन्दा पनि स्वार्थले मिल्नेहरूको अप्राकृतिक एकताभित्रको सनक र स्वार्थपूर्तिका लागि सिर्जित तान्डवले अहिलेको विषम परिस्थितिमाथि झन् विषमता थपेको देखिन्छ। तिनका दलगत संरचनादेखि लिएर सरकारका विभिन्न निकायलाई व्यक्ति व्यवस्थापनका रूपमा परिणत गरिदिँदा अपेक्षित कार्य सम्पादन हुन सकेको छैन। यसले गर्दा समाजमा एक किसिमको अराजकता बढ्दै विधिको शासनप्रतिको विश्वास गुम्दै छ। एउटा सामान्य उदाहरण हेर्ने हो भने चिनियाँ कम्युनिस्ट पार्टी जसको लगभग नौ करोड पार्टी सदस्य नै छन्, त्यहाँ केन्द्रीय समितिमा जम्मा २०५ जना छन्, जसको क्षमताअनुसारको जिम्मेवारी र जवाफदेहिताका कारण चीनमा कम्युनिस्ट पार्टीले गरेको प्रगति जगजाहेर छ। तर नेपालको नेकपा जहाँ आठ लाखका हाराहारीमा पार्टी सदस्य छन् त्यसको केन्द्रीय समितिमा रहेको सदस्य संख्या ४५० त्यस्तै प्रत्येक जिल्लामा रहेका जिल्ला कमिटी सदस्य अलग्गै ती सबै संरचनाले मुलुकको समृद्धि र सर्वसाधारण नागरिकको सहज दैनिकीमा कुनै भूमिका खेलेको छ ? कि नेतृत्व तहकाको जिल्ला भ्रमण व्यवस्थापनमै स्रोत र साधन खर्चिएका छन् ? त्यसको लेखाजोखा गरिन्न। समूहगत छलफल गरी निर्णय गरिने उद्देश्यले निर्मित स्थायी समिति बैठक त निर्धारित समयमा बस्दैन भने त्यहाँभित्रको वैचारिक भिन्नता, नेतृत्वको मूल्यांकन, परिमार्जन तथा समयसान्दर्भिक स्कुलिङको आवश्यकता पहिचानका कुरामा कतिको संवेदनशील छन् भनी सहजै अनुमान गर्न सकिन्छ। राज्य सञ्चालनमा प्रतिपक्षीको भूमिका पनि कम महत्र्वपूर्ण हँुदैन, तर २००७ देखि नै समयसमयमा देखिने आन्तरिक कलह, पदीय लोलुपता र अक्षम नेतृत्वको सिकार बन्दै आएको कांग्रेस पार्टी जसको वर्तमान अध्यक्ष तत्कालीन समय २०५२ को प्रधानमन्त्री केही युवाको मागप्रति संवेदनशीलता नदेखाएकाले राज्यले बेहोर्नुपरेको माओवादी द्वन्द्वको पीडा र क्षति सर्वविदितै छ। प्रतिपक्षमै रहे पनि भागबन्डामा नरमाएका भए प्रभावकारी भूमिका निभाउन सक्थे तर निषेधको राजनीतिमा रमाउने कमजोर नेतृत्व क्षमताका कारण सरकारको नागरिकप्रतिको संवेदनशीलता बढाउन खबरदारीसहितको भूमिका निभाउन सकेको देखिन्न। यसबाट के स्पष्ट हुन्छ भने विगतदेखि वर्तमानसम्म पद्धति फेरिए पनि व्यक्ति नफेरिँदा उही प्रवृत्ति हावी भइरह्यो र राज्यको नागरिकप्रतिको संवेदनहीनताको निरन्तरता चलिरह्यो। झा समाजशास्त्री हुन्। च्भउथिँयचधबचम"
क्रिकेटबाट सन्न्यास लिनुअघि धोनी र रैनाले यस्तो सल्लाह गरेका थिए !,"नयाँदिल्ली : सुरेश रैना र उनका मेन्टर महेन्द्रसिंह धोनीले यही शनिबार अन्तर्राष्ट्रिय क्रिकेटबाट संन्यासको घोषणा गरे । जब धोनीले इन्स्टाग्राममा दुई लाइनको वाक्य लेख्दै क्रिकेटबाट संन्यास लिएको घोषणा गरे, त्यसपछि लगत्तै सुरेशले धोनीसँग बसेको फोटो पोस्ट गर्दै आफू पनि धोनीको यात्रामा सँगै रहेको भन्दै संन्यासको घोषणा गरे । तर के यो स्वभाविक घोषणा थियो त ? अहिले उनीहरुका प्रशंसक, खेलप्रेमी र विज्ञहरुले सोध्न थालेका छन् । सुरेशले अचानक खेलबाट अवकाश लिने निर्णय गरेका थिए कि, धोनीसँग सल्लाह गरे ? यसबारे धेरैले चासो देखाएका छन् । हालै रैनाले भारतीय अखबार दैनिक जागरणमा खुलासा गरेका छन् कि, उनीहरु शुक्रबार आईपीएलको प्रीसिजन क्याम्पमा चेन्नइ जानुअघि नै अवकाशको निर्णयबारे सल्लाह गरेका थिए । मलाई थाहा थियो कि, धोनीले चेन्नइ पुग्दा अवकाशको घोषणा गर्नेछन् भनेर । यसैले म पनि तयार थिएँ, रैनाले भनेका छन् । रैनाले अघि भनेका छन्, हामीले अगस्ट १५ मा नै सल्लाह गरिसकेका थियौँ, मही भाइको जर्सी नम्बर ७ र मेरो ३ हो । यसलाई सँगै मिलाउँदा ७३ हुन्छ । शनिबार देशको स्वतन्त्रताको ७३ वर्ष पुगेको अवसर भन्दा राम्रो अरु दिन हुन सक्दैनथ्यो । चेन्नइ सुपरकिङ्सको ट्वीटर ह्यान्डलबाट पनि रैना र धोनीको अवकाशको घोषणा गर्दाको भिडियो सार्वजनिक भएको छ । जहाँ रैना भावुक बन्दै धोनीलाई अंकमाल गरेका छन् । रैनाले अवकाश घोषणाको क्षणमा अंकमाल गरेको र आपसमा रोएको पनि बताएका छन् । पियुष, अम्बाती रायुदु, केदार जादभ र कर्ण त्यसपछि सँगै बसेको र करिअर र सम्बन्धबारे कुराकानी गरेको रैनाले बताएका थिए । साथै आफूहरुले रातभर पार्टी गरेको पनि दैनिक जागरणसँग बताएका छन् ।"
