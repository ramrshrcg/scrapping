शीर्षक,विवरण
भूमि बैंक स्थापनाअघिका सोच,"भूमिको मूल्य निर्धारण गरी जग्गाको उपयोगिता वृद्धि गर्ने उद्देश्य भूमि बैंकको हुन्छ अल्पविकसित देशका राजनीति गर्नेहरूले गर्ने गरेको काम गर्नुअगाडिको हल्ला गर्ने अर्थतन्त्रले ठूलो मूल्य चुकाउनुपरेको अनुभव नेपालमा प्रशस्तै हुने गर्छ। त्यसको पछिल्लो उदाहरण भूमि बैंक स्थापनाको हल्ला पनि हो। यसपालिको बजेट वक्तव्यको बुँदा नं १०५ मा भूमि बैंक स्थापनाको कुरा उठाइएको छ। अर्थमन्त्रीको चलाखीले यसलाई यसपटक मात्र उठाइएको जस्तो गरी कोभिड १९ जोडेर सहरबाट गाउँ फर्कने र वैदेशिक रोजगारबाट स्वदेश फर्कने युवाको अवस्थालाई अवसरका रूपमा लिई कृषि कार्य गर्न चाहनेको भूमिमा पहुँच सुनिश्चित गर्न भूमि बैंकको स्थापना र सञ्चालन गर्ने व्यवस्था मिलाएको उल्लेख छ। यद्यपि यस विषयलाई भूमिसम्बन्धी ऐन २०२१ लाई संशोधन गर्न बनेको आठौं संशोधन विधेयकमा राखिसकिएको हो। यस्तै बेलाबेलामा उठाउने गरेका भूमिसुधार, जग्गाको हदबन्दी, मोहीको सुरक्षा, भूउपयोग नीति कृषिको व्यवसायीकरणका सन्दर्भमा भूमि बैंकबारे प्रस्ट कुरा उठ्ने गरेको छ। यसैगरी, भूमिलाई कहिले सहकारीसँग, कहिले वैज्ञानिक भूमि सुधारसँग पनि जोड्ने गरिएको पाइन्छ। के हो भूमि बैंक ? भूमि बैंकको प्रयोग विश्वभर नै एउटै अर्थमा भएको छैन। यसैले सबै देशमा एउटै भनेर बुझिने परिभाषा पाइँदैन। तर पनि अल्पप्रयोग (अन्डरयुज) भएको, प्रयोग नभएको (अवान्डोन), प्रयोग गर्न नसकेर बैंकमा राखिएका (फोर क्लोज्ड) जमिनहरूको लगत बनाएर जग्गाधनी र मोहीको रक्षा र सुरक्षा समायोजन गर्ने उद्देश्यले एकीकरण गर्न स्थापना हुने संस्था भूमि बैंक हो। जहाँ जमिनको धेरै कारोबार हुन्छ, जहाँ बाँझो जग्गा बढी छ र जहाँका मान्छे आफू जमिन जोत्दैनन् त्यस्ता ठाउँमा भूमि बैंकको उपयोगिता सिद्व हुन्छ। बजार मूल्य, भूमिको उत्पादकत्व, भूमि बैंकमा दिँदा र स्वयं उपयोग गर्दाको फरक आदिका आधारमा भूमिको मूल्य निर्धारण गरी जग्गाको उपयोगिता वृद्धि गर्ने उद्देश्य भूमि बैंकको हुन्छ। भूमि बैंकको विश्व परिवेश भूमि बैंक नै भनेर यस्ता संस्था स्थापना भएका देश धेरै छैनन्। तर भूमि बैंक सँग मिल्ने काम भने धेरै देशमा भएका छन्। युरोपका डेनमार्क, स्पेन, जर्मनी, निदरल्यान्डहरूमा भूमि बैंकको काम निकै अघिदेखि हुन थालेको हो। अमेरिकामा रियल स्टेटको वैधानिक बजार स्थापना गर्न भूमि बैंक स्थापना गरिएको थियो। भूमि बैंकमार्फत नै विश्व बजारमा हुने खाद्यान्न आपूर्तिमा अमेरिकी दबाब कायम गर्न पनि भूमि बैंकलाई उपयोग गर्ने नीति बनाइयो। जे भए पनि भूमि बैंकलाई एउटा, जमिनदार र किसानका बीचमा रहेको सम्बन्धलाई जग्गाको उत्पादकता र उपयोगितासँग जोड्ने, दोस्रो, निजी उत्पादकलाई संस्थागत दायरामा ल्याउने, तेस्रो, राज्य र व्यक्तिलाई जग्गाजमिनप्रति चनाखिलो बनाउने, चौथो जग्गामा करार र लिजको व्यवस्था लागू गरेर उत्पादकता बढाउने, पाँचौं सरकारलाई जग्गाको वर्गीकरण गराउन दबाब दिने, छैटौं जग्गालाई बाँझो र प्रयोगहीन हुन नदिन भूमि बैंकको अवधारणा ल्याइएको भने निर्विवाद छ। जग्गाधनीलाई सन्तुष्ट बनाउने आधार र यस्ता भूमिको उपयोगपछि बढेको उत्पादकतालाई जनसमक्ष स्पष्ट गर्न सके मात्र भूमि बैंकको उद्देश्य पूरा हुन सक्छ। परम्परागत रूपमा भन्दा व्यावसायिक रूपमा उपयोग गर्दा जग्गाको उत्पादकता बढी भई उत्पादन र मूल्य पनि बढी पाइने निर्विवाद हुन्छ। तर जग्गामाथि नयाँ व्यवस्था सुरु गर्दा सरकार नै ढलेका र व्यवस्था नै परिवर्तन भएका उदाहरण पनि प्रशस्तै छन्। नेपालमै पनि केही महिनाअघि गुठी जग्गासम्बन्धी विधेयकलाई सरकारले फिर्ता गर्नुपरेको उदाहरण ताजै छ। त्यसैले व्यक्तिको स्वामित्वमा भएको जग्गालाई वैकल्पिक उपयोग गर्नेतिर सोच्दा राम्रैसँग गृहकार्य गर्नुपर्ने हुन्छ र यस्ता नीतिनियम तर्जुमा गर्दा जनस्तरमा पनि व्यापक छलफल गराउनु बुद्धिमानी हुन्छ। नेपालका सहरी क्षेत्रमा पनि जग्गाको कारोबार पत्याउनै नसकिने गरी बढेको छ। सहरी क्षेत्रका कुनैकुनै जग्गा एकै दिन सातआठ जनामा स्वामित्व परिवर्तन हुने गरेको मालपोतमा काम गर्नेहरू बताउँछन्। तर त्यस्तो कारोबार जग्गाको उत्पादकता र मूल्यलाई लिएर भएको पाइँदैन। प्राय : च्याँखे बल्झाउने, कालोधन्दा गर्ने, झुक्याउने र रातारात लाखौंलाख फाइदा खाने कुनियतले यस्तो कारोबार भएको बुझिन्छ। व्यक्तिले गरेका यस्ता दुराशयपूर्ण काम भूमि बैंकबाट हुँदैन भन्ने आधार हुँदैन। नियम बनाउँदा यस्ता कुराको ख्याल राख्नुपर्ने हुन्छ। नेपालको कुरा गर्दा जमिनको उपलब्धता, उपयोगिता मूल्य र जमिनप्रतिको सोच हिमाल, तराई, पहाड र उपत्यकामा भिन्नाभिन्नै छ। तराईमा खाली जग्गा र बाँझो जग्गा पाउन मुस्किल छ, सहरी क्षेत्रमा खण्डीकरण र सरकारी अस्पष्ट नीतिले व्यक्तिगत खाली जग्गा छैन जस्तो भइसकेको छ। केही हदसम्म पहाडतिर पाइने खाली र बाँझो जग्गाको उत्पादन लागत बढी हुन्छ। त्यसैले नियम बनाउँदा यस्ता कुरालाई ख्याल गर्नुपर्ने देखिन्छ। भूमि बैंक स्थापना गर्नुअघि लिनुपर्ने सोच र निर्णय नेपाल कृषिप्रधान देश भएकोमा मतान्तर छैन। तर कुषि औजार कारखाना बन्द भइसकेको छ। कृषि सामग्री संस्थानलाई पनि कृषि सामग्री कम्पनीमा परिणत गरिसकिएको छ। कम्पनीमा लैजानु सिद्धान्तअनुसार नराम्रो नभए पनि कम्पनीमा गइसकेपछि झन् किसानले मल, बीउ समयमा नपाएका उदाहरण र घटना वर्षैपिच्छे दोहोरिने गरेका छन्। बाली लगाउने सिजनमा किसान सरकारी अनुदानतिरभन्दा मूल्य तिरेरै भए पनि समयमा मल, बीउ पाउन पाए हुन्थ्यो भनिरहेका हुन्छन्। एकातिर यो परिदृश्य छ भने अर्कातिर हरेक महिना करोडौं मूल्यको तरकारी, फलफूल विदेशबाट आयात हुँदा पनि किसानले देशभित्र उत्पादन गरेका कृषिउपज खेतमै कुहिएर खेर गइरहेका दृश्य स्पष्ट छ। देशभित्रका केही व्यावसायिक काम गर्न कम्मर कसेर लागेका किसानको माग र मर्कामा सरकार थाहा नपाएजस्तो गर्छ। यो यथार्थ हेर्दा भूमि बैंकमार्फत खेती गरिएका जग्गाका किसानले सरकारी राहत पाएछन्, लिन्छन् र सुविधा उपयोग गर्छन् भन्ने आधार के हुन्छ ? खाटमा सुतेमा लडिन्छ भन्ने डर हुन्छ तर भुईंमा सुत्नेलार्ई लड्छु भन्ने डर नभएजस्तै अविश्वासको शृंखलाले विशाक्त र बेइज्जत भइसकेको सरकारले गरेको सुविधाको ललीपपमा कति विश्वास गर्ने हो सोच्नैपर्ने हुन्छ। सहरी क्षेत्रलाई तीनखम्बे अर्थनीतिको एउटा आधार बनाए पनि सहकारीलाई कृषि, वित्तीय, वन, खाद्य सामग्री, उत्पादन आदिमा विभाजन गरेर ती सबैको लागत मूल्य निर्धारण गर्ने काम थालिएकै छैन। वित्तीय सहकारीले राष्ट्रबैंकको निर्देशन मान्ने हो कि सहकारी विभागको भन्ने अन्योल कायमै छ। व्यक्तिले र संस्थाले त्यही काम गर्दा प्राप्त आम्दानीमा लाग्ने करको दर फरक छ। यसले गर्दा काम जसले गरे पनि सरकारलाई कर तिर्ने बेलामा नक्कली कागजात बनाउने गरेको तथ्य सर्वत्र जगजाहेर छ। यी सबै यथार्थ मनन गर्दा नेपालमा भूमि बैंक स्थापना गर्ने बजेट वक्तव्यको नीति कार्यान्वयनमा ल्याउनुअघि निम्नकुरामा स्पष्ट नीति तर्जुमा गर्न जनस्तरमा लैजान जरुरी हुन्छ। पहिलो, भूमि बैंक स्थापनाको उपादेयता र कार्य क्षेत्र, दोस्रो, जग्गा प्राप्तिको क्षेत्रगत आधार, तेस्रो, प्राप्तिपछि बैंकले गर्ने कारोबारको सुनिश्चतता, चौथो, भूमि बैंकको संरचना आधार, पाँचौं, पदाधिकारी चयनको मापदण्ड, छैटौं, प्राप्त जग्गाको नापनक्सा आदि। जग्गाधनीलाई सन्तुष्ट बनाउने आधार र यस्ता भूमिको उपयोगपछि बढेको उत्पादकतालाई जनसमक्ष स्पष्ट गर्न सके मात्र भूमि बैंकको उद्देश्य पूरा हुन सक्छ। नभए सरकारले गर्छु भनेर नगरेका र गर्न थालेर अधुरा छाडेका कामको लगतमा भूमि बैंक पनि थपिने मात्र हुन्छ। अन्त्यमा भूमि बैंकको अवधारणा राम्रो हो। तर अवधारणा भनेको मानसिक र कागजी चित्र मात्र हो। त्यसलाई कार्यान्वयनमा ल्याएर लाभ लिन इमानदारी, निरन्तरता र आश्वासनको शृंखलाको मूर्त कार्यान्वयन नै वस्तुगत हुन्छ। पोख्रेल भूराजस्व प्रशासनमा विद्यावारिधि हुन्।"
कहिलेसम्म महिला हिंसा ?,"संसारमा जहाँ पनि महिलाको भूमिका अग्रस्थानमै रहेको हुन्छ। यो कुरालाई वेद तथा उपनिषद्हरूले पनि स्पष्टरूपमा उल्लेख गरेको पाइन्छ। नेपालको संविधानमा पनि महिला अधिकारलाई प्राथमिकीकरण गरिएको छ। तर उनीहरूको अधिकार संविधानका धारा र नियमका विनियममा सीमित छन्। राज्यको माथिल्लो तहमा सीमित महिला मात्र पुगेका छन्, तर उनीहरू भूमिकाविहीन झैं छन्। महिला सशक्तीकरणमा उनीहरूको भूमिका लगभग शून्यजस्तै छ। लकडाउनपछि महिला हिंसा बढिरहेको छ। यो विषयलाई सामाजिक सञ्जालले अनर्गल रूपमा फैलाइरहेको छ। अमेरीकामा ३० प्रतिशत महिला व्यवसायका मालिक छन्। तर नेपालमा आर्थिक रूपमा सक्षम महिला संख्या कति छ भन्ने तथ्यांक छैन। एउटी महिलाको जीवन बालिका, किशोरी युवती हुँदै वृद्धावस्थामा पुग्छ। घरबाहिर निस्केर केही गर्ने भएपछि वैवाहिक जीवनले बाँधिसक्छ। महिलाले अवसर नै पाउँदैनन्। छोरीका नामबाट सुरु भएको जीवन बुहारी, श्रीमती, आमा भएर सकिन्छ। समाज, मुलुक र महिला उत्थान र समानताका पक्षमा उभिने सपना सपनामै सीमित हुन्छ। प्रजातन्त्रको पुनस्र्थापनापछि खासगरी अझ गणतन्त्रको स्थापनापछि घरबाट बाहिर निस्कने महिलाको संख्यामा वृद्धि भएको छ। समग्रमा हेर्दा त महिलाको सिंगो जीवन अन्धकारमय छ। मुलुक लकडाउनमा परेको तीन महिना गुज्रन लागिसकेको छ। यस अवधिमा सबैभन्दा बढी पीडित महिला वर्ग नै छन्। दैनिक काम गरेर जीविकोपार्जन गर्दै आएका महिला नै यतिखेर सबैभन्दा बढी पीडित हुन पुगेका छन्। कोरोना संक्रमित भएर क्वारेन्टाइनमा बसेका महिलाले सुरक्षित रहन सकेका छैनन्। गर्भवतीहरूले जीविकोपार्जनका लागि बालुवा चालिरहेको मैले नै देखें। एकखाले महिलावादी समाजसेवा र राजनीतिक आवरणमा कमाउधन्दा सञ्चालन गरिरहेका छन्। संसद्मा आफ्ना तलबभत्ताका बारेमा टेबल ठोक्ने महिला सांसदहरूले मजदुर महिला मजदुरका पक्षमा खै के गरे त ? जबकि जर्मनीको बाट्रापमा एउटी युवतीलाई पछ्याउने न्याउरी मुसालाई प्रहरीले पक्राउ गरेछ। नेपालमा भने बलात्कारीहरू राजनीतिको खोल ओडेर खुलेआम हिँड्ने गरेका छन्। कैलालीको क्वारेन्टिनमा ३१ वर्षीया महिला सामूहिक रूपमा बलात्कृत भइन्। बलात्कारमा संलग्न व्यक्ति स्वयंसेवक रहेको पाइयो। क्वारेन्टिनमा पनि महिला सुरक्षित रहन सकेनन्। यस घटनाले के स्पष्ट हुन्छ भने हरेक बिहानीका नयाँ खबर महिला र बालिका बलात्कार वा हत्या वा आत्महत्याका घटनाबाट सुरु हुन्छ। मुलुकको सत्तामा सदैव हाबी रहँदै आएका पुरुषका दिमागमा महिला पनि अभिन्न अंग भएकाले उनीहरूको सम्मान पनि उत्तिकै नभएसम्म हिंसाका घटना भइरहन्छन्। यसअघि ०६४ साल भदौमा जन्मिएकी आठ कक्षा उत्तीर्ण बालिकाले लमजुङ सदरमुकाम बेंसीसहरमा १३ वर्षको उमेरमा आमा बनेकी थिइन्। नाता पर्ने युवक रहेको करणीपीडित बालिकाले दिएको जाहेरीबाट स्पष्ट भएको छ। काभ्रे बस्दै आएकी रामेछाप मन्थलीकी अविवाहित १७ वर्षीया छोरीले आफ्नै बाबुको गर्भ बोकिन् र बच्चालाई जन्म दिइन्। आफ्नै छोरी जन्म दिने बाउबाट बलात्कृत हुन्छे। सँगै खेल्ने साथीबाट बालिका बलात्कृत हुन्छन्। यो त हिंसाको पराकाष्ठा नै होइन र ? सरकार महिलाहरू सुरक्षित छन् भन्छ, के यस्तै हुन्छ त सुरक्षा ? समाजमा अशिक्षा र आर्थिक समस्याका कारण हिंसाका घटना बढिरहेको छ भन्ने देख्दादेख्दै पनि महिला सुरक्षित छन् भन्ने सरकार नालायक होइन र ? हाम्रो समाज विचित्रको छ। एकातिर तिनै बालिका देवीका रूपमा पुजिन्छिन् भने अर्कातिर बाउद्वारा बलात्कृत हुन्छिन्। बाउआमाबाट होस् या पति र सासूससुराबाट होस्, हरेक ठाउँमा महिला नै दबाब र प्रलोभनमा पर्ने गर्छन्। कतिपय ठाउँमा उनीहरू नै बलिको बोको बन्न पुग्छन्। महिला हिंसाका घटना बढिरहँदा यसलाई सशक्त रूपमा उठाउन हामी नै चुकेका छौं। हिंसाकै कारण धेरै बालबालिका सडकमा पुगेका छन्। केहि महिनाअगाडि रुकुमको चौरजहारीमा प्रेमप्रसंगका कारण ६ जनाको अनाहकमा ज्यान भयो। यस घटनाको कारणमा महिलालाई नै बनाइएको छ। अन्तरजातीय प्रेमलाई आधार बनाएर यो घटना भएको छ। जबकि प्रेम अन्तरजातीय हुँदैन। प्रेम खासगरी युवा र युवतीका बीचमा हुन्छ। अन्तरजातीय प्रेम गर्ने नमराज विक दोषी थिएनन्। यस घटनामा नमराजले प्रेम गरेकी केटीका दाजुभाइ र अभिभावक दोषी छन्। नमराजले उपल्लो वर्गकी युवतीसँग प्रेम गर्नु गलत थिएन। सामन्ती संस्कारमा हुर्किएको उपल्लो वर्ग ठान्नेहरू नै दोषी छन्। उनीहरूले प्रेमलाई अन्तरजातीय बनाएर पराजित गर्न खोजे। यस्तैयस्तै घटनाले महिलापुरुषबीच र जातजातिबीच गहिरो खाडल खनेको छ। यसतर्फ सरकार र समाज सजग हुनैपर्छ। हिजोको दिन चुलोचौका र घाँसदाउरामा सीमित महिलामाथि सामाजिक भेदभाव, उचनीच, छाउप्रथा, देउकी प्रथा, सती प्रथा महिलामाथि लगाइएका कलंक हुन्। त्यही कलंकको पछिल्लो पाटा हुन् महिला हिंसाका घटना। यतिखेर मुलुकको सत्तामा पुरुषको हाबी छ र महिला हिंसाका घटना नारकीय रूपमा भइरहेका छन्। उनीहरूका दिमागमा महिला र पुरुष एउटै सिक्काका दुई पाटा हुन्, एकअर्काको अभाव भए मुलुकको रथ चल्दैन र महिला वर्गको पनि सम्मान उत्तिकै छ भन्ने कुरा राज्य, नेता र तल्लो तहबाट नभएसम्म हिंसाका घटना भइरहन्छन् र ती घटनाको दोषी पुरुष होइन, महिला नै भइरहने छन्।"
जापानबाट यी कुराहरू सिक्ने कि !,"दोस्रो विश्वयुद्धभन्दा पहिला जापानमा आर्थिक विकास भएको थिएन। यद्यपि ठूला कलकारखाना भने थिए। जापानको विकासमा प्रमुख भूमिका भनेको यहाँको पद्धति तथा संस्कार नै हो। जापानको विकासको मूल सूत्र नै गुणस्तरीय काम तथा कामको सम्मान नै हो। जापानबाट सिक्न सकिने केही विषय यहाँ प्रस्तुत गरिएको छ। कडा कानुन : जापानमा नागरिकलाई कानुनबमोजिम पूर्ण स्वतन्त्रता छ। तथापि जापानिज कानुनलाई कडा नै मानिन्छ। जस्तै मादक पदार्थ सेवन गर्न छुट छ। तर मापसे गरेर सवारी चलाउनेलाई जीवनभर चालक अनुमति प्रमाणपत्र खारेज गरी कम्पनीबाट सधैंका लागि निष्कासन गरिनेछ। नेपालबाट मासु लिएर जापानमा प्रवेश हुँदा अध्यागमन अधिकृतले एयरपोर्टबाट सपरिवार जापानबाट देश निकाला गरी नेपालमै पठाएको थियो। कामप्रतिको सम्मान गर्ने संस्कार : जापानमा कामलाई सानो ठूलो भनिँदैन। काम गर्ने ठाउँमा आफ्ना श्रमिकसँगै म्यानेजरहरू पनि काम गर्छन्। यहाँ काम यसो गर उसो गर भनी निर्देशन दिनुभन्दा पनि म्यानेजर आफैं सँगै काम गर्छन्। सबै प्रकारको पार्टटाइम काममा औसतमा घन्टाको जापानिज येन एक हजारदेखि एक हजार दुई सयसम्मको ज्याला दिइन्छ। राति गर्नुपर्ने तथा धेरै शारीरिक बल पर्ने काममा भने अलि बढी नै ज्याला दिइन्छ। जापानमा कपाल काट्ने काम पनि जापानिजले नै गर्छन्। सफा तथा स्वच्छ वातावरण : जापान विश्वकै सफा मुलुकमै गनिन्छ। उच्च औद्योगिक कलकारखाना भए पनि वातावरण प्रदूषण देखिँदैन। यहाँ पहिलो त कसैले पनि बाहिर फोहोर गरेको देखिँदैन। फोहोर गरिएमा पनि कडा जरिमाना छ। नगरपालिका दिन बिराएर फोहोर लिन आउँछ। त्योबाहेक ठूलाठूला पुराना सामान फाल्न परे नगरपालिकामा गएर निवेदन दिनुपर्ने छ। निश्चित रकम तिरेर मात्र फोहोर फाल्न पाइन्छ। विद्यालयमा सफा गर्ने मानिस हुँदैन। विद्यार्थी आफैंले कक्षा कोठा सफा गर्नुपर्छ। हरेक वडामा एउटा पार्क र खेल मैदान हुन्छ। पार्कमा बालबालिकालाई खेल्ने सामग्री राखिएको हुन्छ भने भूकम्प गएमा सुरक्षित बस्नसमेत सकिने व्यवस्था गरिएको हुन्छ। सार्वजनिक सेवा प्रवाह : जापानमा सूचना प्रविधिको प्रयोग अधिकतम भए पनि सूचना प्रविधिसँगै कागजी प्रक्रिया पनि अवलम्बन गरिँदै छ। जापानमा वडा कार्यालयलाई सिटी अफिस भनिन्छ। सिटी अफिसमा एकजना सेवाग्राहीलाई एकैजना कर्मचारीले काम नसकेसम्म सबै प्रक्रिया पूरा गरिदिन्छ। भ्रमण भिसाबाहेकका सबै जापानमा बस्ने व्यक्तिले सिटी अफिसमा अनिवार्य रूपमा रेकर्ड राख्नुपर्छ। हरेक व्यक्तिको रेजिडेन्ट कार्ड हुन्छ। विदेशी नागरिकले रेजिडेन्ट कार्ड २४ सै घन्टा बोक्नुपर्छ। प्रहरीबाट कुनै बेला शंका भई जाँच भएमा रेजिडेन्ट कार्ड देखाउन नसकिएमा भारी जरिमाना तिर्नुपर्ने हुन्छ। ठेगाना परिवर्तन भएको दुई साताभित्र विवरण सिटी अफिसमा अद्यावधिक गर्नुपर्छ। सिटी अफिसबाट प्राप्त गर्ने हरेक सेवासुविधाका लागि रिसेडेन्ट कार्ड चाहिन्छ। यहाँ कर्मचारीको मूल्यांकन ३६० डिग्रीमा गरिन्छ। यसको अर्थ आफ्नो सिनियर र जुनियर तथा सँगैको लेभलका साथीहरूले आफ्नो मूल्यांकन गरिन्छ। आफ्नो जुनियर कर्मचारीबाट पनि सिनियरले सिक्ने गर्छ। जापानका सडकमा उच्च सवारी चाप देखिन्छ। तथापि सडकमा ट्राफिक प्रहरी त के कुनै पनि प्रहरी देखिँदैन। सबैले ट्राफिक सिग्नलको प्रयोग गर्छन्। सडकमा जथाभावी बाटो काट्दैनन्। जापानमा बसोवास गर्ने जापानिज वा गैरजापानिज सबै बालबालिकाका लागि आमाबाउको आम्दानी, परिवारमा बालबालिकाको संख्या तथा बालबालिकाको उमेरअनुसार १० देखि २० हजारसम्म भत्ता पाउँछ। सडक तथा यातायात : जापानमा यातायात साधनमा मेट्रो ट्रेन, फास्ट ट्रेन, बस, ट्याक्सी तथा साइकलको नै प्रयोग हुन्छ। प्राय : हरेक जापानिजको निजी कार रहेको देखिन्छ। तथापि जापानिज स्कुल, अफिसमा जाँदा मेट्रो ट्रेनको नै अधिक प्रयोग गर्छन्। सबैभन्दा लोकप्रिय मेट्रो नै देखिन्छ। जापानमा मोटरसाइकल ज्यादै न्यून छ। साइकलका लागि छुट्टै ट्र्याक छ। हरेक साइकलको नम्बर हुन्छ। मापसे गरेर साइकल पनि चलाउन पाइँदैन। दृष्टिविहीनका लागि हिँडडुल गर्न सडकपेटीमा विशेष खालको ट्राय बनाइएको छ। शान्तिसुरक्षा : जापान संसारकै सुरक्षित देशका रूपमा रहेको छ। यहाँ आपराधिक क्रियाकलाप तथा सवारी दुर्घटना दर ज्यादै न्यून छ। दिन होस् या रात कुनै पनि समय निर्धक्क हिँड्न सकिन्छ। चोरी अपराध बलात्कार भन्ने शब्द जापानको शब्दकोशमा नै छैन कि जस्तो लाग्छ। अर्को महत्वपूर्ण कुरा बाटो, ट्रेन वा कहींकतै सामान छुटेको छ भने कसैले छुँदैनन्। प्रहरीले पछि सम्पर्क गरी उपलब्ध गराउँछ। शिक्षा : जापानमा नर्सरीलाई कोदोमोइन भनिन्छ। हरेक वडामा जनघनत्व हेरी सरकारी कोदोमोइन खोलिएका हुन्छन्। कोदोमोइनमा दुई वर्षदेखि पाँच वर्षसम्मका बालबालिका भर्ना हुन्छन्। गज्जबको कुरा के छ भने आफ्ना छोराछोरीलाई विद्यालयमा भर्ना गराउनु छ भने विद्यालय जानु पर्दैन। सिटी अफिस (वडा कार्यालय) मा गएर निवेदन दिनुपर्छ। सिटी अफिसले नै सम्पूर्ण क्राइटेरिया हेरेर कुन विद्यालयमा भर्ना हुने हो सबै व्यवस्था मिलाउँछ। नर्सरीमा बालबालिकाले साथीहरूसँग खेल्ने, जापानिज भाषा लेख्ने, पौडी खेल्न, नाच्ने, गीत गाउने, चित्रकला तथा विभिन्न खेल मात्र सिकाइन्छ। उमेर ६ वर्ष भइसकेपछि इलिमेन्टरी स्कुलमा बच्चा जाने गर्छन्। इलिमेन्टरी स्कुलमा बच्चालाई जापानिज भाषा, गणित, विज्ञान, इतिहास, खाना पकाउने, संगीत, खेल, सूचना प्रविधि, अर्थशास्त्र विषयको अध्यापन गराइन्छ। विद्यार्थीलाई कथा, खेल, नाटक आदि माध्यमबाट नैतिकताको ज्ञान दिइन्छ भने विद्यालयमा आफ्नो कक्षाकोठा विद्यार्थी आफैंले सफा गर्नुपर्छ। कोदोमोइन (नर्सरी) तथा इलिमेन्टरी स्कुलमा विद्यार्थीलाई खानाको व्यवस्था गरिएको हुन्छ। छात्राले कपाल निधारभन्दा तलसम्म छाड्न पाइँदैन र मोबाइल पूर्ण प्रतिबन्धित छ। जापानिजहरू गणितमा उत्कृष्ट रहेको देखियो। हरेक टोलका ठूला विद्यार्थीलाई मोनिटर बनाइन्छ। उसले सबै साना विद्यार्थीलाई घरसम्म पुर्याउनुपर्ने हुन्छ। विद्यार्थीलाई सानै उमेरदेखि जिम्मेवारी बनाइन्छ। स्वास्थ्य सेवा : जापानमा बसोवास गर्ने सबै स्वदेशी तथा विदेशीले अनिवार्य स्वास्थ्य बिमा गर्नुपर्छ। स्वास्थ्य बिमाबाट ७० प्रतिशत खर्च बेहोरिने छ भने व्यक्तिले ३० प्रतिशत व्यहोर्नुपर्छ। जापानमा कुनै पनि डाक्टरको सल्लाहविना औषधि पसलबाट औषधि किन्न पाउँदैन। कृषि : यहाँ आधुनिक कृषि प्रविधि प्रयोग गरिएको पाइन्छ। विदेशी कृषि उपजमा करिब आठ सय प्रतिशत भन्सार कर लाग्ने छ। यसबाट स्वदेशी उत्पादनलाई प्रोत्साहन मिल्ने छ। त्यस्तै जापानभरिको कृषि उत्पादन तथा बजारीकरण गर्नका लागि जापानिज एग्रिकल्चर भन्ने सहकारी संस्था रहेको छ। उत्पादन तथा बजारीकरणसम्बन्धी सम्पूर्ण सप्लाई चेनको व्यवस्थापन यही सहकारीले गर्नुका अलावा किसानका लागि आवश्यक पर्ने बीउवीजन, मल, खाद्य, कृषि विमा तथा सबै सुविधा दिइन्छ। किसानलाई चाहिने हरेक कृषि उपकरण यस सहकारीबाट भाडामा प्रयोग गर्न सकिन्छ। यस सहकारी संस्थाले कृषकहरूलाई प्राविधिक सहयोग तथा ऋणको समेत व्यवस्था गरिदिन्छ। किसानको काम उत्पादन गर्नु मात्र हो। किसानहरूको सहकारी भएकाले लागतबमोजिमको मूल्यांकन पाउने व्यवस्था गरिएको छ। समय पालना : जापानको सबैभन्दा लोभलाग्दो पक्ष भनेको समयको पालना नै हो। हरेक मान्छे कुनै पनि कार्यक्रममा ३० सेकेन्ड पनि ढिलो हुँदैनन्। जापानको कुनै पनि बस तथा ट्रेन १० सेकेन्ड पनि ढिलो हुँदैन। क्याम्पसमा एक सेकेन्ड पनि ढिलो नगरी कक्षा सुरु हुन्छ। टोकियोमा बुलेट ट्रेनको सफाइ सात मिनेटमा गर्नुपर्ने प्रावधान छ। सात मिनेटमा सफा नगरे कर्मचारीले काम छाड्नुपर्ने वा सेवासुविधा कम पाउने व्यवस्था छ। समय पालना नगर्नेलाई नराम्रो दृष्टिकोणले हेर्ने गरिन्छ। जापानमा तोकिएको समयभन्दा पाँच मिनेटअगावै पुग्नुपर्ने मान्यता छ। निजी सेवाहरू : निजी कम्पनीबाट सेवा लिनुपरेमा वेबसाइटबाट फर्महरू भरी अर्डर गर्न सकिन्छ। जस्तै कुनै सिमकार्ड खरिद गर्नुपरेमा वेबसाइटबाट फर्म भरी हुलाकबाट सिमकार्ड लिन सकिन्छ। त्यस्तै जापानमा अनलाइन सपिङको प्रावधान राम्रो छ। समस्या तथा चुनौनी : जापानिजहरूको औसत आयु ८५ वर्ष रहेको छ, जुन हङकङपछि जापान नै विश्वमा दोस्रो स्थानमा रहेको छ। जापानको करिब १३ करोड जनसंख्यामध्येमा करिब ३० प्रतिशत मानिस ७० वर्ष उमेर नाघेका छन्। ज्येष्ठ नागरिकको संख्या उच्च हुनु तथा जनसंख्या वृद्धिदर ऋणात्मक हुने नै यहाँको प्रमुख समस्या रहेको छ। आर्थिक विकासका लागि चाहिने मानव संसाधन कमी भएका कारण यहाँ एसियाका विभिन्न मुलुकबाट रोजगारका लागि ल्याउन थालिएको छ।"
नागरिक समाज र लोकतन्त्र,"नागरिक समाज कस्तो हुनुपर्छ भन्ने सवालमा थु्रपै मतमतान्तर छन्। संसारभरि नागरिक समाजको स्वरूप, संरचना कार्य प्रणाली फरकफरक रूपमा अभ्यास भएको पाइन्छ। सन् १७७१ मा प्रकाशित डिक्सेनरी युनिभर्सलका अनुसार नागरिक समाज राज्यको प्रकृतिभन्दा फरक तर सामाजिक राज्यका रूपमा विकसित एकाइ हो। सामान्यतः नागरिक समाजलाई गैरसैनिक, गैरआंतककारी, गैरसरकारी एंव सभ्य व्यक्ति तथा समूहका रूपमा चित्रण गर्ने गरिन्छ। कतिपय यस्का आलोचकहरूले त नागरिक समाज न त राम्रो न त नराम्रो नै हुने तर्कसमेत गर्छन्। नागरिक समाजलाई एउटै बाकसमा राखेर हेर्ने नमिल्ने तर्क पनि बलियो बन्दै गएको छ। स्यामुयल पी हन्टिंटनले सन् १९९१ आफ्नो पुस्तक डमोक्रेटाइजेसन इन द लेट ट्वान्टिथ सेन्चुरी, थर्ड वेभ अफ डेमोक्रेसी मा विश्वमा लोकतन्त्रीकरणको प्रक्रियामा नागरिक समाजको भूमिका उल्लेखनीय भएको चर्चा गरेका छन्। बीसौं शताब्दीमा विस्तारित विश्वव्यापीकरण, आर्थिक उदारीकरण र राजनीतिक लोकतन्त्रीकरणको प्रक्रियामा थु्रपै प्रश्न गर्ने कार्यमा नागरिक समाज सक्रि रहे पनि एक्काइसौं शताब्दीको सुरुवातदेखि नै नागरिक समाजको अस्तित्व संकटमा पर्न थालेको त होइन भन्ने प्रश्न खडा भएका छन्। नागरिक समाजको दर्शनबारे पनि छुट्टै चर्चा आवश्यक छ। किनकि नागरिक समाजको अभ्यासबारे पूर्वीय दर्शन र अभ्यासअनुसार बिहेको जन्ती, मर्दाको मलामी भन्ने विचार आफैंमा नागरिक समाजको अन्तर्य हो। नेपाली समाजमा सयौं वर्षदेखि अभ्यास हुँदै आएको कुलो, पर्मा, ढिकुटी, रोधी, बडघर, थकालीजस्ता अभ्यासदेखि पञ्चायतमार्फत न्याय सम्पादन प्रणाली आफैंमा नागरिक समाजका असल अभ्यास हुन्। हुन त यी हाम्रा असल अभ्यासको लिखित दस्ताबेजीकरणको अभावमा कमजोर देखिन्छन्। अर्कातर्फ, नागरिक समाजबारे पश्चिमा विद्वान्हरू यो विचार विकास र लोकतन्त्रका लागि विकास भएको अवधारणा हो भन्ने तर्क पनि गर्छन्। उनीहरूका अनुसार नागरिक समाजले मानवअधिकार रक्षा, पैरवी, प्रतिरोध तथा साहस थप्ने कार्य गर्छन्। यसैको कारण सरकार बढी जिम्मेवार र जवाफदेही बन्नेछन्। अन्टोनियो ग्राम्सीका अनुसार नागरिक समाज सामाजिक समूहहरूको शक्ति सम्बन्धका रूपमा विकसित संरचना हो। दलको इशारामा चल्ने, सत्तासीन दलका काममा प्रश्न गर्ने हैसियत नराख्ने, मानवअधिकारका पक्षमा दह्रो रूपमा प्रस्तुत हुन नसक्ने व्यक्ति, संस्था तथा समूहले नागरिक समाजको हैसियत कायम गर्न सक्दैनन्। नागरिक समाजको निकै पुरानो इतिहास भए पनि यसका आफ्नै खालका चुनौती पनि विद्यमान छन्। फ्रेन्च दार्शनिक लुई अल्थसरले भनेजस्तै राज्यको विचार तथा संरचना र उपकरणले सामान्य मानिसको जीवन कठोर र कष्टकर बन्दछ। पछिल्लो समयमा नागरिक समाजबारे राज्यले ल्याएको नीति हेर्दा त्यो ठ्याक्कै मिल्न जान्छ। सोह्रौं शताब्दीदेखि विभिन्न कालखण्डमा विभिन्न उद्देश्य पूरा गर्दै विकास भएको नागरिक समाजको भूमिका बीसौं शताब्दीमा विश्व भूमण्डलीकरण आर्थिक उदारीकरण र राजनीतिक लोकतन्त्रीकरणको सवालमा प्रश्न गर्दै अगाडि बढे पनि एक्काइसौं शताब्दीमा राजनीतिक वृत्तमा उदाएका राष्ट्रवादी शक्ति केन्द्र तथा राज्य प्रणाली नै नागरिक समाजको मुख्य चुनौती बढ्दै गएको देखिन्छ। यस्तो परिवेशमा नागरिक समाजको भूमिका र औचित्यमाथि विभिन्न कोणबाट प्रश्न उठ्ने गर्छन्। अलोकतान्त्रिक चरित्र बोकेको राज्य सत्ताले त झन् विभिन्न बहानाबाजीमा कानुनी माध्यमबाट नागरिक समाज र सञ्चार क्षेत्रमाथि निगरानी तथा नियन्त्रणको प्रयाससमेत गर्छन्। फ्रेन्च माक्र्सवादी विचारक अल्थसर राज्यको वैचारिक तथा संरचनागत भूमिका नै नागरिक र नागरिक संस्थामाथि धावा बोल्ने र प्रणालीलाई कमजोर पार्ने भएको उल्लेख गर्छन्। कतिपय विश्लेषक राज्य र नागरिक समाजबीच अधिकार संकुचन र विस्तारमा टकराव हुने तथ्य स्वीकार गर्छन्। नागरिक समाजको सैद्धान्तिक र अवधारणागत सवालमा पूर्वीय र पश्चिमा विद्वान्मा धेरै भिन्नता देखिँदैन। केही संरचनागत तथा कार्यगत सवालमा सामान्य भिन्नता रहे पनि नागरिक सहकार्य, राज्यको भूमिकाभन्दा फरकपन, सामाजिक सम्बन्ध र विश्वास आर्जन, लोकतान्त्रिक प्रवर्धन, स्वसंगठन र सदाचारजस्ता पक्षमा एकमत नै देखिन्छन्। कस्तो नागरिक समाज कोरोनको विश्वव्यापी महामारीले विश्वको आर्थिक तथा सामाजिक वातावरणमा उथलपुथल ल्याएको छ। पुराना संरचना निष्काम बन्दै गएका छन्। सामाजिक अन्तरक्रिया र शक्ति सम्बन्धमा बदलाब भएको छ। विद्यमान आर्थिक संरचना, उत्पादनका स्रोत र साधन, मानिसको चासो एवं उपलब्ध अवसरमा बदलाब आएको छ। यस्तो परिवेशमा हाल कायम रहेका नागरिक समाजको भूमिका तथा उनीहरूको प्रगतिशील विचारले मात्र नागरिक समाजको स्वरूप र भविष्य निर्धारण गर्न सक्ने छ। एक्काईसौं शताब्दीको मुख्य चुनौती भनेको नै कर्पोरेट एकाधिकार हो। विश्वका थोरै कम्पनी तथा धनी व्यक्तिले पृथ्वीको स्रोतको दोहोन गरी शोषण गरिरहेका छन्। यो शोषणको स्वरूप हाम्रो शिक्षा, स्वास्थ्य, खानेपानी, कृषि, वनजंगल आदि ठाउँसम्म पुगेको छ। कर्पोरेट शोषणले सिर्जना गरेको अन्याय, असमानता, विभेद, गरिबीजस्ता सवालमा नगरिक समाज किन मौन छन् ? किनकि वर्तमान नागरिक समाज आधुनिकताका नाममा कानुनी रूपमा दर्ता भई शक्तिमा रहनेहरूको भक्तिगाथामा नै रमाइरहेका छन्। आफूलाई राजनीतिक पहँुचका आडमै बचाइरहेका छन्। नागरिक समाजको स्वरूप र काममा पुनर्परिभाषा गर्ने समय भएको छ। उपभोक्तावादी सोचाइभन्दा माथि उठ्नुपर्ने बेला भएको छ। नागरिक समाजलाई सीमित कानुनी दायरामा बाँधेर समाजको अन्तरक्रिया र बनोट घटाउने वा कमजोर बनाउने कामभन्दा अगाडि प्रस्तुत हुनुपर्छ नागरिक समाज। नागरिक समाजलाई सीमित गैरसरकारी संस्था वा अन्य कुनै किसिमले सीमित गर्नु हुँदैन। पूर्वीय दर्शन हेर्ने हो भने आ श्रम, धर्मशाला, गरुकुल जस्ता परम्परागत नागरिक समाजका अभ्यास हजारौं वर्षदेखि हुँदै आएको छ। यस्तो बृहत् अवाधारणालाई कुनै पनि बहानामा सीमित गर्नु उपयुक्त हुँदैन। यहाँनिरको खास प्रश्न भनेको के नागरिक समाजले भुईं मान्छे अर्थात् पछाडि पारिएका वर्गका पक्षमा सही ढंगले काम गर्न सकेको छ ? पार्टीगत एवं राजनीतिक पहुँच र अवसरका लागि क्रियाशील भएको आरोप बेहोरेका नागरिक समाजमा परिवर्तन सम्भव छ ? गरिब, विपन्न तथा संरचनागत ढंगबाट छोडिएकाहरूका सवालमा भन्दा राज्यको स्वरमा ताल मिलाउने नागरिक समाजबाट राज्यका जनविरोधी क्रियाकलापमा यो या त्यो रूपमा मौन रहने प्रवृत्तिले नागरिक समाजको अस्तित्व नै संकटमा परेको छ। नागरिक अधिकारको सवालमा कोभिड १९ ले अल्पकालीन र दीर्घकालीन प्रभाव परेको छ। दीर्घकालीन रूपमा लोकतान्त्रिक परिपाटी कोमजोर हुँदै जाने, आर्थिक अभाव हुने एवं अन्तर्राष्ट्रिय सहकार्यमा कमी आउन सक्ने सम्भावना देखिन्छ। राज्यद्वारा निर्माण भएका नीति कार्यक्रम तथा संरचनाले नागरिक सहभागिता, प्रतिनिधित्व र त्यसबाट सहज लाभ पाउने वातावरणलाई अंकुश लगाएको छ। राज्यकेन्द्रित उपचार पद्धतिका कारण अपारदर्शिता र कुशासन बढाएको छ। यस्तो परिवेशमा नागरिक समाज बढी सक्रिय हुन आवश्यक छ। राज्यद्वारा सिर्जित संरचनागत शोषणविरुद्ध आवाज उठाउन जरुरी छ। राज्यसंयन्त्रका कारण सिर्जित असमानता, विभेद, अन्यायका अन्तरनिहित कारणको खोजी गरी प्रमाणसहित प्रतिक्रिया र प्रतिरोध आवश्यक छ। सहरबजार एवं विश्वका विभिन्न भूभागबाट गाउँ फर्केका मानिसलाई गाउँमै टिकाउने, रमाउने र कमाउने बनाउन नागरिक समाजको बैकल्पिक रोडम्यापसहित सरकारलाई काम गर्न दबाब दिनुपर्छ। यस काममा नागरिक समाज स्वयं गरिब र सीमान्तकृत समुदायसम्म पुग्ने, स्थानीय स्तरमा नै उपलब्ध हुन सक्ने स्रोत र साधन पहिचान गर्ने काममा सक्रिय हुन आवश्यक छ। गाउँमै उपलब्ध हुन सक्ने जमिन र वन स्रोत व्यवस्थापनमार्फत संरचनागत न्याय स्थापना गर्ने यो मौका नागरिक समाजले पूरा गर्नुपर्छ। अर्कातर्फ नागरिक अभियान बलियो बनाउन विश्वविद्यालयहरूको भूमिका बढाउनुपर्छ। नागरिक आन्दोलनका सैद्धान्तिक र व्यावहारिक पक्षबारे अध्ययन, अध्यापन र अनुसन्धान जोड्नुपर्छ। नागरिक अभियान सैद्धान्तिक आधारभन्दा बाहिरबाट सञ्चालन हुन सक्दैन। त्यसैले नागरिक अभियानका सैद्धान्तिक अवधारणामा भएका प्रयास, सफलता र चुनौतीका पक्षबारे विभिन्न स्तरमा अध्ययन र अध्यापन गराए मात्र नागरिक अभियान दिगो र सबल बन्न सक्छ। नागरिक समाज गतिशील अभियान भएका कारण यस अभियानमा युवा संलग्नता र परिचालन महŒवपूर्ण पक्ष हो। युवालाई समाजको समग्र पक्षबारे जानकार बनाउन, समस्या समाधान गर्न एवं उनीहरूका भूमिका बढाउन प्रशस्त अवसर उपलब्ध गराउनुपर्छ। यो भूमिका संरचनागत हैसियत वा पदमा भएकाले मात्र गर्छन् भन्ने होइन। समुदायमा आधारित नागरिक अभियानले नयाँ नागरिक समाजको वेब सिर्जना गर्नुपर्छ। यो वेबले नयाँ गतिको अहिंसात्मक र प्रतिरोधात्मक गतिविधिमार्फत राज्यसंयन्त्रलाई जवाफदेहीसमेत बनाउन सक्ने छ। नागरिक समाज निर्माण प्रक्रियामा पूर्णरूपमा रूपान्तरण जरुरी छ। राजनीतिक पार्टीको इशारामा चल्ने, सत्तासीन दलका काममा प्रश्न गर्ने हैसियत नराख्ने, मानवअधिकारका पक्षमा दह्रो रूपमा प्रस्तुत हुन नसक्ने व्यक्ति, संस्था तथा समूहले नागरिक समाजको हैसियत कायम गर्न सक्दैनन्। समसामयिक नेपाली राजनीतिमा विस्तार हुँदै गएको उदारवादका नाममा बजारलाई बुझाउने खेल नै असमानताको मूल कारण हो। अनुदान र राहत गरिब, किसान तथा सीमान्तकृत समुदायलाई नदिई व्यापारीलाई दिने परिपाटी नै समस्याको कारण हो। यस अवस्थाबाट मुक्तिका लागि नागरिक आवाज बुलन्द हुनुपर्छ। संगठित नागरिक आवाजले मात्र सकारात्मक परिवर्तन सम्भव छ।"
मधेसी कम्युनिस्टको कन्तविजोग,"वैचारिक रूपमा मृत्युशय्यामा पुगिसकेका मातृका यादवका लागि प्रस्तुत नागरिकता विधेयकले अहिले सञ्जीवनी बुटीको काम गरेको छ। एकताका मातृका यादव पार्टीमा जे बोल्थ्यो, तराईमधेसमा त्यही लागू गरिन्थ्यो। कसलाई मार्नु छ र कहाँबाट कति रकम असुल गर्नु छ भन्ने मातृकाले भनिदिए पुग्थ्यो। पार्टी निर्णयको कुनै आवश्यकता पर्दैन्थ्यो। भारतमा अपात्कालका बेला देवकान्त बरुवाले भनेजस्तै इन्डिया इज इन्दिरा, इन्दिरा इज इन्डिया। त्यस्तै मधेस इज मातृका र मातृका इज मधेसजस्तै थियो जनयुद्धकालमा। पार्टीमा मातृकाको रबाफ हेरेर लाग्थ्यो, सिंगो मधेस उसको मुठीमा छ। हो पनि। माक्र्सवादी पण्डित नभए पनि पार्टीभित्र उनले मधेस र मधेसी जनताका पक्षमा जेजस्ता सैद्धान्तिक र वैचारिक निर्णय गराए, त्यसले राष्ट्रिय रूपमा मधेसी पहिचानको स्थापनामा ऐतिहासिक भूमिका निर्वाह गरेकै हो। पार्टी शान्तिपूर्ण अवतरणकालमा काठमाडौंका भित्तामा लेखिएको गर्वसँकहु हम मधेसी छी भगौडा नही धरतीपुत्र छी नाराले लाखौंलाख नेपालीको मन छोएकै हो। आफ्नो मातृभाषामा शपथ ग्रहण गर्न नदिए मन्त्री पद पनि खान्न भन्ने चट्टाने अडान लिने नेपालको इतिहासमा एक मात्र मातृका यादव नै हुन्। भ्रष्टाचारीलाई थर्कमान पार्ने मातृकै हुन्। मातृकाको यिनै हठधर्मिताका कारण ठूलाठूला माक्र्सवादी पण्डितहरू पनि उनका सामु ठिगनाजस्ता देखिन्थे। विडम्बना ! जसले आधा दर्जनपटक प्रधानमन्त्री भइसकेका गिरिजाप्रसाद कोइरालाजस्तो महारथीसँग मुखमुखै लागे, त्यसलाई आज उखान टुक्के र हावडे प्रधानमन्त्रीको अगाडि निरीह प्राणी भएर बाँच्नुपरेको छ। पार्टीभित्र पनि बोल्दा बोलीमा बल छैन। मन्त्री रहँदाबखत पनि कुनै मुद्दाले विगतको स्मरण गराएनन्। यस्तो अवस्थामा नागरिकता विधेयकका सन्दर्भमा पार्टीप्रति विमती राख्ने मातृकाले तराईमधेसका सन्दर्भमा आफ्ना पूर्ववर्ती हैसियत स्थापित गर्लान् भन्नेमा शंका छ। मातृकाकै अवस्था यस्तो छ भने अन्यको कन्तविजोग हुनु स्वाभाविक हो। के छ अन्तर फछ्र्योट गर्दा बुझ्न सजिलो होला। धारको निर्माण प्रस्तावित नागरिकता विधेयक सन्दर्भमा सिंगो मुलुक विभाजित भएको छ। एउटा उग्र राष्ट्रवादी धार राज्यव्यवस्था तथा सुशासन समितिको निर्णयलाई हुबहु लागू गर्न चाहन्छ। उनीहरूको अनुसार नागरिकता वितरण प्रणाली फितलो भयो भने नेपाललाई फिजीकरण हुन बेर लाग्दैन। अर्को धार महिला सशक्तीकरणसँग सम्बन्धित छ, जसले संसद्को राज्यव्यवस्था तथा सुशासन समिति (रासुस) को निर्णयलाई महिलामैत्री मान्दैन। तेस्रो धार यस्तो छ, जो महिलालाई मात्र होइन, विदेशी महिलासरह पुरुषलाई समेत त्यो अधिकारबाट वञ्चित गर्न पाइन्न भन्ने सोचको वकालत गरिरहेका छन्। चौथो धारले रासुसको निर्णयलाई वाहियात, संविधान तथा मधेसविरोधीका रूपमा चित्रण गरिरहेका छन्। यिनै धारहरूभित्र नेपाल कम्युनिस्ट पार्टीका मधेसी नेताहरू कित्ताकाटमा व्यस्त देखिन्छन्। यतिचाहिँ भन्न सकिन्छ जनयुद्धका उपलब्धिहरूमाथि एकपछि अर्को प्रश्नवाचक चिह्न खडा गर्दै गइरहेका हालको पार्टी र सरकार नेतृत्वबाट संघीयता र गणतन्त्रलाई सुरक्षित राख्नमा शंका नै छ। केन्द्रीय समितिभित्रका करिब दुई दर्जन मधेसीहरू मातृका यादव, प्रभु साह, गोपाल ठाकुर, रामकुमार शर्मा, अजयशंकर नायक, श्रवण यादव, शिवकुमार मण्डललगायतले पार्टी निर्णयलाई चुनौती दिएका छन् भने सत्यनारायण मण्डल, रघुवीर महासेठ, लालबाबु पण्डितलगायतले रासुस र पार्टी निर्णयलाई शिरोधार्य गर्दै मधेसी मनोविज्ञानका विपक्षमा उभेका छन्। पार्टीभित्रका रामचन्द्र झा, विश्वनाथ शाह, रामकुमार यादवजस्ता केही वरिष्ठ मधेसीहरू भने चुप छन्। अर्थात् समर्थन, विरोध र चुपी लगाएकाहरूको नाम हेर्ने हो भने नागरिकता विधेयकका सन्दर्भमा पार्टीभित्र दुई प्रकारका धार प्रस्टरूपमा देखिन्छ पूर्व माओवादी तथा पूर्वएमाले धार। चुपी साँधेकामध्ये रामचन्द्र झाले जतिसुकै आफूलाई एमाले नश्लीय सोचबाट अलग भएको हुँकार भरोस् तर उनको अन्तरात्मा अझैसम्म त्यसलाई त्यजन गर्न सकेको छैन। पूर्व एकता केन्द्रबाट माओवादीमा मिसिएकाहरू तदर्थवादको यस्तो नमुना हो, जसलाई शास्त्रीय माक्र्सवादबाहेक अरू थोक सुझिँदैन। फलस्वरूप एमाले नश्लीय राष्ट्रवाद अहिले उसका लागि फलीफाप भएको छ। यसरी के देखिन्छ भने तराईमधेसको मनोविज्ञान बुझ्न नचाहने नश्लीय परम्परावादी राष्ट्रवाद र बुझ्न चाहने प्रगतिशील राष्ट्रवादको कित्तामा मुलुक विभाजित भएको छ। त्यसैले वैचारिक रूपमा मृत्युशय्यामा पुगिसकेका मातृका यादवका लागि प्रस्तुत नागरिकता विधेयकले अहिले सञ्जीवनी बुटीको काम गरेको छ। मृत्युवरणबाट उक्लेका मातृका मानिस एकपटक मर्छन् तर मृत्युलाई जितेर आएका माओवादीहरू पटकपटक मरेका छन् र मर्ने क्रम जारी छ। यसले गर्दा जनयुद्धका महान् उपलब्धि पनि धरापमा पर्दै गइरहेका छन्। अंगीकृत नागरिकता तिनै जनयुद्धका उपलब्धि हुन्, जो नेपालको अन्तरिम संविधान २०६३ मा सूचीबद्ध छन्। त्यसैले नागरिकताजस्तो मूलभूत अधिकार मधेसीहरूले प्रचण्डको नेतृत्वमा भएको दसबर्से जनयुद्धबाट प्राप्त गरेका छन्। मातृका यादवको आफ्नो मातृभूमिप्रति रहेको अगाध आस्थाका कारण प्राप्त गरेको हो। तर त्यसलाई प्रचण्डले केपी ओलीजस्तो फासिस्ट व्यक्तिमा आफूलाई समाहित गरेपछि माओवादीको मृत्युले निरन्तरता प्राप्त गरेको हो। यस क्रममा मातृका यादवले पनि मृत्युवरण गरेकै हो। केपी शर्मा ओली पहिलोपटक प्रधानमन्त्री हुँदा बाबुराम भट्टराईकालीन एउटा निर्णयलाई बदल्ने साहस गर्न सकेनन्। तर दोस्रोपटक प्रधानमन्त्री हुनेबित्तिकै मन्त्रिपरिषद्को पहिलो बैठकमा नै त्यो एजेन्डा ल्याइयो र औपचारिक कार्यक्रममा दौरा, सुरुवाल र टोपीलाई अनिवार्य गरियो। पञ्चायतकालीन राजा महेन्द्रीय मण्डले राष्ट्रवादसँग मेल खाने यो सोच बहुजातीय, बहुभाषिक, बहुसांस्कृतिक तथा बहुधार्मिक मुलुकमा जनयुद्ध र मधेस विद्रोहले ल्याएको युगान्तकारी परिवर्तनको ठीक विपरीत थियो। तर त्यसै मन्त्रिपरिषद्को बैठकमा उद्योगमन्त्रीको हैसियतमा भाग लिइरहेका मातृका यादवले आफ्नो त्यो हैसियत प्रदर्शित गर्न सकेनन्, जो उनले गरिजाप्रसादका अगाडि मातृभाषामा शपथ लिएर इतिहास निर्माण गरेका थिए। त्यसैले पदीय लोभमा अन्ततोगत्वा जसरी गजेन्द्रनारायण सिंहलाई लबेदा सुरुवाल टोपी धारण गर्नुपयो ठीक त्यसरी नै मातृकाले मन्त्री पदबाट राजीनामा नगरी मृत्युवरण गरेकै हो। यसपालिको नागरिकता विधेयक दुई वर्षदेखि संघीय संसद्को चक्कर काटिरहेको अवस्थामा यसलाई नेपाल कम्युनिस्ट पार्टीको भित्रबाट नै चर्को विरोध हुनु पार्टीका लागि सुखद पक्ष होइन। तर दुःखद पक्ष के छ भने करिब साढे चार सय केन्द्रीय सदस्य रहेको पार्टीमा मधेसीतराईवासी एक सयभन्दा बढी छन्। त्यसमध्ये थोरै मात्रले मुख खोल्नु मातृभूमिप्रति विश्वासघात हो। यस सन्दर्भमा मातृका यादवले जुन रूपमा प्रेस विज्ञप्ति जारी गरेका छन्, त्यसले उनको विगतकालीन संस्कारको झझल्को दिएको छ। अन्त्यमा नेपाल कम्युनिस्ट पार्टीले संसद्मा ह्विपको माध्यमबाट नेपाल नागरिकता ऐन २०६३ लाई संशोधन गर्न बनेको विधेयक पास गराउने पक्का छ। यो ह्विपलाई मातृका तथा उनका पक्षधरहरूले उल्लंघन गर्छ कि समर्थन त्यो हेर्न बाँकी छ। तर यतिचाहिँ अवश्य भन्न सकिन्छ जनयुद्धका उपलब्धिहरूमाथि एकपछि अर्को प्रश्नवाचक चिह्न खडा गर्दै गइरहेका हालको पार्टी र सरकार नेतृत्वबाट संघीयता र गणतन्त्रलाई सुरक्षित राख्नमा शंका नै छ। किनकि पूर्वएमालेले कहिल्यै नचिताएको संघीयता नेपालमा आयो भने गणतन्त्र ल्याउन प्रचण्ड बयलगाडामा अमेरिका हिँडेको केपी शर्मा ओलीको उरन्ठेउले वक्तव्य अहिले पनि नेपालीको दिलो दिमागमा ताजै होला। त्यसैले माओवादीको मृत्युमा होली खेल्ने एमालेहरू मातृकाको विज्ञप्ति विद्रोहलाई सहज रूपमा अंगीकार गर्न सक्दैन। अर्थात् तराईमधेसमा उनको विकल्प नभएकाले पार्टी केही हदसम्म मजबुर पनि थियो। तर धेरै दिनसम्म उनको हैकम चलेन। प्रभु साहको उत्पादनपश्चात् मातृकालाई धेरै हदसम्म मत्थर पारियो। पार्टीले तराईमधेसमा अन्तरविरोध यसरी चर्कायो कि भर्खरै जुँगा पलाएका ठिटो मातृकाको समकक्षीजस्तो रबाफ फलाक्न थाल्यो। भनिन्छ जनयुद्धकालमा आफ्नैबीच पनि हिंसात्मक संघर्ष चलेको हो रे ! एक समूहले अर्कोलाई हलाल गरेको हो। तर आज अवस्था त्यस्तो छैन।"
करोडपति सन्दीप,"काठमाडौं : पछिल्लो समय संसारका चर्चित फ्रेन्चाइज क्रिकेट प्रतियोगितामा आफ्नो प्रभाव जमाउँदै आएका युवा स्पिनर सन्दीप लामिछानेले यसपटक पनि क्यारेबियन प्रिमियर लिग (सीपीएल) खेल्ने पक्का भएको छ। उनले यो सिजन जमैका तलावाजबाट खेल्ने भएका छन्। जमैका तलावाजले सन्दीपलाई दोस्रो राउन्डमा छनोट गरेको हो। सन्दीपले सीपीएलका लागि आफ्नो मूल्य ९० हजार अमेरिकी डलर (करिब एक करोड ८ लाख नेपाली रुपैयाँ) तोकेका थिए। क्रिक इन्फोका अनुसार सन्दीपसँग जमैका तलावाजले करिब एक लाख ३० हजार अमेरिकी डलरमा सम्झौता गरेको छ। सन्दीपसँगै अफगानी अलराउन्डर मोहमद नाबी र अस्ट्रेलियन ब्याट्सम्यान बेन डंक पनि सोही मूल्यमा अनुबन्ध भएका छन्। सीपीएलमा सन्दीप अनुबन्ध भएको यो तेस्रोपटक हो। यसअघि सन्दीपले सेन्ट किट्स एन्ड नाभिस प्याट्रियट्स र बार्बाडोस ट्राइडेन्सबाट खेलेका थिए। गत वर्ष सन्दीपले राष्ट्रिय टोलीबाट खेल्नुपर्ने भएपछि उनले सीपीएल बीचैमा छोडेका थिए। उनको टोलीले उपाधि जित्दा सन्दीपले फाइनल खेल्न पाएनन्। सिंगापुर र ओमानमा भएको टीट्वेन्टी शृंखलाका कारण उनले सीपीएलका ६ खेल मात्रै खेल्न पाएका थिए। सीपीएलको पहिलो संस्करणमा सन्दीप पाँच हजार अमेरिकी डलर तथा दोस्रो संस्करणमा ७० हजार अमेरिकी डलरमा अनुबन्ध भएका थिए। सन्दीप आबद्ध जमैका तलावाजमा आन्द्रे रसेल, कार्लोस ब्रेथवेट, ओसाने थोमस, ग्लेन फिलिप्स, चादविक वाल्टन, रोभम्यान पावेल, तबरेज साम्सी लगायतका चर्चित खेलाडी छन्। यसपटक सीपीएल ट्रिनिडाड एन्ड टोबागोमा आगामी अगस्ट १८ देखि सेप्टेम्बर १० सम्म आयोजना हुने भएको छ। कोरोना भाइरसको महामारीका कारण यो सिजन सीपीएलका खेलहरू बन्द रंगशालामा सञ्चालन हुने जनाइएको छ।"
सेभिल्लाको आशा,"म्याड्रिड : स्पेनिस ला लिगा फुटबलमा सेभिल्लाले कठिन जित निकालेको छ। घरेलु मैदानमा सोमबार राति भएको खेलमा सेभिल्लाले इबरलाई १० गोलले हरायो। जितसँगै सेभिल्लाले शीर्ष चारमा रहँदै च्याम्पियन्स लिग फुटबलमा छनोट हुने सम्भावना पनि बलियो बनाएको छ। सेभिल्लाको जितमा लुकास ओकम्पसले निर्णायक गोल गरे। लुकासले ५६औं मिनेटमा जेसस नाभासको पासमा गोल गरेका थिए। प्रतिस्पर्धात्मक खेलमा इबरले सेभिल्लालाई कडा टक्कर दिएको थियो। गोलको अवसर बनाए पनि इबरको प्रयास सफल बन्न सकेन। २७औं मिनेटमा इबरका टाकासी इनुइ पोस्ट नजिक चुकेका थिए। सेभिल्लाले पनि पहिलो हाफमा दुई वटा राम्रा अवसर खेर फालेको थियो। ओकम्पसले ४२औं र पहिलो हाफको इन्जुरी समयमा पाएको मौका सुदुपयोग गर्न सकेनन्। दोस्रो हाफमा दुवै टोलीले गोल गर्ने राम्रा अवसर पाए पनि थप गोल नहुँदा सेभिल्ला विजयी भयो। जितसँगै चौथो स्थानमा रहेको सेभिल्लाले ३४ खेलबाट ६० अंक बनाएको छ। समान खेलबाट ३५ अंक बनाएको इबर १६औं स्थानमा छ। सेभिल्लापछि पाँचौं स्थानमा रहेको भिल्ला रियलको ५४ अंक छ। शीर्ष स्थानमा रहेको रियल म्याड्रिडको ७७ अंक छ। साविक विजेता बार्सिलोना ७३ अंकसहित दोस्रो स्थानमा छ। तेस्रो स्थानमा आसिन एट्लेटिको म्याड्रिडको ६२ अंक छ। सोमबार राति नै भएको अर्को खेलमा रियल सोसियडाड र लेभान्तेले ११ गोलको बराबरी खेल्दै अंक बाँडेका छन्। लेभान्तेको मैदानमा भएको रोचक खेलमा सोसियडाडले सुरुआती अग्रता लिएको थियो। अलेक्जेन्डर इसाकले गोल गर्दै पाहुना टोलीलाई अग्रता दिलाएका थिए। तर, सोसियडाडको अग्रता चार मिनेट पनि टिक्न सकेन। १६औं मिनेटमा लेभान्तेका जोस लुइस मोरालेसले गोल गर्दै खेललाई बराबरीमा ल्याएका थिए। त्यसपछि थप गोल नहुँदा दुवै टोलीले एकएक अंक बाँडे। बराबरीसँगै ५२ अंक बनाएको सोसियडाड सातौं स्थानमा छ। ४३ अंक बनाएको लेभान्ते १२औं स्थानमा छ।"
