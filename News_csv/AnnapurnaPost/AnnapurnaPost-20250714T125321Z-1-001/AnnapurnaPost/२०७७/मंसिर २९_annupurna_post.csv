शीर्षक,विवरण
सरकार ! जनता आवास कि खुला आकाशमुनि बास ?,"वर्तमान संविधान र कानुनले गाँस, बास, कपास, स्वास्थ्य, शिक्षा, रोजगार र सुरक्षालाई हरेक नागरिकको मौलिक अधिकारका रूपमा परिभाषित गरेको छ। तर जनसर्वसाधारणले अहिलेसम्म त्यसको अनुभूति गर्न पाएका छैनन्। त्यसको प्रत्याभूति गराउने सम्पूर्ण दायित्व सरकारको हो। संघीय लोकतान्त्रिक गणतान्त्रिक सरकारको अहिलेसम्मको सत्ता अभ्यास हेर्ने हो भने यसको ठीक उल्टो भएको छ। संविधान र कानुनको धज्जी उडाउँदै सरकारले नै उल्लिखित मौलिक अधिकारको समेत निजीकरण र व्यापारीकरण गरिदिएको छ। त्यसबापत प्राप्त हुने कमिसनलाई सिरानी हालेर ओली सरकार दिउँसै निदाएको छ। जनता भोकले मरून् कि रोगले उसलाई केही वास्ता छैन न त कुनै मानवीय संवेदना। जनता यस्तो हालतमा छन् कि दुःख, पीडा अनि मृत्युशय्यामा छट्पटिँदा पनि राज्यको अनुभूति र उपस्थितिको महसुस गर्न पाउँदैनन्। सरकार गरिब, भोका, नांगा जनताका नाममा घोषणा गरिने बजेट तथा विभिन्न परियोजनामा कमिसनको जाल बिछ्याउँछ, त्यही कमिसनकै वरिपरि बजेट र परियोजनाले गोलचक्कर मारिरहन्छ। जनताका लागि हात्ती आयो हात्ती आयो फुस्सा। हो, यस्तै अनुभूति र हालत मधेसका गरिब दलित समुदायले गरिरहेका छन्, भोगिरहेका छन्। गरिबलाई दिन्छु नभन्नू, लाई लान्छु नभन्नू भन्ने नेपाली उखानजस्तै मधेसका गरिब, भोका, नांगा सोझासीधा दलित समुदायमाथि सरकारले भद्दा मजाक गरेको छ, घोर उपहास र उपेक्षा गरेको छ। सन्दर्भ हो जनता आवास र सुरक्षित नागरिक आवास कार्यक्रम। अराजकता, स्वेच्छाचारिता, उद्दण्डता र दण्डहीनता यसरी नै शासकहरू र जनप्रतिनिधिहरूबाट प्रदर्शन हुँदै जाने हो भने ढिलोचाँडो जनता उठ्नेछन्। के हो जनता आवास कार्यक्रम ? २०४६ सालको परिवर्तनपछि नागरिकको मौलिक हकअन्तर्गत जनता आवास कार्यक्रमको अवधारणा अगाडि ल्याइएको थियो। त्यो केवल नारामा सीमित भयो। जनयुद्ध, जनआन्दोलन, मधेस आन्दोलनलगायतका परिवर्तनकारी आन्दोलनपछि खासगरी संविधानसभाबाट नयाँ संविधान जारी भएपछि जनता आवास कार्यक्रम कार्यान्वयन कार्यविधि पहिलो संशोधन २०७५ जारी गरियो। सो कार्यक्रम कार्यान्वयनसम्बन्धी कार्यविधिमा लक्षित वर्ग का बारेमा यसो भनिएको छ, लक्षित वर्ग भन्नाले कार्यक्रम लागू हुने स्थानमा विगतदेखि स्थायी रूपमा बसोबास गर्दै आएका राष्ट्रिय दलित आयोगमा सूचीकृत दलित, विपन्न मुसलमान तथा सालबसाली रूपमा प्रदेश सरकारले बजेट वक्तव्यमार्फत सम्बोधन गरी समेट्ने लोपोन्मुख र अति सीमान्तकृत जाति वा समुदायका विपन्न वर्गलाई सम्झनुपर्छ। तर कार्यविधिमा उल्लेख भएबमोजिम कार्यक्रम कार्यान्वयन भएको छैन। यसलाई धेरै प्रचारमुखी र आश्वासनमुखी बनाइएको छ। वर्षौंदेखि यस कार्यक्रमलाई निर्वाचनमा भोट असुल्ने धन्धाका रूपमा प्रयोग गरिएको छ। गाईवस्तुलाई हरियो घाँसमा लोभ्याएजस्तै गरिब निमुखा जनतालाई आवास बनाइदिने नाममा वर्षौंदेखि ठगी हुँदै आएको छ। यही नाममा धेरैले ती गरिब दलितहरूका भोट लिएर शासन सत्ताको सिँढी चढे। आफ्ना सात पुस्तालाई पुग्ने सम्पत्ति जोडे। चप्पल पड्काएर धुलो खाँदै दलित बस्तीमा भोट माग्ने नेताहरू अहिले आलिसान महलमा ऐस आरामको जिन्दगी बिताइरहेका छन्। चिल्ला गाडीमा त्यही दलित बस्तीका गरिबहरूलाई धुलो खुवाउँदै हिँड्छन्। रातारात फेरिएको उनीहरूको जिन्दगीका पछाडि तिनै गरिब दलित जनताको निकै ठूलो लगानी छ। तर उनीहरू यति नैतिक हराम देखिन्छन् कि आज पनि फेरि त्यही नारा, त्यही आश्वासन लिएर भोटको खेती लगाउन तल्लीन छन्। बिचरा ! ती सोझासीधा दलित गरिब विपन्नहरू आज पनि उनीहरूसँगै हात जोडिरहेका छन् र भनिरहेका छन् हाम्रो घर कहिले बन्छ ? हामी बसिरहेको भूमि हाम्रो कहिले हुन्छ ? खुला आकासशमुनि हाम्रो अझै कति पुस्ता बित्ने हो ? उनीहरू विवश छन्, मजबुर छन्, असहाय छन्, निरीह छन् र बाध्य छन्। तर नेताहरू भने उनीहरूको त्यही मजबुरी र विवशतामाथि घोडा चढेर ङ्याँकिरहेका छन् र उनीहरूको हुर्मत लिइरहेका छन्। तर अब कहिलेसम्म ? अति भएपछि अत्याचार हुन्छ। अब अत्याचारले सीमा नाघ्न थालिसकेको छ। अत्याचारले सीमा नाघेपछि विद्रोह जन्मिन्छ। त्यो विद्रोहको आगोले तिनै नेताहरूका महल खरानी बनाइदिन सक्छन्। परिस्थिति विस्फोटक बन्दै गएको छ। एकपटक यतातिर नजर लगाऔं २०६६६७ मा माधवकुमार नेपाल नेतृत्वको सरकारले गतिहीन अवस्थामा रहेको जनता आवास कार्यक्रम अगाडि बढाए। तर यो कार्यक्रमले ३८ हजारभन्दा बढी गरिब दलितको जीवनमाथि खेलबाड गरेको देखियो। ०७५७६ को आर्थिक सर्वेक्षणअनुसार फागुन मसान्तसम्मको सरकारी प्रतिवेदनमा उल्लेख छ निर्माणाधीन ३८ हजार ८ सय ८४ आवासमध्ये १० वर्षमा १८ हजार मात्र निर्माण कार्य सम्पन्न गरिएको रहेछ। विपन्न परिवारले पाएको सीमित जमिनमा दुईकोठे घरमा पूरै परिवारको जीवन धान्न सक्ने स्थिति छैन। पुस्तौंदेखि ऐलानी पर्ति जग्गामा बसोबास गर्दै आएका उनीहरूलाई सोही ठाउँमा आवास निर्माण गरिदिनेभन्दा पनि स्थानीय जनप्रतिनिधिले मनोमानी ढंगले जोखिमयुक्त ठाउँ (नदी किनार, पोखरी तथा नहरको डिल, मठमन्दिरछेउलगायतका स्थान) मा स्थानान्तरण गरी केवल दुईकोठे भवन निर्माण हुने जमिन मात्र उपलब्ध गराउने गरेका छन्। उनीहरूले पुस्तौंदेखि बसोबास गर्दै आएको जमिनमा भने जनप्रतिनिधिहरूको समेत मिलेमतोमा भूमाफियाहरूले जोडर लगाएर उठिबास लगाउने, कब्जा गरी प्लटिङ गर्ने, सार्वजनिक जग्गा भनेर मठमन्दिर, धर्मशाला, चौतारा, सडक विस्तार आदि निर्माणका नाममा बस्तीमा डोजर लगाएर उठिबास पार्ने, बिजनेस कम्प्लेक्सहरू बनाउने र अकूत नाफामुखी व्यवसाय सञ्चालन गर्ने गरेका छन्। दलित समुदायले भोगचलन गर्दै आएका कतिपय यस्ता ऐलानी पर्ति जग्गालाई सेटिङमा नापी गरेर रातारात बेचबिखन गर्ने धन्धा पनि चलाइएको छ। यसरी जनता आवासका नाममा गरिब दलितमाथि अत्याचार लादिएको छ। उनीहरूलाई आफ्नो थातथलोबाट उठिबास लगाइएको छ। कतिपय ठाउँमा जनता आवास निर्माण समितिले तोकेको न्यूनतम खर्च तिर्ने आर्थिक हैसियत नहुँदा विपन्न परिवारले पाउने आवास पनि फिर्ता गरिएका छन्। विपन्न परिवारले न्यूनतम खर्चको जोहो गर्न नसक्दा ठेकेदारले नै पैसा हालिदिने र भुक्तानीको समयमा थपेर असुली गर्ने गरेका छन्। दलित मैत्री कार्यक्रममा आफ््नै पार्टीनिकट दलित संगठन र नेताकार्यकर्ता स्थापित हुने गरी जिम्मेवारी दिँदैनन्। उनीहरूले आफ्नै पार्टीका दलित संगठन, नेताकार्यकर्ता तथा दलित विपन्न परिवारलाई भोंट बैंकका रूपमा प्रयोग गर्छन्। कतिपयमा त यो कार्यक्रमबारेमा सूचना वा जानकारीसमेत छैन। स्थानीय जनप्रतिनिधिहरूले आफू र आफ्नो पार्टीलाई भोट दिन्छ कि दिँदैन, दिएको थियो कि थिएन भनेर यकिन गरेर मात्रै कार्यक्रम दिने गरेका छन्। आफ्ना विरोधी वा विपक्षी पार्टी र समर्थकहरूलाई वा यसको विषयमा खोजीनीति नगर्नेहरूलाई जनप्रतिनिधिहरूले सोधीखोजी गर्दैनन्। सरकारी योजना र कार्यक्रमलाई पनि जनप्रतिनिधिहरूले आफ्नो बपौती झैं गर्छन्। भेदभाव, काखापाखा गर्ने गरेका धेरै उदाहरण छन्। यसर्थमा निमुखा, गरिब र दलितका यो कार्यक्रम लंकामा सुन छ, कान मेरो बुच्यै भनेजस्तै भएको छ। यस्तो अवस्था पनि छ कतिपय ठाउँमा आवास बनाइदिने भनेर भएको घर भत्काउन लगाइएको छ तर वर्षौं बितिसक्दा पनि घर बनेका छैनन्। विभिन्न नाम र बहानामा जनतालाई खुला आकाशमुनि रात बिताउन बाध्य पारिएको छ। दलीय खिचातानी, कमिसनको चलखेल, स्थानीय जातीय अन्तरविरोध, निहीत स्वार्थ आदिका कारण अहिलेसम्म गरिबका घर उजाडिए तर बनाइएनन्। प्रत्येक वर्ष जनता आवास कार्यक्रमका लागि सरकारले करोडौं रकम विनियोजन गर्छ। तर वास्तविक लक्षित वर्गसमक्ष बजेट पुग्दैन, कार्यक्रम कार्यान्वयन हुँदैन। दलित विपन्न परिवर्तनको बजेट फ्रिज गर्ने र समय समाप्तिपछि बजेटलाई अन्य शीर्षकमा खर्च गर्ने चलन बढेको छ। तर दलित तथा विपन्न वर्गबाहेकका बजेट र कार्यक्रमलाई द्रूतगतिमा परिणाममुखी बनाइन्छन्। यसरी उनीहरूका लागि छुट्ट्याइएको र निकासी गरिएको बजेट पनि लक्षित वर्गसम्म पुग्दैन। बजेट कहाँ कसको खल्तीमा पुग्छ ? स्वतन्त्र र निष्पक्ष नियामक निकाय छैन। पटकपटक कुरा उठ्छन्, मिडियामा समाचार सार्वजनिक हुन्छन् तर त्यसको कुनै छानबिन र सुनुवाइ गरिन्न। फर्जी कागजी मिलान गरेर रातारात उनीहरू चोखिन्छन्। पानीमाथिको ओभानो हुन्छन्। मिलिजुली जाने र बाँडीचुँडी खाने चलन सिंहदरबारदेखि गाउँगाउँसम्म फैलिएको छ। यसले महामारीको रूप लिएको छ। यसले समाजमा विभेद, उत्पीडन, शोषण र दमनलाई बढावा दिएको छ। गरिब दलितका लागि यो वरदान होइन, अभिशापसिद्ध भएको छ। सुरक्षित नागरिक आवासको पीडा गत वर्ष सरकारले नयाँ कार्यक्रम ल्यायो। सुरक्षित नागरिक आवास कार्यविधि २०७५ का अनुसार त्यो कार्यक्रमले अति विपन्न नागरिक जो प्राकृतिक प्रकोपमा परेर घरवारविहीन छन्, जसको घर फुस (पराल) को छानोले बनेको छ, उनीहरूको फुसको छानो फेरेर जस्तापाताको छानामुनि बसाउने काम गर्छ। छानो फेर्न परिवारलाई जनही ५० हजार रुपैयाँ किस्तामा दिने निर्णय पनि गयो। पहिलो किस्ताको रकम निकासी पनि भयो। नयाँ छानो बन्ने भयो भनेर विपन्न नागरिकले उत्साहपूर्वक भएको झुपडी पनि भत्काए। तर त्यसपछि किस्ताबन्दीको रकम न पाएपछि धेरै ठाउँमा विपन्न परिवारको बास अलपत्र अवस्थामा छन्। कहिले खुला आकाशमुनि त कहिले चर्काे घाममा तिरपालमुनि त कहिले हावाहुरी र वर्षा झरीमा जीवनलाई हत्केलामा राखेर बाँच्नुपर्ने विवशता छ। आर्थिक वर्ष ०७६७७ मा १८ हजार नौ सय परिवारको फुसको छानो विस्थापित गर्ने लक्ष्य राखिएको थियो। त्यसका लागि ९ हजार चार सय ४२ परिवार मात्र छनोट भएका थिए। त्यसमा पनि ६ हजार ९ सय १० परिवारसँग मात्र सम्झौता भएको थियो। सम्झौता भएकामध्ये दुई हजार एक सय ५३ परिवारले मात्र पहिलो किस्ताको रकम पाए। तर, पूरा ५० हजार अनुदान पाएर छाना फेर्न पाउने परिवार आठ सय पाँच मात्र छन्। त्यसमा सबैभन्दा धेरै संख्या प्रदेश २ मा छ। प्रदेश २ मा सात हजार ३५ परिवारलाई छानो छनोट गरेका थिए। तर, यतिबेला सबैजसो निर्माणाधीन अवस्थामा रहेका आवास अलपत्र छन्। यता सहरी विकास मन्त्रालयको प्रतिवेदनअनुसार प्रधानमन्त्रीका लागि बालुवाटारमा निर्माणाधीन नयाँ निवासको काम भने लक्ष्यअनुसार शतप्रतिशत गतिमा भइरहेको छ। मन्त्रीनिवास निर्माणमा लक्ष्यअनुसार ७३ प्रतिशत काम भएको छ। त्यस्तै मुख्यमन्त्री तथा प्रदेश प्रमुखका लागि निर्माणाधीन निवासमा पनि लक्ष्यअनुसार ७० प्रतिशत प्रगति भएको छ। तर अति विपन्न जनताका घरमा जस्ताको छानो लगाउन सरकारले चलाएको कार्यक्रममा लक्ष्यको ४२ प्रतिशत मात्र काम भएको छ। सरकारले निर्माण गर्न लागेको प्रधानमन्त्री तथा मन्त्रीहरूको निवासहरूको कामको प्रगति हेर्ने हो भने विपन्नहरूको आवासको तुलनामा आकाशजमिनको फरक छ। यसले प्रमाणित गर्छ कि शासकहरूका लागि जनता र जनताको लागि भन्ने कुरा फगत नाराका साधन मात्र हुन्। जनता र देशका नाममा राज्यको ढिकुटीमाथि ब्रह्मलुट मच्चाउनेबाट देश र जनताले कुनै आशा, अपेक्षा र विश्वास राख्नु र गर्नु बेकार छ। यो आफैंमा प्रत्युत्पादक बन्न पुगेको छ। संविधान र कानुन कागजको खोस्टाजस्तै नेपालको नयाँ संविधानको धारा ४२ उपधारा ९२० मा हरेक नागरिकको मौलिक अधिकारको ग्यारेन्टी गरेको छ। सोही संविधानको धारानुसार सरकारले जनता आवास र सुरक्षित नागरिक आवास कार्यक्रम सञ्चालन गरेको छ। तर संविधान र कानुन खोइ कार्यान्वयन भएको ? कार्यान्वयन नै नहुने संविधान र कानुनको के काम ? केवल कागजका पानामा सीमित राखिने हो भने जतिसुकै राम्रो र सर्वोत्कृष्ट भए पनि त्यस्तो संविधानको के अर्थ ? अहिले दिन दुई गुणा रात चौगुनाका हिसाबले कानुन र संविधानका धज्जी उडाउँदै प्रधानमन्त्री, मन्त्री, सांसद, जनप्रतिनिधिहरू, कर्मचारी प्रशासनका उच्च पदस्थहरूले पदीय दुरुपयोग गरेका घटना, समाचार दिनदिनै सार्वजनिक भइरहेका छन्। तर खोइ त छानबिन ? खोइ त कारबाही ? दण्डहीनता मौलाउँदै जाने हो भने मुलुकमा के हुन्छ ? जो अगुवा उही बाटो  भएपछि के हुन्छ ? यस्तो अवस्थामा प्रतिगामी र पुनरुत्थानवादी शक्तिहरूले टाउको उठाउनु अस्वाभाविक होइन तर अग्रगामी परिवर्तनका पक्षधर विशाल जनपंक्तिले त्यसलाई किमार्थ स्विकार्न सक्दैनन्। तर अराजकता, स्वेच्छाचारिता, उद्दण्डता र दण्डहीनता यसरी नै शासकहरू र जनप्रतिनिधिहरूबाट प्रदर्शन हुँदै जाने हो भने जनता चुप लागेर बस्ने छैनन्। जनता एक दिन अवश्यै उठ्ने छन्। सडकमा उत्रनेछन् र देश र जनतामाथि धोका र गद्दारी गर्नेलाई छानीछानी सडकमा ल्याएर फ्रान्सेली जनताले झैं सजाय दिनेछन्। त्यो दिन देख्न भोग्न नपरोस्।"
संसदीय लोकतन्त्र खतरामा,"संविधानका पक्षधरहरूले विगतका गल्ती दोहोरिन नदिई अधिनायकवादीबाट उत्पन्ने सक्ने खतरालाई समयमै परास्त गर्नुपर्छ हामी निर्धक्क साथ के भन्न सक्छौं भने कतिपय राष्ट्रिय प्रश्नमा राजा वीरेन्द्र र हाम्राबीचमा समान सोचाइ थिए र त्यसले कतिपय प्रसंगमा हामीलाई अघोषित कार्यगत एकता गराइरहेको थियो। यो वाक्य डा बाबुराम भट्टराईले २४ जेठ २०५८ मा कान्तिपुर दैनिकमा प्रकाशित गरेको लेखबाट उधृत गरिएको हो। झन्डै २० वर्ष पुरानो यो कार्यगत एकता पुनः प्रासंगिक भएको छ किनभने राजावादी र अधिनायकवादीहरू वर्तमान संविधानप्रदत्त बहुदलीय लोकतान्त्रिक संसदीय व्यवस्थामाथि एकसाथ आक्रमण गर्दैछन्। उनीहरूको बाहिरबाट देखिने रूप जति नै भिन्न भए पनि सारतत्व एउटै हो राज्यसत्तामा एकाधिकार। कार्ल माक्र्सले आफ्नो प्रसिद्ध रचना लुई बोनापार्टको अठारौं ब्रुमेयरमा लेखेका थिए, इतिहास आफैंमा दोहोरिन्छ पहिलोपटक त्रासदी र दोस्रोपटक प्रहसनका रूपमा। उनले पहिलो र दोस्रो घटनाका रूपमा फ्रान्समा नेपोलियन बोनापार्ट (नेपोलियन प्रथम) ले सन् १७९९ मा र लुई नेपोलियन बोनापार्ट (नेपोलियन तृतीय) ले सन् १८५१ मा गरेका सत्तापलटहरूको उदाहरण दिएर भनेका थिए मानिसहरू आफ्नो इतिहासको निर्माण आफैं गर्छन्, तर आफूले चाहेजस्तो र स्वनिर्मित परिस्थितिमा होइन, विगतबाट उत्पन्न र हाल अवस्थित परिस्थितिको अधीनमा। एकदलीय अधिनायकवादी माओवादी र निर्दलीय राजाबीचको पहिलो कार्यगत एकता एक भयावहपूर्ण त्रासदी थियो। यस अवधिमा १७ हजार नेपालीको ज्यान गयो, जसमध्ये ठूलो संख्यामा निहत्था गैरसैनिक नागरिक थिए। माओवादी हिंसाबाट स्कुलमा पढाइरहेका शिक्षक र विद्यार्थी, सार्वजनिक यातायातमा चढेका यात्रु, धार्मिक कर्म गरिरहेका पुरोहित र यजमान, आफ्नो कर्तव्यमा खटिएका निजामती तथा सुरक्षा कर्मचारी, राजनीतिक तथा सामाजिक कार्यकर्ता, व्यवसायी र सर्वसाधारण नागरिक थिए। यस्तै कथित जनयुद्ध को एउटा बाँदरमुढे घटनामा मात्र माओवादीले ४१ जना सर्वसाधारणको ज्यान लिएका थिए। उक्त युद्धबाट भएको आर्थिक विनाश, लाखौं युवाको विदेश पलायन र शताब्दीयौंदेखि नेपाली समाजमा कायम रहेको सामाजिक सद्भावको स्खलन राष्ट्रका लागि दीर्घकालीन असर गर्ने अपूरणीय क्षति हो। जनयुद्ध कालमा देशको ठूलो भूभागमा बाबुराम भट्टराईको अध्यक्षतामा कथित जनसरकारको सञ्चालन गरिएको थियो, जसको माध्यमबाट माओवादी शासनमा पृथक् विचारधारा भएका नागरिकले बेहोर्नुपर्ने यातना र अत्याचारको पूर्वाभ्यास गरिएको थियो। अहिलेको समयको माग भनेको संसदीय लोकतन्त्रवादीहरू गोलबन्द भएर संविधान र राज्यको संवैधानिक संरचनाको रक्षा गर्न सबैलाई सतर्कतामा राख्नु हो। अहिले जनयुद्ध का समर्थकहरूलाई यत्रो विनाश वापत् देशलाई के उपलब्धि प्राप्त भयो भनेर सोध्दा गणतन्त्र भन्छन्। यो त मनको लड्डु घिउसित खाएजस्तै भयो। उनीहरूको युद्ध को सुरुआत राजासँगको राजनीतिक साझेदारीबाट बहुदलीय संसदीय व्यवस्थाको उन्मूलनलाई मुख्य लक्ष्य बनाएर भएको थियो। राजतन्त्र र एकदलीय अधिनायकवादको संगम उनीहरूले क्याम्बोडियाको मोडेलमा देखेका थिए र कतिपय माओवादीहरू वीरेन्द्र सिंहानुक बन्नेछन् भन्थे। राजा वीरेन्द्रको वंशनाश समस्त नेपालीका लागि मानवीय वेदना थियो भने माओवादीका लागि उनीहरूको मूलमन्त्र उपयोगितावादको पहिलो विसर्जन थियो। अर्को चरणमा उनीहरू संसद्वादी दलहरू (उनीहरू कै शब्दावलीअनुसार) लाई उपयोग गर्नेतर्फ लागे। यस क्रममा उनीहरूले कहिले समानुपातिक मत, कहिले कार्यकारी राष्ट्रपति, कहिले संविधानमा बहुलवाद उल्लेख गर्न नहुने जस्ता अनेक तर्क अघि सारेर संसदीय व्यवस्थाको पुनस्र्थापनामा अवरोध खडा गर्ने प्रयत्न गरे। तर दोस्रो संविधानसभाको चुनावमा माओवादीको हारले गर्दा संविधान निर्माणको अन्तिम चरणमा आइपुग्दा संसदीय व्यवस्थाका पक्षधरहरू (जसका प्रमुख नायक नेपाली कांग्रेसका सुशील कोइराला र एमालेका केपी ओली थिए) को निर्णायक र अन्तिम जित भयो। कमसेकम मोहन वैद्य र नेत्रविक्रम चन्द (विप्लव) ले राजनीतिक इमानदारी देखाउने साहस गरेर भने जनयुद्धको लक्ष्य यस्तो व्यवस्था थिएन। तर प्रचण्डबाबुरामसँग जनयुद्ध आफ्नो प्रमुख उद्देश्य पूरा गर्न असफल भएको सत्यबोध गर्ने आँट भएन। माक्र्सले भनेजस्तै इतिहासको रचना मानिसले स्वेच्छिक परिस्थितिमा होइन, वस्तुगत परिस्थितिमा गर्नुपर्ने हुन्छ। जनयुद्धले परिणाम दिने अवस्थासम्म आइपुग्दा परिस्थिति माओवादीको नियन्त्रणबाहिर पुगिसकेको थियो। अहिलेको राजनीतिक यथार्थ संसद्वादीहरूले एकदलीय अधिनायकवादी र निर्दलीय राजावादी दुवैलाई विस्थापित तथा निरस्त्र गरेको अवस्था हो। कार्यगत एकता को इतिहास दोहोरिएको यो चरण माक्र्सकोे शब्दमा फगत् एक प्रहसन हो, जुन अहिले नेपालमा दुइवटा रंगमञ्चमा एकसाथ प्रदर्शन भइरहेको छ। एउटा मञ्च सत्तारूढ दलभित्र सजाइएको छ, जहाँ प्रचण्डको नेतृत्वमा पुरातनवादीहरू मुख्यतः पूर्व माओवादीहरू ओली नेतृत्वको संसद्वादी शक्तिलाई धारेहात लगाइरहेका छन्। उनीहरू संसद्को सर्वोच्चता स्विकार्दैनन्। राज्य सञ्चालनका सम्पूर्ण निर्णयहरू पार्टी समितिहरू, सचिवालय, स्थायी समिति आदिले गर्ने हो, प्रधानमन्त्री फगत निमित्त हुन् र उनलाई पार्टीले चाहे जुनसुकै बेला पनि हटाउन सक्छ भन्छन्। यस्तै देशको सम्पूर्ण राज्यसत्ता कम्युनिस्ट पार्टीका हातमा आइसकेकाले उनीहरू जनवादी क्रान्ति सम्पन्न भइसकेको दाबी गर्छन्। ओलीलाई लेखेको प्रचण्डको पत्रमा भनिएको छ नेपालमा सामन्तवादविरोधी क्रान्तिलाई मौलिक ढंगले सम्पन्न गरी स्थापित गरिएको लोकतन्त्र परम्परागत संसदीय गणतन्त्र होइन। यो सारतत्वमा एक प्रकारको जनताको जनवाद, समाजवादउन्मुख जनताको जनवाद भनेको हो। यस्तो लाग्छ प्रचण्डलाई संविधानमा जनवाद शब्द कतै छैन भन्ने यथार्थबोध हुन सकेको छैन। एकजना विद्वान्ले भनेका छन्, मानिसलाई आफ्नो भित्री मनको रिक्तता छोप्न भ्रमको आवश्यकता पर्छ र प्रचण्ड त्यही भ्रमको पोखरीमा डुबुल्की मार्दैछन्। प्रचण्ड प्रहसनलाई मञ्चन हल बाहिरैबाट बाबुराम भट्टराईले खुब ताली पिटेर समर्थन गरेको कुरा उनको ट्विट पढेर थाहा हुन्छ। कहिले उनले प्रचण्ड रोइरहेकोमा सहानुभूति व्यक्त गर्छन् भने कहिले जनयुद्धविरोधी ओलीका हातमा सत्ता परेकोमा आक्रोश व्यक्त गर्छ्न्। तर प्रचण्डलाई जस्तै उनलाई पनि ओली सार्वभौम संसद्द्वारा निर्वाचित प्रधानमन्त्री हुन् भन्ने स्वीकारोक्ति दिन जनयुद्धको पराजयबाट उत्पन्न लघुताभासले दिँदैन। नेपाली कांग्रेसको टिकटबाट जितेको सांसद भएर पनि होला, संसदीय लोकतान्त्रिक व्यवस्थाको सीधै विरोध गर्न नसकेर बाबुराम भट्टराईले अध्यक्षात्मक व्यवस्था (राष्ट्रपतीय प्रणाली) को विकल्प पेस गरेका छन्। तर होस्नी मुबारक, रोबर्ट मुगाबे र अल्बेर्टो फुजिमोरीजस्ता कैयन् तानाशाह जन्माएको सो व्यवस्था नेपालीलाई लाद्ने अभिलाषा पनि अधिनायकवादी चिन्तनकै उपज हो। यस लेखमा नेपोलियन तृतीयको प्रसंग छ, जसले सन् १८४८ मा राष्ट्रपतिको पदमा निर्वाचित भएर तीन वर्षभित्रैमा आफैंलाई फ्रान्सको वादशाह घोषणा गरेका थिए र अरू २० बर्ष शासन गरेका थिए। राष्ट्रपतीय व्यवस्था गोर्खाको अर्को राजा बन्ने कसैको अभिलाषा पूरा गर्न अपनाइएको घुमाउरो बाटो होला तर यो रहस्य बुझ्न त्यति गाह्रो छैन। प्रहसनको अर्को रंगमञ्च सडक भएको छ, जहाँ राजावादी प्रदर्शन गरिरहेका छन्। लोकतन्त्रमा शक्ति प्रदर्शन गर्ने थलो चुनाव र निर्णय गर्ने थलो संसद् हो। उनीहरू दुवैतिर असफल भएपछि पञ्चयाली शैलीको भीडभाडमा लागेका छन्। दरबार हत्याकाण्डपछि उत्पन्न अत्यन्त विषम परिस्थितिमा पनि देशका प्रमुख राजनीतिक दलहरूले राजा ज्ञानेन्द्रको सत्तारोहणको मार्गप्रशस्त गरेका थिए। प्रत्युत्तरमा राजाले के गरे त्यो सर्वविदितै छ। प्रमुख दल नेकपा र नेपाली काग्रेसमा आन्तरिक कलह निकै चर्केकाले राजाले राजनीतिक दलहरूलाई जनताले समर्थन गर्दैनन् भन्ने अनुमानका आधारमा यो कदम चालेका होलान्। तर यो अनुमान जसरी २०६२ सालमा गलत सिद्ध भयो, अहिले पनि त्यसरी नै गलत सिद्ध हुनेछ। राजाले जनता या जनप्रतिनिधिमार्फत कहिल्यै शासन गरेका छैनन्। उनको शासनका प्रमुख साधन सुरक्षा शक्ति, प्रशासन र कूटनीतिक सम्पर्क गुमिसकेको छ। कुनै अप्रत्याशित विध्वंसको कारण राजाले सत्ता पाइहाले भने पनि त्यसलाई टिकाउन सक्ने आधार र क्षमता उनीसँग छैन। यदि लोकतन्त्रविरोधीको क्रियाकलाप फगत् एक प्रहसन भए खतरा कताबाट छ त ? यो प्रश्न नेपालको विशिष्ट राजनीतिक चरित्र र वर्गीय सन्तुलनसँग जोडिएको छ, जसको विस्तृत व्याख्या एउटा लेखमा गर्न सकिँदैन। नेपालको इतिहासले के देखाएको छ भने लोकतन्त्र खोसिएको अवस्थामा जसरी सबै लोकतान्त्रिक शक्तिहरू एक हुन्छन्, लोकतन्त्रको स्थापनापछि त्यसलाई जोगाउने विषयमा तिनीहरू कहिल्यै एक भएनन्। २००७ सालमै राजा त्रिभुवनले जनताद्वारा निर्वाचित विधानसभाले संविधान निर्माण गर्ने घोषणा गरेका थिए। तर विधानसभा निर्वाचनको प्रारम्भिक तयारी पनि नहुँदै नेपाली कांग्रेसभित्र कलह सुरु भयो र आन्दोलनका शीर्ष नेता मातृकाप्रसाद कोइरालाले राजनीतिक कित्ता परिवर्तन गरे। पछि विधानसभाको सट्टा संसद्को चुनाव भयो। राजाले त्यसको परिणाम पनि लत्याएर बीपी कोइरालालाई अपदस्थ गर्दा उनकै पार्टीका पूर्वमहामन्त्रीलगायतका कैयन् नेता महेन्द्रपट्टि लागे। त्यसबेलाको विपक्षी दल नेकपाका महासचिव केशरजंग रायमाझीले पनि राजाकै समर्थन गरे। २०४६ सालको जनआन्दोलनले लोकतन्त्रको पुनस्र्थापना गरेपछि पनि यस्ता घटना धेरै भए। पछिल्लोपटक राजा ज्ञानेन्द्रले शेरबहादुर देउवाको सरकारलाई २०५९ असोज १८ मा अपदस्थ गर्दा नेपाली कांग्रेस (गिरिजाप्रसाद) र एमालेले विरोध गरेनन्। उल्टो नेताहरूमा राजाले प्रधानमन्त्री हुन बोलाउलान् भनेर नयाँ दौरासुरुवाल सिलाउने होड नै चल्यो। अहिले पनि पूर्वएमालेका शीर्षस्थ संसद्वादी नेताहरूले राजनीतिक कित्ता परिवर्तन गरिसकेका छन् भने नेपाली कांग्रेस ओलीलाई जिस्क्याउँदै खुच्चिङ गरेर बसेको छ। यद्यपि उसलाई राम्रोसँग थाहा छ लोकतन्त्रको अपहरण भएमा अधिनायकवादीको पहिलो लाठी नेपाली कांग्रेसकै थाप्लोमा बज्रिनेछ। कतिपय व्यक्तिहरूले केपी ओलीको हठी स्वभाव र अन्य व्यक्तिगत कमजोरी यो अवस्था आउनाको कारण बताएका छन् र त्यस्ता आलोचना धेरै हदसम्म सही पनि होलान् तर जब आधारभूत सिद्धान्तको प्रश्न उठ्छ, राजनेताले अडान त्याग्दैनन्। बीपीले महेन्द्रको छनोट सुवर्णशमशेरलाई मानेको भए २०१७ साल घट्दैनथ्यो या मनमोहन अधिकारीले राप्रपालाई सरकारमा सामेल गरेका भए उनको सरकार नौ महिनामै गिर्दैनथ्यो जस्ता कुरा सुन्न पाइन्छ। ज्ञानेन्द्रले विघटन गरेको प्रतिनिधिसभाको पुनस्र्थापना नगरी उनका कुनै पनि प्रस्ताव नमान्ने गिरिजाप्रसादको अडानले नै दोस्रो जनआन्दोलनलाई सफलतामा पुयायो। माधव नेपालले त प्रतिगमन आंशिक रूपमा सच्चियो भनेर शाही सरकारमा प्रतिनिधि पठाइसकेका थिए। यी सबै घटनाका पृष्ठभूमिमा संसदीय लोकतन्त्रको रक्षाको यस लडाइँमा ओलीको कडा अडान अत्यावश्यक छ। नेल्सन मन्डेलाले भनेका थिए, जसले आफूले भेटेको मान्छेपिच्छे सिद्धान्त परिवर्तन गर्दै जान्छ, त्यसले राष्ट्रको नेतृत्व गर्न सक्दैन। अहिलेको समयको माग संसदीय लोकतन्त्रवादीहरू गोलबन्द भएर संविधान र राज्यको संवैधानिक संरचनाको रक्षा गर्न सबैलाई सतर्कतामा राख्नु हो। संसदीय व्यवस्थाविरोधी शक्तिहरू नितान्त क्लिष्ट शैलीका गोलमटोल शब्दावली प्रयोग गरेर एकत्रित भइसकेका छन्। संविधान पक्षधरहरूले विगतका गल्ती दोहरिन नदिई अधिनायकवादीबाट उत्पन्न हुनसक्ने खतरालाई समयमै परास्त गर्नुपर्छ।"
भरोसायोग्य प्लाज्माथेरापी ?,"त्रिवि शिक्षण अस्पतालमा उपचाररत कोरोना संक्रमित वीर र नोबेल अस्पतालका दुई चिकित्सकको अवस्था बिग्रिएर निमोनिया भई गम्भीर बनेकामा रेमडिसिभिर तथा प्लाज्मा थेरापीपछि स्वास्थ्यमा उल्लेखीय सुधार भयो। यसअघि पहिलोपटक विराट मेडिकल कलेजका सञ्चालक डा ज्ञानेन्द्रमानसिंह कार्कीलाई प्लाज्माथेरापीबाट उपचार गरिएको थियो। प्लाज्माथेरापी यो उपचार विधि सन् १८९० मा पहिलोपटक गरिएको र विश्व स्वास्थ्य संगठनले सन् २०१४ मा ईबोलाको उपचारमा सिफारिस गरेको थियो। त्यस्तै स्पेनिस फ्लु, सन् २००९ को एच१एन१ मा पनि प्लाज्माथेरापी प्रयोग गरिएको थियो। जर्मन भौतिकशास्त्री एमिल भोन बेहरिनले पत्ता लगाएको प्लाज्माथेरापी उपचार विधि हो। कोभिडमा श्वासप्रश्वासमा समस्या भई अंगमा क्षति पुग्न लागेको अवस्थामा अन्तिम उपचारका रूपमा भएकालाई दिने प्लाज्मा निको भएको दुई हप्तादेखि तीन महिनासम्म दुई हप्ताको फरकमा चार सय एमएलले तीनदेखि चारजना संक्रमितलाई एन्टिबडी पुग्ने गरी दिन सकिन्छ। प्लाज्मालाई माइनस २० डिग्री तापक्रममा ६ महिना र माइनस ४० डिग्री तापक्रममा एक वर्षसम्म सञ्चय गरी प्रयोग गर्न सकिन्छ। प्लाज्मा दिँदा पनि १३ प्रतिशत बिरामीको मृत्यु भएको छ तर केही खोजमा प्लाज्माथेरापीले काम नगरेको पनि देखिन्छ। तसर्थ खोप नबन्दासम्म प्लाज्माथेरापी कामचलाउ उपचार हो। प्लाज्माथेरापी नौलो प्रविधि होइन, एक शताब्दीपहिले नै भ्यागुते रोगमा काम लाग्छ भनेर प्रमाणित गरेकाले इमिल भन बेहरिङले चिकित्साशास्त्रतर्फको पहिलो नोबेल पुरस्कार पाएका थिए। समयक्रमसँगै धनुष्टंकार, इन्फ्लुएन्जा, सार्स, स्वाइन फ्लु र ईबोला संक्रमणविरुद्ध प्लाज्माथेरापी प्रयोग गरिएको छ। अमेरिकाको खोज र अनुमति अमेरिकाको एफडीएले जोखिमभन्दा फाइदा नै बढी भएकाले आपत्कालीन अवस्थामा कोरोना संक्रमितको उपचार प्लाज्माथेरापीबाट गर्ने अनुमति अगस्त २३ मा प्रदान गरेको छ। राष्ट्रपति ट्रम्पले वास्तवमै चिनियाँ भाइरसविरुद्धको हाम्रो लडाइँमा प्लाज्माथेरापीले अनुमति पाउनु ऐतिहासिक बताएका थिए। मृत्यु ३५ प्रतिशत कम गर्ने र निको भइसकेपछि प्लाज्मा दान गर्न तथा चाँडै खोप निर्माण हुने पनि राष्ट्रपतिले बताएका थिए। अमेरिकाको मेयो क्लिनिकका अनुसन्धानदाताहरूले कोभिड १९ बाट निको भएका व्यक्तिको रक्त प्लाज्मा संक्रमितको उपचारमा निकै फलदायी रहेको जानकारी दिए पनि प्रामाणिक थिएन। प्लाज्मा दिइएकामा मृत्युदर ज्यादै न्यून छ। भाइरससँग लड्ने क्षमता कमजोर भएर एन्टिबडीको सख्त जरुरी परेका बिरामीलाई प्लाज्माथेरापीले धेरै मद्दत गरेको छ। करिब एक सय २० वर्ष पहिले जर्मनीका वैज्ञानिक एमिलवान बेहरिङले टिटानस र डिप्थेरियाको उपचार प्लाज्माथेरापी पद्धतिबाट गरेका थिए। उनले प्लाज्माको सक्रिय पदार्थलाई एन्टिबडीको नामसमेत दिए। कोभिडका लागि भने सबैभन्दा पहिले चीनमा खोजिएको थियो। भारतलगायतका मुलुकमा थेरापीको उत्साहजनक परिणाम छ। कोभिड १९ विरुद्ध प्रभावकारी खोप नबनेसम्म प्लाज्माथेरापी प्रभावकारी उपचार सावित हुन सक्छ। रोगविरुद्ध बनेको एन्टिबडी नै उपचारमा भाइरस मार्न प्रयोग गर्ने हो। प्लाज्मा दान तथा बैंक एन्टिबडी टाइटर ६४ भन्दा माथि, संक्रमण भएको २८ दिनपछि वा नेगेटिभ आएको १४ दिनदेखि तीन महिनासम्म प्लाज्मा दान गर्न सकिन्छ। संकलित प्लाज्मा एक वर्षसम्म प्रयोग गर्न सकिन्छ। थेरापीको सफलता दुईदेखि चीन र नेदरल्यान्डमा ५० प्रतिशत र औसतमा २३ प्रतिशत सफल देखिएको छ भने नेपालमा चार प्रतिशत। अक्सिजनको मात्रा ९३ प्रतिशत कम, आईसीयूमा भर्ना, पल्स र रेस्पिरेसन रेट ३० प्रतिमिनेट बढी वा सास फेर्न गाह्रो र अंगहरूमा क्षति पुगेको लक्षण तथा चिह्नहरू गरी पाँच मापदण्डका आधारमा प्लाज्माथेरापी चलाइन्छ। आमा बनिसकेका र गर्भवतीले प्लाज्मा दान गर्न सक्दैनन्। त्यसो गर्दा टीआरएएलआई रक्तसञ्चारसँग सम्बन्धित एक्युट लङ इन्जुरी भई कोभिड १९ का बिरामीको फोक्सोमा असर गर्छ। गर्भधारणपछि महिलाको भ्रूणमा पिताको अंशविरुद्ध एन्टिबडी बन्छ, जसलाई ह्युमन ल्युकोसाइट एन्टिजेन एचएलए भनिन्छ। जति बच्चा बढी त्यति नै यस्ता एन्टिबडी बढी। त्यस्तै उच्च रक्तचाप, मधुमेह, मुटु, फोक्सो, कलेजो र मिर्गौला रोगीको प्लाज्मा अनपयुक्त रहन्छ। प्लाज्माथेरापीका कारण कसैकसैमा रिएक्सनका कारण फोक्सोमा एक्कासि चोट पुग्न सक्छ। कोरोनामुक्त सुत्केरीको रगत अन्य संक्रमितलाई दिँदा यस्तो जोखिम बढी देखिएको छ। नियन्त्रित उच्च रक्तचाप, सुगर, कम्तीमा ५५ किलो तौल, हेमोग्लोबिनको मात्रा १२५,१८ देखि ६० वर्षका व्यक्तिले प्लाज्मा दान गर्न सक्छन्। कोभिड १९ पूर्णरूपमा ठीक भएको अर्थात् अन्तिम दुई पीसीआर रिपोर्ट नेगेटिभ आएका, १४ दिनपछि दुई साताको अन्तरमा प्लाज्मा दान गर्न सक्छन्। २८ दिनपछि प्लाज्मा दान गर्न चाहेमा एन्टिबडी परीक्षण अनिवार्य छ। नेपालमा एन्टिबडी बनेनबनेको र कति मात्रामा बनेको नहेरी अँध्यारोमा तीर चलाइरहेको छ। एनएचआरसीले अनुसन्धान गर्दै कोभिड १९ का बिरामीको प्लाज्माथेरापी विधिबाट उपचार गर्नेबारे अनुसन्धान गर्न कोरोना भाइरस संक्रमणबाट निको भएका बिरामीसँग रगत दान गर्न २०७७ असार ३० गते परिषद्ले आह्वान गयो। राजधानीलगायत देशभरका १६ वटा अस्पतालको माध्यमले सुरु गरेको छ। निको भएको तीन सातासम्म प्लाज्मा दिन सक्ने भएकाले सूची तयार पार्दै सामान्य रक्तदानजस्तै दान र रक्तसञ्चारजस्तै प्लाज्मा सञ्चार रगत चढाउने हो। सामाजिक व्यवहारमा सुधार कोरोना संक्रमित तथा अन्यमा त्रास फैलिँदै गएकाले मनोबल बढाउन, हेप्ने, छिःछिः र दूरदूर गर्ने प्रवृत्तिले समाजमा लुकेर बसेकालाई दुव्र्यवहार होइन सम्मान गर्नुपर्छ भन्ने अभियान प्लाज्मा दान नै जीवनदान भन्दै नेपाल चिकित्सक संघले सुरु गरेको छ। प्लाज्मा दान गर्ने व्यक्तिलाई चिकित्सक संघले प्रशंसापत्रसहित दोसल्ला र मायाको चिनोले उच्च सम्मान गरिरहेको छ। कोभिडबाट निको भएकाको रगतले अरू संक्रमितलाई बचाउन सकिने थाहा पाएपछि छरछिमेकको हेराइ एकाएक बदलेर सोधखोज, हाइहेलो र समाजमा घुलमिल गर्न थालेका छन्। अर्थात् प्लाज्मा दानले सामाजिक विभेद पनि हटाउन सहयोग गरेको छ। एकातिर लुकेर बसेका संक्रमितलाई समाजमा स्थापित गर्न सहज भएको छ भने अर्कातिर बिरामीका लागि प्लाज्माथेरापी गराएर बाच्ने दर बढाउन सहयोग गरेको छ। स्वास्थ्यकर्मीबाट अघि आई सुरु भएको प्लाज्मा उपचार विधि कोभिड १९ को उपचारको सबैभन्दा सस्तो उपचार विधि हो। प्लाज्माथेरापी बन्ला त खोपको विकल्प खोप र एन्टिभाइरल औषधि नबन्दासम्म उपचारमा एक आशाको किरण हो प्लाज्माथेरापी। भाइरस संक्रमण निको हँुदा शरीरमा एन्टिबडी बनेको हुन्छ भन्ने मान्यता हो। १० देखि १४ दिनमा बन्ने एन्टिबडी नबन्दै वा बन्न सक्ने अवस्था नभएकामा निको भएकाको प्लाज्मा अर्थात् एन्टिबडी दिएर उपचार गरिन्छ। यसअघि पनि सार्स, मर्स, एच१एन१ जस्ता महामारीको उपचारमा पनि यो थेरापीको प्रयोग भएको थियो। हाल कोरोनामा पनि ८७ प्रतिशत बिरामी भएको समाचार छन्। अर्थात् प्लाज्मा दिँदा पनि १३ प्रतिशत बिरामीको मृत्यु भएको छ तर केही खोजमा प्लाज्माथेरापीले काम नगरेको पनि देखिन्छ। तसर्थ खोप नबन्दासम्म प्लाज्माथेरापी कामचलाउ उपचार हो। अन्त्यमा, रेम्डेसिभिरलाई पनि विश्व स्वास्थ्य संगठनले प्रयोगमा रोक लगाएपछि नेपालका लागि प्लाज्माथेरापी वरदानसिद्ध हुन सक्छ। तथापि प्लाज्माथेरापीबाट प्रतिरोधात्मक शक्ति निस्क्रिय र अस्थायी हुने गरेकाले विश्व स्वास्थ्य संगठनले प्लाज्माथेरापीलाई आकस्मिक अवस्थाका लागि सिफारिस गरेको हो खोप नआइपुग्दासम्मका लागि।"
नेपाल कृषि प्रधान देश हो र !,"हाम्रा घरआँगनमा वषिादि र रसायन प्रयोग नगरी फल त के फूल पनि फुल्न छाडिसके तरकारी बजारमा हरियो खुसार्नी किन्ने क्रममा त्यसको ताजापनबारे प्रश्न गर्दा पसलेको जबाफ थियो, ताजा छ त कसरी भन्नु इन्डियाबाट आएको हो, बोर्डर पार गरेर आइपुग्दा नै दुई दिन त लागिहाल्छ। त्यो सुनेर मुठीभरिका खुसार्नीले मेरो हातमा होइन, मनमा नराम्ररी पोलेको अनुभव भयो। किनभने सानो कक्षामा पढ्दा घोकेको वाक्य कण्ठै थियो, नेपाल कृषिप्रधान देश हो। यति मात्र कहाँ हो र ? आँखावरिपरि गाउँका घर अनि दैलामुनि लगाएका खुर्सानीका बोटहरूमा बाह्रैमास खुर्सानी फलेका, गाउँमा प्रायः सबैका आँगन तथा करेसाबारीमा त्यसरी नै लटरम्म फलेका हरिया खुर्सानीको दृश्य घुमिरह्यो तर यहाँका व्यापारी भन्छन्, अचेल हामीकहाँ खुर्सानी फल्दैन, बाहिरबाट ल्याउनुपर्छ त्यसैले मूल्य पनि बढी नै छ। कस्तो अचम्म ! छिमेकमा फल्ने तर हामीकहाँ नफल्ने कस्तो खुसार्नी रहेछ ! मलाई त्यो खुर्सानीको स्वाद चाख्न निकै हतार भएको थियो। त्यसैले घरमा लगेर धोइपखाली गरेर त्यसलाई करक्क टोकें तर आश्चर्य ! त्यो त उस्तै ज्यानमारा पिरो पो रहेछ जस्तो विगतमा मेरै करेसाबारीमा फलेको खुर्सानी हुन्थ्यो। मैले सोचेजस्तो फरक वा अलौकिक स्वादको रहेनछ तैपनि किन यो अहिले हामीकहाँ नफलेर विदेशतिर मात्र फल्दोरहेछ खै ? मलाई कुरीकुरी लाग्न थाल्यो कृषिप्रधान आफ्नो देशप्रति। यसैगरी, कोरोनाको महामारी त्यसैमा पनि चिसो बढिरहेको हुनाले च्यावनप्रास सेवन गर्नु उपयुक्त हुने देखेर आफूले सर्वाधिक विश्वास गरेको सिंहदरबार वैद्यखानाको च्यावनप्रास खोज्दा कतै नपाएपछि वैद्यखाना नै पुगें। त्यहाँ पनि दुई वर्षदेखि हामीकहाँ च्यावनप्रास नै बनेको छैन, अमला नै आएको छैन भन्ने जबाफ पाएर गेटबाटै फर्किनुपर्दा म आफ्नो गाउँ, आफ्नो टोल अमलाबारी लाई झलझली सम्झें। आफ्नो आँगनमा भएको बडाबडा दाना फल्ने अमलाको त्यो बोट ! प्रायः सबैका दैला वा बारीका काँल्लाकाँल्लामा भएका अमलाका बोटहरूमा लटरम्म फलेर त्यसै खेर गइरहने अमला ! कहाँ गएछन् अचेल ती अमला ? साँच्चै ! पुनः कुरीकुरी लाग्यो अमलाबारीको आफ्नै अतीतप्रति। मेरो गाउँघर मात्र कहाँ हो र ? पहाडतराई सबैतिर पाइने अमलाका बोट आफैं उम्रने, फल्ने अनि सामान्य घरेलु प्रयोगबाहेक त्यसै खेर गइरहन्थे तर अहिले देशको सरकारी कम्पनीले दुई वर्षदेखि अमला नै नपाएर आफ्नो उत्पादनलाई निरन्तरता दिन सकेको छैन रे ! हरेक औषधिपसलमा विदेशी कम्पनीका च्यावनप्रास टनाटन छन् अनि उपभोक्ताका घरघरै पनि तिनै छन् डाबर, झन्डु, पतञ्जली, वैद्यनाथ आदि आदि। धन्य कृषिप्रधान देश नेपाल ! मनमनै प्रश्न गर्छु हाम्रा शिक्षक वर्ग अहिले पनि विद्यालयका ससाना नानीहरूलाई त्यसरी नै घोकाउँदा हुन् कि नेपाल कृषिप्रधान देश हो भन्दै ? नेपाल कृषिप्रधान देश हो भन्ने वाक्यले मलाई त्यतिबेला पनि खुब गिज्याएको थियो, जतिबेला म करेसाबारीमा लगाउन तरकारीका बिउवीजन लिन कृषि अनुसन्धान केन्द्र खुमालटार पुग्दा त्यहाँ केही नपाएर रित्तौ फर्कनुपरेको थियो। यस्तै प्रश्न मनभरि लिएर हाम्रो कृषि तथा सहकारी मन्त्रालयलाई सम्झँदै पुगें साझा प्रकाशनको बिक्री कक्षतिर। आफूलाई आवश्यक पर्ने त्यस प्रकाशनका कृतिहरू खोज्दै र सोध्दै निकै समय खर्चे पनि केही हात लागेन केवल छैन बाहेक। हुन पनि हो, साझामा अब केही पनि छैन, केही नगण्य कृतिहरूबाहेक ! जे थियो त्यो त प्रजातन्त्र पुनस्र्थापनापछि दलीय आधारमा हुने नेतृत्व चयन, सोहीअनुरूपको व्यवस्थापन, दलगत तथा व्यक्तिगत स्वार्थका कारण धराशायी हुँदै अब फेरि उठ्न नसक्ने गरी ढल्ने अवस्थामा छ किनभने यो पनि त नेपाल सरकारको सहकारी मन्त्रालयअन्तर्गत पर्छ नि ! कृषिप्रधान देशको विगत सम्झन नभ्याउँदै वर्तमानमा म पुनः दुख्न पुग्छु हाम्रा कृषकहरूले तनमनधन लगाएर गरेको खेतीपातीमा अनेक रोग तथा समस्या आएर उनीहरूले सो पेसा नै त्याग्नुपर्ने बाध्यात्मक अवस्था देख्दा। हालै सुन्तला खेतीमा लागैको रोग हाम्रो कृषिको दुर्भाग्यको एउटा उदाहरण मात्र हो किनभने अचेल हाम्रो माटोमा फलभन्दा बढ्ता रोग फल्ने गर्छ। नकारात्मक असरबारे नबुझीकन बढी उत्पादनको प्रलोभनमा हामीले नै प्रयोग गरेको रासायनिक मल तथा वषिादिका कारण माटोको प्राकृतिक गुण नष्ट भइसकेको छ। अझै पनि हामी भ्रममा नै छौं र त वषिादि रोपेर सोही टिप्दै आफैंले भान्सामा मन्द वषि पकाइरहेका छौं। यस्तो भ्रम निवारण तथा सही अर्थको कृषि प्रणाली पुनस्र्थापनाको दायित्व कसको हो ? हुनुपर्ने त सरकारको हो तर अहिलेको हाम्रो कृषिको अवस्था तथा कृषकहरूको सास्ती देख्दा पुनः अन्य प्रश्न पनि उब्जाएको छ के गरेर बसिरहेका छन् हाम्रो कृषि मन्त्रालय तथा त्यसअन्तर्गतका निकाय ? सरकारको कृषि नीति कहाँ अल्झिरहेको छ ? उसले बर्सेनि कृषि क्षेत्रमा गरेको लगानी कहाँ जान्छ ? दालचामलको त कुरै छाडौं, हरियो सागसम्म विदेशबाट आयात गर्नुपर्ने हाम्रो दैनिकी मात्र होइन, चाडबाड आयो कि करोडौं रकमका फूलसमेत बाहिरबाटै भित्र्याइने यथार्थले यिनै प्रश्नलाई पुष्टि गर्दैन र ? नेपाल कृषिप्रधान देश हो भन्ने वाक्य घोक्दै आएकी म घोर आश्चर्यमा पर्ने गर्दछु। किनकि अहिले हाम्रा बालबालिकाले धानगहुँको बोट कस्तो हुन्छ भनेर सोध्छन्। कोदाको बोट देख्नु त परै जाओस्, धानका बाला जस्तै कोदोको कपनी भनेको सुन्दा हाँस्छन्। अझै रोचक कुरा त यो छ कि अचेल हुनेखानेहरू कोदोको ढिँडो खान तारेहोटलमा जाने गर्छन्। यति मूल्यवान् कोदोफापरको खेती हराउँदै गएको किन ? यति मात्र होइन, पहाडी भेगमा प्रशस्त फल्ने गहतबोडी, हिमाली क्षेत्रका सिमी राजधानी आइपुग्दा त्यसको मूल्य सर्वसाधारणको क्रयक्षमताभन्दा बाहिर पुग्ने गर्छ। यस्तै किसान आफ्नो उत्पादनले उचित मूल्य तथा बजार नपाएर लगानी डुब्यो भन्दै रोइरहेका देखिन्छन्। कसैले स्याउका बोट उखाल्दै गरेका त कसैले चिया बगान नष्ट गर्दै गरेका, कसैले बाटोमा दूध पोख्दै गरेका दृश्य सामाजिक सञ्जालमा देखिन्छन् तर त्यही स्याउ र चिया, दूध आम उपभोक्ताले भने चर्को मूल्यमा किन्नु परिरहेछ ! हाम्रा बजारपसलहरू स्वदेशीभन्दा विदेशी सामानले नै सजिने गरेका छन्। मुस्ताङ र जुम्लाको मगमग बास्ना आउने स्याउले मूल्य नपाएको समाचार सुन्दै हामी चिनियाँ तथा भारतीय ब्रान्डका कमसल गुणस्तरीय स्याउ किनेर खान बाध्य छौं आखिर किन ? गोरखामनकामनाका बडेबडे सुन्तला घट्दै गएर अचेल मुन्तलाजत्रा भएका छन् किन ? हाम्रो कृषिअध्ययन संस्थान तथा बागवानी अनुसन्धान केन्द्रसँग यसको जबाफ छ ? सवालजबाफकै क्रममा आज हरेक स्कुले बालबालिकासँग तिमी भवषि्यमा के बन्छौ ? भनी प्रश्न गर्ने हो भने तयारी जबाफ आउने गर्छ, डाक्टर बन्छु। त्यसपछिको दोस्रो रोजाइ हुन्छ इन्जिनियर, पाइलट, उद्योगव्यवसायी, व्यापारी आदि। तर कसैले भन्दैन म कृषक बन्छु भनेर। यसको कारण खोज्दै जाँदा म पुनः आफ्नै विगतमा पुग्छु। विद्यालयमा बाबुको पेसा लेख्नुपर्दा बेरोजगार तथा आयस्रोत नदेखिनेहरूको एउटै उत्तर हुन्थ्यो कृषि। लगभग तीन दशक पुग्न लाग्दा पनि कृषिप्रतिको आम धारणामा खासै परिवर्तन आउन नसक्नुले हालको बहुमतको वाम सरकार तथा तिनले बाँडेका कृषि क्रान्तिका सपनाहरूलाई गिज्याइरहे झैं लाग्छ। किनभने दसबर्से द्वन्द्वकालदेखि रित्तिएका गाउँघर अनि तीतेपाती र सिस्नो उम्रेका पाखाबारी उस्ताको उस्तै छन्। शिक्षा र रोजगारका लागि विदेश मात्र होइन, सहर झरेकाहरूसमेत गाउँ फर्कन चाहँदैनन्। कुनै युवा कृषिविशेषज्ञ बनेर आफ्नो गाउँ फर्कन चाहँदैन किन ? अझै मर्मस्पर्शी यथार्थ त कोरोना महामारीबाट जोगिन छिमेकी मुलुकबाट स्वदेश फर्केका हाम्रा युवा बेरोजगारका कारण परिवार पाल्न पुनः जोखिम मोल्दै उतै फर्केका छन्। उनीहरूको पसिनाले सिँचेर हाम्रै माटोमा सुन फलाउन सकिने भए पनि सरकारको कृषि नीतिले उनीहरूलाई आकर्षित गर्न सकेन। किनकि सरकार चलाउने हाम्रा नेताहरूको दृष्टिमा यो देशको राजनीतिजस्तै सबै कुरा आयातीत नै राम्रा लाग्छन् ! नेपाल कृषिप्रधान देश हो भन्ने वाक्यले मलाई त्यतिबेला पनि खुब गिज्याएको थियो, जतिबेला म करेसाबारीमा लगाउन तरकारीका बिउवीजन लिन कृषि अनुसन्धान केन्द्र खुमालटार पुग्दा त्यहाँ केही नपाएर रित्तै फर्कनुपरेको थियो। त्यहाँ रहेका भवनमा विभिन्न अनुसन्धानविकास केन्द्र लेखिएका बोर्डहरू देख्दा मनमनै प्रश्न गरेथें, आखिर केको अनुसन्धान र विकास हुन्छ यहाँ ? वषिादि र रसायन प्रयोग नगरी फल त के फूल पनि फुल्न छाडिसके हाम्रा घरआँगनमा ! अहिले एउटा कुराले भने हाम्रो कृषिप्रधान देशको मान राखे झैं लागेको छ। त्यो हो कौसी खेती। सामाजिक सञ्जालमा प्रायः देख्न पाइने सागपाती र तरकारीले भरिएका कौसी, भान्सा आदिले सहरमा घर हुनेलाई लोभ्याउला र नहुनेलाई चुक्याउला ! सरकारले पनि कौसी खेतीलाई प्रोत्साहन गर्ने भन्ने सुन्दा त नेपाल साँच्चै कृषिप्रधान होजस्तो लाग्न थालेको छ। के अब हाम्रो देशमा खेतीयोग्य जमिनको अभाव भएको हो त ? भनेर म भन्न सक्दिनँ ! त्यसैले गाउँघरका खेतबारी बाँझा भए पनि के भयो र ? सहरमा एउटा घर बनायो अनि कौसीमा खेती गरेर मख्ख पर्दै फोटो खिचायो ! आखिर, नेपाल कृषिप्रधान देश हो !"
नौ महिनापछि नेपाली फुटबल टोली बन्द प्रशिक्षणमा,"काठमाडौं : नेपाली फुटबल टोलीले नौ महिनापछि बन्द प्रशिक्षण थालेको छ। विश्वकप फुटबल छनोट खेलको तयारीका लागि टोली बन्द प्रशिक्षणमा उत्रेको हो। कोरोना भाइरसको महामारीका कारण प्रशिक्षणमा ढिलाइ भएको हो। आगामी चैतमा तीन देशको टोलीसित तीन खेलको तालिका सार्वजनिक भएपछि अखिल नेपाल फुटबल सङ्घ (एन्फा)ले ५८ खेलाडीलाई बन्द प्रशिक्षणमा बोलाएको हो। एन्फा प्रवक्ता किरण राईले कोरोनाबाट केही खेलाडी सङ्क्रमित भएपछि थप खेलाडीदाई बन्द प्रशिक्षणमा सहभागी गराइएको जानकारी दिए। बन्द प्रशिक्षणमा सहभागी खेलाडीलाई चार चरणमा छनोट गरी अन्तिम टोलीको टुङ्गो लगाइने प्रवक्ता राईले बताए। सन् २०२२ मा हुने फिफा विश्वकप तथा सन् २०२३ मा आयोजना हुने एएफसी एशियन कपको छनोटका लागि एन्फाले खेलाडीलाई बन्द प्रशिक्षण थालेको हो। विश्वकपको एशियन छनोटमा नेपालले आफ्नै भूमिमा चैत १२ गते चाइनिज ताइपेइसित, चैत १७ गते अस्ट्रेलियासित तथा जेठ २४ गते जोर्डनसित छनोट खेल खेल्ने एन्फाले जनाएको छ। खेलाडीलाई कार्यवाहक मुख्य प्रशिक्षक बालगोपाल महर्जनले ललितपुरको सातदोबाटोस्थित एन्फा कम्प्लेक्समा प्रशिक्षण दिइरहेका छन्। समूह बी मा नेपालसहित अस्ट्रेलिया, कुवेत, जोर्डन र चाइनिज ताइपेइ छन्। अस्ट्रेलिया १२ अङ्कसहित शीर्ष स्थानमा छ भने कुवेत र जोर्डन समान १० अङ्कसहित दोस्रो र तेस्रो स्थानमा तथा नेपाल तीन अङ्कसहित चौथो स्थानमा छ। चाइनिज ताइपेइ अङ्कविहीन अवस्थाामा रहँदै समूहको पुछारमा छ।"
स्पोर्ट्स अवार्ड पुस अन्तिममा,"काठमाडौं : पल्सर स्पोर्ट्स अवार्ड पुस अन्तिम साता हुने भएको छ। खेलाडी र खेलकर्मीका लागि प्रदान गरिने अवार्डको १७औं संस्करण आगामी पुस २८ गते ललितपुरस्थित कराँते एकेडेमीको हलमा हुनेछ। नेपाल खेलकुद पत्रकार मञ्चले प्रत्येक वर्ष आयोजना गर्दै आएको अवार्ड वर्षको सुरुआतमै गरिने भए पनि यसपटक कोरोना भाइरसको महामारीका कारण केही ढिलो हुन लागेको हो। कोरोना भाइरसको संक्रमण जोखिमका कारण अवार्ड सेमी भर्चुअल माध्यमद्वारा गरिने मञ्चका अध्यक्ष देवेन्द्र सुवेदीले जानकारी दिए। घोषणा कार्यक्रममा आयोजक मञ्च र बजाज पल्सर मोटरसाइकलको नेपालका लागि आधिकारिक बिक्रेता हंशराज हुलासचन्द एन्ड कम्पनीबीच मुख्य प्रायोजन सम्झौतामा हस्ताक्षर पनि भएको छ। मञ्चका अध्यक्ष सुवेदी र हंशराज हुलासचन्द एन्ड कम्पनीका निर्देशक अभिमन्यु गोल्छाले सम्झौतापत्रमा हस्ताक्षर गरे। सम्झौताअनुसार कम्पनीले अवार्डका लागि मञ्चलाई चार वटा पल्सर मोटरसाइकल र अन्य विभिन्न उपहारहरू तथा नगदसहित २८ लाख ४० हजार ६ सय रुपैयाँ उपलब्ध गराउनेछ। उत्कृष्ट पुरुष खेलाडी, उत्कृष्ट महिला खेलाडी, उत्कृष्ट प्रशिक्षक र पिपल्स च्वाइस अवार्डका विजेताले जनही एक थान पल्सर मोटरसाइकल र उपहारहरू पाउने छन्। यसैगरी उत्कृष्ट युवा खेलाडी, पारा खेलाडी, स्पेसल अवार्ड र लाइफटाइम अचिभमेन्ट अवार्डका विजेताले जनही ५० हजार रुपैयाँ पुरस्कार पाउने छन्।"
