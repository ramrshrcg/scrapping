शीर्षक,विवरण
एसिड आक्रमणको पीडा,"पछिल्लो समय काठमाडौंमा एसिड आक्रमणका घटना एकपछि अर्को गर्दै बढिरहेका छन्। प्रायः यस्ता घटनामा महिला मात्रै निशानामा पर्दै आएका छन्। गएको बिहीबार राति काठमाडौंको सीतापाइलामा एसिड आक्रमण भएको थियो। निशानामा परिन् ओखलढुंगाकी २२ वर्षीया महिला। उनको दायाँ भागका कपाल, गाला र घाँटीका केही भागमा एसिड परेको छ। घटनामा संलग्न रहेको अभियोगमा रौतहटको लक्ष्मीपुर घर भई डल्लु बस्ने मोहम्मद आलम र भारत घर भई डल्लुमा कालिगढको काम गर्ने मुन्ना मोहम्मद पक्राउ परेका छन्। उनीहरूमाथि प्रहरीले कानुनी कारबाही प्रक्रिया अगाडि बढाएको छ। अब यसले बताउँछ राजधानीसमेत कति असुरक्षित छ ? पछिल्लो एक वर्षको शृंखलाबद्ध एसिड आक्रमणको घटनाक्रम नै कहालिलाग्दो छ। नेपालको सन्दर्भमा दाइजो, एकतर्फी प्रेम, इगो, बदलाभाव आदिलाई यसको कारण मानिएको छ। प्रहरीको तथ्यांक हेर्ने हो भने पछिल्लो एक वर्षमा मात्र ६ वटा एसिड आक्रमणका घटना भएका छन्। जेठ १ गते राति काठमाडौंकै कालोपुलमा २२ वर्षीया जोनी खड्कामाथि आफ्नै पतिले एसिड आक्रमण गरे। २०७५ पुस १८ गते पोखरा महानगरपालिका २९ आदर्शनगरका ४७ वर्षीय वीरेन गुरुङले आफ्नै पत्नीमाथि एसिड आक्रमण गरे। २०७५ असोज ८ गते राति पूर्वीनवलपरासीको कावासोतीकी २० वर्षीया वसन्ती परियार एसिड आक्रमणमा परिन्। २०७५ असोज ३ गते अछामको तुर्माखाद गाउँपालिकामा ६ महिनाका एक बालक एसिड आक्रमणमा परे। यसैगरी २०७५ भदौ २६ गते रौतहट चन्द्रपुरका सुतिरहेको अवस्थामा एकसाथ दुई दिदीबहिनी एसिड आक्रमणमा परे। २०७५ वैशाख १० गते चितवनमा कल्पना श्रेष्ठ एसिड आक्रमणमा परिन् भने १० फागुन २०७१ मा काठमाडौंको वसन्तपुरमा दुई किशोरी एसिड आक्रमणमा परे। यी र यस्ता घटनासँगै अब आम महिलाको सुरक्षाको ग्यारेन्टी कसरी होला ? यस्ता घटनाबाट पीडितले जीवनभर पीडा मात्र होइन, समाजबाटै तिरस्कृत र अपहेलित हुनुपर्छ। एसिड आक्रमणका घटनामा परेका महिलाहरू कुरूप, आँखा नदेख्ने र अपांगता भएका छन्। युवतीहरू एकपछि अर्को हिंसामा पर्दै जानुले अझै पनि मुलुकमा महिलाप्रति हुने हिंसा जिउँदै छ। केहीले पीडा सहन नसकेर आत्महत्यासम्म गरेका छन्। यसलाई जरैदेखि निमिट्यान्न पार्न जरुरी छ। एसिड आक्रमण राज्यकै टाउको दुखाइको विषय बनेको छ। समयमा पाइला चालिएन भने यसले भोलिका दिन थप विकराल रूप लिनेछ। एसिड आक्रमण महिलामाथि हुने हिंसाका विभिन्न रूपमध्ये एक हो। माथिका घटनाको विवरणबाट के देखिन्छ भने एसिड पनि महिला हिंसाका लागि हतियार बनेको छ। सरकारले एसिडको बिक्री वितरणमा कडीकडाउ गर्नुपर्ने देखिन्छ। २०७५ भदौ १ गतेदेखि लागू भएको मुलुकी अपराधसंहिताको दफा १९३(२) मा कसुर गर्ने व्यक्तिलाई कसुरको प्रकृति हेरी अनुहार कुरूप पारेमा पाँच वर्षदेखि आठ वर्षसम्म कैद र एक लाखदेखि पाँच लाख रुपैयाँसम्म जरिमाना हुने व्यवस्था रहेको छ। तर यतिले मात्र सजाय पर्याप्त होला त ? यस्तो अपराधमा संलग्न व्यक्तिलाई कडा कारबाहीको व्यवस्था हुन जरुरी छ। जबसम्म आपराधिक मानसिकतामा कमी आउँदैन; अन्याय र कुर्कमको पश्चात्ताप रहिरहन्छ। तर यसका लागि आन्दोलन र नाराबाजी मात्र उपाय हो त ? पक्कै पनि हैन। महिलाले पनि पुरुषसरह पक्षी झैं खुलारूपमा हिँड्न पाउनुपर्छ। फाँसीको व्यवस्था गरेमा केही समाधान होला, तर हाम्रो मुलुकमा यस्तो सजायको व्यवस्था छैन। यस्तो व्यवस्था भएका मुलुक साउदी अरेबिया, मलेसियामा पनि रोकिएको छैन। तसर्थ यो विषयमा गम्भीर बहस हुन जरुरी छ। एसिड आक्रमण राज्यकै टाउको दुखाइको विषय बनेको छ। यस्ता घटनाका विरुद्धमा सबैतिरबाट सशक्त आवाज उठाउनुपर्छ। एसिड आक्रमण गर्नेलाई आजीवन काराबासको सजायको व्यवस्था हुनुपर्छ। समयमा पाइला चालिएन भने यसले भोलिका दिन थप विकराल रूप लिनेछ। तसर्थ सम्बन्धित पक्षले नयाँ ढंगले यसको रोकथाम र नियन्त्रणका उपाय विकास गरिसक्नुपर्छ। प्रहरी निकायको काम अपराध नियन्त्रण होइन, अपराध पछ्याउने मात्र नहोस्। सरकारको काम औपचारिकता पूरा गर्ने किसिमको नहोस्।"
यातायात व्यवसायको स्वास्थ्य,"यातायात मानव जीवनका लागि अत्यावश्यक वस्तु हो। यातायातका साधन प्रयोगविना मानिसका आवश्यकता पूरा हुन सक्दैनन्। सवारी साधन हाम्रो जीवनको महŒवपूर्ण पाटो हो। यातायातका साधन कसैलाई अनिवार्य आवश्यकता, कसैलाई विलासिता तथा कसैलाई जीवनस्तरको मापक होला त दूरदराजकालाई पहुँचको अभाव पनि हुन सक्ला। यो मानव जीवनसँग अन्तरसम्बन्धित भएर रहेको छ। हामीले यातायातका साधन प्रयोग गर्दा आफ्नो स्वास्थ्य कायम राख्दै यात्रा गर्नुपर्छ। यातायातका साधन प्रयोग गर्दा स्वास्थ्यमा कुनै पनि समस्या आउनबाट मुक्त हुन वाञ्छनीय छ। एकजनाको स्वास्थ्यको कारणले अर्काको स्वास्थ्यमा प्रभाव पर्न नहुने, यातायातको साधनको कारणले मानव स्वास्थ्यमा प्रभाव पार्न नहुने, यात्रा स्वस्थ हुनुपर्ने, विशेष अवस्थामा रहेकाका लागि उपयुक्त सवारी व्यवस्था हुनु, सामान्य दुर्घटना भएको अवस्थामा प्राथमिक उपचारको उपलब्ध गराउने व्यवस्था यातायात स्वास्थ्यका महŒवपूर्ण आयाम हुन्। हरेक नागरिकले मानव स्वास्थ्यमैत्री यातायातका साधन प्रयोग गर्ने चाहना हुनु स्वाभाविक मात्र नभई उनीहरूको अधिकार पनि हो। यात्राका लागि तिरेको रकम कुनै ठाउँमा पुग्न मात्र नभएर स्वास्थ्य संरक्षणका लागि पनि हो। विश्व स्वास्थ्य संगठनका अनुसार स्वास्थ्य भनेको रोग तथा दुर्बलताबाट मुक्त हुनु मात्र नभई शारीरिक, मानसिक तथा सामाजिक अवस्था तन्दुरुस्त हुनु पनि हो। त्यसैले यातायात स्वास्थ्यमा यात्रुको शारीरिक, मानसिक, सामाजिक, वातावरणीय, व्यावसायिक एवं आर्थिक आयामसमेत रहन जान्छ। स्वास्थ्य कमजोर भएमा काम गर्न सक्ने क्षमतामा कमी आउँछ। यसले मानिसका व्यक्तिगत तथा सामाजिक काम, जिम्मेवारी र उत्तरदायित्व निर्वाह गर्न सक्ने अवस्था रहँदैन। कमजोर स्वास्थ्यले मानिस शरीरलाई मात्र कमजोर बनाउँदैन, उसको आर्थिक सामाजिक अवस्थालाई परोक्ष रूपमा असर गर्छ। मानव स्वास्थ्यसँग आर्थिक अवस्थाको सीधा सम्बन्ध हुन्छ। स्वस्थ व्यक्ति नै उत्पादनशील हुन्छ। समग्रमा भन्दा स्वास्थ्य नै मानवको सबथोक हो। यातायातका साधनबाट ज्यान जोखिम, अकाल मृत्यु, अपांगता एकातिर छ भने अर्कातर्फ यसबाट स्वास्थ्यमा पार्ने अनेक समस्या कहालीलाग्दो रूपमा रहेका छन्। यातायात साधनको क्षमताभन्दा बढी यात्रु राख्नु, सेवा प्रदान गर्न नसक्ने गाडीहरूको प्रयोग भइराख्नु, साधन चल्न अनुपयुक्त बाटोहरूमा गाडी चलाउनु, हावा प्रवेशको सुविधासमेत नभएका गाडीहरूको प्रयोग हुनु, गाडीहरूको चल्न सक्ने क्षमता तथा अक्षमता निर्धारण नहुनु, सिन्डिकेटले गर्दा यात्रुलाई छनोटको अधिकार नहुनु, प्रतिस्पर्धा कानुनको उपहास गर्नु, सामान र यात्रुलाई यौटै साधनमा राख्नु समस्या हुन्। यसैगरी यातायात व्यवसायीको सामाजिक उत्तरदायित्व नहुनु, यातायातका साधनमा मानवीय व्यवहार गर्न यातायात व्यवसायी चुक्नु, गाडीका छतमा मानिस राख्नु, पुराना गाडीहरूको प्रयोग हुनु, समय पद्धतिलाई अनुसरण नगर्नु, ट्राफिक प्रहरीको सेवालाई सहयोगीका रूपमा नभई शत्रुका रूपमा लिनु, मादक पदार्थ प्रयोग गरी सवारी चलाउनु, सिट नभएको अवस्थामा उभिन बाध्य पार्नु, सानो नाम मात्रको सिट राख्नु, माइक्रोबसमा पछाडि फर्केर बस्ने अस्वस्थकर सिट राख्दा पनि यात्रुले असुरक्षित महसुस गर्नु परेको छ। होटल वा पसलमा लगी रोक्नु, यात्रुले दिसापिसाब उत्सर्जन गर्ने उपयुक्त स्थान र समय नपाउनु, दिसापिसाबलाई अनावश्यक रूपमा रोक्न यात्रु बाध्य हुनु, सवारी साधन बाटो र यात्रुका बीचमा तादात्म्य कायम नराखी गाडी चलाउनु, अनावश्यक रूपमा गाडीलाई उछिन्ने कार्यमा प्रतिस्पर्धा चल्नु आदि कार्यले यात्रुको स्वास्थ्यमा प्रभाव पारिरहेका छन्। यस प्रकारका गतिविधिले यात्रुलाई दुःख, झञ्झट र हैरानी दिन्छन्। यात्रुले पैसा तिरेअनुसारको स्वास्थ्यमैत्री सवारी चढ्न नदिने व्यवसायी र सो व्यवस्था मिलाउन नसक्ने सम्बद्ध निकायलाई सधैं अनुत्तरदायी बन्न सुहाउँदैन। समाजका अरू क्षेत्रमा सुधार हुँदै जाँदा यातायातका क्षेत्रमा पनि सुधार हुन आवश्यक छ। यातायातका साधनहरूको दुर्घटना दर वृद्धि हुनु र यसबाट हुने अकाल मृत्यु, अपांगता दर बढ्नु तथा यातायातमा हुने अपराधजस्तै जबर्जस्ती करणी, कुटपिट, हिंसालगायत हुन नदिन सक्नुपर्छ। भारतमा निर्भयाको मुद्दा यातायातमा नै घटित थियो भने नेपालमा पनि यातायातमा अपराध हुने गरेको देखिन्छ। यातायात क्षेत्रलाई मानव स्वास्थ्यमैत्री एवं सुरक्षित बनाउन कुनकुन यातायातका साधन कस्तोकस्तो क्षेत्रका लागि आवश्यक छन् ? हाम्रो यातायात क्षमता कति हो ? यातायात सञ्चालनको न्यूनतम मापदण्ड के हो ? यस सम्बन्धमा अवधारणागत एवं व्यवहारगत स्पष्टता आउन जरुरी छ। मादक पदार्थ सेवन गरी गाडी चलाउनेलाई नियन्त्रण गरेपछि मोटरसाइकल दुर्घटनाबाट हुने हेड इन्जुरीमा कमी हुन गएको छ। जुन निकै सकारात्मक हो। यस्तो अभियानलाई सहयोग गर्दा सबैलाई फाइदा नै पुग्छ। यातायात प्रयोगकर्ता मात्र नभई यातायातका साधन चल्ने आसपासका मानिस पनि यातायातबाट दुर्घटनामा पर्ने, धुलो धुवाँबाट स्वास्थ्यमा असर गर्नेजस्ता प्रभाव देखिन्छन्। यसका लागि राज्यले राजमार्गका नजिक बसोवास गर्ने कार्यलाई निरुत्साहित गर्नुपर्छ। यातायातका साधन प्रयोगकर्तालाई सरुवा रोग लागेको भए विशेष सावधानी अपनाउनुपर्छ। सरुवा रोग लागेका यात्रु तथा कर्मचारीबाट अरू यात्रुमा रोग सर्न सक्ने अवस्थालाई कसरी कम गर्न सकिन्छ, त्यसतर्फ पनि ध्यान दिनुपर्छ। सार्वजनिक यातायातमा ठूला बस चढ्ने बानी धेरै राम्रो हो। बसाइ सहज, धेरैजना अटाउन सक्ने हुँदा ठूला बस छनोटमा पर्नु स्वाभाविक हो। यस्ता सवारीमा वान्ता कम हुनेसमेत हुन्छ। जस्तैः माइक्रो, ट्याम्पो आदि साधनमा नजिक एवं खाँदिएर बस्नुपर्ने हुँदा रोग सर्न सक्ने सम्भावना बढी हुन्छ। अहिले विश्व नै कोभिडको महामारीले यातायात व्यवसाय थला परेको छ भने अर्कोतर्फ भाइरस यातायातका साधनको कारणले सर्ने अवस्था रहन सक्छ। यातायातबाट रोग सर्ने स्थिति कोभिडको विश्व महामारीले सबैलाई सचेत पारेको छ। सबै नागरिकले व्यक्तिगत गाडी चढ्न सक्ने अवस्था एकातिर छैन भने अर्कातर्फ ट्राफिक व्यवस्थापनको कारणले पनि हामीकहाँ सम्भव छैन। अहिलेको जस्तै यातायातको साधनको वृद्धि भइराख्ने हो भने काठमाडौं उपत्यकाले थेग्न सक्ने अवस्था पनि हुँदैन। हाल भएका यातायातका साधनहरूमा पनि पुनर्विचार गर्नुपर्ने अवस्था आएको छ। सार्वजनिक यातायात भरपर्दो, विश्वासिलो तथा स्वस्थपूर्ण गराउन सकेमा व्यक्तिगत गाडीमा लगानीसमेत आवश्यक देखिँदैन। सबैलाई यातायातको साधन होइन, सामूहिक सवारी नै हाम्रो अहिलेको आवश्यकता हो। यातायात स्वास्थ्य सेवा उपलब्ध गराउन राजमार्ग आसपासका अस्पताल एवं स्वास्थ्य संस्थाहरूलाई यातायात दुर्घटनाबाट हुने उपचार गर्न सक्ने दक्ष विशेषज्ञ सेवा एवम् स्रोतसम्पन्न गराउन वाञ्छनीय छ। अन्त्यमा, सार्वजनिक क्षेत्रबाट जसले बढी फाइदा लिन्छ, उसले र जोसँग अख्तियारी छ, ऊ बढी जिम्मेवार र उत्तरदायी हुन जरुरी देखिन्छ। मुलुकमा सिन्डिकेट, कार्टेलिङका साथै क्रोनी क्यापिटलिज्म रहेसम्म असल व्यवसाय फस्टाउन सक्दैन। उपभोक्ता संरक्षण ऐन, प्रतिस्पर्धा प्रवर्धन ऐनलगायतका कानुनको मर्मअनुसार यातायात व्यवसाय पूर्णरूपमा सञ्चालन भएको देखिँदैन। कानुन कार्यान्वयन गर्ने जिम्मेवारी पाएका निकायले खुट्टा कमाउनु हुँदैन। सर्वप्रथम यिनै भएका कानुन कार्यान्वयन हुन सकेमा नागरिकले धैरै राहतको महसुस गर्न पाउँथे। यातायातमा स्वास्थ्यमैत्री वातावरण बनाउन यातायात व्यवसायीले आफ्नो पेसागत व्यवहारलाई सुधार गर्न तत्पर देखिनुपर्छ। यात्रुहरूको छनोटको अधिकारलाई उनीहरूले सम्मान गर्न सक्नुपर्छ। यातायात स्वास्थ्यमा प्रत्यक्षपरोक्ष रूपले भ्रष्टाचार पनि जोडिन गएको देखिन्छ। यसका लागि राजनीतिक नेतृत्व एवं कर्मचारीतन्त्रमा सुधार हुन जरुरी देखिन्छ। यात्रुहरूले भोग्ने पीडा सबैसँग सम्बन्धित छ। यातायात स्वास्थ्य सबै जनताको हित गर्ने बहुआयामिक एवं अन्तर्सम्बन्धित अवधारणा हो। यात्रुले पैसा तिरेअनुसारको स्वास्थ्यमैत्री सवारी चढ्न नदिने व्यवसायी र सो व्यवस्था मिलाउन नसक्ने सम्बद्ध निकायलाई सधंै अनुत्तरदायी बन्न सुहाउँदैन। यातायात क्षेत्रमा विभिन्न विकृतिविसंगति रहे पनि अहिले सार्वजनिक यातायात कोभिड १९ को कारणले आफैं अस्वस्थ छ। यस अवस्थामा यातायात व्यवसाय क्षेत्रमा प्राण वायु भर्नुपर्ने काम राज्यकै हुन जान्छ। कोभिडको विश्वव्यापी महामारीले थलिएको अर्थतन्त्र, देश र देशभित्रका प्रणालीहरूभित्र नागरिकलाई सेवा प्रदान गर्ने यातायात व्यवसायलाई ब्युँताउनुपर्छ। यातायात व्यवसायलाई स्वस्थ बनाउन सके मात्र मानवको यातायात स्वास्थ्य कायम हुन सक्ने देखिन्छ।"
विमर्शको संघर्षमा राजनीति,"जुन संरचनामा राजनीति टिकेको हुन्छ त्यसले नै व्यवस्थाको रूप र आदर्श किटान गर्छ, राज्यसत्ताको मूल चरित्र नहेरी अंशमा बहस गर्नु विषयलाई मोड्नु हो शक्तिहरू भ्रष्ट हुन्छन्, निरपेक्ष शक्ति त विल्कुल भ्रष्ट हुन्छन् लर्ड एक्टन नेपाली राजनीतिमा रमिता र तमासा ज्यादा भयो। इतिहासमा अरूले गरेका गल्ती र पाएका उपलब्धिबाट सिक्न सकिएन। बालुवाटार र शीतलनिवास पार्टी कार्यालयमा फेरिँदै गए। कानुनी नेतृत्व आफैं कठघरामा उभिँदै छ। संवैधानिक निकायका हैसियत खुम्चिँदै छन्। सत्तासिन्डिकेट अनौठो प्रकारले भ्रष्टतन्त्र (क्लेप्टोक्रेसी) मा जगल्टियो। शक्ति आलोचना कहिल्यै सुन्न नचाहनेहरूले भड्खारामा जाकिँदै गएको पत्तै पाउँदैन। राजनीतिक नेतृत्वमा नायकै नायक ले भरिएका छन्। आफ्नो औचित्य सावित गर्न र कुकृत्य लुकाउन क्रान्ति, त्याग, बलिदान, स्वाभिमान र सिद्धान्तका बारम्बार चर्चा पनि हुन्छन् तर अनुसरण भने गरिँदैन। सबैका नियति नाप्ने औजार भनेको परिणाम हुँदो रहेछ नै। वर्तमानमा कसले केकसो गरिरहेको छ नियालिँदो रहेछ। कुनै समयका नायक अर्को समय खलनायकमा फेरिँदा रहेछन्। पगरी जोगाउनु धेरै गाह्रो। धेरैलाई जलाए पनि आखिर फिलिंगाको अन्तिम नियति या त खरानी हुनुपर्छ या अँगार। दुवै अवस्था पहिलाको हैसियतमा नरहनु हो। आफ्नै भूमिका र निर्णयले घेराबन्दीमा पर्दै गएपछि भने नयाँ फन्डा फ्याँकिदिएर सबै कृत्यकुकृत्य बिर्सने परम्परा स्थापित गरिँदै छ। माउसुली रातभरि सयौं किराफट्यांग्रा खाएर एकाबिहानै भित्तामा टाँगिएका सहिद एवं महापुरुषको फोटोपछाडि लुक्छ। यस्तै स्वभाव महापुरुषका चरित्र स्वीकार नगर्ने तर उनका नाममा शक्ति हत्याउने शासक र नेता हुन्छन् भन्ने कुरा अहिले राजनीतिक रत्यौलीले देखाउँदै छ। क्रान्तिबाट जन्मिएको गणतन्त्रवादी राजनीतिको अवस्था हेर्दा फ्रान्सेली क्रान्ति (१७८९) को चर्चा गर्दै फ्रान्सेली इतिहासकार तथा चिन्तक टकभिलका भनाइ सान्दर्भिक लाग्छ क्रान्ति दुई चरण भएर गुज्रन्छ। पहिलो चरण, प्रत्येक पुराना अवशेषलाई ध्वंस गर्नमा र दोस्रो चरण, आफैंले नष्ट गरेका कतिपय कुराको पुनरुत्थान गर्नमा। सायद पहिलोमा बढ्ता क्रान्तिकारी हुन् र दोस्रोमा पुरानो शानशौकतमा लोभिनु हो। क्रान्तिले जन्माएका नायकसँग धनदौलत र सरकारी सत्ता नहुँदा पनि आदर्शको नैतिक पुँजी र त्यसले पैदा गरेको इच्छाशक्तिले वर्चश्वशाली थर्कमान हुन्थे तर आज धनदौलत अपरम्पार छ तर पुराना नायक नै निरीह छन्। वास्तविक शक्ति त विचारयुक्त संगठनमा हुँदो रहेछ। अहंकारग्रसित हुँदा संसार झुकेको सोच्ने ज्ञानेन्द्रले राजतन्त्रै ढल्दै गएको पत्तै पाएनन्। सबैका भक्तरामहरू समयको संकेत गर्नेलाई पुस्तौनी बैरी सोच्छन्। जारजस्तो व्यवहार गर्छन्। दुनियाँलाई रमिता देखाउँदा र देशलाई नै अनिर्णयको बन्दी बनाउँदा सत्ताउन्माद र जनमौनताको फल भावी सन्तानले भने व्यहोर्नुपर्छ। अहंकारग्रसित हुँदा संसार झुकेको सोच्ने ज्ञानेन्द्रले राजतन्त्रै ढल्दै गएको पत्तै पाएनन्। सबैका भक्तरामहरू समयको संकेत गर्नेलाई पुस्तौनी बैरी सोच्छन्। जारजस्तो व्यवहार गर्छन्। दुनियाँलाई रमिता देखाउँदा र देशलाई नै अनिर्णयको बन्दी बनाउँदा सत्ताउन्माद र जनमौनताको फल भावी सन्तानले भने व्यहोर्नुपर्छ। गैंडाछापे सरकारी मनुवा त शक्तिको फुर्का समाउलान् तर अचम्म त प्रतिपक्ष र सडक किन भेन्टिलेटरमा हो ? अब आमूल परिवर्तन र गणतन्त्रमाथि नै प्रश्न उठ्न थाले। कोरोना र बाढीपहिरो त रामभरोसे नै बनाइयो। अनुदारवादको चपेटा अनुदारवादको आत्मिक बल भनेको सिद्धान्तको राजनीति अन्त्यपछि बहुमतमा धार्मिक वा राष्ट्रवादी आवेग भरेर शक्ति सुरक्षित ठान्नु हो। उदारवादी मूल्यको चिहानमा अनुदारवाद फक्रिन्छ र फैलिन्छ। अहिलेको नेकपाको सरकार पनि वाम आवरणमा उग्र दक्षिणपन्थी बहुसंख्यकवादी अनुदारवादी शासन हो। पार्टीमा देखिएका झैझगडा पनि आचारविचार, सिद्धान्त, योजना, नीति, विधि, कार्यक्रम र कार्यान्वयन, अनुशासन, संस्थागत संरचना र पद्धतिका लडाइँ नभई शक्ति प्राप्ति र जोगाउनेबीचको भिडन्त मात्रै हो। अनुदारवाद आफंैमा कुनै विचारधारा हैन, भीडतन्त्र मात्रै हो। यसको कुनै मौलिक चिन्तन, दर्शन र साहित्य हुँदैन। परम्परालाई श्रेष्ठ भन्ने होड चल्छ र वर्चश्वशाली तप्का कमजोर र अल्पमतप्रति घृणा फैलाएर आफ्नो औचित्य सावितीको प्रयास गर्छ। काल्पनिक धार्मिक प्रतीक र आख्यानको महिमामण्डन गरेर सांस्कृतिक राष्ट्रवाद मौलाउँदै भीडलाई उत्तेजना भर्छ। सत्ता संरचनालाई त्यस्ता तर्क, औचित्य र प्रमाणिकीकरण गर्दै वाणी दिने प्राज्ञिक जमात र मिडिया हुन्छन्। शासकका लहडलाई जनमतमा फेर्न खोजिन्छ। चर्चामा रमाउँदै जनमत जाँच्न गर्न आफैंलाई विश्वास नलाग्ने कुरा पनि कहिलेकाहीं सत्ताधारी बोल्छन्। पक्षमा कोकति छन् ? विरोध केकस्तो र कुन स्तरको हुन्छ ? तर्क कोरल्न को, कति बुद्धिजीवी लाग्छन् जाँच गर्नु पनि हो। फाँसीवादउन्मुख शासकहरू जहिले पनि यथार्थ र मिथकलाई घालमेल गर्छन्। यसो गर्नेमा संसारमै अमेरिकी राष्ट्रपति डोनाल्ड ट्रम्प पहिलो र दोस्रोमा भारतका प्रधानमन्त्री नरेन्द्र मोदी पनि पर्छन्। उनीहरू आलोचनाको सामना गर्न नसकेर ट्युटोमेसी (टयुटरबाट राजनीति) गर्छन्। कोरोना समाधानमा बबुरो बनेको र लिपुलेक उठान भएर गम्भीर कूटनीतिक सक्रियता नभएकाले राम जन्मभूमि र बहुदलीय जनवाद सडकमा छताछुल्ल पारिएको राष्ट्रवाद पनि ओली सरकारको त्यही अभ्यास हो। आफैंले बनाएको कोरोना निर्देशन शासकहरू पालन गर्दैनन्। संकटकै बीचमा हंगेरीका प्रधानमन्त्री भिक्टोर अर्वनले हिडोस पार्टीको सदनमा अत्यधिक बहुमत शक्तिले शक्ति सुरक्षाको आपत्काल लागू गराउँदै संसद्बाट संविधानमा हेरफेर गराए। रूसमा पुटिन आजीवन शासक बन्ने बाटो खोले। धर्मको साहारा रूसी सेनाको नयाँ केथेड्रलको अनावरण भयो। संसारकै एक मात्र धर्मनिरपेक्ष इस्लामिक देश तुर्कीको रेचेप तैयब एर्दोगानको जस्टिस एन्ड डेभलमेन्ट पार्टीले अदालती आदेशमा ऐतिहासिक हाया सोफिया संग्रहालयलाई मस्जिदमा फेरे। हाया सोफिया पहिला गिर्जा थियो भने त्यसलाई अटोमन साम्राज्यले मस्जिदमा फेर्यो। महान् सुधारक अतार्तुक कमाल पाशाले त्यसलाई म्युजियम बनाएका थिए। जसरी सोफिया मस्जिदमा नमाज पढन भिक्टर अर्वन गत शुक्रबार गए, त्यस्तै राममन्दिरको शिलापूजा गर्न नरेन्द्र मोदी अगस्त ५ मा अयोध्या जाँदैछन्। बेला न कुबेला प्रधानमन्त्री केपी ओलीले राम र अयोध्या प्रकरण उठाए। जरुरीका आधारमा पँुजीवाद मस्तिक कब्जा गर्ने कोसिस गर्छ। पुँजीवादी मिडिया धारणा बनाउन र बहुसंख्यकवाद र वर्चश्वशाली तप्का प्रयोग गर्छ। मूल समस्याबाट ध्याान हटाउने कोसिसमा धर्म, राष्ट्रवाद, अल्पमतप्रति घृणा र युद्ध हो। जनताको ध्यान आवेग र त्रासमा रहेका बेला युद्ध र महामारी भ्रष्टसत्ताको अवसर बन्छ। चुनौतीको घेरा कस्सिँदै छ अत्याधुनिक चुनौतीको सामना परम्परा विधिले सम्भव हुँदैन। विपत्ति दुई किसिमले निम्तिन्छ। प्रथम, प्राकृतिक कारण जो मानव बसमा हुँदैन। दोस्रो, विचारमा भाइरस लागेपछि मानिसको वशमा त हुन्छ तर गलत आचरणले गर्दा अनियन्त्रित बनिदिन्छ। संकट सामने आइपुग्दा पनि सत्ताधारी पूर्ण सुरक्षित छौं भन्ने भ्रममा हुन्छन र विरोधका स्वर कतै सुन्न नपरोस् भनेर विधिमा तोडमरोड गर्छन्। अदालत उनको पापको डाइल्निरर्स, धर्म र आस्था टेको बनेर हाइसञ्चो बनाइदिन्छ। कोरोना कालले देखायो धर्मविना पनि मान्छे बाँच्न सकिँदो रहेछ तर विज्ञानबेगर चल्नै सकिँदो रहेनछ। जोजफ स्टिग्लिटज (अर्थशास्त्रमा नोबल पुरस्कारप्राप्त) आस्था वा विश्वासले महामारीमा भएका मृत्युको पीडा सहन हामीलाई मद्दत गर्न सक्छन् तर तिनले मेडिकल र वैज्ञानिक ज्ञानको स्थान लिन सक्दैनन् भन्छन्। कोरोना भाइरसभन्दा हंगर भाइरस (भोक) शक्तिशाली रहेछ। महामारी फैलिँदो छ। अब मान्छे काममा निक्ले। यस्तो बेलामा पनि न भ्रष्टाचारमा कमी आयो न शक्ति प्यासमा। नेपाली राजनीति अटोपाइलट मोडमा छ। भाषण त अर्को दिन बिर्सिइँदो रहेछ। भुक्तभोगी भन्छन् अवरोध पन्छाउने पर्याप्त गति र वेग छैन भने नदी र आँधीसँग आफ्नो बहाब र बाटो बदल्नुबाहेक अर्को विकल्प हुँदैन। हामी असमान पुराना सम्बन्ध भत्काउने आँट गर्नै सक्दैनौं भने नयाँ युगमा प्रवेश नै गर्न सक्दैनौं। मध्यम वर्ग जहिले पनि आफ्ना चोटिलो धारणा राख्थ्यो। तर अहिले निराशाको अपसाद झेलिरहेको छ। लिलामीका सूचनाले पत्रिकाका पाना भरिँदै छन् र आत्महत्याको ग्राफ बढ्दो छ। मानसिक रोगीका संख्या थपिँदा छन्। अन्त्यमा १ लिबरल कम्युनिस्ट र अल्पमत, लेखक, कवि, कलाकार, बुद्धिजीवीप्रतिको चरम घृणा। २वर्चश्वशाली अधिपत्यमाथि प्रश्न गर्नु ठूलो अपराध मानिन्छ। अलिकति कोट्याइदिए मात्र भित्र लुकेको वर्चस्वाद, अहंकार, उच्च जातीय दम्भ देखिन्छ। सर्मनिरपेक्ष बनेर देखिन्छ। ३ देशभक्ति र राष्ट्रवाद फरक कुरा हुन् तर अनुदारवादी भय, असुरक्षा र लालसाका पासा फ्याँकेर सत्तामा पुग्छन्, टिक्छन् र फैलाउँछन्। ४ जनतामा सोच्न सक्ने क्षमताको ह्रास हुन्छ। समाजलाई हेर्ने नजरिया निजी र पुँजीकेन्द्रित हुन्छ। भ्रम पनि एक युद्ध कौशल हो भनेर राज्यप्रायोजित फेक न्युजको बाढी आउँछ। सदाचार, दूराचार र व्यभिचार घालमेल हुन्छन्। ५ भीडले अवैज्ञानिक चेतको संरक्षण र विकासमा जोड दिन्छ। ६ भीडलाई उत्तेजनाको पेटोल आवश्यक हुन्छ। ७ मुद्दा र नायकको अपहरण र घटनाले मान्छेभित्रको मान्छेलाई नांगो बनाउँछ रऐना देखाउँछ। देशको तस्बिर धुवाँ मडारिरहेको अवस्थामा मिडियामा पनि देखिन्छ। ८ गणतन्त्रको परिणाम उपयोग गर्नु र कारक पक्ष नकार्नु भनेको इतिहासलाई मुर्दाका कथा सोच्नेले गर्छन्। ९ अंशमा टेकेर समग्रमा आक्रमण हुँदै छ। मूल समस्याबाट ध्यान विकर्षण गराइँदै छ। १० बालुवाटार र शीतलनिवास नेपाली जनताको लालपुर्जा र स्वामित्व हो; कुनै पार्टीको कार्यालय हैन। हुन पाउँदैन। त्यसलाई स्विकारे जनताले नागरिक नभई रैती आफूलाई माने भो। समय बदलिन्छ र चुनौती थपिन्छन्। नयाँ चुनौतीको सामना नयाँ तरिकाले गरिनुपर्छ। ११ जुन संरचनामा राजनीति टिकेको हुन्छ, त्यसले नै व्यवस्थाको रूप र आदर्श किटान गर्छ। अरू अंशमा पर्छ राज्यसत्ताको मूल चरित्र नहेरी अंशमा बहस गर्नु भनेको विषयलाई मोड्नु हो। अंशमा हैन समग्रमा बुझ्न सत्ता चरित्र सिंहदरबार र बालुवाटारमा भन्दा अदालती फैसला र प्रहरी कार्यालयको मुद्दा फाँट नियाल्नुपर्छ। १२ सत्ताधारी पार्टीको रडको अंशमा सकिने कि समग्रमा सकिने भन्ने हो। माटो जोडिन सक्छ, खपटा नै भएपछि आपसी द्वन्द्व झ्याप्पझुप्प हुनु हो। यसलाई प्रधानमन्त्री ओलीले विपक्षमाथि अख्तियार र अदालतमार्फत तह लगाउने, युद्धकालीन र क्यान्टोन्मेन्ट विषय सक्रिय पार्ने, नयाँ अध्यादेशले शक्ति झन् केन्द्रित गर्न अन्त्यमा संसद् विघटन गरेर चुनावमा जाने तर सत्ता हस्तान्तरण नगर्ने, पार्टी बैठक फेस नगर्ने हुन्छ भने प्रचण्डमाधव प्रतिपक्षको शक्ति परीक्षण पार्टी बैठकमा र सदनमा सामना गर्ने हुन सक्छ। १३ संसदीय राजनीतिको हर्स ट्रेडिङ समिट होटल र बैंकक प्रकरण दोहरिने छन्।"
"आलोचना, आन्ट्स र भ्रमानुभूति","नकारात्मक सोच र आलोचना गर्ने बानीले तत्कालका लागि सन्तुष्टि दिए पनि दीर्घकालीन व्यापक असन्तुष्टि दिन्छ संसारमै सबैभन्दा तीव्र गति भएका चिज हुन् मान्छेका मन वा विचार। मान्छेको मन एक मिलिसेकेन्डभन्दा कम समयमा आफू रहेको ठाउँबाट पृथ्वीको अति दूर ठाउँमा मात्र होइन, चार लोक चौध भुवन, आकाश र पातलसम्म पुग्न सक्छ। मान्छेको मानसिकता हरक्षण सक्रिय रहन्छ, चाहे जागा होस् वा निदाएको होस्। विवेकले काम गर्ने गति र प्रकार भने जागा र निद्रा अवस्थामा फरक हुन्छ। नेसनल साइन्स फाउन्डेसनको खोजअनुसार जागा अवस्थामा औसतमा एकजना व्यक्तिमा एक दिनमा १२ हजारदेखि ६० हजारसम्म विचार प्रवाह हुने गर्छन्। ती प्रवाह हुने विचारमा ८० प्रतिशत मानिसमा ८० प्रतिशत नै विचार नकारात्मक हुने गर्छन् र २० प्रतिशत विचार मात्र सकारात्मक हुन सक्छन्। ती विचारमा ९५ प्रतिशत दोहोरिरहने खालका हुन्छन्। सकारात्मक विचार दोहोरिरहेमा व्यक्तिमा सकारात्मक दृष्टिकोण निर्माण हुन्छ। तर २० प्रतिशत मात्र सकारात्मक सोच हुन्छन्। बाँकी सबै नकारात्मक। ८० प्रतिशत नकारात्मक सोच र विचार दोहोरिरहने सम्भावना बढी हुने गर्छ र बहुसंख्यक यस्तो सोचका सिकार हुन्छन्। यसरी दोहोरिरहने नकारात्मक सोच र विचारलाई स्वास्थ्य विज्ञानले आन्ट्स अर्थात् अटोमेटिक निगेटिभ थट्स भन्छ। नकारात्मक सोच एक प्रवृत्ति हो। नकारात्मक सोच व्यक्तिको मानसिकतामा दोहोरिरहे भने यस्तो सोच व्यक्ति स्वयंले थाहा नपाउने गरी एक मानिसक रोगका रूपमा विकास हुन्छ। अनि व्यक्तिमा जबर्जस्त निगेटिभ थट गाइडेड दृष्टिकोण बन्छ। व्यक्ति हरेक कुरा, कार्य, वस्तु, बोलाइ वा लेखनमा नकारात्मकताको मात्र खोजी गर्छ। भनिन्छ संसारमा दोषविहीन विल्कुल राम्रो र दोष मात्र भएको विल्कुल नराम्रो भन्ने कुनै कुरा हँुदैन। हरेक व्यक्तिमा केही न केही मानवीय दोष वा गल्ती हुने गर्छन्। आन्ट्सका रोगीले राम्रा पक्षलाई देख्दैनन्, नराम्रा पक्षको मात्र खोजी गर्छन्। नकारात्मक सोच बढ्दै गएको खण्डमा व्यक्ति डिप्रेसनको रोगी बन्न सक्छ। नकारात्मक सोचबाट निर्देशित बोलाइ, लेखाइ वर्तमान समयका बिकाउ माल बनेका छन्। पत्रपत्रिका, टीभी, रेडियो तथा अनलाइन अन्तर्वार्ता वा लेख पनि ती मात्र बढी सुनिन्छन्, पढिन्छन् र हेरिन्छन्, जसमा नकारात्मक विचार प्रवाह गरिएका अर्थात् खरो र कटु आलोचना गरिएका हुन्छन्। हाम्रा कलम र वाणी पनि कुनै कुराको सकारात्मक पक्षमा भन्दा बढी नकारात्मक कुरा चलाउँदा आनन्दानुभूति गर्छौं अनि सञ्चारमाध्यमको पनि बढी माग यस्तै विचार प्रवाहको हुन थालेको छ। किनकि बजारमा सकारात्मकभन्दा नकारात्मक विचारको भाउ र माग ह्वात्तै बढेको छ। व्यक्ति, संस्था वा सरकारका कमजोर पक्ष ब्यानर न्युज बन्छन् तर सकारात्मक कुरा प्रायः लेखिँदैनन्। लेख्नैपरे कतै कुनाकाप्चामा थोरै लेखिन्छन्। सञ्चारमाध्यम व्यापारिक संस्था पनि हुन्। त्यसैले एक व्यापारीले जुन माल बजारमा बढी बिकाउ हुन्छ, त्यही मालको उत्पादन बढी गर्छ। समाजमा आलोचनाका खुराक बढी बिक्री हुन्छन्। किनकि हामी बहुसंख्यक राम्राभन्दा नराम्रा कुराको खोजीमा हुन्छौं। अंग्रेजीमा एउटा भनाइ छ, लेम ब्लेम्स ओदर्स अर्थात् अबुझले अरूलाई आरोप लगाउँछ। कमजोर ज्ञानका कारण आलोचनामार्फत सुझाव दिनसमेत प्रयास गर्छ। अरूको आलोचना गर्नु आफ्नो तस्बिर अरूमा हेर्नु पनि हो। आफूसँग सुषुप्त चाहनामा रहेका पूर्ण हुन नपाएका नराम्रा दमित चाहना अरू कसैले पूरा गरेको देखेमा वा थाहा पाएमा व्यक्तिभित्र सायद ईष्र्या जाग्छ होला अनि आलोचना गर्न हौसिन्छ। आफूमा रहेका अस्वीकृत विचार, नराम्रा पक्ष जब अरूमा भएको शंका लाग्छ वा देख्छ अनि व्यक्ति आलोचनामा उत्रिन्छ, आत्मसन्तुष्टि लिन्छ। नकारात्मक सोच एक मानसिक रोग हो, जुन व्यक्तिको प्रवृत्तिमा रूपान्तरण हुन्छ र व्यक्तिले हरबखत, हर कुरालाई नकारात्मक चस्मा लगाएर हेर्छ। नकारात्मक कुराको मात्र खोजी गर्छ, उसको दिमागमा नकारात्मक सोच मात्र सल्बलाइरहेका हुन्छन्, नकारात्मक कुराको खोजीमा उसका कान र आँखा सधैं चनाखो रहन्छन्। यो रोग कोरोना भाइरसभन्दा पनि खतरनाक हो। कोरोना भाइरसले त केही दिनमै जीवन निल्छ, यो रोगले त आफ्नै जीवन तड्पाउँछ अनि अरूलाई पोलिरहन्छ। पश्चिमाको नेसनल साइन्स फाउन्डेसनले पत्ता लगाएको कुरा हाम्रा कविशिरोमणि लेखनाथ पौड्यालले कविता सत्य सन्देश मा एक शताब्दीअगाडि नै भनेका छन् दोषी मातापिताका वचन गुरुजनादेश निस्शेष दोषी रसत्यात्मा मित्र दोषी गृह परिजनको चाल देखिन्छ दोषी। पत्नीको प्रेम दोषी अमृतमय मीठा वेदका वाक्य दोषी र यो सारा सृष्टि दोषी विधिवश छ भने आफ्नो दृष्टि दोषी। कुनै व्यक्ति, नेता, मन्त्रालय, कार्यालय वा संघसंस्थाले गरेका राम्रा कार्यका बारेमा भन्दा ती संस्था वा व्यक्तिले गरेका कामका नराम्रा पक्ष मात्र हेरेर बोलिन्छ र लेखिन्छ भने ती लेख र बोलीले सञ्चारमाध्यमको सहज निमन्त्रणा पाउँछन् र पाठक र श्रोताले सहज बजार पाउँछन्। कुनै उच्च व्यक्ति वा संस्थाको जति खरो आलोचना गर्न सक्यो त्यति नै सञ्चारमाध्यमको आकर्षक व्यक्ति बनिने अनि त्यही बन्नका लागि पनि नकारात्मक पक्ष खोज्ने, त्यस्तै कथा बुन्न मान्छे अभिप्रेरित हँुदै जाने र अन्ततः आन्ट्सको सिकार बन्ने सम्भावना पनि उत्तिकै रहन्छ। उखुको डाठ मीठो भएर के गर्नु त्यसमा फल फल्दैन, सुन देख्दा राम्रो र महँगो भएर के गर्नु, बास्ना आउँदैन भनेर आलोचना मात्र गर्ने प्रवृत्ति वृद्धि हँुदै गयो भने समाज, घरपरिवार जर्जर बन्दै जान्छन् अनि जीवन जटिल बन्दै जान्छ। आफूमा भएका राम्रा पक्ष देख्ने व्यक्तिले मात्र अरूका पनि राम्रा पक्ष देख्छ। हरेक कुरामा खोट देख्ने नकारात्मक सोच भएका व्यक्ति अरूको आलोचनामा आफ्नो ऐना हेर्न बिर्सिएको हुन्छ, स्वार्थी हुन्छ, आत्मकेन्द्रित हुन्छ। अरूलाई तल झार्दा वा अरूका कमजोरी औंल्याउँदा आफूमाथि उठेको भ्रमानुभूति लिन्छ। जो व्यक्तिले आफूमा लघुताभास र ईष्र्या पाल्छ, उसले नै अरूका झीनामसिना कुरा कोट्याएर आलोचना गर्दा मज्जा मान्छ। अरूलाई कमजोर देखाएर आफू बलियो भएको आभास गर्छ र भ्रमको आत्मसन्तुष्टि लिन्छ। तर वास्तवमा अरूका भन्दा आफ्नाले कोरेको रेखा लामो बनाउन अरूको रेखा इरेजरले मेट्नभन्दा आफूले लामो रेखा कोर्न राम्रो हुन्छ। अरूको रेखा इरेजरले मेट्न थाल्दा पन्ना नै च्यातिन सक्छ, बरु आफूले लामो रेखा कोरिदिए त अर्को स्वतः सानो देखिन्छ। अर्कातर्फ नकारात्मक सोच भएको वा आलोचना मात्र गर्न उद्यत् व्यक्तिको आत्मा कमजोर हुन्छ किनकि ऊ तिम्रो क्षमता देखेर आत्तिएको हुन्छ र आफूमा तिम्रो जति क्षमता नभएकोमा हीनताबोध गरेको हुन्छ, लघुताभासले सताएको हुन्छ। आफ्नो अन्तरमनलाई आलोचनाको मलम लगाएर शान्त पार्ने प्रयास गर्छ। जब तिमी शैक्षिक, राजनीतिक आर्थिक वा अन्य कुनै क्षेत्रमा प्रगति, विकास गर्छौ, व्यक्तित्व निर्माण गर्छौ; उसले आफू कमजोर भएको र असुरक्षित भएको महसुस गर्छ अनि आलोचना गर्न सुरु गर्छ। आन्ट्स वा इगोमानिया रोग कोरोना भाइरसभन्दा खतरनाक छ। कोरोनाले त केही दिनमै जीवन निल्छ, तर यो रोगले त आफ्नै जीवन तड्पाउँछ अनि अरूलाई पोलिरहन्छ। त्यस्तै व्यक्तित्वको प्रतिस्पर्धामा जब तिमीलाई वाधक सोच्छ अनि आलोचनाका माध्यमबाट तिमीलाई पन्छाउन र उछिन्न प्रयास गर्छ। तिम्रो बढ्दै गरेको खुबी, क्षमता र आकर्षण बाट भयभीत हुन्छ, आफैं असुरक्षित भएको ठान्छ अनि आलोचनाको आक्रमणमार्फत आफ्नो कमजोरी लुकाउन चाहन्छ। तिमीले नयाँ र धेरैलाई मन पर्ने विचार प्रवाह गर्न थाल्यौं भने उसले आफ्नो विचारको सुरक्षा गर्न र तिम्रो विचार र व्यवहारले उसलाई पाच्य भएन भन्ने जानाकारी दिन पनि तिम्रो विचारको आलोचना गर्न थाल्छ। जब ऊ आफ्नै निजी समस्यासँग जुध्न नसकेको हुन्छ, प्रगति गर्न नसकेको हुन्छ अनि तिमीलाई पनि आफ्नै साइजमा ल्याउन चाहन्छ र कटु आलोचनाको अस्त्र प्रयोग गर्छ। तिमीबाट ऊ प्रशंसित हुन पाएको छैन, अपेक्षित व्यवहार पाएको हुँुदैन भने पनि तिम्रो हरेक कुराको आलोचना गर्न थाल्छ। कहिलेकाहीं नबुझेर वा आफ्नो बुझाइमा दम्भ गरेर पनि तिम्रो आलोचना गर्न थाल्छ। कतै आफैं आलोचित भएको विगत वा वर्तमानले पनि तिम्रो आलोचना गरेर आत्मसन्तुष्टि लिने प्रयास गर्छ। तिमीले उसलाई लामो समयसम्म वास्ता गरेनौ भने पनि तिमीलाई आफूप्रति आकर्षित गराउनसमेत आलोचना गर्छ। यता आन्ट्स वा इगोमानियाका रोगीले तिमीलाई आलोचनामार्फत कमजोर बनाउन चाहन्छन् तर उनलाई थाहा हुँुदैन कि तिमी झन्झन् बलियो बन्दै गएका हुन्छौ। विस्टन चर्चिल भन्छन्, आलोचना हुनु तिमी आफ्नै खुट्टामा उभिएका छौ भन्ने जानकारी हो। चर्चित निबन्धकार अस्कर वाइल्ड भन्छन्, आलोचना नै आत्मकथाको भरपर्दो रूप हो। केही थोरै व्यक्ति जसले तिमीलाई औधि माया गर्छन्, तिनले पनि आलोचनामार्फत तिमीलाई सही बाटोमा हिँडाउन, बलियो बनाउन चाहेका पनि हुन सक्छन्। जुनसुकै उद्देश्य र कारणले आलोचना गरिएको भए पनि आलोचनाले आलोचना गर्ने व्यक्तिको मनोविज्ञान बुझ्न सजिलो बनाउँछ। जब आलोचना गरिएको व्यक्ति डग्दैन तब आलोचना गर्ने व्यक्ति निराश हुन्छ अनि डिप्रेसनको वा क्रोनिक स्ट्रेसको सिकार बन्न सक्छ। आलोचना गर्ने बानी र नकारात्मक सोचलेले तत्कालका लागि सन्तुष्टि दिए पनि दीर्घकालीन असन्तुष्टि दिन्छ। आलोचना विश्वव्यापी पीडादायी अनुभव हो। तैपनि आलोचनाले आलोचित व्यक्तिलाई सतर्क गराउँछ, बलियो गराउँछ र सही बाटोमा हिँड्न होसियार गराउँछ। नकारात्मक सोचले आफ्नै लागि पनि सावधानी अपनाउन सहयोग गर्छ तर बढ्दै गयो भने भावनात्मक सन्तुलन गुम्छ, कहिल्यै खुसी हुन सक्दैन। इम्युन सिस्टम कमजोर बनाउँछ। आयु घटाउँछ अनि आफ्नै व्यक्तित्व अव्यवस्थित र भद्रगोल बनाउन सक्छ। कतै हामी धेरै आन्ट्स र इगोमानियाका रोगी बनेका त छैनौं ?"
सम्भव छ जातविहीन समाज ?,"जेठ महिनाको १० गते पश्चिम रुकुमको सोतीमा जाजरकोटका नवराज विकलगायत उनका ६ जना साथीको एकै ठाउँमा जातीय नरसंहार भयो। मल्ल थरकी एक युवतीसँग प्रेम गर्नु नवराजको कथित अपराध थियो। त्यो घटनालगत्तै नवलपरासीकी अंगिरा पासीको हत्या अथवा आत्महत्या गर्न बाध्य पारिएको र जेठ अन्तिम साता धनुषा, सबैलाका शम्भु सदा (मुसहर) लाई प्रहरी हिरासतमै हत्या गरिएका आदि क्रूर हत्याका घटना भए। यी जातका कारणले ज्यान गुमाउन पुगेकाहरूका दुःखद घटनाले मनुस्मृतिको एक स्लोक धर्माे रक्षति रक्षित को पालना गरिएको देखिन्छ। धर्मो रक्षति रक्षित अर्थात् तिमी धर्मको रक्षा गर, तिम्रो सुरक्षा धर्मले गर्छ। सुदूरपश्चिम र कर्णाली प्रदेशका केही जिल्लामा अझै पनि छाउपडी प्रथा जीवितै छ। त्यस ठाउँका केही बुज्रुक व्यक्तिसँग छाउपडी प्रथाका कारणले चेलीबेटी, आमा, दिदीबहिनी अकाल मृत्युको मुखमा पुग्ने, बलात्कृत हुनुपर्ने समस्या भयो। छाउगोठ भत्काउनुपर्यो र कुप्रथाको अन्त्य गर्नुपर्यो नि भन्दा उनीहरूको जवाफ थियो, मर्न त मर्छन् नि, तर मारिन्छन्, बलात्कृत भए भन्दैमा धर्मै त्याग्नु त भएन नि ! सोतीका मल्ल या कथित उपल्ला जातधारीको बुझाइ पनि त्यस्तै हो। दलितसँग छोरीको बिहे हुनबाट रोक्न बरु हत्या गरिदिने। जेल सजाय हुन्छ, थाहा छ, बरु जेल बस्ने तर दलितले छोरी बिहे गरे, धर्म मासिन्छ, इज्जत जान्छ। अर्थात् धर्माे रक्षति रक्षित। जेल जान, दुःखकष्ट भोग्नुपरे पनि भोग तर धर्मको नास हुन नदेऊ। देशको संविधान, जनयुद्ध, माक्र्सवाद, भौतिकवादभन्दा ठूलो र अकाट्य जातवाद याने वर्ण व्यवस्था। अब बहस गरौं वर्ण व्यवस्था या जात व्यवस्था के हो ? जातविहीन समाज निर्माण गर्न के सम्भव छ ? वर्ण कि जात व्यवस्था ? ब्राह्मण धर्मको सबैभन्दा प्राचीन ग्रन्थ ऋग्वेदमा ब्रह्माको शरीरबाट चार वर्णको उत्पत्ति भएको भनिएको छ। ती चार वर्ण हुन् ब्राह्मण, क्षत्री, वैश्य र शूद्र। त्यहाँ ब्रह्माको मुखबाट ब्राह्मण, छातीबाट क्षत्रीय, पेटबाट वैश्य र पैतालाबाट शूद्रको जन्म भयो भनी भ्रामक, असम्भव र प्राकृतिक सिद्धान्तविपरीतको काल्पनिक व्यवस्था गरिएको छ। त्यसैलाई अन्धभक्तिपूर्वक अनुसरण गरिँदै आइएको छ। जे होस्, वर्ण व्यवस्थाको आधार यही हो। त्यस्तै ब्राह्मण धर्मकै पवित्रतम् ग्रन्थ मानिने भागवत गीता सारमा भनिएको छ, वर्ण भनेको रङ नै हो। रङ पुस्तान्तरणसँगै बदलिन सक्छ। जस्तै गोरो वर्ण या रङका व्यक्तिको सन्तान, दरसन्तान कालो वर्णको र कालो वर्ण या रङका व्यक्तिको सन्तान, दरसन्तान गोरो वर्णको जन्मिन सक्छन्। तथापि रङ बदलिएजसरी वर्ण व्यवस्था बदलिन सक्दैन। वर्ण व्यवस्था जन्मका आधारमा निर्धारण हुन्छ, कर्म (काम) का आधारमा होइन। यहाँ बुझ्नुपर्ने कुरा के छ भने असल गुण, कर्म, शिक्षा आदिले शूद्र ब्राह्मण बन्न सम्भव छैन। ब्राह्मण बन्न ब्राह्मण कूलमा जन्मिएकै हुनुपर्छ। अर्थात् ब्राह्मणी व्यवस्थामा शूद्र ब्राह्मण बन्न सक्ने कुनै व्यवस्था, उपाय र सम्भावना छैन। राजनीतिक, सामाजिक, धार्मिक र आर्थिक मुद्दाहरूमा जातीय मुक्तिका कुरा उठाऔं। जातीय विभेदका समस्या समाधान नगरेसम्म समाज र राष्ट्रको उन्नति सम्भव छैन। ऋग्वेद आदि धार्मिक ग्रन्थहरूमा गरिएका वर्ण व्यवस्थाबमोजिम नै मनुस्मृति आदिमा काम, कर्तव्य र जिम्मेवारी बाँडफाँट र विभाजन गरियो। गीतामै पहिलो र दोस्रो वर्ण ब्राह्मण र क्षेत्री दुई जातीय तथा वैश्य र शूद्र वर्णचाहिँ एक जातीय हुन्छ भनिएको भए पनि वैश्य र शूद्रका झन् धेरै जाति र उपजातिमा विभाजन गरियो। जात कुनै व्यवस्था होइन, बरु वर्ण व्यवस्थाको उपव्यवस्था जातलाई मान्न सकिन्छ। कतिपयको बुझाइमा शूद्र (दलित) लाई समानता दिने या छुवाछूत व्यवहार हटाइदिएपछि जात व्यवस्थाको अन्त्य भइहाल्छ। ब्राह्मण आदि वर्ण व्यवस्था यथावत् राख्दा हुन्छ र ठीक छ भन्ने गलत मान्यता छ, त्यो भ्रामक र गलत हो। जातीय विभेद तथा छुवाछूत व्यवहार (जसलाई हाम्रो संविधान र कानुनले फौजदारी अपराध मान्छ।) को आधार हिन्दु धार्मिक राजनीति हो। वर्ण व्यवस्थाको अन्त्यविना जातीय विभेद र छुवाछूतको अन्त्य हुँदैन। समानता र अधिकार दलितका मूल मुद्दा हुन्। वर्ण व्यवस्थाको मूल आधार ब्राह्मणवाद हो। त्यसैले दलितलाई विभेदमुक्त गर्ने कुरा दलितमा निर्भर रहँदैन बरु ब्राह्मणवादको खारेजीबाट मात्रै सुरुवात हुनेछ। जातविहीन समाज सम्भव छ ? जातविहीन समाजको अवधारणा के हो ? जातविहीन समाज बनाउने कि विभेदविहीन समाज बनाउने ? प्रश्नहरूमा जस्तै अवधारणा र बुझाइमा अन्योल व्याप्त छन्। एक विश्वव्यापी मान्यता स्थापित छ मानिसको जात मानिस नै र मात्रै हो, अन्य हुँदैन। तर त्यो कुरा व्यवहारमा लागु भएको खै त ? मानिसबीचका भिन्नता प्रकृति, संस्कृति र राजनीतिको उपज मात्रै हो। त्यसो भए मानिसहरूको नश्ल, जात, रङ, धर्म, भाषा आदिका आधारमा किन विभेद गरियोगरिँदै छ ? यी सबै अन्यलाई लुट्न, दबाउन, शासन लाद्न, अन्याय गर्न र आफू उच्च देखाउन गरिएका षड्यन्त्र मात्रै हुन्। जातविहीन समाज निर्माण गर्नुको अर्थ दलित समुदायको मात्रै परिवर्तन होइन। बाहुनदेखि दलितसम्मले आफ्नो कथित जातमा गरिने गौरव त्याग्नुपर्छ। जात केही होइन भने बाहुन हुनुमा किन घमण्ड र गौरव गर्ने ? जनै भिर्ने, बाहुन कूलमा जन्म हुनुमा आफूलाई उच्च सम्झिने र जातका आधारमा विशेषाधिकार प्रयोग गर्ने अनि अरूलाई भने जात त्याग भन्ने ? स्मरण रहोस्, जातीय विभेदको कारण तल छैन, कथित माथि नै आधार हो। जातविहीन समाज निर्माणका उपाय छन्, विधि र पद्धति छन्। त्यसको पहिलो खुट्किलो जातमाथिको गौरव त्याग्नु हो। कथित कम्युनिस्टहरू जातका कुरा गर्न निषेध गर्ने गर्छन् र भन्ने गर्छन्, वर्गको कुरा गरौं, जातको होइन। जातीय समस्या हाम्रो प्रमुख समस्या हो। समस्याको निक्र्यौल गरेपछि मात्रै समाधान निकाल्न सकिन्छ। त्यसैले राजनीतिक, सामाजिक, धार्मिक र आर्थिक मुद्दाहरूमा जातीय मुक्तिका कुरा उठाऔं। जातीय विभेदका समस्या समाधान नगरेसम्म समाज र राष्ट्रको उन्नति सम्भव छैन। सभ्यता, पूर्वीय मूल्यमान्यता, विकास र स्थायी शान्तिको वाधक हो वर्ण व्यवस्था। यसको अन्त्यविना जात व्यवस्थाको अन्त्य असम्भव छ। हालसम्म पनि कथित सुधारवादी ब्राह्मण भनिनेहरू वर्ण व्यवस्था होइन, जात व्यवस्थाको अन्त्य चाहिरहेका छन्। भन्दै आएका छन् वर्ण व्यवस्था ठीक छ, त्यहाँ विभेद छैन। तथापि यो सरासर झुट हो। कसैका लागि वर्ण व्यवस्था सही लाग्ला, तर हाम्रो समुदाय त्यसैका कारण हजारौं वर्षदेखि विभेद र बहिष्करणमा पिल्सिँदै आएको सत्य लुकाउन सकिँदैन। अनि हामी कसरी भन्न सक्छौं, वर्ण व्यवस्था वैज्ञानिक छ ? यो सम्भव छैन। बरु सुधारवादीहरूले तथ्य बोल्ने र सुधार गर्ने आँट गर्नुपर्छ। दलितीकरणको अन्त्यले मात्रै वर्ण व्यवस्थाको अन्त्य हुन सक्दैन। वर्ण व्यवस्था लागु रहुञ्जेल सभ्य, समृद्ध र शान्त समाज स्थापित हुनै सक्दैन। अब हामी रोजौं, जातविहीन समाज निर्माण गर्ने या विभेदविहीन ? जातीवादी मानसिकता बोकेर या जातवादी समाज जोगाएरै विभेदविहीन समाज निर्माण गर्नु असम्भव प्रायः देखिन्छ। समाजमा जातको भ्रम यति गढेर बसेको छ कि जात स्वीकारेर विभेद अन्त्य गर्न सयौं वर्षसम्म सम्भव हँुदैन। बरु जातविहीन समाज निर्माण गर्न सके विभेदबाट मुक्ति प्राप्त गर्न सहज हुनेछ। ज्ञातव्य होस्, जातविहीन समाज निर्माणको अर्थ शूद्र (दलित) हटाउँदैमा प्राप्त हुने होइन। सबै वर्णको खारेजीविना जातविहीन मानसिकता र समाजको कल्पना गर्न सकिन्न। जातविहीन समाज बनाउन सबै जातको नष्ट गरी मानवको जात मानव एक मात्रै हो भन्ने तथ्य स्थापित गर्नुपर्छ।"
मध्यपुर कराते एकेडेमीलाई खेल सामग्री,"भक्तपुर : मध्यपुर थिमि नगरपालिकाले मध्यपुर कराते एकेडेमीलाई पाँच लाख रुपैयाँ बराबरको खेल सामग्री हस्तान्तरण गरेको छ । कराते प्रशिक्षण तथा प्रतियोगिता गर्न आवश्यक पर्ने म्याटसहित १४ थरि खेल सामग्री सहयोग गरिएको हो । एकेडेमीमा बिहीबार आयोजित एक कार्यक्रममा मध्यपुर थिमि नपाका प्रमुख मदनसुन्दर श्रेष्ठले एकेडेमीका अध्यक्ष एवं मुख्य प्रशिक्षक सजन श्रेष्ठलाई उक्त खेल सामग्री हस्तान्तरण गरेका छन् । एकेडेमीलाई म्याटसँगै किक प्याड, किक डमी, किक सिलिन्डर, ग्लोभस्, सिम गार्ड, गम सिल, कोण, स्किपिङ रोल, स्कोर बोर्ड, रनिङ रोपलगायत सहयोग गरिएको प्रमुख श्रेष्ठले जानकारी दिए । उनले मध्यपुरमा खेल र खेलाडीको विकासको लागि आवश्यक पूर्वाधार तथा खेलकुद सामग्रीको व्यवस्थापनमा निरन्तर सहयोग गर्दै आएको बताए । उनका अनुसार चालू आर्थिक वर्षमा एकेडेमीको भौतिक पूर्वाधार निर्माण लागि ८० लाख रुपैयाँ विनियोजन गरिएको छ । प्रमुख श्रेष्ठ आफै पनि करातेका खेलाडी हुन् । मध्यपुर थिमि नपामा कराते, शारीरिक सुगठन, बुद्धिचाल, तेक्वान्दोलगायत खेलकुदको मेयर कप प्रतियोगितासमेत हुँदै आएको छ । एकेडेमीमा अहिले ५० जना खेलाडी प्रशिक्षणरत रहेको अध्यक्ष श्रेष्ठले जानकारी दिए । उनले सीमित प्रशिक्षक र खेलकुद सामग्रीका साथ एकेडेमीले प्रशिक्षण सञ्चालन गर्दै आएको सुनाए । मध्यपुर थिमि नपाले खेलकुद सामग्री र भौतिक पूर्वाधार निर्माणको लागि बजेट उपलब्ध गराएसँगै एकेडेमीले प्रशिक्षण सँगसँगै प्रतियोगिता आयोजना गर्ने एकेडेमीका सचिव अभयन्द्र रञ्जितले जानकारी दिए । उनका अनुसार एकेडेमीमा हाल मुख्य प्रशिक्षक सजन श्रेष्ठ र प्रशिक्षक सनिश श्रेष्ठले प्रशिक्षण दिइरहेका छन् ।तत्कालीन ट्रलिबसको मर्मत भवन तथा परिसरमा एकेडेमी सञ्चालन हुँदै आएको छ । अहिले एकेडेमी परिसरमा ब्याडमिन्टन कोर्टसमेत निर्माण गरिएको छ । सचिव रञ्जितले अन्य खेलकुद प्रशिक्षण तथा प्रतियोगिताको लागि पनि एकेडेमी खुला रहेको जानकारी दिए ।"
