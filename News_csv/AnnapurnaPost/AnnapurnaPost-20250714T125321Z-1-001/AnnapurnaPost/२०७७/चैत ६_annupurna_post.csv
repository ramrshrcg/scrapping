शीर्षक,विवरण
मजदुर र जीपी कोइराला,"जननायक गिरिजाप्रसाद कोइरालाले भौतिक शरीर छाडेर जानुभएको ११ वर्ष भइसकेछ। भारतको बिहार राज्यको सहरसा जिल्लाको टेडी भन्ने गाउँमा १९८१ सालमा जन्मिएका कोइरालाले आफ्नो जीवनभर राजनीतिक उतार चढाव व्यहोरे र जीवनको उत्तरार्धमा लोकप्रिय राजनेता तथा जननायकको पगरी लिएर ०६६ चैत ०७ गते सबै देशवासीलाई रुवाएर बिदा भए। उनले राजनीतिक जीवनको प्रारम्भ नै मजदुर नेताका रूपमा प्रादुर्भाव गरे। उनको बिदाइमा तुलनात्मक रूपमा अभिभावक गुमाएकामा मजदुरवर्ग बढी भावविह्वल भए। उनले नै मजदुर आन्दोलनको प्रारम्भ गरे र मजदुरहरूलाई आफ्नो अधिकारका लागि संगठित हुनुपर्छ भनेर सिकाए। तत्कालीन समयमा विराटनगरको मिल्स एरिया जो नेपाल भारतको सीमामा पर्छ, त्यहाँ रहेका कारखानामा मजदुरलाई आफ्नो हक अधिकारका लागि संगठित हुन सिकाए। त्यही मजदुर आन्दोलनको जगमा नेपालको प्रजातान्त्रिक आन्दोलन सुरु भएको कहीँ छिपेको छैन। २००३ सालमा विराटनगरको मिल्स एरियामा मजदुरहरू आन्दोलित हुँदै गर्दा २००३ साल फागुन २१ गते नेपाल मिल्स मजदुर संघको संस्थापक अध्यक्ष रही मजदुरलाई संगठित गरे र मजदुर हितका निम्ति मजदुर आन्दोलन अगाडि बढाए, फलस्वरूप ००७ सालमा नेपालीले प्रजातन्त्र देख्न पाए। ३० वर्षे लामो पञ्चायती शासन व्यवस्थाको बिदाइ र मुलुकमा प्रजातन्त्र पुनःस्थापना भएपश्चात् ०४७ साल असार २१ गते सो मिल्स मजदुर संघको रूपान्तरित रूपमा नेपाल ट्रेड युनियन कांग्रेस लक्ष्मण बस्नेतको अध्यक्षतामा पुनःस्थापित भयो र देशभर मजदुर हकहितका लागि आजपर्यन्त ट्रेड युनियन कांग्रेस क्रियाशील छ। उनले ०१५ सालमा मजदुरको तत्कालीन अन्तर्राष्ट्रिय संगठन आईसीएफटीयू अर्थात् आजको आईटीयूसीसँग सम्बन्ध जोड्दै मजदुरको अन्तर्राष्ट्रिय मञ्चमा नेपाली मजदुरको प्रतिनिधित्वसमेत गरे र नेपाली मजदुरलाई विश्वव्यापी रूपमा चिनाए। आफू त्यस आईसीएफटीयूको सम्मेलनमा सहभागी हुँदाका कुरा उनी जीवित रहँदा हामीलाई पनि सुनाउने गर्थे। नेपाल मिल्स मजदुर संघका तर्फबाट मिल्स एरियामा रहेको कारखानाका व्यवस्थापकसँग सामूहिक सौदाबाजी गरेका र व्यवस्थापकबाट मजदुरलाई गरिएको तल्लो स्तरको व्यवहारसमेत हामी सबैलाई उनले सुनाउने गर्थे। त्यस समयको मजदुर आन्दोलनको जगमा टेकेर राणाशासन फालिएर ००७ सालमा प्रजातन्त्र आएको कुरा हामी अहिलेसम्म इतिहासका पानामा पढ्ने गर्छौँ। ०४७ सालमा नेपालमा दोस्रो पटक प्रजातन्त्र आएपछि आमनिर्वाचनबाट ०४८ सालमा जनताको प्रधानमन्त्री भएपश्चात् आफूले सुरु गरेको मजदुर आन्दोलनलाई उनले संस्थागत रूपमा स्थापित गराए। सो समयको प्रधानमन्त्रीत्वकालमा उनले ट्रेड युनियन ऐन ०४९ र नियमावली त्यस्तै गरेर श्रम ऐन ०४८ र नियमावली ०४९ ल्याइदिएर नेपालको मजदुर आन्दोलनलाई संस्थागत गराए। त्यो ट्रेड युनियन ऐनको फलस्वरूप आज देशभर मजदुर विभिन्न ट्रेड युनियनका नाममा संगठित भएका छन् र श्रम ऐन र नियमावलीमार्फत व्यवस्थापकसँग सामूहिक सौदाबाजी गर्ने भएका छन्। उनकै प्रधानमन्त्रीकालमा चिया बगानमा काम गर्ने श्रमिकका लागि चिया बगान कामदार नियमावली ०५० ल्याए। ०६२६३ को जनआन्दोलनपश्चात् ०६३ चैत १८ गते मुलुकको बागडोर सम्हालेका उनले त्यसै सालबाट मजदुर दिवसका दिन नेपालमा सार्वजनिक बिदा दिने प्रचलन प्रारम्भ गरे। उनले संस्थागत रूपमा मुलुकमा मजदुरलाई संगठित हुने अवसर प्रदान गरेपछि मजदुर तथा श्रमिक जोडिएका धेरै ऐन कानुन निर्माण भए। जस्तै ः ०५१ सालमा अन्तर्राष्ट्रिय श्रमिक नारी दिवसमा सार्वजनिक बिदा, आधिकारिक ट्रेड युनियन निर्वाचन निर्देशिका ०५२ पारित भयो, श्रम अदालत ०५३ सालमा स्थापित भयो भने त्यस्तै गरेर ०५३ साल कात्तिक २६ गते संगठन गर्ने स्वतन्त्रता र सामूहिक सौदाबाजीअन्तर्गत आईएलओको महासन्धि ९८ समेत संसद्बाट पास भयो। मूलतः नेपालको राजनीतिक परिदृश्यमा अहिलेसम्म नेपालले जुन उचाइको राजनेता प्राप्त गरेको थियो त्यो मजदुर पृष्ठभूमिको उनै थिए। हिजो मजदुर आन्दोलनमा जोडिएको हुनाले उनले मजदुरको समस्या गहिराइबाट बुझेका थिए। ०६२६३ को जनआन्दोलनका क्रममा ०६२ चैतको तेस्रो सातामा काठमाडौंमा मजदुरलाई बोलाएर आन्दोलन सफल बनाउन जुन ढाडस दिएका थिए र उनीप्रतिको विश्वासको कारण मजदुर श्रमिकहरू आफ्नो करियर तथा ज्यानको परवाह नगरी आन्दोलनमा होमिएका थिए। मजदुरका अन्तर्राष्ट्रिय मजदुर संगठनका नेता नेपाल आउँदा उनीहरूसँगको भेट र कार्यक्रम उनले आफू प्रधानमन्त्री रहँदा प्राथमिकतामा राख्ने गरेको अहिले पनि नेपाली मजदुर आन्दोलनका नेता सम्झन्छन्। उनी प्रधानमन्त्री रहँदा वा नरहँदा पनि मजदुरले आफूलाई संरक्षित महसुस गर्थे जुन अभाव आज नेपाली मजदुर आन्दोलनमा खड्किएको छ। ट्रेड युनियन कांग्रेस तथा त्यससँग आबद्ध संस्थाका समस्यालाई ध्यानपूर्वक सुन्ने र समस्या समाधानमा लागिपर्थे, निःसन्देह पनि आज नेपालको मजदुर आन्दोलनले त्यो अभाव व्यहोर्नुपरेको छ। उनले स्थापना गरेको मजदुर संगठन नेपाल ट्रेड युनियन कांग्रेसमा आज चार लाखभन्दा बढी क्रियाशील सदस्य संगठित छन् भने देशभर भौतिक सम्पत्ति जोडिएको छ। मजदुरले उनी आफू प्रधानमन्त्री रहँदा ल्याइदिएको ऐन, कानुनबमोजिम तल्लो तहमा समेत आफ्ना अधिकारका लागि व्यवस्थापनसँग संवाद, छलफल गरेर समस्या समाधान गर्न सफल भएका छन्। त्यो सबै उनकै देन हो। अहिले पनि मजदुरको अन्तर्राष्ट्रिय मञ्चको बैठकमा पुराना ट्रेड युनियन नेताले उनको कुरा गर्ने गरेको हामी देख्छौँ। सहमति, सहकार्य र एकताको मूलमन्त्रमा सबैलाई समेटेर जसरी उनले पछिल्लो जनआन्दोलन सफल बनाए, त्यसैको गोरेटोमा केही समय राजनीतिक दल र सबै अगाडि बढे मात्र उनीप्रति सच्चा श्रद्धाञ्जली हुनेछ। जीवनको अन्तिम समयमा समेत मुलुक तथा प्रजातन्त्रका खातिर कसैले नपत्याएको संसद् पुनःस्थापनाको मुद्दालाई लिएर उनले मुलुक जनतालाई लोकतान्त्रिक गणतन्त्र दिएर गए। उनैको सफल नेतृत्वका कारण सफल भएको ०६२६३ को जनआन्दोलनपश्चात् मुलुकले गणतान्त्रिक लोकतन्त्र प्राप्त गरेको कहीँ छिपेको छैन। जीवनको अन्तिम समयमा उनी मात्र कांग्रेसका नेता भएनन् सबै दलका पत्यारिला र भरपर्दा नेता भए र मुलुकलाई नयाँ राजनीतिक पद्धतिमा सुरक्षितसाथ अवतरण गराए। आफू प्रधानमन्त्री रहँदै गर्दा र आफ्नो दलले चुनावमा पराजित व्यहोर्ने थाहा हुँदाहुँदै पनि मुलुकमा नयाँ राजनीतिक पद्धति स्थापित गर्न प्रथम संविधानसभाको चुनाव गराए। १२ वर्षे जनयुद्धबाट आएका प्रचण्डले समेत मैले प्रथम संविधानसभा चुनावपश्चात् गिरिजाप्रसाद कोइरालालाई राष्ट्रपति बनाउन नचाहनु मेरो राजनीतिक भूल थियो भनेर अहिले सार्वजनिक रूपमा जो भन्न थालेका छन्, त्यस कुराले पनि उनको राजनीतिक महत्व दर्शाउँछ। उनले प्रजातन्त्रका खातिर न राजा न त कसैसँग जीवनभर सम्झौता गरे, जीवनभर मुलुक र जनतालाई बोल्ने स्वतन्त्रता र संगठित हुने अवसर प्रदान गर भनेर लडिरहे। अरूले सम्झे पनि नसम्झे पनि मजदुरले उनलाई वर्षको एक पटक सम्झनै पर्छ। ०६६ चैत ७ गते उनले देहत्याग गरेको सन्दर्भमा उनले स्थापित गरेको संस्था नेपाल ट्रेड युनियन कांग्रेसले त वार्षिक क्यालेन्डरमुताविक देशभर विविध कार्यक्रम गरेर स्मृति सभा मनाउने गरेकोे छ भने उनको सम्झनामा उनकी छोरी तथा कांग्रेस नेत्री सुजाता कोइरालाले समेत जीपी कोइराला फाउन्डेसनको नाममा देशभर स्मृति सभा गरेर उनलाई जीवन्त राख्ने प्रयत्न गरेकी छन्। अहिले दलबीचको वैमनश्यता, राजनीतिक नेताबीचको कटुता र देशको राजनीतिक तरलतालाई हेर्दै गर्दा उनको सहमति, सहकार्य र एकताको मूलमन्त्रमा सबैलाई समेटेर जसरी उनले पछिल्लो जनआन्दोलन सफल बनाए, त्यसैको गोरेटोमा केही समय नेपालको राजनीतिक दल र सबै अगाडि बढे मात्र उनीप्रति सच्चा श्रद्धाञ्जली हुनेछ। राई ट्रेड युनियन कांग्रेसका उपाध्यक्ष तथा इन्टरनेसनल ट्रान्सपोर्ट वर्कर्स फेडेरेसन, बेलायतका कार्यकारी सदस्य हुन्)"
आरक्षण जातीय होइन वर्गीय !,"देशको संवैधानिक अधिकार पनि सबै जातिलाई समान छ भने यो आरक्षण व्यवस्था राज्यको स्थायी नीति कसरी हुन सक्छ ? विभिन्न कारणले समाजमा पछाडि परेर राज्यको मूलधार बाहिर रहेका र राज्यले संरक्षण गर्नुपर्ने वर्ग तथा राज्यको सुविधा उपभोग गर्न नपाएका साथै राज्यमा पहुँच पुग्न नसकेकाका समूहलाई सबै क्षेत्रमा संरक्षण दिई मूलधारमा ल्याउन राज्यबाट उपलब्ध गराइने सहयोग नै आरक्षण हो। सैद्धान्तिक दृष्टिमा आरक्षण सकारात्मक विभेद हो। यो आरक्षण व्यवस्थाका प्रवर्तक भनेर आचार्य मनुलाई मानिन्छ। नेपालमा २०६४ साउन २३ गते ऐन संशोधन गरी जनजाति, महिला, दलित, मधेसी र पिछडिएका क्षेत्रलाई आरक्षण व्यवस्था गरिएको थियो। आरक्षण कुनै समयमा विकासको मूलधार बाहिर रहेका वर्गलाई छोटो बाटोको प्रयोग गर्दै अगाडि बढाउन धेरै हदसम्म उपयुक्त नै हो; तर लामो समयसम्म यो रहिरहेमा राज्यमा फेरि पनि नयाँ स्वरूपको विभेद जन्मिन्छ तथा अर्को द्वन्द्व पैदा हुन्छ। यसले समाजमा विवाद सिर्जना गरी विभाजित गर्न सक्छ। यसरी समय सीमा नतोकी बाहुबलका आधारमा विभिन्न जातीय समुदायलाई आरक्षण दिने नीति राज्यले कायम राखिरहने हो भने देशबाट प्रतिभा पलायन हुने, दक्ष जनशक्तिमाथि अयोग्यहरूको राज स्थापना हुने, आरक्षित समूहले आफूलाई कमजोर ठान्ने, सरकारी जागिरमा दुईखाले वर्ग सृजना हुने र अदृश्य रूपमा द्वन्द्व भइरहने, काममा नकारात्मक असर पर्ने, आरक्षण प्राप्त गर्ने समूहमा प्रतिस्पर्धात्मक क्षमता कमजोर हुने तर क्षमतावान्लाई यसले निराश बनाउने, आरक्षणतर्फका धेरै विज्ञापनमा न्यून संख्यामा उत्तीर्ण हुने, पदपूर्तिमा कठिनाइ उत्पन्न गर्ने, खर्चमा वृद्धि हुने, टाठाबाठाले मात्र आरक्षणको फाइदा उठाउने आदि समस्या हुन सक्छन्। जातले क्षमताको मापन गर्दैन; यो केवल पहिचान हो। समाजमा जातको मापदण्ड र वैज्ञानिक आधार के छ त ? हिजोका बाहुन आज क्षेत्रीवादी भएका छन्। जातीय पहिचान गतिशील छ। बाहुन, क्षेत्रीका सन्तान विवाहका कारण जनजातिमा परिवर्तन भएका छन्। त्यसकारण आजको शिक्षित समाज बाहुन, क्षेत्री, दलित, जनजाति भन्ने सोचमै छैन भने राज्यबाटै यो जबर्जस्ती विभेद केका लागि हो ? यहाँ जात नक्कलीजस्तो भएको छ। यो स्थायी प्रकृतिको छैन। समाजको सोच परिवर्तन हुँदै गएको छ। देशको संवैधानिक अधिकार पनि सबै जातिलाई समान छ भने यो आरक्षण व्यवस्था राज्यको स्थायी नीति कसरी हुन सक्छ ? क्याम्पसको एउटै सिटमा बसेर एउटै शिक्षकले दुवैलाई उही पाठ पढाएको साथै दुवैले एउटै प्रश्नपत्रमा आआफ्नो क्षमताअनुसारको अंक प्राप्त गरेर परीक्षा उत्तीर्ण गरेका दुई भिन्न जातका विद्यार्थीलाई रोजगार प्राप्त गर्ने विन्दुमा विभेद किन ? तसर्थ सम्भव भएसम्म देशमा जातीय आरक्षण राख्नै हुँदैन। होइन जातकै आधारमा आरक्षण नराखिनहुने हो भने जनगणनालाई आधार मानेर जुन जातिजति प्रतिशत छन्; त्यो जातिलाई त्यति नै प्रतिशतको आरक्षणको व्यवस्था गर्नुपर्छ। आरक्षणमा ४५ प्रतिशतलाई सिट छुट्ट्याइएको छ र बाँकी ५५ प्रतिशत खुलामा छोडिएको छ। के यो ५५ प्रतिशत आरक्षण बाहिर रहेकाहरूका लागि सुनिश्चितता हो ? पूर्वराष्ट्रपति रामवरण यादव, उपराष्ट्रपति नन्दकिशोर पुन, गृहमन्त्री रामबहादुर थापा, भौतिक पूर्वाधारमन्त्री वसन्त नेम्बाङ, धनाढ्य व्यापारी विनोद चौधरीलगायतका छोराछोरीले आरक्षण पाउँछन् तर तिनीहरूका घरमा काम गर्न बसेको बाहुन, क्षेत्रीका टुहुरा छोरा, छोरीले, सडक पेटीमा मकै पोलेर बस्ने बाहुनी विधवा वा कर्णालीमा आधा पेट खाएर जीवन धान्ने क्षेत्रीले आरक्षण पाउँदैनन्। यसरी देशका राष्ट्रपति, उपराष्ट्रपति, सभामुख, उपसभामुख र मन्त्री भइसकेका समुदायलाई अझै आरक्षण दिइरहनु भनेको त्यो समुदायलाई नै अवमूल्यन गरेको भएन र ? यति मात्रै नभएर एउटै परिवारमा सबै व्यक्तिले पटकपटक आरक्षण पाइरहन्छन् भने अर्काथरी जो सक्षम छन्; उनीहरूलाई निश्चित खुला पदमा लड्नुपर्ने बाध्यता छ। नेपालको सन्दर्भमा निश्चित अवधिका लागि महिला, दलित, माझी, कोचे, मेचे, चेपाङ, राउटे, कुसुन्डाजस्ता जाति आरक्षणका निम्ति उपयुक्त मानिन्छन् भने अपांगता भएकालाई भने यो सुविधा लामै समयसम्म पनि दिन सकिन्छ। समाजमा आरक्षणको आधार गरिबीलाई बनाउनुपर्छ, एक व्यक्तिलाई आरक्षणको सुविधा एकपटक मात्र उपलब्ध गराउनुपर्छ। कालीकोटमा जन्मिएर काठमाडौंमा पढेकासँग कालीकोटको नागरिकता हुन्छ। अनि वास्तविक कालीकोटवासीले त्यस्ता कागजी कालीकोटेसँग प्रतिस्पर्धा गरिरहेका हुन्छन्। काठमाडांैमा आरक्षण कोटामा जागिर खाने तिनै हुन्छन्। जागिरचाहिँ दुर्गमको कोटामा नियुक्तिचाहिँ काठमाडौंमा कसरी मिल्छ ? जागिर खान पनि दुर्गममा नै जानुपर्ने हैन र ? राजधानीका रैथानेहरू जनजातिको कोटामा दाबी गर्दै कर्णालीका जनजातिसँग प्रतिस्पर्धा गर्छन्। नर्सरीदेखि उच्च शिक्षासम्म सुविधायुक्त शिक्षालयमा अध्ययन गरेका राजधानीवासीलाई आरक्षण दिनु कतिको जायज हुन्छ ? बिरामीले उपचार गर्ने बेलामा आफ्नो जातको डाक्टर र मुद्दामामिला पर्दा आफ्नो जातको वकिल खोजेको देखिँदैन भने जागिर खाने बेलामा चाहिँ किन जातीय आरक्षणको जरुरी पर्यो ? भत्ता र अन्य सुविधा लिने बेलामा सबै दलित हुन्छन् तर भत्ता थापेर बाहिर निस्कनासाथ कोही कोइराला, कोही घिमिरे र कोही थापा हुन्छन्। आफ्नो स्वार्थअनुसार जातीय पहिचान देखाउने र लुकाउनेलाई कहिलेसम्म दिने हो आरक्षण ? लोकतन्त्रमा विद्यार्थीले उच्चकोटीको शिक्षकबाट शिक्षा पाउन खोज्नु, रोगीले सक्षम डाक्टरबाट सेवा खोज्नु, योग्य न्यायाधीशबाट न्याय पाउन खोज्नु, राज्य सत्तामा क्षमतावान् मान्छेबाट कुशल ढंगले राज्य सञ्चालन गरोस् भन्नु जनताको नैसर्गिक अधिकार पनि हो। किनकि यसमा गुणस्तरीयताको पनि कुरा छ। एउटा ५० प्रतिशत अंक ल्याएको आरक्षणका नाममा जागिर पाउँछ तर ९० प्रतिशत ल्याउने बाहिर रहन्छ भने यो कस्तो न्याय हो ? गधाभन्दा घोडा अगाडि दौडियो भनेर घोडाको खुट्टामा सिक्री बाँध्नु कत्तिको न्यायसंगत हुन्छ ? राज्य सञ्चालन गर्न बुद्धि, विवेक, ज्ञान, क्षमता र दूरदृष्टिको आवश्यकता पर्छ। आरक्षणमा परेकाहरूमा यो क्षमता हुन्छ भन्नेमा विकसित मुलुकका जनता र नेतृत्व कसैले पनि विश्वास गरेको देखिँदैन र सोहीअनुरूपको उनीहरू अभ्यास पनि गरिरहेका छन्। हाम्रोजस्तो जातीय तथा क्षेत्रीय विविधता भएका मुलुकमा तिनै देशले जबर्जस्ती विभिन्न बहानामा निरपेक्ष रूपमा आरक्षण नीतिलाई प्रोत्साहित गराइरहेका छन्। अमेरिकाकै उदाहरण हेर्ने हो भने अंग्रेजी नजान्ने मानिस धेरै प्रकारका अवसरबाट वञ्चित भइरहेका हुन्छन्; तर तिनीहरू नै हामीलाई सबै भाषाभाषीलाई राज्यले समान अवसर दिनुपर्छ भनी सिकाइरहेका हुन्छन्। यस्ता मुलुकले हाम्राजस्ता गरिब मुलुकमा जन्मिएका उच्चकोटीको दिमाग भएका मानिसलाई आरक्षणको नाममा यहाँ निराश र बेराजगार बनाएर आफ्नो मुलुकमा तान्ने आफ्नो हैसियत जोगाउँदै आफूलाई अझ शाक्तिशाली र उन्नत बनाउने योजनामा ती मुलुक लागिरहेका छन्; साथै हामीले यसलाई मलजल गरिरहेका छांै। नेपालमा अमेरिका, अस्ट्रेलिया, क्यानडा, बेलायत जाने प्रक्रिया धेरै अघिदेखि सुरु भएको भए पनि आरक्षणको नीति अवलम्बन गरिसकेपछि त्यो क्रमलाई व्यवस्थित ढंगबाट अगाडि बढ्न सहयोग पुगेको छ। राज्यले विवेकपूर्ण ढंगले समतामूलक कानुन बनाई सोअनुसार आफ्ना नागरिकलाई शिक्षा, स्वास्थ्य, सम्पत्ति, अवसर, सुरक्षा, न्याय आदिमा समान व्यवहार गर्नुपर्छ। राज्यमा सीमान्तकृत समुदायको उत्थानका लागि राज्यले विशेष संरक्षण दिनुपर्नेमा यहाँ त उच्च वर्गका सम्पन्न व्यक्ति वा राज्यका उच्च पदमा आसीनका सन्तानले यो आरक्षण उपभोग गर्न पाउने तर समाजका सीमान्तकृत र न्यून आय भएका व्यक्ति विकट क्षेत्रमा बस्ने नेपालीले त्यो अवसर पाउनेको भन्दा बढी क्षमता देखाए पनि पाउन नसक्ने व्यवस्थाले समानता र न्यायको विश्वव्यापी मूल मर्ममाथि नै प्रहार गरेको छ। राज्यको उच्च ओहोदामा पुगिसकेका र निश्चित आयस्तरभन्दा माथि आर्जन गर्नेलाई आरक्षणका नाममा बारम्बार र पुस्तौंसम्म अवसर दिइरहने अनि तिनीहरूभन्दा आयस्तरमा कमजोर र क्षमतामा अब्बल खालका मानिस र समुदायलाई अवसरबाट वञ्चित गरिरहने हो भने योग्यता, क्षमता र उच्चस्तरको प्रतिभा भएका व्यक्तिहरूको अन्तिम विकल्प भनेको नै विदेशतिर पलायन हुनु नै हो। समाजमा आरक्षणको आधार गरिबीलाई बनाउनुपर्छ, एक व्यक्तिलाई आरक्षणको सुविधा एकपटक मात्र उपलब्ध गराउनुपर्छ। दुर्गम कोटा र सामान्य चोटपटक लागेका मानिसले पनि आफू अपांगको परिचयपत्र बनाएर दुर्गम र अपांगताको कोटाको दुरूपयोग गरिहेकाले यसलाई रोक्नुपर्छ। आरक्षणले योग्यता प्रणालीमा असर पुर्याउनु हुँदैन। आरक्षणलाई लामो समयसम्म रहिरहन दिनु हुँदैन। आर्थिक, सामाजिक, शैक्षिक रूपमा अब्बल भएको वर्गलाई आरक्षणबाट हटाउनुपर्छ। त्यसकारण आरक्षणको विद्यमान प्रणालीलाई वर्गीय आधारमा बदलेर समयसीमा निर्धारण गर्न आवश्यक छ। डा दंगाल त्रिविमा प्राध्यापक छन्।"
कहाँ छैन महिला हिंसा ?,"केही समयअगाडि गायिका तथा सांसद कोमल वलीलाई आरोप लाग्यो तिघ्रा देखाएर राजनीतिमा प्रवेश गरेको। संविधानसभा हलभित्र यस्तो हिंसा भएको केही समयपछाडि दैलेखकी एक महिला सुकी बडुवालले छोराछारीसहित नदीमा हेलिएर आफूलगायत ससाना आफ्ना छोराछोरीको पनि इहलीला समाप्त गरिदिइन्। यी दुइटा घटना बिल्कुलै फरक परिवेशका हुन्। आपू हिंसामा परेको केही दिनपछाडि कोमल वलीले जिल्ला अदालतमा गएर पीडकविरुद्ध उजुरी दिइन् भने ती कर्णालीकी महिलाले हिंसा खप्न नसकेर लालाबालासहित कर्णालीमा हेलिनुपर्यो। चरम हिंसा सहन नसकेकै कारण कोही पासो लाग्छन् त कोही विष पिउँछन् भने कसैले सन्तान नै सखाप पारिरहँदासम्म यस्ता घटना भएको केही समयसम्म मिडिया र सरोकारवाला तातिन्छन्। युटुबरहरूले भ्युज बटुल्छन् अनि फेरि सेलाउँछन् र केही समयमै फेरि त्यस्ता मुटु कमाउने घटना सुन्नमा र पढ्नमा आउँछन्। तर जरोसम्म किन पुग्दैनन् सरोकारवाला ? दैलेखकी सुकी बडुवालले किन आफ्ना सन्तान सखाप पारिन् ? एउटी आमाका लागि सन्तान सखाप पार्न के त्यति सजिलो होला ? सुकी गइन्, आफ्ना सन्तानसहित। तर सुकीजस्ता हिंसामा परेका अरू सुकी कति होलान् ? खै त जान्ने प्रयास ? बस्, घटना हुन्छ दुईचार दिन न्युज पढ्यो, सुन्यो, आँसु बगायो च्वच्व गर्यो पाँचौं दिन भुल्यो। यही हो त स्थानीय निकायको कर्तव्य ? यस्ता घटना रोक्न स्थानीय निकायले कतिको चासो दिन्छ र चेतनामूलक कार्यक्रम देखाउने गरेको छ त ? प्रश्न धेरै छन् तर उत्तर एकदमै कम। के सहर के गाउँ ? के विकसित ठाउँ के अविकसित ठाउँ महिला हिंसा जहींतहीं नै छ भन्ने माथिका दुई उदाहरणबाटै स्पष्ट हुन्छ। गाउँमा स्कुलबाट फर्किंदै गरेकी छोरी खोलाखोल्सीतिर यौन हिंसामा पर्छे भने भ्यान चढेर बोर्डिङ स्कुल गएकी छोरी भ्यानभित्रै यौन हिंसामा पर्छे। उसलाई कसैले कुहिना ठोकाउँछ त कसैले चिरिक्क चिमोट्छ। कहाँ छ त सुरक्षित स्थान छोरीको लागि ? दूरदराजका महिलाले हिंसा सहन नसकेर सन्तानसहित इहलीला समाप्तै गर्नुपर्ने हो यसको जवाफ कता गएर खोज्ने होला ? संविधानसभा सदस्य त यसरी हिंसामा पर्न सक्छन् भने गाउँठाउँका धेरै देखसुन नभएका महिलामा कत्तिको पीडा होला ? हामी सहजै अनुमान लगाउन सक्छौं। धरै कानुन नबुझेका डरैडरमा जिउन बाध्य महिलाको अन्तिम विकल्प के हुन्छ त ? मर्नु या मार्नु ? यसका लागि सरोकारवालाले केके गर्दैछन् त ? मार्नु मात्र नभएर मर्नु पनि अपराध नै हो भनेर चेतना फिँजाएका छन् कि छैनन् होला ? केके कार्यक्रम लगेर निरिह महिलालाई सान्त्वना र हिम्मत दिँदैछन् त ? कानुन नै थाहा नपाएर आत्महत्या गर्न विवश महिलालाई तिमीले हिंसा सहनुपर्दैन। योयो प्रकारले हिंसा हुँदा सुनिदिने ठाउँ पनि छ है। हिंसा सहनु पाप हो भनेर कसले बुझाउने ? महिलाका नाममा खुलेका एनजीओ तारे होटलमै कार्यक्रम गर्न व्यस्त छन् कि गाउँगाउँ पनि पुगेका छन् ? यसको लेखाजोखा कसले राख्ने ? सहरबजारमा हुने महिलाका पीडा छुट्टै छ फेरि। कानुन सबै थाहा पाएर पनि समाजको डरको खातिर हिंसा सहेर हाँस्न विवश छन् नारी। हिम्मतै गरेर डिभोर्स गर्दा पनि आम्दानीको पर्याप्त स्रोत नहुनु, छोराछोरीलाई राम्रो स्कुलमा हालेर पढाउन नसकौंला भन्ने पिर, छोराछोरीका सामान्य रहर पूरा गर्न नसकौंला भन्ने पिर। एकल भएर बस्ता अनेक लान्छना लाग्ला भन्ने पिर। बाउआमाले जिन्दगीभर पिर गर्नुहोला भन्ने पिर। यो हो हाम्रो समाज अरूका लागि हिंसा सहेर बाँचिदिनुपर्ने र हाँसिदिनुपर्ने समाजमा छौं हामी। सबै महिला सक्षम नै हुन्छन् भन्ने छैन। के जो महिला सक्षम छैन उसले सन्तानकै लागि कति समय हिंसा सहेर बाँच्ने त ? एउटी नारी स्वतन्त्र भएर हिंसारहित जीवन जिउन चाहन्छे भने उसका लागि ऊ आपूउपयुक्त केही रोजगार पाउने कि नपाउने ? आफ्ना सन्तान महिलाले आफैं आफ्नै कमाइले पाल्न सक्ने वातावरण पाउने कि नपाउने ? कि आफ्ना सन्तानले सही शिक्षा पाउने लोभमा आमाहरूले हिंसा सहेरै बस्नुपर्ने हो ? अनि दूरदराजका महिलाले हिंसा सहन नसकेर सन्तानसहित इहलीला समाप्तै गर्नुपर्ने हो यसको जवाफ कता गएर खोज्ने होला ?"
बर्न आउट : समस्या र समाधान,"अत्यधिक कार्यबोझ, मानसिक तनाव र अफिसको वातावरण राम्रो नभए बर्न आउट हुन सक्दो रहेछ बर्न आउटको ठ्याक्कै नेपाली शब्द पाउन गाह्रो छ। यद्यपि, व्यक्तिको क्रियाशीलता, शक्ति, जोस जाँगर र आफूले गर्दै आएका काममा गुणात्मकता घट्दै जान्छ वा काम गर्न मन लाग्न छाड्छ भने त्यो बर्न आउट हो। बर्न आउटका तीन मुख्य लक्षण हुन्छन् (१) थकावट, (२) तिक्तता र (३) काम गर्ने क्षमतामा ह्रास। आफ्नो व्यवसाय होस् वा अफिसको काम मानसिक तनावको अनुभव प्राय: सबैले गरेका हुन्छन्। शारीरिक परिश्रम धेरै गर्दा धेरै थकाइ लागेजस्तै दिनभरि बसेर टेबल वर्क गर्दा पनि त्यस्तै थकाइ लाग्छ। अझ अफिस, कार्यालय वा व्यवसायमा धेरै तनाव छ भने त्यसले अझ बढी थकाउँछ। बर्न आउट आफ्नो कामको तनावकै कारण हुन्छ। काममा तनाव हुने मुख्य कारणमा कामको बोझ बढी, बिहानदेखि बेलुकासम्म लगातार गर्नुपर्ने काम, पहिले यो काम सक्नुपर्यो, त्यसपछि यो सक्नुपर्यो भन्ने लगातारको प्रेसर र समयसीमाभित्र सक्नैपर्ने काम। त्यस्तै मरीमरी अफिसको काम गर्दा पनि र सकभर आफूले राम्रो काम गर्ने प्रयास गर्दासमेत कहिल्यै पनि राम्रो काम गर्यौ नभन्ने, प्रोत्साहन नदिने र हीनताबोध गराउने। समयसीमाभित्र काम सकिँदैन, त्यसरी काम सक्नका लागि बिदाका दिनमा काम गर्नुपरे पनि यो काम सक्नैपर्छ भनेर अर्डर गर्ने र काम सक्न बाध्य पार्ने। जुनसुकै बेला पनि नोकरीबाट हटाउने हो कि ? भन्ने डर तथा असुरक्षाको अनुभव र यसकै कारण आफ्नो भविष्यको सुरक्षा विल्कुलै छैन भन्ने सोचाइ। आफ्नो सुपरभाइजर वा प्रमुखवाट द्विविधापूर्ण कुरा गर्ने, यसरी गर्नु र यस्तो नगर्नु भन्ने खालको प्रस्ट निर्देशन नदिने आफ्ना कठिनाइ र काम गर्दा आइरहेका समस्या सुपरभाइजर वा प्रमुखले कहिल्यै नसोध्ने र केही कुरा बताउन खोज्यो भने पनि सुन्न नचाहने, काम गर्दा आवश्यक पर्ने सरसामान जस्तै कम्प्युटर, प्रिन्टर, टेलिफोन, पंखा, पिउने पानी आदिको व्यवस्था राम्रो नहुने आफ्नो कामसँग सम्बन्धित केही विषयगत कठिनाइ र द्वन्द्व जसले आफूलाई नकारात्मक असर पारिरहेका हुन्छन्। परिभाषा लगातारको मानसिक तनाव र फ्रस्टेसनले शारीरिक, मानसिक र भावनात्मक रूपले थकित अवस्थालाई जनाउँछ। बर्न आउट एकैचोटी नभएर विभिन्न स्टेजमा बढ्दै जाने अवस्था हो। यस हिसाबले बर्न आउटलाई तीनवटा स्टेजमा बाँड्न सकिन्छ। पहिलो : आफ्नो कामबाट निराशा लाग्छ, फ्रस्टेसन हुन्छ, काम गर्ने इच्छा हुँदैन, पहिलेजस्तो काम गर्न सकिँदैन, ससाना कुरामा रिस उठ्न थाल्छ। टाउको दुख्ने, पेट दुख्ने, निद्रा राम्रो नलाग्ने जस्ता लक्षण देखिन थाल्छन्। दोस्रो : पहिलो स्टेजका सबै लक्षण अझ बढ्छन् र साथसाथै काम गर्ने चाहना मर्दै जान्छ। कार्यालयमा कार्यरत अन्य कर्मचारीसँगको घुलमिल घट्दै जान्छ, आफन्तसँग टाढै बस्न मन लाग्ने र रक्सी, चुरोट, कफी आदिको प्रयोग गर्ने बानी छ भने अझ बढ्दै जान्छ। कुनै निर्णय लिन मन लाग्दैन। तेस्रो : शारीरिक र मानसिक रोगका जस्ता लक्षण देखिन्छन्। पेट दुख्ने, टाउको दुख्ने, अत्यधिक थकाइ लाग्ने हुन्छ। साँच्चै विभिन्न रोग जस्तै उच्च रक्तचाप, चिन्ता रोग, डिप्रेसन आदि सुरु हुन सक्छन्। पति वा पत्नीसँगको सम्बन्धसमेत बिग्रन थाल्छ। आफ्नो नोकरी छाड्न मन लाग्छ। किनकि सबै समस्याको जड नै त्यही नोकरी हो जस्तो लाग्छ। रोकथामका तरिका आफ्नो सीप, शिक्षा, काम गर्ने क्षमता, अफिसको वातावरण र कामको प्रकृतिमा तालमेल मिलेन भने बर्न आउटको समस्या देखिन्छ। आफूलाई मन नपर्ने काम जबर्जस्ती गर्नुपरे तनाव बढी हुन्छ भने मन पर्ने काम गर्न पाउँदा रमाएर गर्न सकिन्छ। जोस र जाँगरले गर्न मन लाग्छ। काम कति गर्ने र परिवारसँग समय कति बिताउने भन्नेमा तालमेल मिलेन भने पनि बर्न आउट हुने रिस्क हुन्छ। त्यसैले काम र जीवनमा सन्तुलन हुनु पनि महत्वपूर्ण मानिन्छ। दु:खी जीवनका लागि सम्बन्ध राम्रो हुनैपर्छ। बेलाबेलामा आफूलाई रिचार्ज गर्नुपर्छ। छुट्टी लिएर वा केही समय फुर्सद लिएर आफूलाई रिचार्ज गर्न सकिन्छ। अफिसमै काम गर्दा पनि रिल्याक्स गर्ने, सास फेर्ने तरिका प्रत्येक दुई घन्टामा प्राक्टिस गर्न सकिन्छ। प्रकृतिमा खुला ठाउँमा उभिएर ८१० पटक आनन्दसँग लामो सास लिने र विस्तारै सास छाड्ने गर्दा पनि फ्रेस भइन्छ। बर्न आउट भनेको डिप्रेसन होइन, त्यसैले डिप्रेसनको औषधि खानु पर्दैन। पहिल्यैदेखि त्यस्तो औषधि खाइरहेको छ भने छाड्नु हँुदैन किनकि कोहीकोहीलाई डिप्रेसन र बर्न आउट दुवै हुन पनि सक्छ। सर्वप्रथम त अत्यधिक कार्यबोझ, मानसिक तनाव र अफिसको वातावरण राम्रो नभए बर्न आउट हुन सक्दो रहेछ भन्ने जानकारी राख्नुपर्यो। बर्न आउट अचानक एकै दिनमा हुने समस्या होइन, यो विस्तारै मात्र हुने समस्या हो। हरेक व्यक्तिको मानसिक तनावको व्यवस्थापन गर्न सक्ने क्षमता फरकफरक हुन्छ। त्यसैले सबैलाई बर्न आउट हुन्छ भन्ने छैन। बर्न आउट प्राय: त्यस्ता व्यक्तिलाई हुन्छ; जसको बानी निम्नअनुसार हुन्छन् : हरेक कुरा परफेक्ट हुनुपर्छ भन्ने मान्यता र स्वभाव जसलाई पूर्णता भनिन्छ। सुन्दा राम्रो लागे पनि यतिबेला कोही पनि पूर्ण हुँदैन भन्ने उक्ति सम्झनु राम्रो होला। प्रत्येक कामलाई अझ राम्ररी गर्न सकिने जहिले पनि हुन्छ। त्यसैले काम राम्रो गर्नुपर्छ तर सय प्रतिशत ठीक गर्छु भन्ने मान्यता बोक्दा तनाव बढी हुन्छ। कम्पल्सिभ्नेस : भनेपछि जसरी भए पनि गरेर आफ्नो काम सक्नुपर्ने बानी। आजै गर्नुपर्छ, अहिल्यै गर्नुपर्छ भन्नुभन्दा परिस्थितिअनुसार आफूलाई ढाल्न सक्ने फ्लेक्जिबल गुणलाई राम्रो मानिन्छ। सबै कुरा आफूले भनेजस्तै हुनुपर्छ, आफ्नो पूर्ण नियन्त्रणमा हुनुपर्छ भन्ने मान्यता। समय र परिस्थितिले सबै आफूले भनेजस्तो नहुन सक्छ। आफ्नो नियन्त्रणभन्दा बाहिर जान सक्छ र त्यस्तो बेलामा समेत परिस्थितिलाई सहज किसिमले लिनुपर्छ। आफ्नो सीप, शिक्षा, काम गर्ने क्षमता, अफिसको वातावरण र कामको प्रकृतिमा तालमेल मिलेन भने बर्न आउटको समस्या देखिन्छ। आफूलाई मन नपर्ने काम जबर्जस्ती गर्नुपरे तनाव बढी हुन्छ भने मन पर्ने काम गर्न पाउँदा रमाएर गर्न सकिन्छ। यो सबै मेरो मात्र जिम्मेवारी हो भन्ने बानी : काम राम्रो गरी गर्ने भनेको टिमवर्क पनि हो। सबै मेरो मात्र जिम्मेवारी भन्नुभन्दा सामूहिक जिम्मेवारी हो। राम्रो भए टिमको कारणले हो। सबैले आआफ्नो क्षमताअनुसार काम गर्ने हो भनेर लिन सक्नु राम्रो हुन्छ। अरूसँग सहायता भाग्न हिच्किचाउनेलाज मान्ने बानी : आवश्यकताअनुसार सहयोग दिनु र सहयोग लिनु राम्रो हुन्छ। सहयोग दिन मात्र तयार हुने तर सहयोग लिन डराउने बानी राम्रो होइन। सहयोग दिँदा पनि नदिने र लिँदा पनि नलिने झनै राम्रो होइन। सबै कुरा जानेको त कोही पनि हुँदैन। आवश्यक परेका बेलामा सहयोग लिँदा आफूले नजानेको कुरा सोध्दा सानो भइँदैन। त्यसैले सहयोग दिने र लिने दुवै गर्नुपर्छ। आफ्ना भावना व्यक्त गर्न नसक्ने बरु भावना दबाएर राख्ने : जब मानसिक तनाव बढ्छ, भावना उठेका हुन्छन् र यस्ता भावना आफ्नो मिल्ने साथीसंगीलाई भन्यो भने आफूलाई हल्का हुन्छ तर दबाएर राखिराख्यो भने पीडादायक हुन्छ। त्यसैले आफ्ना भावना दबाएर राख्नुभन्दा व्यक्त गर्नु राम्रो हुन्छ। व्यक्त गर्ने भन्दैमा जसलाई पनि भन्ने भने होइन। आफ्नो मन मिल्ने आफ्ना कुरा सुनिदिने, गोप्य कुरा भए त्यसलाई गोप्य राख्ने विश्वासिलो व्यक्तिसँग मात्र व्यक्त गर्नु उपयुक्त हुन्छ। छुट्टी नलिने या छुट्टी लिँदा अफिसमा कसले काम गर्ला भन्ने सोचाइ : सधैं एकनास काम गर्दा काम गर्ने क्षमता घट्छ, सिर्जनशीलता घट्छ र काम राम्रो हुँदैन भनेरै छुट्टीको व्यवस्था गरिएको हुन्छ। हरेक व्यक्तिलाई आफ्नो र परिवारका लागि पनि केही समय दिनुपर्ने हुन्छ। त्यसका लागि छुट्टीको व्यवस्था गरिएको छ। आकस्मिक अवस्था परे त सबैले बाध्य भएर छुट्टी लिन्छन् तर इमर्जेन्सी नपरेका बेलामा पनि छुट्टी लिएर रिल्याक्स गर्ने र रमाउने गर्नुपर्छ। यस्तो गर्दा आफूमा ऊर्जा थपिन्छ र काम गर्ने क्षमतामा वृद्धिसमेत हुन्छ। अफिसले छुट्टी नदिईकन बिदाका दिन पनि काम गराउने अनि पैसा दिने गर्नु पनि राम्रो होइन। माथि भनिएका यी तरिकामा आफूलाई ढाल्न सकेमा वर्न आउट हुने सम्भावना निकै घट्छ। त्यसैले तल दिइएका यी कुरामा विशेष ध्यान दिऊँ : आफ्नो शरीरले देखाएका लक्षणमा ध्यान दिनुस् : धेरै थकाइ लाग्यो, टाउको दुख्यो, मनमा छटपटी भयो, सानो कुरामा रिस उठ्यो भने किन यस्तो भयो भनेर सोच्नुस्। शरीरका कुनै भागमा दुखाइ बढी भयो त्यसमा हेलचक्राइँ गर्नु हुँदैन। त्यस्तै गरेर हात काम्ने वा चिसो हुने, सास लिन अप्ठ्यारो हुने आदि लक्षण भए पनि शरीरले आराम चाहेको हुन सक्छ। मानसिक तनाव हुँदा डराउने, रिसाउने, आत्तिने वा बदला लिने विचार गर्नुभन्दा तनाव घटाउने तरिका अपनाउनु राम्रो हुन्छ। जस्तै विस्तारै लामो श्वास लिने र छाड्ने, मिल्ने साथीसँग कुरा गर्ने आदि। चिताउँदै नचिताएको समस्या पनि कहिलेकाहीं अचानक आइपर्छ त्यस्तो समस्यालाई विचार पुर्याएर समाधान गर्ने प्रयास गर्नुपर्छ। आफ्नो प्लान र काममा परिवर्तन गर्नुपरे पनि आत्तिनु उचित होइन। प्रत्येकपटक मानसिक तनाव हुँदा किन तनाव भयो भनेर कारण खोज्नुस्। तनाव दिने कुरालाई कसरी कम गर्ने त्यसतर्फ ध्यान दिनुस्। आफ्नो क्षमता कति छ, त्यसतर्फ ध्यान दिनुहोस्। आफ्नो क्षमताभन्दा बढीको इच्छा, आकांक्षा, चाहना आदि राख्न थाल्यो भने यो नै मानसिक तनावको कारण हुन सक्छ। आफ्नो मन र शरीरलाई रिल्याक्स गर्ने तरिका अपनाउनुस् : यी तरिका तपाईं काउन्सिलर वा साइकोथेरापिस्टकहाँ गएर सिक्न सक्नु हुन्छ। मेडिटेसन सिक्नुभएको छ भने यसले पनि रिल्याक्स गर्छ। त्यस्तै संगीतले पनि मन रिल्याक्स गराउँछ। के गर्न सकिन्छ र के गर्न सकिँदैन त्यसलाई छुट्ट्याउनुस्। समाधान हुनै नसक्ने कुरालाई समाधान गर्छु भनेर लाग्नु व्यर्थ छ। तपाईंको स्वास्थ्य राम्रो रहिरह्यो भने मात्र अरूको सहयोग गर्न सक्नुहुन्छ त्यसैले आफ्नो स्वास्थ्य र आफ्नो सुरक्षामा विशेष ख्याल राख्नुस्। सहायता दिने र सहायता लिने कुरा त यसअघि गरिसकिएको छ। त्यसका लागि राम्रो सामाजिक सहयोग प्रणालीको विकास गर्नु राम्रो हुन्छ। आफ्नो परिवार तथा मिल्ने साथीसँग समय बिताउनु राम्रो हुन्छ। यसरी समय बिताउँदा मानसिक तनाव घट्छ किनकि केही कुरा गरिन्छ। जीवनलाई सहज बनाउने : सबै दिन आज यो गर्ने, भोलि यो गर्ने भनेर प्लान गर्यो भने अकस्मात आइपर्ने कामलाई समय दिन सकिँदैन। ज्यादै व्यस्त भयो भने आफ्नो लागि समय हुँदैन। आफूले गर्नुपर्ने केही महत्वपूर्ण कामसमेत गर्ने समय हँुदैन। त्यसैले सहज जिन्दगी जिउनुपर्छ। नियमित सात घन्टा सुत्नु स्वास्थ्यका लागि राम्रो हुन्छ। शरीर र मनलाई आराम दिने र शरीरलाई शक्तिसमेत दिने राम्रो निद्रा पनि हो। कम सुतेर बढी काम गर्नु स्वास्थ्यका लागि राम्रो होइन। आफूले गर्नै नसक्ने, नभ्याउने वा समयसीमाभित्र काम नसकिने भए पहिल्यै यसकारण मैले गर्न सक्दिनँ भनेर नम्रतापूर्वक भन्नु उपयुक्त हुन्छ। पहिले हुन्छ, गर्छु भनेर पछि काम गर्न सकिनँ भन्नु झन् नराम्रो हुन्छ। नसक्ने काम पहिल्यै सक्दिनँ भन्ने बानी बसाल्नुपर्छ। अफिसले स्टाफमा बर्न आउट नहोस् भनेर के गर्न सक्छ ? अफिसले आफ्ना स्टाफहरूमा बर्न आउटको समस्या नहोस् भनेर काम गर्ने वातावरण राम्रो बनाउने, तनाव व्यवस्थापन गर्ने तरिका स्टाफलाई सिकाउने, छुट्टी मनाउन जान प्रोत्साहन गर्दा स्टाफले फ्रेस हुने अवसर पाउँछन् र उनीहरूको कार्य क्षमता बढ्छ। यहाँ भनिएका कुरा अवलम्बन गरेमा वर्न आउटबाट बच्न र भइहाल्यो भने यसलाई व्यवस्थापन गर्न निश्चिय नै सहयोग पुग्ने छ। कथंकदाचित मानसिक तनावले निकै दु:ख दियो र आफ्नो प्रयासले राम्रो भएन भने साइकोलोजिस्टकाउन्सेलरको सहयोग लिन सकिनेछ र प्रोफेसनल काउन्सेलिङले अवश्य सहयोग पुग्नेछ। उपाध्याय वरिष्ठ मनोचिकित्सक तथा स्ट्रेस काउन्सेलर हुन्।"
एनएसएलको अक्सन आज हुँदै,"काठमाडौं : नेपालमा पहिलो पटक हुन लागेको फ्रेन्चाइज फुटबल नेपाल सुपर लिग (एनएसएल) का लागि आज (शुक्रबार) खेलाडीको अक्सन हुँदैछ । अक्सनबाट ७ टोलीले ९८ खेलाडीलाई अनुबन्ध गर्नेछन् । सहभागी ७ टोलीले १४ जनाका दरले खेलाडी टिममा अनुबन्ध गर्ने भएका हुन् । आयोजकका अनुसार अक्सनका लागि अखिल नेपाल फुटबल संघ (एन्फा)ले १५८ खेलाडीको सूची उपलब्ध गराएको छ । सूचीमा खेलाडीलाई ए, बी र सी ग्रेड गरी वर्गीकरण गरिएको छ । एन्फाले राष्ट्रिय टोलीको बन्द प्रशिक्षणमा रहेका ३५ खेलाडीलाई ए, ६५ खेलाडीलाई बी र ५८ खेलाडीलाई सी श्रेणीमा वर्गीकरण गरेको छ । खेलाडीको मूल्यका बारे भने औपचारिक रुपमा जानकारी दिइएको छैन । आयोजकले अक्सनकै दौरान सबै विषय प्रष्ट हुने बताएको छ । तर एक टिमले १४ खेलाडीका लागि कम्तिमा १० लाखदेखि बढीमा १५ लाख ५० हजार रुपैयाँसम्म खर्च गर्न सक्नेछन् । एन्फाको प्राविधिक सहयोगमा नेपाल स्पोर्ट्स एन्ड इभेन्ट्स म्यानेजमेन्टको आयोजनामा वैशाख ११ देखि २५ गतेसम्म दशरथ रंगशालामा नेपाल सुपर लिग फुटबल हुँदैछ। पहिलो संस्करणको लिगमा सात फ्रेन्चाइज टिमको सहभागिता रहने छ। लिगमा विराटनगर सिटी, काठमाडौं रेजर्स, ललितपुर सिटी, एफसी चितवन, धनगढी एफसी, पोखरा थन्डर्स र बुटवल लुम्बिनी फुटबल एफसीले प्रतिस्पर्धा गर्ने छन्। राउन्ड रोबिन लिगको आधारमा हुने लिगमा कुल २५ खेल हुने छन्। खेलको प्रत्यक्ष प्रशारण एपीवान टेलिभिजनबाट हुने भएको छ । बिहीबार भएको कार्यक्रममा आयोजक नेपाल स्पोर्ट्स एन्ड इभेन्ट्स म्यानेजमेन्टका निर्देशक श्रेयांस कार्की र एपीवान टेलिभिजनका निर्देशक सच्चन थापाले सम्झौतापत्रमा हस्ताक्षर गरेका थिए । सम्झौता अनुसार एनएसएलका सबै खेल एपीवान टेलिभिजनले प्रत्यक्ष प्रसारण गर्नेछ।"
पर्वतको राम्जादेउरालीमा राष्ट्रियसभा अध्यक्ष कप भलिबल,"कुश्मा : पर्वतको मोदी गाउँपालिका७ राम्जादेउरालीमा राष्ट्रिय सभा अध्यक्ष कप गण्डकी प्रदेशस्तरीय भलिबल प्रयोगिता आयोजना गरिएको छ। राष्ट्रियसभा अध्यक्ष गणेशप्रसाद तिमिल्सिनाको जन्मगाउँ राम्जादेउरालीमा स्थानीय वडा कार्यालयको आयोजनामा पहिलोपटक राष्ट्रियसभा अध्यक्ष कप भलिवल प्रतियोगिता आयोजना गरेको हो। अध्यक्ष तिमिल्सिना सोही गाउँको पूर्व गाविस अध्यक्ष हुँदै तत्कालीन जिल्ला विकास समितिको सभापति समेत निर्वाचित भएका थिए। चैत १३ गतेदेखि १७ गतेसम्म आयोजित गण्डकी प्रदेश स्तरीय अन्तरजिल्ला भलिवल प्रतियोगितामा गण्डकी प्रदेशका ११ वटै जिल्लाका खेलाडीले भाग लिने छन्। खेलमा प्रथम हुनेले १ लाख ५० हजार, द्वितीय हुनेले १ लाख र तृतीय हुनेले ५० हजार रुपैयाँ पुरस्कार र कप, मेडल तथा प्रमाणपत्र प्राप्त गर्ने कार्यक्रम संयोजक शरणबहादुर क्षेत्रीले जानकारी दिए। भलिवल प्रतियोगिताको उद्घाटन राष्ट्रिय सभा अध्यक्ष गणेशप्रसाद तिमिल्सिनाले गर्दैछन्। सो अवसरमा नारीको सम्मान सुन्दर संसारको निर्माण विषयक रत्यौली प्रतियोगिता समेत हुने भएको छ। सँगै डोरी तान्ने प्रतियोगिता समेत आयोजना गरिएको छ। दुवै प्रतियोगितामा प्रथम हुनेले २० हजार पुरस्कार पाउने भएका छन्। खेल क्षेत्रको विकास गरी प्रसिद्ध धार्मिक एवम् पर्यटकीय स्थल पञ्चासेको काखमा रहेको राम्जादेउरालीको पर्यटन विकास र प्रवद्र्धनका लागि कार्यक्रमको आयोजना गरिएको प्रतियोगिता प्रचार प्रसार संयोजक रमेश केसीले जानकारी दिए।"
"नेपाल सुपर लिगको अक्सन सकियो : ८ खेलाडी दुई लाख रुपैयाँमा अनुबन्ध, कुन टिममा कुन खेलाडी ?","काठमाडौं : नेपाल सुपर लिग को अक्सन सकिएको छ। नेपालमा पहिलो पटक फुटबल प्रतियोगिताका लागि भएको अक्सन सकिएको हो। फ्रेन्चाइज फुटबल प्रतियोगिता नेपाल सुपर लिग प्रतियोगिताको आयोजक नेपाल स्पोर्टस म्यानेजमेन्टले गरेको अक्सनमा १५९ खेलाडी समावेश थिए। सातवटा टिमले १३१३ जना खेलाडीलाई अनुबन्ध गरेका छन्। सबै टोलीले ए, बी र सी समूहका तीनतीन खेलाडी छनोट गरेका हुन्। लिगमा काठमाडौं रेजर्स, ललितपुर सिटी, एफसी चितवन, विराटनगर सिटी, धनगढी एफसी, पोखरा थन्डर्स र बुटवल लुम्बिनी रहेका छन्। लिग वैशाख ११ गतेदेखि २५ गतेसम्म काठमाडौंमा सञ्चालन हुँदैछ। अक्सनमा आठजना खेलाडी दुई लाख रुपैयाँमा अनुबन्ध भएका छन्। न्युनतम २० हजारदेखि अधिकतम दुई लाख रुपैयाँसम्ममा खेलाडी अनुबन्ध भएका हुन्। सुजल श्रेष्ठ र दीपक कार्कीलाई पोखरा थण्डर्सले दुई लाख रुपैयाँमा अनुबन्ध गरेको छ। ललितपुर सिटी एरिक विष्टलाई २ लाखमा किनेको छ। काठमाडौं रेजर्सले तेज तामाङ, चितवनले विशाल सुनार, विकास खवासलाई दुई लाख रुपैयाँमा अनुबन्ध गरेको छ भने विराटनगरले सुनिल बल दुई लाख रुपैयाँमा अनुबन्ध गरेको छ। उता धनगढीले दिनेश राजवंशीलाई दुई लाख रुपैयाँ तिरेको छ।"
एनएसएलको प्रत्यक्ष प्रसारण एपीवानमा,"काठमाडौं : नेपालमा पहिलो पटक आयोजना हुन लागेको फ्रेन्चाइज फुटबल नेपाल सुपर लिग (एनएसएल) को प्रत्यक्ष प्रसारण एपीवान एचडी टेलिभिजनले गर्ने भएको छ। बिहीबार भएको कार्यक्रममा आयोजक नेपाल स्पोर्ट्स एन्ड इभेन्ट्स म्यानेजमेन्टका निर्देशक श्रेयांस कार्की र एपीवान टेलिभिजनका निर्देशक सच्चन थापाले सम्झौतापत्रमा हस्ताक्षर गरे। सम्झौता अनुसार एनएसएलका सबै खेल एपीवान टेलिभिजनले प्रत्यक्ष प्रसारण गर्नेछ। अखिल नेपाल फुटबल संघ (एन्फा) को प्राविधिक सहयोगमा नेपाल स्पोर्ट्स एन्ड इभेन्ट्स म्यानेजमेन्टको आयोजनामा वैशाख ११ देखि २५ गतेसम्म दशरथ रंगशालामा नेपाल सुपर लिग फुटबल हुँदैछ। पहिलो संस्करणको लिगमा सात फ्रेन्चाइज टिमको सहभागिता रहने छ। लिगमा विराटनगर सिटी, काठमाडौं रेजर्स, ललितपुर सिटी, एफसी चितवन, धनगढी एफसी, पोखरा थन्डर्स र बुटवल लुम्बिनी फुटबल एफसीले प्रतिस्पर्धा गर्ने छन्। राउन्ड रोबिन लिगको आधारमा हुने लिगमा कुल २५ खेल हुने छन्। खेलाडी छनोटका लागि शुक्रबार अक्सन हुँदैछ। लिगमा विदेशी खेलाडीलाई पनि खेलाउन पाइने छ।"
