शीर्षक,विवरण
उत्पादनमा बदलिँदै पाँचखाल,"काठमाडौं : उपत्यकामा खपत हुने तरकारीको एउटा प्रमुख उत्पादन क्षेत्र हो, काभ्रेपलाञ्चोक जिल्लाको पाँचखाल उपत्यका। केही वर्षअगाडि तरकारीमा विषादीको अत्यधिक प्रयोग हुने गरेको यस क्षेत्रका किसानको कृषिप्रवृत्ति विस्तारै बदलिन थालेको छ। कोभिड १९ को संक्रमणका सिलसिलामा गरिएको लकडाउनको अवधिमा पनि उनीहरूले बदलिँदो प्रवृत्ति कायमै राख्ने प्रयत्न गरेका छन्। २०७७ असारको पूर्वाद्र्धमा सो क्षेत्रबाट काठमाडौंको प्रमुख तरकारी बजार कालिमाटीमा आएका तरकारीमा खानै अयोग्य हुने स्तरको विषादीको प्रयोग नभेटिएको केन्द्रीय कृषि प्रयोगशालाका बाली संरक्षण अधिकृत प्रकाश घिमिरेले बताए। झन्डै एक वर्षअगाडि अर्थात् गएको भदौ र कात्तिकमा भने पाँचखाल आसपासका क्षेत्रबाट आएका गोलभेंडा र काउलीमा केही मात्रामा विषादी देखिएको थियो। बाली संरक्षण अधिकृत प्रकाश घिमिरेका अनुसार यी दुइटा केस लाई छाडेर २०७३७४ पछिको अवधिमा सो क्षेत्रबाट कालिमाटीमा आएको तरकारीमा गरिएको परीक्षण नतिजाका आधारमा धेरै सुधार भएको छ। कृषि ज्ञान केन्द्र काभ्रेकी बाली संरक्षण अधिकृत सरिता सापकोटाका अनुसार पाँचखालबाट उत्पादित तरकारीमा गरिएको पछिल्लो नमुना परीक्षणमा अर्गानो फोस्फेट नामक मानव स्वास्थ्यका लागि घातक विषादीको इन्हीविसन स्तर (इन्जाइम रोकावटको प्रतिशत) बढीमा ३२ र कार्बामेट को स्तर बढीमा २६ सम्म मात्र पाइएको छ। यी दुवैको स्तर ३५ भन्दा तल रहेमा खानयोग्य मानिन्छ। ३५ देखि ४० सम्म पाइएमा कम्तीमा चारपाँच दिन राखेर मात्र प्रयोग गर्न सकिन्छ तर ४० भन्दा बढी भएमा खान योग्य हुँदैन। पाँचखालका स्थानीय कृषक उत्तम ढकाल लकडाउनका बेला बिक्री नभएर आधाजसो तरकारी त्यत्तिकै खेर गएको र व्यापारीले सग्ला र हेर्दा आकर्षक देखिने तरकारी मात्र त्यो पनि लकडाउनभन्दा पहिलेको तुलनामा ज्यादै थोरै परिमाणमा खरिद गरेको बताउँछन्। ढकाल थप्छन्, व्यापारीले भनेजस्तो तरकारी उत्पादन गर्न विषादी प्रयोग गर्नुपर्ने अवस्था देखिए पनि हामीले रासायनिक विषादीको विकल्प नै रुचायौं र जैविक विषादीकै प्रयोग गर्यौं। लकडाउन सुरु हुनुअगाडि पाँचखालका अर्का किसान भक्तबहादुर दनुवार आफ्नो तरकारी बालीमा शत्रु जीवको असर कम गर्न झुन्ड्याएको पहेंलो पासो देखाउँदै भन्छन्, विषै नहाली यस्ता अन्य तरिका अपनाएर पनि तरकारी फल्दो रहेछ त, अनि किन विष हाल्ने ? भक्तबहादुरलगायत पाँचखालका धेरैजसो किसानले तरकारीमा लाग्ने डढुवा रोग, ढुसी, जरामा लाग्ने जुका, तरकारीका बोटबिरुवा ओइलाउने र बेर्ना गल्ने एवम् ब्याक्टेरियाबाट हुने समस्या नियन्त्रण गर्न रासायनिक विषादीको सट्टा ट्राइकोडर्मा जस्ता जैविक विषादी प्रयोग गर्न थालेका छन्। जैविक विषादी मानव स्वास्थ्यका लागि रासायनिक विषादीजस्तो घातक मानिँदैनन्। सामुदायिक स्तरमा उत्पादन गरी दुईचारवटा गाउँलाई जैविक विषादी पुर्याइरहेका सयपत्री सामुदायिक आईपीएम स्रोत केन्द्र का जस्ता प्रयत्नलाई पनि संरक्षण र प्रोत्साहन गर्न राज्य पक्ष चुक्नु हुँदैन। कुशादेवीमा रहेको स्थानीय किसानको संस्था सयपत्री सामुदायिक आईपीएम स्रोत केन्द्र ले रासायनिक विषादीको विकल्पमा विभिन्न रोगकीराविरुद्ध प्रयोग गर्न सकिने ट्राइकोडर्मा, इन्टोमोप्याथोजेनिक निमाटोड र एनपीभी नामक जैविक विषादी सामुदायिक स्तरमा उत्पादन गर्दै आएको छ। पनौती नगरपालिका १ को कार्यालयले आफ्नै भवनको एउटा कोठा यस स्रोत केन्द्रलाई जैविक विषादी उत्पादन गर्न निःशुल्क उपलब्ध गराएको छ। वडाअध्यक्ष गुणनाथ सापकोटाको भनाइ छ, किसान र उपभोक्ता दुवैलाई हित हुने नमुना कार्य भएकाले हामीले जैविक विषादी उत्पादनका लागि यो सहयोग गरेका हौं। जैविक विषादी उत्पादन गर्ने यस साँघुरो प्रयोगशालामा स्थानीय ग्रामीण किसान रीतकुमार सापकोटा, स्वस्तिका सापकोटा र गीता सापकोटा काम गर्छन्। उनीहरूले आपूले जानेको तरिकाका बारेमा अहिलेसम्म झापा, तनहुँ, चितवन र कास्कीमा समेत पुगेर त्यहाँका इच्छुक किसानलाई पनि सिकाउने र जैविक विषादी उत्पादन र प्रयोगमा प्रोत्साहन गर्ने गरेका छन्। लीबर्ड ले पनि उनीहरूलाई पाँचखाल क्षेत्रमा लगेर किसानलाई केकस्ता रोगकीरा लाग्दा रासायनिक विषादी प्रयोग नगरी कसरी रोकथाम गर्ने भन्ने सिकाउन स्थानीय विज्ञका रूपमा प्रयोग गर्ने गरेको र उनीहरूको स्रोत केन्द्रबाट जैविक विषादी लगेर किसानलाई उपलब्ध गराउने गरेको छ। यस्तो विषादी किसानले सित्तैमा पाउँदैनन्। यसको परल मूल्य किसानले तिर्नुपर्छ। रीतकुमारले जनाएअनुसार लकडाउनका बेला पनि जैविक विषादीको माग त थियो तर यातायातको असुविधाले हामीले मागअनुसार ढुवानी गर्न सकेनौं। यस आईपीएम स्रोत केन्द्रले बर्सेनि करिब दुई हजार पाँच सय केजी ट्राइकोडर्मा, पाँच सय लिटरजति निमाटोड र एक सय ३० लिटरजति एनपीभी उत्पादन गर्दै आएको छ। आफ्नो प्रयोगशालाको माइक्रोस्कोपमा निमाटोड जाँच गर्दै गीताले बताइन्, हामी आफैं किसान भएकाले आफ्नै खेतबारीमा यी उत्पादन प्रयोग गर्छौं। बढी मात्रामा भएको उत्पादन हामी अन्यत्रका लागि दिन्छौं। पाँचखाल २, बगाल्डीकी अनुपमा खतिवडाले आफ्नै आँगनमा लीबर्डले उपलब्ध गराएर रोपेको नीमको बिरुवा स्याहार्दै भनिन्, यो नीमका पातको प्रयोगबाट पनि बालीनालीमा लाग्ने थुप्रै रोगकीरा नियन्त्रण गर्न सकिने रहेछ। लीबर्डले सो क्षेत्रमा एक सय ५० वटा नीमका बिरुवा उपलब्ध गराएको स्थानीय बताउँछन्। पाँचखालमा कृषि सामग्री बेचबिखन गर्ने सबैभन्दा ठूलो पसल पाँचखाल वीज भण्डार का प्रोप्राइटर सरोज सापकोटा पनि उनको पसलमा जैविक विषादी किन्न आउने स्थानीय किसानको संख्या बढेको उल्लेख गर्छन्। चारपाँच वर्षअघि मुस्किलले वार्षिक करिब चारपाँच हजार रुपैयाँको मात्र बिक्री हुने जैविक विषादी अहिले वार्षिक पाँचदेखि सात लाख रुपैयाँमा बिक्री हुन थालेको छ। नेपालमा पर्याप्त जैविक विषादी नपाइने भएकाले उनले भारतमा उत्पादित नीमको झोल, ट्राइकोडर्मा र ढुसी एवम् हानिकारक लार्भाविरुद्ध प्रयोग गरिने अरू पनि विभिन्न जैविक विषादी बिक्री गर्ने गरेका छन्। उनी थप्छन्, नेपालमै जैविक विषादी पर्याप्त उत्पादन हुन सके बिक्रीवितरण गर्न हामीलाई कुनै समस्या छैन। नेपालमा पर्याप्त मात्रामा नपाएर विदेशबाट ल्याउने गरेका हौं। आर्थिक वर्ष २०७६७७ मा प्रदेश सरकारको सहयोगमा जैविक विषादी उत्पादन कारखाना विकास तथा विस्तार कार्यक्रम कार्यान्वयन कार्यविधि, २०७६ अन्तर्गत काभ्रेमा यस्तो कारखाना स्थापना गरिसक्ने योजना थियो। कृषि ज्ञान केन्द्र, काभ्रेका प्रमुख डा जनार्दन खड्काका अनुसार बागमती प्रदेशको भूमि व्यवस्था, कृषि तथा सहकारी मन्त्रालय ले निजी तथा सहकारी क्षेत्रसँगको सहकार्यमा यसै आर्थिक वर्षभित्र यस्तो कारखानाको लगानीको ५० प्रतिशतसम्म वा बढीमा एक करोडसम्म रकम उपलब्ध गराउने कार्यविधि पारित गरेको थियो। सामुदायिक स्तरमा २०७१ सालबाटै जैविक विषादी उत्पादन गर्दै आएका कुशादेवीका जैविक विषादी उत्पादक किसान रीतकुमार भने आपूहरूले गर्दै आएको जैविक विषादी उत्पादन तथा बिक्रीवितरण प्रवद्र्धनका लागि नेपाल सरकारको कानुुनसमेत उपयुक्त नभएको धारणा राख्छन्। उनी भन्छन्, ऐनकानुनमा जैविक विषादीलाई पनि रासायनिक विषादीलाई लागू हुने ढंगकै पञ्जीकरणका झञ्झटिला प्रक्रिया अझै बदलिइसकेका छैनन्। जैविक विषादीलाई प्रोत्साहन मिल्ने खालका ऐनकानुन लागू गर्न अब ढिलाइ गर्नु हुँदैन। यसो त, सरकारले पनि यस कुरालाई ख्याल गर्दै जीवनाशक विषादी ऐन २०७६ ल्याएको छ। यस ऐनको दफा २० मा बाली, बिरुवा, घर र भण्डारणमा लाग्ने विभिन्न रोग वा कीराको व्यवस्थापन गर्नमा प्रयोग हुने वनस्पतिजन्य र जैविक विषादी उत्पादन तथा प्रयोगलाई प्रोत्साहन गर्ने उल्लेख गरिएको छ तर यस ऐनको नियमावली निर्माण भइनसकेकाले कार्यान्वयन गर्न सजिलो छैन। संघीय सरकारको प्लान्ट क्वारेन्टिन तथा विषादी व्यवस्थापन केन्द्र का अधिकृत मनोज पोख्रेलका अनुसार यससम्बन्धी नियमावली निर्माण कार्य भइरहेको छ। उनका अनुसार अहिले पनि सामुदायिक स्तरमा जैविक विषादी उत्पादन तथा प्रयोगलाई अप्ठ्यारो पार्ने सरकारको नीति छैन। तथ्यांकले देखाएको बर्सेनि ८३ करोड ५७ लाखभन्दा बढी रकम विदेश पठाएर ६३२ मेट्रिक टनभन्दा बढी घातक रासायनिक विषादी भित्र्याई प्रतिहेक्टर कृषिभूमिमा सरदर ३९६ ग्राम घातक विषादी प्रयोग गर्ने गरिएको परिस्थितिमा सुधार आउन सक्छ। पाँचखाल उपत्यकाका किसानमा देखिएको बदलिँदो प्रवृत्ति प्रोत्साहित गर्दै दिगो राख्न सके उनीहरू रासायनिक विषादीका विकल्प प्रयोग गरेर पनि व्यावसायिक कृषि गर्न सकिन्छ भन्ने कुराका सफल उदाहरण बन्नेछन्।"
कुबेलाको कचपच,"यो मनमुटाव र टकरावले लोकतान्त्रिक विधिमा लोकप्रियता कमाइरहेको नेपाली कम्युनिस्ट राजनीतिलाई नै ध्वस्त बनाउनेछ लिम्पियाधुरासहितको नक्सा समेट्ने संविधान संशोधन विधेयक जेठ ३१ गते प्रतिनिधिसभाले सर्वसम्मत पारित गर्यो। राष्ट्रियसभाले पास गरेपछि असार ४ गते राष्ट्रपतिबाट संविधान संशोधन प्रमाणीकरण भयो। त्यसको दसौं दिन प्रधानमन्त्री केपी शर्मा ओलीको अभिव्यक्ति आयो, लिम्पियाधुरा संविधानमा समेटिएपछि भारत मलाई हटाउन सक्रिय भइरहेको छ, त्यसमा नेपालकै नेताहरूले पनि साथ दिएका छन्। त्यो साँचो थियो वा झूठो, त्यसका लागि प्रधानमन्त्रीले कति गहन अनुसन्धान गरे वा हचुवा तालमा भने, भिन्दै कुरा। फ्याट्टफ्याट्ट बोल्ने भएकाले गफ लाए भन्ने पनि निस्किए। नेकपाभित्र भने त्यही अभिव्यक्तिले आगो सल्कायो। सरकारपार्टीका क्रियाकलाप र कोभिड१९ नियन्त्रणमा भइरहेका कमजोरीगडबडीलाई लिएर स्थायी समिति बैठकमा ओलीलाई र्याखर्याख्ती पार्ने नेताहरूको तयारी थियो। निर्धारित ती एजेन्डा अचानक हराए। बैठकमा छिर्यो ओलीको भारतलक्ष्यित भनाइ। र, दाहालले सुरुमै भनिदिए, राजीनामा भारतले होइन, मैले मागेको हो। नेपालको राजनीति एकाएक भारतीय मिडियाको पनि हेडलाइन बन्यो। ओलीको विरोध र दाहालको गुणगान सुरु भयो उता। त्यो स्वयं दाहालको अहितमा थियो। पंक्तिकार यहाँ दाहालका पक्षमा केही कुरा गर्न चाहन्छ। युद्धबाट शान्ति हुँदै समृद्धिका कुरा गरिरहेका उनी राजनीतिक नेतृत्वका लागि तुलनात्मक सुदूर भविष्य भएका व्यक्तित्व हुन्। ओलीले भनिसकेका छन् महाधिवेशनछि मलाई अध्यक्ष चाहिँदैन। अबको चुनावपछि प्रधानमन्त्री पनि चाहिँदैन। गठिलो नेकपाको अलि लामै नेतृत्व दाहालकै काँधमा जानेवाला थियो। गर्नुपर्ने थियो छोटो धैर्य। दाहालको भलाइका लागि यो परिस्थिति ओली हटाउने होइन, जोगाउने थियो। किनकि, भारतको चलखेलै नहोस्, तर जसले हटाउँछ, उसलाई भारतले बोक्यो भनिदिन्छन् भविष्यसम्मै। प्रधानमन्त्रीले जनताको सहानुभूतिका लागि भारत सक्रिय भयो भनेकै रहेछन् भने पनि पार्टीको पछिल्लो गतिविधिले ठ्याक्कै अर्कै चरितार्थ गरिदियो। अर्थात्, भारतकै चलखेल पो हो कि भन्ने देखाइदियो। जुन दुई देशको सम्बन्धका हिसाबले पनि खराब बन्यो। समस्या आन्तरिक नै होस्, दोष भारतलाई जाने भयो। भारतले खेलेको होस् वा नहोस् दाहाल बिटुलिने भए। बाघ कराउनु र बाख्रा हराउनु सँगसँगै भयो। व्यक्तित्वशाली भए पनि आवेश र आवेग दाहालका अनियन्त्रित विषय हुन्। यस प्रकरणमा उनका हकमा नकारात्मक संयोगहरू जुटिदिए, जुन उनले हिसाबकिताब नगरेका हुन सक्छन्। मलाई त चिन्ता छ आन्तरिक इतर पक्षले चाहेको ओलीको सम्भावित पटाक्षेपसँगै दाहाललाई भारतपरस्त ट्याग नलागोस्। त्यसो भयो भने उनको राजनीतिक भविष्य अवश्य क्षयीकरण हुनेछ। साथ दिनेहरूले नै त्यसैलाई भजाएर भोलि दाहाललाई ख मा झार्नेछन्। कुम सधैंभरि जोडिँदैन। जब एउटै थालमा खाने दिन आउँछ, अलि बढ्ता भाग कसले लिने, तानातान सुरु भइहाल्छ। नेकपाको अहिलेको विवाद पनि जम्माजम्मी त्यही नै हो। दाहाललाई नैतिक रूपमा किन पनि लाञ्छना लाग्न सक्छ भन्ने एउटा उदाहरण हेरौं। संविधान संशोधन विधेयकमाथि छलफलका क्रममा दाहालले बीचमा अलिकति भनेका थिए, खासगरी लिम्पियाधुरा, लिपुलेक र कालापानी र सुस्ताको क्षेत्र, भूगोल विवादित क्षेत्र हुन् र यसलाई वार्ता र संवादको माध्यमबाट यी विवादित क्षेत्रको समस्या समाधान गर्नुपर्छ भन्ने विषयमा नेपाल र भारत दुवैको सहमति बन्दै पनि आएको हो। र, त्यसलाई विवादित क्षेत्रका रूपमा उल्लेख गरिएको छ। स्थापित गरिएको छ। त्यहाँ भारतले पनि र नेपालले पनि कुनै विमति राखेका छैनन्, कालापानी क्षेत्र विवादमा छ भन्ने कुरा र सुस्ता पनि विवादमा छ भन्ने कुरा भारत सरकारले समेत स्वीकार गरेको तथ्य हो। प्रकारान्तरले कश्मीरसम्बन्धी मुद्दाका सम्बन्धमा भारतले नयाँ नक्सा जारी गर्यो। र, मैले के ठान्छु भने भारत सरकारले सम्भवतः कश्मीर इस्युमा लामो समयदेखि रहेको आफ्नो आन्तरिक समस्यालाई समाधान गर्ने उपायका रूपमा नयाँ नक्सा प्रकाशित गरेको थियो। उसको चाहना नेपाललाई जिस्क्याउनु थिएन होला। उनीहरूको चाहना भनेको कश्मीरसँग सम्बन्धित आफूले गरेको निर्णय स्थापित गर्ने थियो होला। तर, प्रकारान्तरले त्यसले हामी सबैलाई झकझक्यायो। त्यो नक्सा भारतले आफ्नो ढंगले प्रकाशित गर्नु र विवादमा छ भनेको भूमिलाई पनि भारतले आफ्नै नक्सामा समेट्नु, पटकपटक यो विषय विवादित छ भनेर भनिसकेको सन्दर्भमा या त त्यो भूगोललाई समेट्दा नेपाल सरकारसँग पनि संवाद गरेर के गर्ने भनेको भए त्यसले समस्या समाधानको एउटा नयाँ पाटो खोल्न पनि सक्थ्यो। पार्टी फुट्दा वा ओलीलाई लखेट्दा नेकपालाई नै घाटा हुन्छ। दाहालको अहिले जुन कद छ, पक्कै घट्छ। त्यसको समाधानै मेलमिलाप हो। एउटा वास्तविकता सबैले स्वीकार्नैपर्छ लिम्पियाधुरासहितको नक्सा संविधानमा अंकन गर्नु प्रधानमन्त्रीको ठूलो हिम्मत थियो। भलै यसमा अभूतपूर्व राष्ट्रिय सहमति र ऐक्यबद्धता थियो। तर पनि अग्रसरता सरकारकै थियो। सम्भवतः अरू कुनै सरकारका पालामा यत्रो आँट हुने थिएन। न विगतमा भयो, न त भविष्यमै हुने ठान्न सकिन्छ। दृष्टिदोषपूर्वक भारतपरस्त ठानिएका मधेसवादी दलले छाती ठोकेर लिम्पियाधुरा हाम्रो हो, जमिनै फिर्ता ल्याउँ भनिरहँदा दाहाल केही नरम थिए। अर्थात्, त्यो भूमिलाई विवादास्पद भनिदिए। त्यो जानेर थियो वा झुक्किएर, उनी नै जानुुन्। तर, त्यसयताका संयोगहरूले प्रधानमन्त्रीले गफ लाएनन् कि जस्तो भान दिएको छ। अर्को दृष्टान्त। हाम्रो देशमा मधेसलाई जबर्जस्त भारतसँग जोड्ने गरिन्छ। यो भूल हो। भूगोल जोडिएको छ। धेरै ठाउँमा साँधसिमानै मेटिएको छ। कतिपयको नागरिक नेपालको, बसाइ भारतको वा नागरिक भारतको, बसाइ नेपालको हुन सक्छ। फलतः सीमाविहीन सांस्कृतिक साइनो हुनु अस्वाभाविक होइन। साथमा जोडिएको छ रोटीबेटी। त्यसका आधारमा मधेसभूमिका नेपालीलाई भारतपरस्त आरोप लगाउनु गलत हो। त्यो त लिम्पियाधुराको नक्सा राख्न भएको संविधान संशोेधनमा उपेन्द्र यादव र राजेन्द्र महतोले दिएको मन्तव्यले देखाइसक्यो। त्यसभन्दा बढ्ता संशोधनमा भएको ऐतिहासिक एकताले झल्काइसक्यो। त्यसैले कसैलाई भारतसँग जोड्नु वा भारतलाई कसैसँग जोड्नु हरेक परिस्थितिका लागि मिल्दो विषय होइन। कोहीसँग कसैको घनिष्ठता होला। तर, राष्ट्रियताका सबालमा नेपाली एक छन्। त्यति हुँदाहुँदै पनि नेपालको विशुद्ध मामला रहेको संविधानमा नाकाबन्दी लगाउने भारत आफूले उपभोग गर्दै आएको भूमि त्यही संविधानमा हाल्दा पक्कै निकै रिसाएको छ। लिम्पियाधुराको विषय नक्साको मात्र होइन। कालापानी, लिपुलेक, लिम्पियाधुरा क्षेत्रमा ४ सयदेखि ८ सय वर्ग किलोमिटर भूमि फर्काउनुछ। ६० वर्षभन्दा लामो समयदेखि भारतले जमाएको कब्जा छाड्नुपर्ने अवस्था छ। त्यसबाट निःसन्देह भारत रुष्ट छ। त्यसमा उताका नेता प्रायः मौन छन्। भारतीय जनता, मिडिया र सामाजिक सञ्जाल खुलेर बोलिरहेका छन्। यस्तो अवस्थामा लिम्पियाधुरा समेटिएको नक्सालाई संविधानमा समेट्ने संवैधानिक प्रक्रिया उठाउने सरकारसँग असन्तुष्ट छैन भन्न सकिन्न। त्यो परिस्थितिलाई मलजल हुने गरी आन्तरिक (त्यो पनि दलभित्रैको) कचपच नभएको भए राम्रो हुन्थ्यो। जे विवाद भइरहेको छ, त्यसको बेला ठीक छैन। त्यसमाथि कोभिड महामारी छ। पार्टी फुट्दा वा ओलीलाई लखेट्दा नेकपालाई नै घाटा हुन्छ। दाहालको अहिले जुन कद छ, पक्कै घट्छ। त्यसको समाधानै मेलमिलाप हो। दाहालनेपालले राष्ट्रपति तपाईंलाई, प्रधानमन्त्री तपाईंलाई जस्ता भाग लगाउँदै हिँड्नु र ओलीले राष्ट्रपति र मविरुद्ध षडयन्त्र भइरहेको छ भन्नु प्रतिशोधात्मक विषय हुन्। यो मनमुटाव र टकरावले लोकतान्त्रिक विधिमा लोकप्रियता कमाइरहेको नेपाली कम्युनिस्ट राजनीतिलाई नै ध्वस्त बनाउनेछ। नेताहरूको ध्यान त्यता किन नगएको होला ? त्यसैले सहमति निर्विकल्प उपाय हो। त्यसमा दुवै पक्षले केही लचिलो हुनैपर्छ। पार्टीमा दाहाललाई पूर्ण कार्यकारी अधिकार दिन अब प्रधानमन्त्रीले हिचकिचाउनु हुँदैन। उनले एक नम्बर बरियतामा मानार्थ भएर बस्न तयार हुनुपर्छ। एकाधिकारभन्दा सहमति र सहकार्यका आधारमा पार्टीसरकार चलाउनुपर्छ। आवश्यक पर्छ भने सरकार सञ्चालनार्थ दलको संयन्त्र बनाउनुपर्छ। महत्तवपूर्ण निर्णयनियुक्तिमा त्यसको सिफारिस सुन्न सक्नुपर्छ। मन्त्रिपरिषद् पुनर्गठन र प्रदेश सरकारमा हेरफेर गर्न पनि राजी हुनुपर्छ। दाहालले खोजेको पार्टीमा यथेष्ठ मानमर्यादा हो। ओलीले उनलाई ओझेल पारेको पनि त्यसमै हो। त्योचाहिँ लडेर लिन सुहाउँछ। त्यसका लागि दल नै फुट्नेफुटाउने गरी हापझाप नगरेको भए हुन्थ्यो कि ? ओलीका अति निकटवर्ती एक नेता भन्छन्, उहाँसँग राम्रादेखि राम्रा मात्र होइन, खराबदेखि खराब विकल्पसम्म छन्। कुन उपयोग गर्ने भनेर उहाँ दुई हातमा बोकेर बस्नुभएको छ। त्यस्ता विकल्प घातक छन्। दाहालनेपाल पक्ष पनि दुवै पदबाट हटाउने हठबाट फिर्ता भए त्यो निर्णय आफू, पार्टी र देशको हितमा हुनेछ। पार्टी अध्यक्ष र प्रधानमन्त्रीलाई हटाउने बेला यो होइन। फेरि दोहोर्याएर भनौं आफूलाई हटाउन भारत सक्रिय भएको प्रधानमन्त्रीको भनाइमा असत्यता नै रहेछ भने पनि यस प्रकरणले सत्यताको आभाष दिनेछ। र, त्यसको कलंकको भारी दीर्घभविष्यसम्म निकै गह्रुँगो बन्न सक्छ। बोकिरहनुपर्ने अल्झन आउन सक्छ। त्यसैले उपाय खोज्नुहोस्। मिल्नुहोस्। मिलेर चल्नुहोस्। तपाईंहरूका कार्यकर्ता मात्र होइन, सारा नेपाली त्यही भनिरहेका छन्।"
के हो कोरोना भाइरस ?,"कोरोना भाइरस एउटा आरएनए भाइरसहरूको समूह हो, जसले पक्षी तथा स्तनधारी जीवमा विभिन्न रोग उत्पन्न गराउँछ। मानिसमा कोरोना समूहका भाइरसले सामान्य रुघाखोकीदेखि घातक श्वासप्रश्वाससम्बन्धी रोग निम्त्याउने गर्छ। कोरोनाले गराउने घातक रोगमा सार्स, मर्स र पछिल्लो समय देखा परेको कोभिड १९ पर्छन्। विभिन्न जीवमा कोरोनाका लक्षण भिन्नभिन्न हुन्छन्। कोरोना भाइरस पहिलोपटक १९३० मा कुखुरामा देखिएको थियो। मानिसमा भने पहिलो कोरोना भाइरस १९६० मा भेटिएको थियो। यो भाइरस देखिएको एक शताब्दी पनि नभएको भए पनि यसको उत्पत्ति भने ८००० बीसीतिर नै भएको अनुमान गरिएको छ। कोरोना भाइरस (कोभिड १९) पहिलोपटक चीनको बुहानमा गम्भीर श्वासप्रश्वाससम्बन्धी रोग भएका बिरामीमा देखिएको थियो। २०१९ को डिसेम्बरको दोस्रो साता देखा परेको यो भाइरसलाई सार्स कोरोना भाइरस २ भनेर वैज्ञानिक नाम दिइएको छ। पहिलोपटक देखिएको यो भाइरसले यो लेख तयार गर्दासम्म एक करोड १० लाखभन्दा बढीलाई संक्रमित बनाइसकेको छ भने पाँच लाख २४ हजारभन्दा बढीले ज्यान गुमाइसकेका छन्। सजिलै एकअर्कामा सर्न सक्ने र वृद्ध तथा विभिन्न स्वास्थ्य समस्या भएका बिरामीलाई सजिलै गम्भीर अवस्थामा पुर्याइदिन सक्ने क्षमताले यो भाइरसलाई विश्वभर गम्भीर रूपमा लिइएको छ। महामारी गराउने नोभेल कोरोना भाइरसमा सार्स र मर्सपछि यो सार्सकोभी २ भाइरस तेस्रोमा पर्छ। देखापरेपछि यो भाइरसमा विभिन्न उत्परिवर्तन आएर अहिले झन् शक्तिशाली हँुदै गएको वैज्ञानिकले अनुमान गरेका छन्। वैज्ञानिकहरूले धेरैजसो कोरोना भाइरस चमेरामा पाइने आकलन गरेका छन् र यो कोभिड १९ गराउने भाइरस पनि चमेरोबाटै सरेको अनुमान गरिएको छ। यो संक्रमित व्यक्तिले खोक्दा वा हाछ्युँ गर्दा नाक वा मुखबाट निस्कने छिटाका माध्यमबाट अको व्यक्तिमा सर्छ। यी छिटाबाट भाइरस विभिन्न सतहमा रहेर पनि ती स्रोतबाट एकअर्कामा सर्न सक्छ। जनावरबाट भने मानिसमा सर्नेनसर्ने यकिन केही प्रमाण फेला परेको छैन। लक्षण केके हुन्छन् ? अधिकांश संक्रमित व्यक्तिमा सामान्य रुघाखोकी, शारीरिक थकान तथा ज्वरो देखिन्छ र कुनै औषधि उपचारविना नै आफैं निको हुन्छ। संक्रमण भएको दुई दिनदेखि १४ दिनसम्ममा सामान्यतया विभिन्न लक्षण देखिन सक्छ र यो अवधिलाई इन्कुबेसन समय भनिन्छ। यो समयमा देखा पर्ने लक्षणमा काम ज्वरो, सास फेर्न गाह्रो हुने, थकान, मांसपेसी दुख्ने, गल्ने, टाउको दुख्ने, जिब्रोको स्वाद लिने शक्ति र नाकको सुँघ्ने शक्ति कम हुने, नाक बन्द हुने, वाकवाक लाग्ने, घाँटी खसखस गर्ने, बान्ता आउने, पखाला लाग्ने आदि पर्छन्। वृद्ध तथा पुराना रोग जस्तै चिनी रोग, मुटुसम्बन्धी रोग, फोक्सोको रोग भएका बिरामीलाई यो भाइरसले जटिल समस्या निम्त्याउन सक्छ। निमोनिया, तीव्र श्वासप्रश्वास प्रणाली फेल हुले, एआरईएसजस्ता जटिलता केही बिरामीमा आउन सक्छन्। जसका लागि आस्पताल सेवा अत्यावश्यक हुन्छ। आईसीयूअन्तर्गत राखी भेन्टिलेटरसमेत प्रयोग गर्नुपर्ने हुन सक्छ। यी जटिलता देखा पर्नेमध्ये २५४५ प्रतिशतले ज्यान गुमाउन सक्नेसमेत तथ्यांकले देखाएको छ। तसर्थ सीडीसीले श्वासप्रश्वासमा समस्या, छाती दुख्ने, ओठ नीलो हुने तथा कोरोनाका अन्य शंकास्पद लक्षण देखिएमा तुरुन्त नजिकको स्वास्थ्य संस्थामा सम्पर्क गर्न अनुरोध गरेको छ। कोभिड १९ को जाँच गर्न कोरोनाविरुद्ध शरीरले उत्पादन गर्ने एन्टिबडीको माध्यमबाट गरिन्छ। यसका लागि धेरै जाँच छन्। नेपालमा भने पीसीआर अथवा आरडीटीबाट कोरोना जाँच गर्न सकिन्छ। पीसीआर परीक्षणका लागि घाँटीको पछिल्लो भागबाट स्वाब लिएर जाँच गरिन्छ। आरडीटीमा कुनै भाइरसले उत्पादन गर्ने एन्टीजेनको मात्रा जाँच गरिन्छ। लक्षण दाखिएका बिरामी, पोजिटिभ केसको सम्पर्कमा आएका व्यक्ति, स्वास्थ्यकर्मी, क्वारेन्टाइनमा राखिएका बिरामीमा पीसीआर जाँच गरिन्छ। सम्भावित कोरोनाका बिरामीको सेवामा अग्रपंक्तिमा कार्यरत सबै स्वास्थ्यकर्मीमा आरडीटी जाँच गरिन्छ र पोजिटिभ आएमा पीसीआर गरिन्छ। हालसम्म स्वास्थ्य मन्त्रालयअन्तर्गत टेकुको शुक्रराज ट्रपिकल तथा सरुवा रोग अस्पताल, विभिन्न प्रादेशिक अस्पताल र सरकारले तोकेका सरकारी अस्पतालमा यी जाँचको व्यवस्था गरिएको छ। पीसीआर पोजिटिभ देखिएका तर सामान्य लक्षण भएका बिरामीलाई देशभरका विभिन्न क्वारेन्टाइनमा राखिन्छ। साथै संवेदनशील बिरामीलाई भने आइसोलेसन वार्डमा राखी आवश्यक उपचार गरिन्छ। पोजिटिभ देखिएका बिरामीको तीनवटा जाँच नेगेटिभ आएपछि रोगमुक्त घोषणा गरी डिस्चार्ज गरिन्छ। उपचार के छ त ? कोरोना भाइरसको रोकथामका लागि एफडीए प्रमाणित कुनै औषधि छैन। तर हरेक दिन विश्वभर विभिन्न संस्थाले औषधि तथा खोप पत्ता लगाउन नयाँनयाँ अध्ययनअनुसन्धान गरिरहेका छन्। यस भाइरसको निवारणका लागि विभिन्न एन्टीभाइरल औषधिहरूको प्रयोगको अध्ययनअन्तर्गत क्लोरोक्विन तथा हाइड्रोक्सिनक्लोरोक्विन, रेम्डेसिभर, आइभरमेक्टिन आदिको अध्ययनमा सकारात्मक नतिजा देखिएको छ। अध्ययनअनुसार मलेरियामा प्रयोग गरिने क्लोरोक्विन औषधिले कोरोना लाग्न नदिने तथा रेम्डेसिभर नामक औषधिले भाइरसको प्रजननमा वाधा पुर्याएर रोग निवारण गर्न सहयोग पुर्याउने देखिएको छ। त्यसैगरी एचआईभीमा प्रयोग गरिने लोपोनाभिर र रिटोनाभिरको मि श्रणले भाइरसको जनशक्ति कम गरी लक्षणमा सुधार ल्याउन सक्ने देखिएको छ। साथै भाइरसको प्रजननका लागि चाहिने आरएनएलाई नष्ट गर्न सक्ने क्रिस्पर प्रणालीसम्बन्धी पनि खोज भइरहेको छ। सामान्य लक्षण जस्तै रुघाखोकी लागेमा स्वास्थ्य संस्था गइरहनु पर्दैन र घरेलु उपचार पद्धति नै प्रभावकारी हुन्छ। श्वासप्रश्वाससम्बन्धी समस्या, निमोनिया, पुराने रोग भएका बिरामीमा लक्षण देखिएमा भने चिकित्सकको सल्लाह लिनु नै उचित हुन्छ। जटिल समस्या जस्तै एआरडीएस, निमोनिया, तीव्र मिर्गौैला क्षति आदि देखिएमा अस्पतालमै भर्ना भई लक्षण सहयोगी उपचार गर्नुपर्ने हुन्छ। जोखिमबाट बच्न के गर्ने ? जोखिम निवारण गर्ने नै कोरोनाविरुद्ध हतियार हुन सक्छ। यसका लागि हामीले डब्लूएचओले बताएका प्रमुख नियमलाई पालन गर्नुपर्ने हुन्छ। सकेसम्म अत्यावश्यक कार्यबाहेक अन्य कामका लागि बाहिर नजाने, कम्तीमा पनि दुई मिटरको दूरी बनाइराख्ने, बाहिर तथा जोखिमयुक्त स्थानमा जाँदा मास्कको प्रयोग गर्ने, कम्तीमा ६० प्रतिशत अल्कोहल मि िश्रत सेनिटाइजर प्रयोग गरिरहने, हात धोइरहने, आफूले प्रयोग गर्ने मोबाइल, पर्स, कलम आदि सामग्रीलाई पनि नियमित सेनिटाइज गर्ने, खोक्दा वा हाछ्युँ गर्दा कुइना या रुमालले नाक र मुख छोप्ने तथा शंकास्पद लक्षण देखिएमा तुरुन्त नजिकको स्वास्थ्य संस्थामा सम्पर्क गर्ने गरेमा कोरोना लाग्नबाट बच्न सकिन्छ। कोरोना लागिहालेमा पनि शीघ्र स्वास्थ्य सेवा प्राप्त गरी स्वस्थ रहन सकिन्छ। तथ्यांकअनुसार तीन प्रतिशतजति बिरामीको मात्र मृत्युदर रहेको छ र स्वस्थ व्यक्तिमा अझै कम छ। तसर्थ कोरोना लागिहाले पनि आत्तिहाल्नुपर्ने हँुदैन। त्यसैले यी नियम पालन गरेर हामीले कोरोनाको भार कम गर्न सकिन्छ। न्यौपाने केएमसीमा इन्टर्न गर्दैछन्।"
बालबालिकालाई सरल शिक्षा,"सरकारले असार १ देखि सरकारी कार्यालय दुई सिफ्टमा खोल्ने निर्णय गरेसँगै सरकारी कर्मचारीहरू त्यसैअनुसार अफिस जान थालिसकेका छन्। असार १ देखि लकडाउन खुकुलो भएसँगै सरकारी कर्मचारी, निजी संघसंस्था, कम्पनी, होटेलदेखि पसल व्यवसाय गर्नेहरू काममा निस्कन थालेका छन्। तर चैत ११ गतेदेखि बन्द रहेका स्कुल खुल्ने सम्भावना भने छैन। त्यसो त धेरैजसो निजी स्कुलले वैशाखदेखि नै अनलाइन कक्षा सुरु गरिसकेका छन्। यसले छोराछोरीलाई घरमा छाडेर काममा जानुपर्ने कामकाजीहरू समस्यामा परेका छन्। अरूबेला जस्तो यतिबेला नानीबाबुलाई काम गर्ने ठाउँमा लिएर जान पनि जोखिम छ। घरमा राख्दा पनि बाहिर निस्केलान् भन्ने चिन्ता पनि उत्तिकै छ। अनलाइन कक्षाहरू सुचारु भएका छन्। तर अभिभावक घरमा नभएको अवस्थामा उनीहरू कक्षा लिनतिरभन्दा मोबाइलमा आफूलाई मनपर्ने भिडियो हेर्नतिर लाग्ने छन्। एउटै कोठा लिएर बसेकाहरू यस्ता समस्याबाट बढी पिरोलिएका छन्। शिक्षकहरू पनि आफ्नै समस्या छन्। एउटा शिक्षक अभिभावक पनि हुन्। थोरै तलबमा निजी स्कुलमा काम गर्ने लाखौं शिक्षकलाई यतिबेला परिवार पाल्नै समस्या छ। देशभर रहेका सात हजारभन्दा बढी निजी स्कुलका २५ लाखभन्दा बढी विद्यार्थीलाई पढाउने दुई लाख शिक्षकहरू तलबबाट वञ्चित छन्। संस्थागत विद्यालय शिक्षक युनियनका अध्यक्ष होमकुमार थापाका अनुसार संस्थागत स्कुलका ७५ प्रतिशत शिक्षकले चैत महिनाको समेत तलब पाएका छैनन्। यस अवस्थामा उनीहरू ल्यापटप, कम्प्पुटर किनेर त्यसमा नेट जोडेर पढाउने क्षमता राख्न सक्दैनन्। न त सामुदायिक स्कुलमा जस्तो आधा पैसा तिरेर ल्यापटप किन्ने निजी स्कुलले व्यवस्था गरेका छन्। व्यवस्था गरेकाहरूले पनि लामो समयसम्म काम गर्नुपर्दा मोबाइल, ल्यापटप तथा कम्प्युटरमा समस्या आई कक्षा लिन कठिनाइ भइरहेको छ। पचासौं विद्यार्थीका गृहकार्य मोबाइलमा हेर्नुपर्ने र मोबाइलबाटै जुम, गुगल मिटबाट कक्षा लिनुपर्ने जटिलताले शिक्षकहरू अप्ठ्यारोमा परेका छन्। यतिखेर सरकार र नेताहरूले कुर्सीका लागि खिचातानी गर्नुभन्दा घरभित्र बस्न बाध्य लाखौं विद्यार्थीलाई सरल तरिकाले शिक्षा दिनेतर्फ पाइला चाल्दाचाहिँ प्रभावकारी हुनेमा दुईमत छैन। शिक्षकलाई तलब दिन नसके पनि स्कुलहरूले शिक्षकलाई अनलाइन तालिम दिएर अनलाइन कक्षा लिन सक्ने बनाउन भने कुनै कसर छाडेका छैनन्। लामो समयदेखि घरमा बसिरहेका कतिपय विद्यार्थी भने अनलाइन कक्षा पढ्न पाउँदा रमाएका छन्। अपवादबाहेक अप्ठेरो समयमा पनि आफ्ना नानीबाबुले पढेको देख्दा अभिभावक पनि खुसी देखिन्छन्। तर कतिपय अभिभावक आफ्नो काममा व्यस्त भएसँगै नानीबाबुले घरमा अनलाइन कक्षा पढ्ने नाममा इन्टरनेटको प्रयोगभन्दा पनि दुरुपयोग गर्न सक्ने सम्भावना बढ्दै छ। कक्षा १० सम्म पढ्ने धेरैजसो विद्यार्थीसँग आफ्नै मोबाइल हुने गरेको छ। अनलाइन कक्षाले यसमा झनै मलजल गरेको छ। अभिभावकका अनुसार आफ्नै हातमा मोवाइल हुँदा राती ढिलासम्म सुत्न नमान्ने र विहान ढिलो उठ्ने समस्या बढ्दै गएको छ। तल्लो कक्षाका विद्यार्थी मोबाइलमा भिडियो हेर्ने, गेम बढी खेल्ने भए पनि माथिल्ला कक्षाका विद्यार्थी साइबर अपराधमा फस्न सक्ने देखिन्छ। केन्द्रीय साइबर ब्युरोका अनुसार चालु आर्थिक वर्षका सात महिनामा यससँग सम्बन्धित एक हजार एक सय ८२ उजुरी परेका छन्, जसमध्ये ११ सय ३६ उजुरी फेसबुकसम्बन्धी अपराधका छन्। दिनभरिमा चारपाँचवटा कक्षाहरू विद्युतीय उपकरणबाट लिने र दुईतीन घन्टा लगाएर गृहकार्य पनि विद्युतीय उपकरणबाटै टाइप गर्नुपर्दा आँखाका समस्या देखा परेका छन्। सुदूरपश्चिम प्रदेशका विभिन्न दुर्गम गाउँमा विद्युत् सुविधा छैन। मेरो आफ्नै घर अछाममा पनि बिजुली छैन। रेडियोमा समाचार सुन्न सकिन्छ। मेरो गाउँलगायत नजिकका धेरैजसो गाउँमा फोनमा समेत सम्पर्क हुन गाह्रो हुन्छ। केही घरमा सोलारबाट रातको समयमा बिजुली बालिन्छ। गरिबीमा पिल्सिएकाहरू सानो सोलार पनि राख्न नसकेर सोलार हुनेहरूका घरमा गएर मोबाइल चार्ज गर्छन्। अरू देशका मानिसले चन्द्रामामा घडेरी किनिरहँदा हाम्रो देशका धेरैजसोसँग स्मार्ट फोन, ल्यापटप, कम्प्युटर, टेलिभिजन त टाढाको कुरा समाचार सुन्ने रेडियोसमेत छैन।प्रधानमन्त्रीले नै जिम्मा लिएर स्कुल भर्ना गरेका दुर्गम मुगुका बालबालिकासँग सरकारले चलाएको भर्चुअल कक्षा पढ्न रेडियोसमेत नभएको अवस्था छ। यसकारण भर्चुअल कक्षाबाट आम विद्यार्थी लाभान्वित भएका छन् भन्नु झुट बोलेसरह हुने छ। सहरी क्षेत्रमै इन्टरनेटको गुणस्तर खस्केका बेला अनलाइन कक्षा प्रभावकारी नहुने भन्दै मोरङका सामुदायिक विद्यालयले समेत सुरक्षाका उपाय अपनाउँदै कक्षा सञ्चालनको तयारी गर्न थालेका छन्। सरकारले विद्यार्थीहरू अनलाइन वा भर्चुअल कक्षा पढ्दै छन् भन्दै ढुक्क भएर बस्ने अवस्था आएको छैन। यतिखेर सरकार र नेताहरूले कुर्सीका लागि खिचातानी गर्नुभन्दा घरभित्र बस्न बाध्य लाखौं विद्यार्थीलाई सरल तरिकाले शिक्षा दिनेतर्फ पाइला चाल्दाचाहिँ प्रभावकारी हुनेमा दुईमत छैन।"
नियुक्तिको दुष्चक्रमा न्यायपरिषद,"बरियताक्रममा माथिको व्यक्तिलाई नघाएर तल्लो बरियताका व्यक्तिलाई सिफारिस गर्दा त्यसको आधार र कारण दिनुनपर्ने छुट सधैंभरि चलिरहला कि रोकिएला ? न्यायपरिषद्। एउटा बहुचर्चित राज्य संयन्त्रको नाम। विवादास्पद काम गर्ने संस्थाको नाम। राज्यका धरोहर मानिने अदालतका न्यायाधीशहरू नियुक्ति गर्न सिफारिस गर्ने संस्थाको नाम। गोजीबाट परिषद्का जिम्मेवार पदाधिकारीहरूले आआफ्ना नातागोता र पार्टीका नाम निकालेर न्यायाधीश नियुक्तिको सिफारिस गर्ने संस्थाको नाम। कुनै उत्तरदायित्व नभएको राजनीतिक तटस्थताका नाममा सधैं राजनीतिबाट प्रभावित भएर निर्णय गर्ने संस्थाको नाम। यसलाई जसले जन्माए, जसरी जन्माए, जे उद्देश्यले जन्माए, जेजे काम भए, जस्ताजस्ता न्यायाधीशहरू नियुक्तिको सिफारिस भयो, ती सबै इतिहास त्यही संस्थाको अभिलेखमा र त्यसका अध्येताहरूसँग सुरक्षित नै छ। कुनै पनि संस्थालाई राम्रो वा नराम्रो बनाउने भूमिका मूलतः संस्था प्रमुखकै हुन्छ। न्यायपरिषद्का अध्यक्ष प्रधानन्यायाधीश हुन्। उनले बैठक डाके बैठक बस्छ र बैठक नै डाकेनन् भने परिषद्का सदस्यहरू जति छट्पटाए पनि के भयो र ? बैठक बस्यो भने न अरूले पनि आआफ्ना विचार प्रस्तुत गरेर निर्णायक प्रक्रिया सुरु हुने हो। बैठक नै नबसेपछि नरहे बाँस नबजे बाँसुरी। यो बैठक बस्नेनबस्नेका कथाउपकथा धेरै लामा र रमाइला तथा विस्मयकारी पनि छन्। कसैको कार्य अनुभव पूरा नभएका कारणले बैठक स्थगित भएर कार्य अनुभव पूरा भएपछि अमूक व्यक्तिलाई न्यायाधीश बनाउन बैठक बसेका कथाहरू सुनिएका छन्। आफ्नो गुटमा नमिल्ने र आफूलाई मन नपर्ने तर क्षमतावान् व्यक्ति जेष्ठताक्रममा परेको छ भने उसलाई मिल्काउन उसको उमेर पूरा नभएसम्म बैठक नै नराख्ने खेल खेलेर त्यस्ता व्यक्तिको वृत्ति विकास र सेवा गर्ने अवसरको घाँटी निमोठ्ने काम गरेका थुप्रै उदाहरण देखिएका छन्। कुनै अमूक व्यक्तिलाई प्रधानन्यायाधीश बनाउन स्थापित अभ्यासभन्दा चाँडो गरी संवैधानिक परिषद्मा नाम पठाउने काम न्यायपरिषद्ले गरेको पनि कसैले बिर्सिएको छैन। यी हरफ कोरिरहँदा प्रत्येक हरफ र शब्दहरूलाई प्रतिविम्बित गर्ने पात्रहरूका अनुहार प्रकट भएर आउँछ। आफ्ना मान्छे ल्याउनुपरे परिषद् गठनमा पूर्णता पनि नचाहिने। बैठक परिषद्मा बसे पनि हुने अन्यत्रै बसे पनि हुने। कार्यालय समयभित्र बसे पनि हुने मध्यरातमा बसे पनि हुने। सिफारिस गरिने व्यक्तिको उपयुक्तताबारेमा लेख्दै नलेखे पनि हुने लामै लेखे पनि हुने। उम्मेदवार छान्न परीक्षा लिएजस्तो गरे पनि हुने परीक्षा नै नलिए पनि हुने। आफ्नै नाता र प्रभावका मान्छेलाई सिफारिस गरे पनि निष्पक्ष नै हुने। यस्तायस्ता विशेषताले युक्त भएको न्यायपरिषद्बारे, त्यसका कामकारबाहीबारे, त्यसको निश्पक्षताबारे थुप्रै लेखरचना थुप्रै व्यक्तिले अनेकानेक पत्रपत्रिकामा प्रकाशित गरिसकेका छन्। यी हरफकारले पनि परिषद्को पेरिफेरीमा लेखिएका लेखमा यो तेस्रो आलेख भएको छ। यस्ता आलेख जति लेखिए पनि त्यसले कसैलाई छोएको छैन। कसैले पनि आफू सुध्रन चाहेको छैन। अरूलाई सुधार्ने प्रयास मात्र निरन्तर जारी छ, आफू सच्चिन नसकेर। सर्वोच्च अदालतजस्तो न्यायको सर्वोपरि निकायमा न्यायाधीशको पद रिक्त भएर कहिले वर्षौं र कहिले महिनौंसम्म पनि पूर्ति भएको हुँदैन। जतिजति पद रिक्त हुँदै जान्छन्, त्यतित्यति पदको भागबन्डा वा कोटा छुट्ट्याउँदै जाने अनि जुन दिन परिषद्का पदाधिकारीहरूको स्वार्थको कुरा मिल्छ अनि जमघट गरेर आआफ्ना मान्छेका नाम सिफारिस गर्ने परम्परा चलेकै छ। प्रधानन्यायाधीशहरू सार्वजनिक रूपमा आयोजना गरिएका कार्यक्रममा फलाना नामका न्यायाधीशलाई मैले ल्याएको भनेर कुर्लने अनि परिषद्को कामको यश आफूले लिने। त्यसको उल्टो फलानो मानिसलाई कुनै हालतमा पनि न्यायाधीशमा सिफारिस गरिँदैन तपाईंहरू ढुक्क हुनुहोस् भन्ने गरेको पनि देखियो। बहादुरी देखाउने लोकप्रिय हुने र जस कमाउने विषयमा आफू अघि सर्ने गर्छन्। जुन बेला जुन विषय विवादास्पद हुन्छ त्यसबेला त्यस विषयमा मौन रहने अर्काले गरेको त्योभन्दा गलत कार्यको उदाहरण तेस्र्याएर आफूले गरेका कामको औचित्य पुष्टि गर्न कोसिस गर्ने खालका गतिविधि पटकपटक दोहोरिइरहेका छन्। संविधानमा लेखिएका प्रावधानको पालनामा यस्तो कठोरता न्यायाधीश र प्रधानन्यायाधीश तथा परिषद्का अन्य सदस्यबाट हुन्छ भने अरू निकायको के कुरा गर्नु ? न्याय परिषद्का नाममा हुने गतिविधिले संविधानमा लेखिएको स्वतन्त्र न्यायपालिका न्यायशास्त्रका पुस्तकमा लेखिएको स्वतन्त्र न्यायपालिका र ल क्याम्पसहरूमा पढाइने स्वतन्त्र न्यायपालिकालाई चुनौती दिइरहेका छन्। स्वतन्त्र न्यायपालिका केवल शब्दमा सीमितहुँदै गएको छ। संवैधानिक निकायका प्रमुख तथा सदस्यहरूको पद लामो समयसम्म पूर्ति नगरी रिक्त राखेको विरुद्धमा सार्वजनिक सरोकारका निवेदन दायर हुन्छन्। सुनुवाइको नाटक मञ्चन हुन्छ। अनि रिट जारी गर्ने सूचीमा परेको छ कि खारेज गर्ने सूचीमा परेको छ त्यसैअनुसार त्यसमा निर्णय हुन्छ। नियुक्तिको सिफारिसविरुद्धमा परेका रिट निवेदन एउटै न्यायाधीशको इजलासमा पटकपटक परेर सबै रिटलाई कारण देखाऊ आदेशसम्म नै जारी नगरी तुहाइदिने हर्कत भएको पनि देखिएकै छ। खारेज गरेका रिटकै जस्तो प्रश्न उठाएर दायर भएका रिटलाई स्वार्थ नमिल्नेको हात परेका बेला बल्झाएर सुनुवाइ प्रक्रिया अघि बढाउन लाग्दा विदेशका कार्यक्रम छोट्ट्याएर वेगवान शैलीमा फर्किएर पुनः सुनुवाइ प्रक्रिया रोक्ने गरेको कामलाई पनि भुक्तभोगीले मनमा राखेकै छन्। पार्टीभित्रका गुटउपगुटहरूको निर्माण र तिनीहरूको स्वार्थको खेलबारेमा त दिनमा दुईतीनपटकसम्म समाचार नसुनी कुनै दिन गुज्रँदैन। तर यो गुटबन्दीको खेल अदालतमा प्रवेश गरेको देख्दा अचम्म लागेर आउँछ। गुटबन्दीका चर्तिकला देख्नेहरू धेरै छन्। तर सबै मौन छन्। कोही छुच्चो हुन चाहँदैनन् हिम्मत गर्दैनन्। गुटबन्दीको खेलले औपचारिक रूपमा नै मान्यता पाएजस्तो लाग्छ। न्यायाधीश हुने मानिस सिफारिस हुने होइन, पार्टीका कार्यकर्ता सिफारिस हुन्छन्। तल्लो तहका न्यायाधीशलाई माथिल्लो तहको अदालतमा नियुक्ति गर्ने होइन नाता, प्रभाव र सम्बन्ध अनि गुटका मानिसलाई न्यायाधीशमा नियुक्ति गरिन्छ। दलका कार्यकर्ता र गुटका मानिस नियुक्ति गरेपछि अदालतमा न्यायाधीश किन खोज्नु न्यायको अपेक्षा किन गर्नु ! न्यायजगत्मा एउटा स्थापित भनाइ नै छ विषवृक्षमा फल्ने फल पनि विषालु नै हुन्छ। पात्र फेरिन्छन् प्रवृत्ति फेरिँदैन। दलीय स्वार्थ र गुट हेरिन्छ, क्षमता र योग्यता हेरिँदैन। नियुक्ति प्रक्रिया सुरु हुनुअगावै फलानोफलानो भन्ने नाम पहिल्यै बाहिर आउँछन्। योग्यताको मापदण्ड के हो ? उत्तरदायित्वको मापदण्ड के हो ? पदको मर्यादाअनुसारको शालीनता, भद्रता, उत्तरदायित्वको बोध अनि न्यायप्रतिको निष्ठा भएको नेतृत्व न्यायपरिषद्ले कहिले पाउला ? न्यायपरिषद् यही रूपमा रहिरहला कि यसको स्वरूपमा परिवर्तन होला ? बैठक नबसी सिफारिस नगरी सिध्याउने खेल चलिरहला कि यसको अन्त्य होला ? बरियताक्रममा माथि रहेको व्यक्तिलाई नघाएर तल्लो बरियताका व्यक्तिलाई सिफारिस गर्दा त्यसको आधार र कारण दिनुनपर्ने छुट सधैंभरि चलिरहला कि रोकिएला ? अहिले न्यायपालिका वृत्तमा यिनै र यस्तैयस्तै प्रश्न निरन्तर उठिरहेका छन्। हैसियत भएका बोल्दैनन्। हैसियत नभएकाले लेखेर, बोलेर नहुने रहेछ कि भन्ने आभाष हुँदै छ। अहिले पनि सर्वोच्च अदालतमा न्यायाधीश नियुक्ति हुन नसकेर पद रिक्त रहेका छन्। यो प्रवृत्तिको दुष्चक्र पनि घुमिरहेको छ। हेरौं परिणाम कहिलेसम्म कस्तो आउने हो। परिषद्का नाममा हुने यस्ता गतिविधिले संविधानमा लेखिएको स्वतन्त्र न्यायपालिका न्यायशास्त्रका पुस्तकमा लेखिएको स्वतन्त्र न्यायपालिका र ल क्याम्पसहरूमा पढाइने स्वतन्त्र न्यायपालिकालाई चुनौती दिइरहेका छन्। स्वतन्त्र न्यायपालिका केवल शब्दमा सीमितहुँदै गएको छ। हामी यसैमा अभ्यस्त हुन थालेका छौं। उप्रेती वरिष्ठ अधिवक्ता हुन्।"
बायर्न म्युनिख च्याम्पियन,लन्डन : जर्मन कप फुटबलको उपाधि जर्मन महारथी बायर्न म्युनिखले जितेको छ। शनिबार राति भएको फाइनलमा बायर्नले वायर लिभरकुसनलाई उसैको मैदानमा ४२ गोलले हरायो। साविक विजेतासमेत रहेको बायर्नको यो २०औं जर्मन कप उपाधि हो। बायर्न हालै मात्र बुन्डेस लिगा च्याम्पियन बनेको थियो। बायर्नको जितमा रोबर्ट लेवान्डोस्कीले दुई तथा डेभिड अल्वा र सर्जी जिनाब्रीले एकएक गोल गरेका थिए। लिभरकुसनका लागि स्भेन वेन्डर र काई हाभर्टजले एकएक गोल फर्काएका थिए। खेलको सुरुआतदेखि नै आक्रामक देखिएको बायर्नले १६औं मिनेटमा डेभिड अल्वाको गोलमा अग्रता लिएको थियो। सर्जीले २४औं मिनेटमा गोल गर्दै पाहुना टोलीको अग्रता दोब्बर बनाएका थिए। त्यसपछि रोवर्ट लेवान्डोस्कीले ५९औं र ८९औं मिनेटमा लगातार दुई गोल गर्दै बायर्नको उपाधि पक्का बनाए। यसअघि लिभरकुसनका वेन्डरले ६४औं मिनेटमा गोल गरेका थिए। लिभरकुसनका हाभर्टजले दोस्रो हाफको इन्जुरी समयमा पेनाल्टीमार्फत अर्को गोल फर्काए पनि टोलीको हार टार्न सकेनन्। २७ वर्षपछि फाइनलमा पुगेको लिभरकुसनले पहिलो हाफमा केही राम्रा अवसर खेर फालेको थियो। सन् १९९३ मा च्याम्पियन बनेको लिभरकुसन यसअघि सन् २००२ र २००९ मा पनि फाइनलमा पुगेको थियो। तर २४औं पटक फाइनल खेलेको बायर्नसामु लिभरकुसनको केही लागेन।
उपाधि अभियानमा युभेन्ट्स,"मिलान : साविक विजेता युभेन्ट्स इटालियन सिरिए फुटबलको उपाधि रक्षातर्फ लम्किएको छ। लिगअन्तर्गत शनिबार राति भएको खेलमा युभेन्ट्सले टोरिनोलाई ४१ गोलले हरायो। घरेलु मैदानमा सानदार जित निकाल्न युभेन्ट्सका पाउलो डिबाला, जुआन क्वाडराडो र क्रिस्टियानो रोनाल्डोले गोल गरे। युभेन्ट्सले अर्को गोल टोरिनोबाट उपहार पाएको थियो। टोरिनोका आन्द्रेय बेलोट्टीले सान्त्वना गोल गरेका थिए। युभेन्ट्सले खेलको दोस्रो मिनेटमै खाता खोलेको थियो। पाउलो डिबालाले गोल गर्दै घरेलु टोलीको उत्साह जगाएका थिए। उनले जेआन क्वाडराडोको पासमा गोल गरेका थिए। त्यसपछि २९औं मिनेटमा क्वाडराडोले गोल गर्दै युभेन्टसको अग्रता दोब्बर बनाए। उनले क्रिस्टियानो रोनाल्डोको पासमा उत्कृष्ट गोल गरेका थिए। पहिलो हाफको इन्जुरी समयमा टोरिनोले पेनाल्टीमार्फत गोल फर्कायो। डिबक्सभित्र युभेन्ट्सका म्याथिज डी लिग्टले ह्यान्ड गरेपछि पाएको पेनाल्टीलाई आन्द्रेयले सदुपयोग गरेका थिए। तर, दोस्रो हाफमा युभेन्ट्सले थप आक्रामक प्रदर्शन गरेको थियो। ६१औं मिनेटमा रोनाल्डोले करिब २५ यार्ड टाढाबाट फ्रिकिकमा सोझै गोल गरेका थिए। युभेन्ट्समा रोनाल्डोको यो पहिलो फ्रिकिक गोल पनि हो। उनले यससँगै सिरिएमा ६० वर्षको कीर्तिमानसमेत भंग गरेका छन्। उनले जारी सिजन सर्वाधिक २५ गोल गर्दै यसअघि सन् १९६० मा ओमार सिभोरीले बनाएको कीर्तिमान तोडेका हुन्। उच्च लयमा रहेका रोनाल्डोले सिरिएमा यस सिजनमा २६ खेल खेलेका छन्। दोस्रो हाफमा सशक्त प्रदर्शन गरेको युभेन्ट्सले ८७औं मिनेटमा आत्मघाती गोल उपहार पायो। बल बचाउने क्रममा टोरिनोका कोफी जीजीको प्रहार आफ्नै पोस्ट्मा छिरेपछि युभेन्ट्सले फराकिलो जित निकाल्यो। यस जितसँगै शीर्ष स्थानमा रहेको युभेन्ट्सको ३० खेलबाट ७५ अंक पुगेको छ। युभेन्ट्स दोस्रो स्थानमा रहेको लाजियोभन्दा सात अंकले अगाडि छ। ३१ अंक बनाएको टोरिनो १५औं स्थानमा छ। शनिबार राति नै भएको खेलमा दोस्रो स्थानको लाजियो एसी मिलानसँग ३० गोलले पराजित भएपछि युभेन्ट्सलाई थप फाइदा पुगेको छ। हारले लाजियोको उपाधि होड कमजोर बनेको छ। लाजियोलाई उसैको मैदानमा हार चखाउन मिलानका लागि हकान चाल्हानोग्लुले २३औं मिनेटमा खाता खोले। भेट्रान ज्लाटन इब्राहिमोभिचले ३४औं मिनेटमा पेनाल्टीमार्फत दोस्रो गोल गरे। एन्टे रेविकले ५९औं मिनेटमा गोल गर्दै मिलानलाई सजिलै जिताए। खेलभर मिलानको दबाब झेलेको लाजियोको गोल फर्काउने प्रयास सफल बन्न सकेन। हारे पनि दोस्रो स्थानमा रहेको लाजियोको ६८ अंक छ। लाजियोलाई हराएको मिलान ४६ अंकसहित छैटौं स्थानमा छ। शनिबार राति नै भएको अर्को खेलमा ससौलोले लिसेलाई ४२ गोलले स्तब्ध बनाएको छ।"
