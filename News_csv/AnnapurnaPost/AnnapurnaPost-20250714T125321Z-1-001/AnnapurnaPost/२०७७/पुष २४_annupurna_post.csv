शीर्षक,विवरण
नेपाल एकताका प्रतीकको अपमान,"विश्वका हरेक आधुनिक राज्यले आफ्नो सृष्टि र स्थितिका लागि प्रलय वा बलिदान भोगेको कोटीमा नेपालको पनि आफ्नै विशिष्ट इतिहास छ। नेपाल र यसको अटुट स्वाधीनता, कसैको कृपाले किस्तीमा हालेर दिइएको होइन; राज्य एकीकरण र राष्ट्र निर्माणको ७२ वर्षको अदम्य संघर्षको राजनीतिक, शासकीय, सांस्कृतिक तथा भौगोलिक उपज हो। यसका लागि हाम्रा पूर्वजले तत्कालीन महाशक्ति बेलायत र उत्तरको चीनसँग धेरैपटक, दुनियाँ नै थर्कमान हुने बहादुरीपूर्ण युद्ध लडेको गौरवमय इतिहास छ। देशभित्रका बाईसी र चौबीसीसहित करिब ६५ वटा सानाठूला राज्यरजौटासँग पनि लड्नुपरेको बेग्लै इतिहास छ। पुर्खाले हामीलाई एउटा स्वाधीन राज्य मात्र दिएनन्; वीरताको पर्यायवाची पहिचान गोर्खाली पनि दिए। स्वाधीन नेपाल एउटा स्वाभिमानी राष्ट्रका रूपमा स्थापित भयो। आज भारत र बेलायती सेनामा भर्ती हुन जाने नेपालीले पाएको द गोर्खाज् संज्ञाको पौरखी पहिचान र विरासत वा भारतमा चलेको गोर्खाल्यान्ड राज्यका लागि आन्दोलन युगान्तकारी नेपाल एकीकरणको उत्तरदान हो। आफ्नो साम्राज्यमा कहिल्यै घाम नअस्ताउने महाशक्ति बेलयायतसँग लडाइँमा भिड्नु थियो; त्यसैले राष्ट्रनिर्माणमा पृथ्वीनारायणले शक्ति, युक्ति र भक्ति तीनै साधन जुटाए र एउटा अदम्य साहस बन्यो। तत्कालीन चीन पनि नेपालभन्दा धेरै साधनसम्पन्न र शक्तिशाली थियो। नेपाल राष्ट्रको जीवनमा यसको एकीकरण तथा राष्ट्रनिर्माण र त्यसपछिका दिनमा पनि अनेकौं वाधाव्यवधान र दोष आइलागे। पृथ्वीनारायणको दिव्योपदेश आजको नेपालका लागि पनि उत्तिकै मार्गदर्शनका रूपमा रहेको छ। तर राणाशासनमा उनका दिव्योपदेशमाथि देशभित्र प्रतिबन्ध लगाइएको थियो। कारण थियो, तत्कालीन ब्रिटिस औपनिवेशिक शासनलाई रणनीतिक र आलोचनात्मक दृष्टिका साथै सावधानीपूर्वक हेर्नुपर्ने उनको अकाट्य अनुभवमा आधारित दिव्योपदेश। यो कुरा औपनिवेशिक शासनको आडमा टिकेको राणाशासनलाई मनपर्ने कुरै थिएन। त्यसैले दिव्योपदेश दार्जिलिङमा लगेर पहिलोपटक छपाएको ऐतिहासिक यथार्थ छ। प्रजा मोटा (बलियो) भए मात्र दरबार बलियो हुने, राजाले न्यायनिसाफ हेर्दा कसैप्रति मोलाहिजा र पक्षपात गर्नु नहुने, जतिसुकै ठूलो अपराध गरेको मान्छे भए पनि राज्यले मृत्युदण्ड नदिनु बरु उसलाई युद्धमा पठाइदिनु, खनिजजन्य उत्पादन, कपडा, देशभित्र हुने अन्य उत्पादन बढाउने तथा निर्यात गरेर नगद खैंचन हरबखत कोसिस गर्नुपर्ने, उत्तर र दक्षिणका छिमेकीसँग सन्तुलित र सावधानीपूर्ण सम्बन्ध बनाइराख्ने, देशलाई सबै जातको फूलबारी का रूपमा राष्ट्रिय व्यवहार अपनाउनुपर्ने, मुलुक कंगाल बनाउने देशका महाजन लाई घुसपैठ गर्न नदिनु, घुस दिने र घुस लिने दुवै भ्रष्ट भएकाले यिनीहरूको धन जीव गरी लिने सम्मको कठोर सजाय दिनुपर्नेजस्ता असल राज्यव्यवस्था र सुशासनका लागि भावी पुस्तालाई पनि सन्देश र शिक्षा दिएर गए। पृथ्वीनारायणको अपमान गर्नु भनेको मातृभूमिको अपमान गर्नु हो। कुनै पनि कृतज्ञ राष्ट्रले यस्तो घृणित अपराध गर्दैन। वर्तमान गणतन्त्र नेपाल अग्रगमन होइन, बाइसीचौबिसी युग तिर प्रतिगमन गर्दैछ। जसरी त्यो युगमा विभिन्न जातिजनजातिका भुरेटाकुरे राज्य वा राजा थिए, आपसमा गाँड कोराकोर गरेर बस्थे, त्यो चरित्र आजको गणतान्त्रिक लोकतन्त्र ले सर्लक्कै वरण गरेको छ। बाईसीचौबीसीमार्का आजका अपुंगी राजाहरूमा पृथ्वीनारायणलाई गाली गर्ने हिम्मत हराउँदै गए पनि उपेक्षा गरिरहेका छन्। आफ्ना फोहोरी, भद्दा र बेढंगी राजनीतिबाट उत्पन्न विकारबाट निर्देशित भएर विगतमा उनको मूर्तिभञ्जन गरेको चरित्रले आज पनि उनको योगदानको अवमूल्यन गर्दछ। विगतमा राष्ट्रनिर्माता पृथ्वीनारायण, आदिकवि भानुभक्त, महाकवि देवकोटा, बीपीजस्ता देशभक्त सपूतहरूका सालिक ढाल्ने कुकृत्य भए, तर दिव्योपदेशमाथि प्रतिबन्ध लगाउने राणाशासकका सालिकलाई कसैले नछोएको घटना रहस्यमय छ। यसै क्रममा पुस २७ गते पृथ्वीजयन्ती तथा राष्ट्रिय एकता दिवसको सम्मानमा दिँदै आएको सार्वजनिक बिदा तत्कालीन सरकारले खारेज गरिदियो। यो नै उनीप्रति दूषित मानसिकताको द्योतक हो। पछिल्लो जनआन्दोलन यता सरकारीस्तरमै बदनियत प्रदर्शित गर्दै अनेक राष्ट्रद्रोही, उच्छृंखल तथा अनुत्तरदायी अपराध कर्म भएका छन्। यी राष्ट्रनिर्माता राजाका नुवाकोट, गोरखा, पोखरा र काठमाडौंमा प्रतिष्ठापित सालिक तोडफोड गर्ने कुकर्म भयो। परापूर्वकालदेखि पुस २७ गते पृथ्वी जयन्ती तथा राष्ट्रिय एकता दिवस को गरिमा बढाउन दिँदै आएको सार्वजनिक बिदा २०६३ सालमा तत्कालीन सरकारले खारेज गरिदियो। त्यसयता सरकारले अनेक पर्वहरूमा बिदाका दिन बढाए पनि पुस २७ को बिदा खारेज गरेर पृथ्वीनारायणप्रति अपहेलना गर्ने कार्य किन गरियो ? वर्तमान सरकारमा किञ्चित राष्ट्रभक्तिको विवेक छ भने उसले पुस २७ गतेको बिदा परम्परा पुनः कायम गर्नुपर्छ। पृथ्वीनारायणबारे कुनै कम्युनिस्टलाई द्विविधा छ भने कम्युनिस्ट पार्टीका संस्थापक नेता पुष्पलालले पुष्पलाल : छानिएका रचनाहरू, भाग ९ पुस्तक (पृ १५६१५९ मा) पृथ्वीनारायणको राष्ट्रनिर्माणको स्पष्ट शब्दमा समर्थन गर्नुभएको छ। उहाँले लेख्नुभएको उक्त आलेख एकपटक हेर्ने सल्लाह छ। प्रजातान्त्रिक आन्दोलनका सर्वोच्च नेता गणेशमान सिंहले धेरैपटक भन्नुभएको थियो, नेपाल आमाका तीन सपूत पृथ्वीनारायण, आदिकवि भानुभक्त र आधुनिक नेपालका अधिष्ठाता बीपी कोइराला हुन्। इतिहासका तीनवटा कालखण्डमा यी तीनजनाले नेपाल र नेपालीलाई आपसमा जुटाउन ठूलो योगदान गरे। भानुभक्तले नेपाली भाषाको माध्यमले नेपालीलाई एउटै सूत्रमा ल्याए भने कोइरालाले नेपाली मात्रको आर्थिक उन्नति, प्रजातन्त्र र राष्ट्रिय मेलमिलापको नीतिबाट यो काम गर्नुभयो। पृथ्वीनारायण राजा मात्र नभई दूरद्रष्टा, स्वप्नद्रष्टा र प्रतिबद्धता भएका पुरानो नेपालका लोकप्रिय राजनेता थिए; जसको कीर्ति र नाम सारा हिन्दुस्तान वा ब्रिटिस साम्राज्यभरि फैलिएको थियो। उनले ३२ वर्ष लगाएर थालेको नेपाल एकीकरणको दीर्घकालीन अभियान त्यसपछिको राजदरबारले ७२ वर्षसम्म कायम राख्यो। सुगौलीको सन्धि (१८७६) हँुदासम्म नेपाल एकीकरण तथा राष्ट्रनिर्माणको सरहद पूर्वमा सिक्किमको टिस्टा नदीदेखि पश्चिममा भारतको हिमाञ्चल प्रदेश, उत्तरमा हिमालयपारिदेखि दक्षिणमा गोरखपुरसम्म पुगेको थियो। आज विश्वभरि गोर्खाली भनेर वीरता र पौरखीको पर्यायका रूपमा पुकारिने यो संज्ञा उनको पुख्र्यौली राज्य गोरखाको नामबाट रहेको हो। नेपाली राष्ट्रियताका लागि पुस महिना ऐतिहासिक अवसर हो। ०१७ साल पुस १ गतेको घटनालाई बिर्सौं, पुस १६ गते घोषित राष्ट्रिय मेलमिलाप तथा एकता नीतिले राष्ट्रिय राजनीतिमा ल्याएको युगान्तकारी र गुणात्मक परिवर्तन, त्यसको सान्दर्भिकता र औचित्य र पुस २७ गतेको राष्ट्रिय एकता दिवस यसै महिनामा पर्छ। यो वास्तविकतालाई उपेक्षा र तिरस्कार गर्ने व्यक्तिलाई साँचो अर्थमा न देशभक्त भन्न सकिएला न त सच्चा प्रजातन्त्रवादी नै। त्यस्ता पात्रहरूको अन्तर्राष्ट्रिय जगत्मा सम्मान पनि रहँदैन। आज नेपालको राष्ट्रिय स्वाभिमान र सम्मानमा आएको ह्रासको खास कारण यही देखिन्छ। यी दुवै पक्षको औचित्य र सान्दर्भिकताका लागि राज्यले भूलसुधार गर्नु नितान्त जरुरी छ। पृथ्वीनारायणको अपमान गर्नु भनेको मातृभूमिको अपमान गर्नु हो। कुनै पनि कृतज्ञ राष्ट्रले यस्तो घृणित अपराध गर्दैन। सरकारले पनि पुस २७ गतेको अपमान गरेर अपराधीलाई जसरी प्रोत्साहित गरेको थियो; त्यसवापत सार्वजनिक रूपमा क्षमायाचना गर्नुपर्छ र पृथ्वीनारायण र सो ऐतिहासिक दिवसलाई यथावत् सम्मानसहित कायम राखिनुपर्छ।"
संघीयता : आवश्यकता कि बाध्यता ?,"ठूलो अपेक्षाका साथ संघीयता कार्यान्वयन गरियो तर उपलब्धिविहीन बनेको आभास हुँदैछ। ससाना राज्यलाई एउटै राज्यमा जोडेर शासन गर्ने संघीय राज्यको परिकल्पना जर्मन दार्शनिक जोहानेस अल्थुसियसले गरेका थिए। यसैले उनलाई आधुनिक संघीयताको पिता मानिन्छ। संघीयता निर्माण प्रक्रियाका आधारमा संघीयता दुई किसिमका हुन्छन् : संयोग र वियोग। संयोग अर्थात् कमिङ टुगेदर प्रक्रियामा दुई वा सोभन्दा बढी राज्य मिलेर बलियो संघको स्थापना गरी संघीयता अवलम्बन गरिन्छ। यो मोडलमा अधिकारको प्रवाह तलबाट माथि अर्थात् बटम टु टप हुन्छ। स्वतन्त्र राज्य मिलेर बनेको संघीयताका उदाहरण हुन् अमेरिका र स्विट्जरल्यान्ड। अर्को प्रक्रिया हो वियोग अर्थात् होल्डिङ टुगेदर। यस प्रक्रियामा एउटै राज्यमा दुई वा सोभन्दा बढी राज्यमा विभाजन गरी संघीयता निर्माण गरिन्छ। यो मोडेलमा अधिकारको प्रवाह माथिबाट तल अर्थात् टप टु बटम हुन्छ। नाइजेरिया, इथियोपिया, स्पेनजस्ता देश यसका उदाहरण हुन्। नेपालमा पनि येही मोडल अपनाइएको छ। यस्तो मोडलको संघीयतामा व्यवस्थापन पक्ष खर्चिलो र चुनौतीपूर्ण देखिन्छ। पहिलो मोडल संयोग अर्थात् एग्रिगेसन विधिबाट संघीयता निर्माण गरिएको अवस्थामा पहिल्यै स्वतन्त्र अस्तित्वमा रहेका राज्यहरू सुरक्षा र विकास आदि कुरा आत्मसात गरी संघमा प्रवेश गरेकाले यो मोडल सफल भएको पाइन्छ। तर वियोग अर्थात् डिसएग्रिगेसनबाट संघीयतामा गएका देशमा संघीयता कार्यान्वयन गर्ने क्रममा जटिलता र अनपेक्षित परिणाम निस्किएको पाइन्छ। संघीयताको स्वभाव वियोग अर्थात् डिसएग्रिगेसन प्रक्रियामा संघीयता निर्माण गरिएका मुलुकमा राज्य शक्ति र शासन एकात्मकताबाट संघीयताका विभिन्न एकाइमा बाँडिएको हुन्छ। त्यस्ता मुलुकमा जतिसक्दो धेरै ससाना एकाइ बनाएर शासन र शक्ति प्रयोग गर्ने रहर नेतृत्वमा जाग्छ भने जनतामा आफ्नो छुट्टै परिचयको खोजी हुन्छ। परिणामस्वरूप, पहिलाका एकीकृत राज्यबाट विभक्त ससाना राज्य र प्रदेश टुक्रिने क्रम चलिरहन्छ। उदाहरणका लागि सुरुमा नाइजेरियामा तीनवटा प्रदेशमा मात्र विभाजन गरिएको थियो तर अहिले ३६ टुक्रामा विभक्त छ र ३७सौं टुक्राका लागि लडाइँ भइरहेछ। सुडानमा तीन प्रदेशबाट सुरु भएर २६ टुक्रामा विभक्त भयो। संघीयताका कारण दक्षिण सुडान टुक्रिएको छ र त्यहाँ फेरि टुक्रिनका लागि द्वन्द्व सुरु भएको छ। हाम्रै छिमेकी देश भारतमा सुरुमा १२ वटा पछि ब्रिटिस उपनिवेशबाट स्वतन्त्रता प्राप्त गरेपछि २८ र हाल तेलंगनासहित २९ प्रान्तमा विभक्त छ। त्रिपुरा राज्यमा आदिवासीले छुट्टै राज्यको माग राखी आन्दोलन सुरु गरेका छन्। आसममा बोडोल्यान्ड, उत्तर प्रदेशमा पूर्वाञ्चल, वेस्ट बंगालमा गोर्खाल्यान्डजस्ता छुट्टै राज्यको माग राखी आन्दोलन हुँदै आएको छ। तर नेपाल पौराणिक कालदेखि नै एकल राष्ट्रिय अवस्थामा छ। नेपाल बनेपछि भत्किएको छैन र हाल संघीयताका नाममा सात टुक्रामा विभक्त छ तर संघीयताको भार थेग्न गाह्रो छ। भारतमा सबैभन्दा धेरै राजस्व उठाउने राज्य महाराष्ट्रले आफूले उठाएको राजस्वको पैसा अरू राज्यलाई नदिने भनेर विवाद गरिरहन्छ। नेपालमा पनि बढी राजस्व उठाउने प्रदेश २ ले त्यो विवाद उठाउन थालेको छ। नेपालमा संघीयता औचित्य नेपाल एक सानो देश भारतको एक प्रान्त जत्रो पनि छैन। नेपालको जनसंख्याभन्दा आठ दोब्बर जनसंख्या भूसिमाना जोडिएको भारतको एक स्टेट यूपीमा मात्र छ भने अर्को भूसिमाना जोडिएको स्टेट बिहारमा चार दोब्बर बढी छ। जनसंख्याको हिसाबले पनि नेपाल संघीयतामा जानपर्ने थिएन। यूपी र बिहारको जनसंख्या ३५ करोड ८० लाख छ; जुन नेपालको भन्दा १२ दोब्बर बढी हो। क्षेत्रफलको हिसाबले नेपालको सिमाना जोडिएका भारतका दुई प्रान्त यूपी र बिहारको ३३७४५३ वकिमि छ; जुन नेपालको क्षेत्रफलभन्दा दुई दोब्बरभन्दा बढी छ अर्थात् भारतको एक प्रान्त नै नेपालभन्दा ठूलो छ। तर विडम्बना भारतको एक प्रान्तजति क्षेत्रफल र जनसंख्या नभएको देश नेपाल आज सात टुक्रामा विभक्त पारिएको छ। हाल नेपालमा सात प्रदेश ७७ जिल्ला ७५३ स्थानीय सरकार, सात प्रदेश सरकार र एक केन्द्रीय सरकार गरेर ७६१ विभिन्न तहका सरकार छन्। नेपालमा केरा पाक्ने एक ठाउँबाट स्याउ पाक्ने अर्को ठाउँसम्म र जिरो डिग्रीबाट ३० डिग्री तापक्रम हुने ठाउँसम्म चार लेनको बाटो भए केही घन्टामै पुग्न सकिन्छ। यति सानो देश संघीयताको नाममा टुक्रिएको छ। २०६४ मा रोपेको संघीयताको बिरुवाले प्रदेश २ मा फल दिन थालेको केही वर्ष भयो भने विस्तारै फलहरू लुम्बिनी प्रदेश, कर्णाली प्रदेशलगायत अन्य प्रदेशमा पनि फल्न थालेका छन् जुन फल राष्ट्रिय एकता, अखण्डताका र राजनीतिक स्थिरताका लागि पोइजन्ड फ्रुट बन्न पनि सक्छन्। कुनैकुनै प्रदेश यो देशको अखण्डता र स्वाधीनतामाथि झुन्डाइएका तरबार वा बाह्य शक्तिका बार्गेनिङ चिप्स पनि बन्न सक्छन्। आधुनिक इतिहासमा कहिल्यै धार्मिक, भाषिक र क्षत्रियताको मतभेद नभई एकता र राष्ट्रियताको सद्भावको माला बनेको सानो सुन्दर देश नेपालमा अर्धसंघीयता प्रणाली लागू गर्दा वाञ्छनीय हुनेछ। २०६२६३ को आन्दोलनको माग संघीयता थिएन। नेपाली जनता एकात्मकताबाट संघीय शासन प्रणालीमा जान चाहेका थिएनन्। तत्कालीन माओवादीले राज्यको पुनर्संरचनाको विषय उठाए पनि मधेसवादी संगठनबाहेक तत्कालीन ठूला पार्टी नेपाली कांग्रेस, एमाले र माओवादीसमेत भित्री रूपमा संघीयताका पक्षमा थिएनन्। भारत र पश्चिमाको बाह्य दबाबमा हाम्रा राजनीतिक पार्टीले घुँडा टेकेकाले नेपालमा संघीयता जन्मियो। यो आम नेपालीले अपनत्व गरेको मुद्दा होइन। संघीयता नेपालको आवश्यकता थिएन, बाह्य प्रभाव र दबाबको बाध्यता थियो। संघीयताको दुस्प्रभाव एक सेटले चल्ने प्रशासन राज्ययन्त्रमा आज संघीयतका कारण अतिरिक्त सात सेट चाहिएको छ यानिकी लगभ सात दोब्बर खर्च बढेको छ। खर्च व्यवस्थापनको जटिलताले नेपालका लागि संघीयता चुनौतीपूर्ण बनेको छ। राष्ट्रलाई एकताउन्मुखभन्दा विखण्डनउन्मुख बनाउने सम्भावना बढ्ने देखिन्छ। राष्ट्रिय भावनाभन्दा प्रादेशिक तथा क्षेत्रीय भावनाले प्रश्रय पाउँदै गएको छ। राष्ट्रिय एकता र अखण्डता कमजोर हुँदै गएको छ। बहुसंख्यक पिर्के महाराज सुशासन र विकासभन्दा व्यक्तिगत सान, मान, लाभका लागि संघीयताले दिएको शक्ति दुरुपयोग गर्न तल्लीन भएको पाइन्छ। संघीयताको मर्मविपरीत प्रदेशहरूले आआफ्नो साम्राज्य विस्तार गर्न, अनावश्यक खरिद र संरचना निर्माण गर्ने होडबाजी चलेको छ। जनताले प्रत्यक्ष अनुभूति गर्ने कामभन्दा बढी सस्तो लोकप्रियता देखाउने काममा खर्च बढेको छ। खर्चिलो संघीय प्रणाली धन्नका लागि मात्र जनतामा तीन तहको करको भार बढेको छ। स्लिम एडमिनिस्ट्रेसनमा जानुको सट्टा कर्मचारीतन्त्रको बोझ बढेको छ। विकास गति धिमा छ। व्ययभार बढेको छ। धेरै जनप्रतिनिधिमा आफ्नो भूमिका र दायित्व बोधको अभाव छ। बरु पिर्कामा उभिएर सलामी खाने होडबाजी बढेको छ। राष्ट्रिय एकताको जग कमजोर हुँदै गएको छ भने विखण्डनको सम्भावना बलियो हुँदै गएको छ। नीति कार्यक्रममा एकरूपता छैन भने निर्णय प्रक्रियामा सुस्ताएको छ। रोजगार कि विकास संघीयताले बहुसंख्यक नेतालाई सैक्षिक योग्यता नचाहिने विशेष प्रकारको राजनीतिक रोजगारको व्यवस्था गरेको छ। एकात्मक प्रणालीमा प्रतिनिधिसभा र राष्ट्रियसभा गरेर जम्मा तीन सय ३४ जनाले मात्र रोजगार पाउँथे भने अहिले संघीयतामा ८८४ जनाले सांसदको लोगोसहितको चार्मिङ रोजगार पाएका छन्। एकतात्मक शासन प्रणालीमा ३०४० जना मन्त्री हुन्थे भने संघीयतामा एक सय ३५ जनाले मन्त्रीको शान, मान, सुखसुविधा भोग गरेका छन्, झन्डावाल गाडी, चालक, सुरक्षाकर्मी बडीगार्ड, पर्सनल सहयोगी, अन्य आफन्त तलबी सहयोगी तलब, विविध भत्ता आदि सुविधासहित देशको ढुकुटीसँग खेल्न पाएका छन्। आफ्ना नातागोता, सुटेडबुटेड कार्यकर्ता, मालदार मन्त्रालयमा मालवाल एलाइट बिचौलियामार्फत ठेक्कापट्टा अवसर प्रदान गर्न सक्षम भएका छन्। शीर्ष नेता र राजनीतिक पार्टीलाई पनि आफ्ना नजिकका कार्यकर्ता धेरैलाई गाडी चडाउन वा राजनीतिक पदमा आसीन गराउन पाउँदा संघीयताले सहज महसुस गराएको हुन सक्छ तर जनताका लागि यो अनावश्यक थेग्न नसकिने भार महसुस भएको छ। गाउँ, सहर, देश विकास गर्ने नै हो भने छादाखाँदाका गाउँ, जिल्ला, अञ्चल र विकास क्षेत्र छँदै थिए। विकास कार्यक्रमका लागि कुनै छेकबार थिएन बरु कानुनी अस्पतालका कारण केही बन्धन कायमै छन्। देश विकासले फट्को मर्छ भनी लादिएको संघीयताले नेताहरूको जीवनशैलीमा विकास गरे होला तर पहिलेभन्दा फरक किसिमले जनताले अनुभूति गर्न सक्ने विकास गति लिएको छैन। सत्तासीनहरूले संघीयताको आआफ्नै अर्थ, अभ्यास र प्रयोग गर्दै कर्मकाण्डीय शैली अपनाउनु देश र जनताका लागि दुर्भाग्य हो। नेपालजस्तो हिमाल, पहाड र तराईले बनेको सानो देशमा संघीयता आवश्यक थिएन भन्ने कुरा ३४ वर्षको संघीय शासन शैली र प्रणालीले देखाइसकेको छ। देश विकासका लागि एकात्मक शासन प्रणाली नै वाधक हो भने हाम्रो चिन्तनलाई पुनर्विचार गर्न आवश्यक छ। विश्वका करिब दुई सय देश ध्ये जम्मा २८ वटा देशमा संघीय प्रणाली लागू गरिएको छ। यो उत्साहवर्धक तथ्यांक होइन। विगत सय वर्षमा संघीयताबारेमा विषद विश्लेषण र खोज गरियो तर संघीयता नै उत्तम प्रणाली हो भन्न सकिएन। विकासको द्रूतमार्ग संघीयता नै हो भने करिब दुई सयवटा देशमा २८ देशमा मात्र संघीयता किन ? के संघीयता शासन प्रणाली कार्यान्वयन नगरेको देश विकास मार्गमा हिँड्न सकेका छैनन् त ? के एकात्मक शासन प्रणाली अपनाएका देश अझै अविकसित छन् त ? संघीयता नअपनाउँदैमा देश बर्बादीमा जाने र संघीयता अपनाउँदा मुलुक शान्ति र समृद्धिमा जाने हो रे छ त ? एकात्मक शासन प्रणाली भएका देश चीन, जापान, फ्रान्स, बेलायत, स्विडेन, डेनमार्क, इजर्यल, न्युजिल्यान्ड, कुबेतजस्ता करिब एक सय ७० देशले किन संघीयता रोजेनन् ? के यी देश विकासको गतिमा नेपालभन्दा पछाडि छन् त ? यी प्रश्नको एकमुष्ठ जवाफ खोज्न आवश्यक छ। अन्त्यमा, देश विकासको वाधक शासन प्रणाली होइन, शासकको मानसिकता हो। प्रणाली पटकपटक परिवर्तन गरियो, तर प्रवृत्ति परिवर्तन भएन। व्यवस्था परिबर्तन गरियो तर जनताको अवस्था परिवर्तन भएन। करिब २३५ वर्षअगाडि बनेको अमेरिकाको संविधान मात्र २७ पटक संशोधन गरियो र अहिले पनि त्यही संविधान अमेरिकाको मार्गनिर्देशका रूपमा छ। सन् १९४९ मा निर्माण भएको भारतको संविधान १०४ पटक संशोधन गरिए। अहिलेसम्म परिवर्तन गरिएको छैन। मूल प्रति पुरानै छ। हामीले सात दशकमा सातवटा संविधान परिवर्तन गर्यौं; नयाँ संविधान जारी गर्यौं तर देशको अवस्था र जनताका समस्या ज्यूँका त्यूँ छन्। हामीले संविधान औसतमा १०१० वर्षमा बदल्यौं तर कार्य सम्पादन शैली र प्रवृत्ति बदलेनौं। आज संघीयता देशका लागि घाँडो बनेको छ। आधुनिक इतिहासमा कहिल्यै धार्मिक, भाषिक र क्षत्रियताको मतभेद नभई एकता र राष्ट्रियताको सद्भावको माला बनेको सानो सुन्दर देश नेपालमा अर्धसंघीयता प्रणाली लागू गर्दा वाञ्छनीय हुनेछ। संरचनागत पक्षमा संघीयताको भान हुने सारमा शक्ति विकेन्द्रीकरण हुने। ठूलो अपेक्षाका साथ संघीयता कार्यान्वयन गरियो तर उपलब्धिविहीन बनेको आभास हँुदैछ। त्यसैले स्थानीय निकायलाई अझै अधिकारसम्पन्न बनाउने र प्रदेश सरकारलाई हटाउने काम गरिन्छ भने देशलाई व्ययभार पनि कम हुने र जनता पनि खुसी हुनेछन्। राजनीतिक पार्टीबीच सहमति बन्दैन भने राज्य एकात्मक कि संघीयता भनेर जनमत गराई बहुमतले जे भन्छ त्यही स्वीकार गर्नु लोकतान्त्रिक सरकारको धर्म हो। राज्य साध्य होइन, साधन हो। साध्य त राज्यमा बस्ने मानिस हुन् र उनीहरूलाई लादेर होइन; रोजाइमा शासन प्रणाली लागू गर्नु नै लोकतन्त्र र प्रजातन्त्रको मर्म हो।"
प्रधानमन्त्री कप पुरुष क्रिकेट प्रतियोगिता माघ पहिलो साता,"काठमाडौं : प्रधानमन्त्री कप एकदिवसीय पुरुष राष्ट्रिय क्रिकेट प्रतियोगिता आगामी माघ पहिलो सातादेखि सञ्चालन हुने भएको छ। काठमाडौँमा माघ २ गते सुरु भइ उक्त प्रतियोगिता माघ १७ गते सम्पन्न हुनेछ। नेपाल क्रिकेट सङ्घ (क्यान)ले शुक्रबार खेल तालिका सार्वजनिक गरेको हो। उक्त प्रतियोगितामा सात प्रदेश तथा तीन विभागीय टोलीको सहभागिता रहने क्यानका अध्यक्ष चतुरबहादुर चन्दले जानकारी दिए। सहभागी हुने १० वटै टोलीलाई दुई समूहमा विभाजन गरिएको छ। समूह ए मा त्रिभुवन आर्मी क्लब, नेपाल एपीएफ क्लब, गण्डकी प्रदेश, प्रदेश १ र कर्णाली प्रदेश तथा समूह बी मा नेपाल पुलिस क्लब, बाग्मती प्रदेश, लुम्बिनी प्रदेश, प्रदेश नम्बर २ र सुदूरपश्चिम प्रदेश छन्। उद्घाटन खेल त्रिभुवन आर्मी क्लब र गण्डकी प्रदेशबीच हुने छ। उक्त खेल कीर्तिपूरस्थित त्रिभुवन विश्वविद्यालयको खेल मैदानमा हुनेछ। दुवै समूहको शीर्ष दुई स्थान बनाउने टोलीले सेमिफाइनलको यात्रा तय गर्नेछन्। फाइनल खेल माघ १७ गते त्रिवि खेल मैदानमा हुनेछ। राष्ट्रिय खेलकूद परिषद् (राखेप)को आर्थिक सहयोगमा क्यानले प्रधानमन्त्री कप पुरुष क्रिकेट प्रतियोगिता आयोजना गर्न लागेको हो। यसअघि प्रधानमन्त्री कप महिला राष्ट्रिय क्रिकेट प्रतियोगिता दाङको लमहीमा सम्पन्न भइसकेको छ।"
दश महिनापछि कुस्तीको प्रशिक्षण सुरु हुँदै,"काठमाडौं : बन्द भएको १० महिनापछि कुस्तीको प्रशिक्षण पुनः सुरु हुने भएको छ । कोरोना भाइरसको महामारीका कारण गत वर्ष चैतदेखि बन्द रहेको कुस्तीका राष्ट्रिय खेलाडीको प्रशिक्षण आगामी माघको पहिलो सातादेखि पुनः आरम्भ हुन लागेको हो । महामारीका कारण कुस्तीका खेलाडी अभ्यास गर्न नपाउँदा निश्क्रिय भएर बसेका छन् । कुस्ती खेलको गतिविधि बढाउन खेलाडीको प्रशिक्षण सुरु गर्न लागिएको नेपाल कुस्ती सङ्घका महासचिव विद्यासागर पोखरेलले जानकारी दिए। 'कुस्तीमा सामाजिक दूरी कायम गर्न सहज नहुँदा अन्य खेलको भन्दा प्रशिक्षण ढिला सुरु हुन लागेको हो,' उनले भने। स्वास्थ्य सुरक्षाको मापदण्ड अपनाएर नै खेलाडीलाई प्रशिक्षण दिइने पोखरेलले बताए । कुस्तीमा नेपालले १३औँ दक्षिण एशियाली खेलकूद (साग)मा महिलातर्फ एउटा मात्र स्वर्ण पदक जितेको थियो । नेपालका लागि सो पदक सङ्गीता धामीले जितेकी थिइन।"
