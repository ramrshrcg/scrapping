शीर्षक,विवरण
रोगविरुद्ध लड्ने क्षमता,"दुईपटकको मिर्गौला प्रत्यारोपणपछि पनि आत्मविश्वास र आत्मबलको प्रतीक बनेका प्रधानमन्त्रीले नेपालीमा रोगविरुद्ध लड्ने प्रतिरोध क्षमता (इम्युनिटी) बढी छ भनी संसद्मा दिएको अभिव्यक्तिले चिकित्सकीय रूपमा र जनमानसमा सकारात्मक एवं नकारात्मक दुवै असर पर्न सक्छ। वैज्ञानिक रूपमा प्रमाणित तथ्य के हो भने आत्मविश्वास र आत्मबल भाइरसको संक्रमण मात्रै होइन कुनै पनि रोगको हिलिङ (चिकित्सा) एवं आरोग्य प्राप्तिमा सहायकसिद्ध हुन सक्छ। भाइरललगायत सबै प्रकारका संक्रमणविरुद्धको क्षमतामा वृद्धि आउन पनि सक्छ। प्रधानमन्त्रीको त्यो अभिव्यक्तिले आत्मबल बढ्नु प्रेरणा जागृत हुनु सकारात्मक हो। तर चिन्ताको विषय वैज्ञानिक एवं अनुसन्धानात्मक प्रमाणबिनाको यस्तो अभिव्यक्तिले कोभिड१९ जस्तो आक्रामक र संक्रामक विषाणुबारे गलत धारणा र भ्रम सिर्जना भई रोगको संक्रमणप्रति बेवास्ता हुन गई रोगको फैलावट भयावह बन्न सक्छ कि भन्ने हो। भिटामिन (ए,सी, बी, ई) र जिन्क आइरन आदि पोषण तत्तवहरू रोग प्रतिरोध क्षमतामा सहायकसिद्ध हुन्छन्। प्रधानमन्त्रीबाट अभिव्यक्त भएजस्तो नेपालीको भान्सामा (अरू देशका भान्सामा पनि) प्रयोगमा आउने कागती लगायतका विभिन्न प्रकारका अम्लीय फलफूल,रातो डल्ले खुर्सानी, ब्रोकाउली,अदुवा, प्रोटिनयुक्त गेडागुडी लसुन, बदाम, मेवा, पालक, दही एवं कुखुराजन्य वस्तुले रोग प्रतिरोधात्मक क्षमता बढाउँछन् भन्ने अनुमान गरिएको छ। भौगोलिक विविधता र बेरोजगार श्रमशक्तिको सदुपयोग गरी हाम्रो मुलुकको जमिनको सदुपयोग गरी बाह्रै महिना यस्ता वस्तु उत्पादन गर्न सकिन्छ। कुनै पनि वस्तुको अत्यधिक मात्रामा प्रयोग गर्दा फाइदा भन्दा बेफाइदा बढी हुन सक्छ। चीनमा पनि कोभिड१९ को संक्रमणसँगै विभिन्न अफवाह फैलिए। लसुनले कोरोना मार्छ भन्ने अफवाहमा विश्वास गर्दा एकैपटक धेरै लसुन खाँदा केही मानिस उल्टो बिरामी भई अस्पताल भर्ना भएका थिए। अल्कोहलले हात धुने सुझावलाई उल्टो अर्थमा बुझ्दा संसारमा कयौं व्यक्ति अल्कोहलको प्वाइजनको सिकार हुन पुगेका थिए। आत्मविश्वास र आत्मबल भाइरसको संक्रमण मात्रै होइन कुनै पनि रोगको हिलिङ (चिकित्सा) एवं आरोग्य प्राप्तिमा सहायकसिद्ध हुन सक्छ। हाम्रा जडिबुटीमा अन्तर्निहित रोगविरुद्धको क्षमताबारे अनुसन्धान गर्न आवश्यक छ। केवल पुराना धार्मिक ग्रन्थमा लेखिएको भरमा विश्वास गर्न सकिन्न। रक्तअल्पता एवं अन्य कुपोषणले पनि रोगविरुद्धको क्षमतामा ह्रास ल्याउँछन्। हाम्रा बालबच्चामा निकृष्ट अजिनोमोटो निर्यातित रासायनिक पदार्थमिश्रित पत्रुखानाको बानी परेको छ। अभिभावक विशेषगरी आमाहरूमा अब सकभर घरमै तयार मिश्रित ताजा खाजाका लागि चेतना जागृत गराउन सके कुपोषणका कारण सिर्जित संक्रमणबाट जोगाउन सकिन्छ। आमाको दूधमा त झन् संक्रमणविरुद्ध लड्ने एन्टिबडी नै हुन्छ। एन्टिजिनरुपि बाह्य वस्तु ( जुन विषाणु, जीवाणु,रसायन जे पनि हुन सक्छ ) का विरुद्ध शरीरमा क्रियाशील हुने प्रतिरोध या इम्युनिटीका विभिन्न चरण या तह हुन्छन्। पहिलो तह घेरा या बेरियर इम्युनिटी कुनै पनि बाह्य विषाणु या जीवाणु शरीरभित्र प्रवेश गर्नेबित्तिकै छाला या म्युकस मेम्ब्रेन (झिल्ली ) मा रहेका अवयवले छेक्ने गर्छन्। त्यहाँ उत्पादित विभिन्न प्रोटिनयुक्त रस एवं इन्जाइमहरूले तिनको प्रतिरोध गर्ने या निष्क्रिय पार्ने गर्छन्। बाहिरी शरीर ढाक्ने छाला या पाचन, श्वासप्रश्वास, मूत्र प्रणालीका अंगका बाह्य पत्र या झिल्लीहरूले पनि त्यस्ता बाह्य एजेन्टहरूलाई रोक्ने प्रयास गर्छ। श्वासनली एवं फोक्सोको सतहमा गतिशील रूपमा घुमिरहेका सिलियाहरूले त्यस्ता सुक्ष्माणुहरूलाई बढारेर निष्कासन गर्ने काम गर्छन्। विभिन्न प्रकारका रसायन,बाह्य तहमा रहेका विभिन्न इम्युन कोषहरूले पनि ती बाह्य वस्तुलाई भित्र प्रवेश गर्न रोक्छन्। दोस्रो तह जन्मजात प्राप्त र सामान्य (इन्नेट) इम्युनिटी ( यो तहको इम्युनिटी संक्रामक जिवाणु विषाणुहरूका प्रकार (जस्तो भाइरस, ब्याक्टेरिया आदि) मा निर्भर हुन्छ। पहिलो तहबाट भित्र प्रवेश गरेका बाह्य वस्तुकोविरुद्ध सेता कोष क्रियाशील हुने इम्युनिटीलाई इन्नेट इम्युनिटी भनिन्छ। यो इम्युनिटी जन्मजात नै क्रियाशील हुन्छ। यो सामान्य प्रकारको हुन्छ। यो इम्युनिटीमा सेता रक्तकोषका या तिनका विभिन्न रूपका साथै परिपुरक पद्धति क्रियाशील हुन्छन्। तेस्रो तह जन्मिएपछि कुनै खास सुक्ष्म जीव या एन्टिजिनविरुद्ध विकास हुने विशिष्ट, दीर्घकालीन प्रतिरोध क्षमता (एक्वार्ड इम्युनिटी ) यो तहको इम्युनिटी अन्तिम तहको, जन्मपश्चात् कुनै खास रोग या एन्टिजेनविरुद्ध अर्को संक्रमणविरुद्ध तयार हुने गर्छ। यो इम्युनिटी दुई प्रकारको हुन्छ (ह्युमोरल या शरीरभित्र रगतसँगै प्रवाहित हुने र कुनै खास कोषकेन्द्रित (सेल मिडियटेड )। ह्युमोरल इम्युनिटीमा पाँच प्रकारका फरकफरक इम्युनोग्लोबिनहरू क्रियाशील हुन्छन् जुन बी नामको लिन्फोसाइटबाट निस्रित हुन्छन् (एम, डी, जी, ए, ई )। यी विभिन्न प्रकारका एन्टिबडीहरू विभिन्न प्रकारका एन्टिजिनहरू अनुसार क्रियाशील हुन्छन्। अहिले कोरोनाको दीर्घकालीन संक्रमणको परीक्षण एमडीटी यही कोषकेन्द्रित इम्युनिटी टी लिम्फोसाइट (साइटोटक्सिक,किलर,हेल्पर ) जुन क्यान्सर या संक्रमित कोषलाई नष्ट गर्छन् या अन्य इम्युन कोषहरूलाई क्रियाशील गर्छन्। पहिलोपटक शरीरभित्र प्रवेश गरेका विषाणुहरूको विरुद्ध आन्तरिक रूपमा विभिन्न स्वरूपका प्रतिक्रिया पैदा हुन्छन्। कुनै कुनै शरीरको आन्तरिक अवयव या पद्धतिले थेग्नै नसक्ने गरी विस्फोटक या आक्रमक बन्छन् र अंगलाई नै गम्भीर क्षति पुर्याउन सक्छन्। कोरोनाका कारण अचानक मृत्यु हुने कारण यो पनि हो। विशेषगरी नाक, मुख र घाँटी हुँदै हावाको माध्यमबाट फोक्सोसम्म पुग्ने त्यस्ता हानिकारक सुक्ष्म वस्तुलाई निष्कासन गर्ने सिलियाहरूको गतिशीलतामा धूमपानले नकारात्मक असर गर्छ। सबै प्रकारको विषाणुजन्य संक्रमणमा पानी पिउनु फाइदाजनक हुन्छ। बाह्य वातावरणसँग प्रत्यक्ष सम्पर्कमा रहेको, प्रवेशद्वार नाक र मुखको स्वास्थ्य पनि धेरै महत्तवपूर्ण हुन्छ। मुखमा उत्पन्न हुने र्याल, खाने नलीमा उत्पन्न हुने उच्च स्तरको अम्लीयपन पनि सुक्ष्मजीवका विरुद्ध प्रभावी हुन्छन्। अल्कोहलले यो क्षमतामा ह्रास ल्याउँछ। तमाखु, सुर्ती, सुपारी,पान,गुटखा जस्ता वस्तुले ओठ, मुख, घाँटी, खानेनलीको सतहका कोषलाई प्रभाव पार्छन्। दाँत मुखको सफाइद्वारा रोगका कारक सुक्ष्म जीवलाई निष्क्रिय पार्न सकिन्छ। हानिकारक वस्तु र बानीबेहोराबाट बचेर रोगविरुद्ध प्रतिरोध क्षमतामा अभिवृद्धि हुने उपाय अपनाउन सकिन्छ।"
महामारीभित्रका महामारी,"शक्तिराष्ट्रले हतियारमा खर्च गर्नुभन्दा शिक्षा र स्वास्थ्यमा खर्च नगर्र्नुको परिणाम देखियो कोरोनाले विश्व नै संकटमा रहेकाले समग्र मानवजाति एउटै डुंगामा सवार छ। परमाणु बम र अन्तरिक्ष यान निर्माता शक्तिराष्ट्र मास्क, सेनिटाइजर, भेन्टिलेटरका अभाव, रित्ता डिमार्टमेन्टल स्टोर र ट्वालेट पेपर खोसाखोसमा बन्दुक चलाउनुपर्ने अवस्थाले पुँजीवादी व्यवस्थाको तस्बिर स्पष्ट पार्यो। पर्यावरणको बलात्कार गर्दै मृत्यु निम्त्याउनेका हविगत देखिए। कमजोरको स्वाभिमानमाथि सिकार खेल्नेहरूको घर र देशकै अवस्था छर्लंग भयो। महामारीले पनि सत्ताप्यास, भ्रष्टाचारी राजनीतिक संस्कृतिलाई नियन्त्रण गर्न सकेन। अहंकार र घमण्डी शासकहरु श्रीपेच ढल्काएरै आर्यघाट जाने सोच्दै गए। नेपाल गए कपालसँगै,बर्मा गए कर्मसँगै जस्तै प्रवासीलाई भयो। ठूला र शक्तिशालीले जे गर्छन्, ठीकै गर्छन् भन्ने सोचले अमेरिका, बेलायत, ब्राजिल र भारतले लिएको ढुलमुले नीति र नाजुक अवस्थाले ती देशमा मात्रै हैन विश्व समस्या पनि थपिदियो। ती देशले कुन मोडल लागू गर्ने छनोटमै अलमलिए,त्यही अनुसरण गर्नेको कन्तबिजोग हुँदैछ। महामारी, युद्ध र संकटले व्यक्ति वा राष्ट्र त घाइते हुन्छ, पीडा दिन्छ तर यसले मानव सभ्यता र समाजलाई भने जोडदार धक्का दियो। नयाँ प्रश्न, जिज्ञाशा र चेत पलाए। हजारांै वर्षदेखिको सोच, मान्यता, विश्वास, आस्था, अहंकार, भूमिका, पक्षधारिता र बहसमाथि हस्तक्षेप भयोे। कार्पेटमुनि थुप्रिएका समस्या छताछुल्ल भए। सबैको औकात, क्षमता र नियति छर्लंगियो। सुन्दरता र कुरुपताका अर्थ फेरिए। कारण र उपचार खोजिन थालिए। नवउदारवादको अमानवीय अर्थव्यवस्था नांगिएर राज्य व्यवस्थापक हैन अभिभावक बन्न अनिवार्य छ भन्ने निर्देशन दियो। उसकोे अमानवीय अनुहार खुल्यो। शक्तिराष्ट्रले हतियारमा खर्च गर्नुभन्दा शिक्षा र स्वास्थ्यमा खर्च नगर्र्नुको परिणाम देखियो। बहस नयाँ स्तरमा उठेर समाजवादको सान्दर्भिकता फेरि पुष्टि भयो। कोरोनाका मिस फायर गर्दै उग्रदक्षिणपन्थ मौलिक चरित्रमै देखिँदा वैश्वीकरण (ग्लोबलाइजेसन) स्थानीयकरणमा (लोकलाइजेसन) फेरिएर उत्तानु परेर महाशक्तिलाई सडकमा पछार्यो। स्थानीयकरणका सँगै प्रवासी अपमान र तिरस्कृत मात्रै हैन असुरक्षित बने, अन्धराष्ट्रवादको बिगबिगी बढ्यो। खुसी बेचेर सुख खोज्ने मनोभाव भत्काइदियो। वैज्ञानिक जानकारी कसैको कम, कसैको धेरै हुनसक्छ। धेरै भयो भने अति राम्रो। महामारीले जाति, धर्म,राजनीतिक सीमा सबै भत्काइदियो। चर्च, मस्जिद, सेनेगाङ, गुम्बा र मन्दिर बन्द गरिए। अर्थात् भगवान् छुट्टीमा र विज्ञान कार्यक्षेत्रमा खटियो। शक्तिको सम्पत्तिा नै विश्वास हो। यस्तैबेला मुर्खतामा पनि आवेग थपिए शक्ति बनिदिँदो रहेछ। जागृत समाज भने शक्तिसँग जहिले पनि प्रश्न गर्छ। विश्वासले नै सामूहिक आत्माबल जगाउँछ। हरेक सेनापतिको सबभन्दा ठूलो बल र हतियार उसमाथिको विश्वास हो। नियत नाप्ने तराजु प्रत्यक्षमा देखिने परिणाम र व्यवहार हुन्। असफल शासक भने नक्कली शत्रु खोज्दै जोगिन चाहन्छन्। दोष अरूमाथि थोपरेर निहुँ खोज्दै चोखो बन्न खोज्छन्। पुराना बहस खारेज गर्दै समस्यालाई ओझेल पार्ने कोसिस गरिन्छ। दोष अर्काको टाउकोमा थोपरेर समस्या धकेलेपछि पहिलेका कुरा बिर्सिइन्छ भन्ने मान्यता राखिन्छ। तर समय र संकट भने सत्ता र शक्तिले सोचेझैं सधैं हाँकिदैन। हरेक घटनापछि कारण र उपचार खोज्न थालिन्छ। नयाँ प्रश्न, जिज्ञाशा र चेत जन्मन्छन्। तर केही बाक्लो छाला भएकालाई भने बिर्सने रोगले सताउँदा नयाँ कुरा सोच्नु आतंक बन्छ। नेपालले महामारीमा पनि महाशक्तिको कपी गर्दै जाँदा होसियारी बन्न सकेन। यसै पनि डिसेम्बर ०१९ मै कोरोना देखिइसकेको थियो। सन् २० को सुरुसँगै महामारीका खबर छयासछयास्ती भए। समयमै नियन्त्रण उपाय सोचिएन। समय घर्केसँगै महामारी आफैं खतम हुन्छ भन्ने शक्तिराष्ट्रका नीति पछ्याउनुको दण्ड अहिले भोगिरहेका छौं। विश्व स्वास्थ संगठनका महानिर्देशक ट्रेडोस अधनोम घेब्रेयसुसले कोरोना महामारी कहिले सकिन्छ भन्नेबारे भविष्यवाणी गर्नु हतार हुन्छ भन्दै यो महामारीले कुनै पनि दिशा लिन सक्छ भनेका छन्। दक्षिण एसियामा युनिसेफले पाँच वर्षभन्दा कम उमेरका बालमृत्युको ६ महिानामा पाँच लाख आंकलन गर्यो। माघको पहिलो साता देखिएको कोरोना बिमारीको दुई महिनापछि मात्र अर्को थपियो। तयारीको प्रशस्त समय थियो। टेस्टको व्यापकतासँगै आकडाको विश्वसनियता हुन्छ। क्वारेन्टिन त यातनाकेन्द्र हैन मृत्यु केन्द्रमा फेरिँदा अब संक्रमितका साथै मृत्यु संख्या मात्र गनिनेछ। भ्रष्टहरू मौलाउने, अन्धविश्वास फैलिने र तानाशाह सुरक्षित हुने मात्रै हैन, समाजको चेतनाले फट्को मार्ने र संरचना नै भत्कने पनि यस्तै बेला हो। कोरोनाकालमा १२ सयभन्दा धेरैले आत्महत्या गरे। पोष्टकोरोनाकालमा अझ मानसिक रोग बढ्नेछ। जीवन रोज्ने कि जीविका भन्ने प्रश्न उठ्दैछन्। हंगर भाइरसको उत्पात हुँदैछ, आदेशले नियन्त्रण हुनेवाला छैन। मध्यम वर्गको अस्तित्व संकटमा छ। असक्षम, गरिब, मजदुरको जीवन के हुन्छ ? जिन्दगी बाँचेर बाँच्ने लकडाउन आफैंमा उपचार हैन, यो त सावधानी र महामारीको चेन टुटाउनु मात्र हो। अब जताततै नागरिक आवाज सडकमा छताछुल्ल हुँदैछन् तर प्रधानमन्त्रीको अजिम्मेवारी सदनको भनाइ सदनमा प्रहसन बन्यो। लकडाउनको रक्षा गर्न सरकार असफल भयो। सरकारसँग योजना, व्यवस्थापन र सपना देखिएन्। अल्पसूचनाका आधारमा लकडाउन त चैत ११ बाटै गर्यो जुनबेला संक्रमितको संख्या तीन मात्र थियो तर लकडाउन लड्खडाउने काम भने सरकारले नै सुरु गर्यो। सडकमा वेसाहारा मानवताँती देखापरे। लकडाउन उपचार नभई महामारीको चेन काट्ने उपाय मात्रै हो। यसैबेला अध्यादेश ल्याउने, विरोधी पार्टी फुटाउने षडयन्त्रमा लाग्ने, पार्टी गुटबन्दीका भेला गर्ने, मन्त्री र सांसद रातिराति आफ्ना जिल्लावासीलाई बस र ट्रकबाट राजधानी बाहिर पठाउन थाले। यसैबेला ओम्नी प्रकरण देखापर्यो। सेनाले ल्याएको उपकरण पनि महँगोले गर्दा विवादमा तानियो। कोरेन्टिन यातनागृह र मृत्युकेन्द्रमा फेरिए। मरेपछि कोरोना संक्रमित भनिएकाले जिउँदोमा उपचार पाएनन्। सरकारको नीति तथा कार्यक्रम र बजेटमा नयाँ एजेन्डा र नयाँ आशा जगाउन सकेन। संकटले अवसर पनि सँगसँगै ल्याएको हुन्छ तर मूलकर्तामा योजना र इच्छाशक्ति भने चाहिन्छ। जनता आश्वस्त र विश्वस्त तदर्थवादमा नभई योजना र कार्यक्रममा हुन्छन्। कोरोना राहतको प्याकेज आउँछ भन्ने आसमा रहेकालाई सरकारले निराश बनायो। अहिले खाइपुग्दो वर्ग आतंकित, मध्यम वर्ग अस्तित्व धान्न भयावह र निम्नवर्गमा त यसै पनि त्राहीमामको अवस्थामा छ नै। पर्याप्त समय हुँदाहुँदै योजनाहीन लकडाउनले घरफर्कने सडकमा मजदुर लर्को र सीमामा देश फर्कने प्रवासी ताँतीले समाजवादउन्मुख सत्ताको चित्र र चरित्र छताछुल्ल भएको छ। दिशाहीनताको सिकार र दुविधाग्रस्तताले न कोरोना नियन्त्रण गर्न सक्यो न घायल अर्थव्यवस्था सम्हाल्नै। अझ संसारबाटै ओइरिने प्रवासी मजदुर फर्केपछि अर्थतन्त्र कसरी धान्ने कुनै योजना नै देखिँदैन। दलाल प्रजाति र भ्रष्टाचार नियन्त्रणका लागि राष्ट्रिय संकल्प, संवैधानिक अंगको पूर्ण स्वायत्तता, सामूहिक सक्रियता, व्यक्तिगत जिम्मेवारको प्रतिबद्धता कतै देखिँदैन। विपत्तिमा भावना र आग्रहले हैन विवेकले काम लिनुपथ्र्यो। अहिले सत्ता केन्द्रिकृत त भएको छ तर बालुवाटारका सहयोगी वा सल्लाहकारमा कुनै पनि विषयमा राय बजार्ने रत्तिभर साहस देखिँदैन। प्रधानमन्त्रीको सदनको सम्बोधन ठट्टाको विषय बन्यो। सरकारसँग जिज्ञाशा उठाउन, विरोध गर्न, दबाब दिन, शंका गर्न, असहमति जाहेर गर्न नमिल्ने हुँदैन तर आलोचना र कमजोरी औंल्याउने व्यक्ति वा मिडियालाई बैरी सोच्ने सरकार अहिले मनोआनन्दमा रमाइरहेको छ। हुकम बजार्यो, पालनको आदेश फर्मायो, रैती प्रश्न उठाँउदैनन् भन्ने मिथ्या सोचमा छ। भोको पेट, अपमानित स्वाभिमान, अनिश्चित भविष्य, टुटेका सपना, ध्वस्त भएका व्यवसायी सधैं आदेशमा मात्र चल्दैनन्। सडकमा पोखिने आक्रोश सत्ताका डण्डाले मात्र नियन्त्रण हुँदैन। अहिले लकडाउन पालना सरकारी आदेशले नभई स्वमृत्यु डरका कारणले हो। जीवन या जीविका रोज्ने समयमा हंगर भाइरस (भोक) फैलिएपछि सबै नियन्त्रण ध्वस्त हुन्छन्। अनुशासन, धर्म, मान्यता, कानुन, सत्ताका नयाँ परिभाषा लाग्छन्। तब योजनाहीन सत्तामुनि जिउन अभिसप्त मानवले नयाँ मानक खडा गर्छ। अर्कोपक्ष छव्यक्ति, समाज र देशका जुझारु सशक्त अनुहार भूमिकामै देखिन सक्छन्। पुरानो मतभेद बिर्सिएर प्रतिकूल परिस्थितिसँग लड्न नयाँशक्ति एकाकार हुन सक्छ। सबैका औकात, हैसियत र मनका कुरा छरपष्ट भए पनि अहंकारले टुट्न दिन्छ, झुक्न वा पछि हट्न दिँदैन्। भ्रष्टहरू मौलाउने, अन्धविश्वास फैलिने र तानाशाह सुरक्षित हुने मात्रै हैन, समाजको चेतनाले फट्को मार्ने र संरचना नै भत्कने पनि यस्तै बेला हो।"
रक्तदाताको मूल्य !,"सुरक्षित रगतले बचाउँछ जीवन,रक्तदान गरौं र स्वस्थ्य संसार बनाऔं नारासहित यस वर्षको विश्व रक्तदाता दिवस आज मनाइँदैछ। विश्व स्वास्थ्य संगठनले हरेक वर्ष जून १४ मा यो दिवस मनाउँदै आएको छ। रगतले जीवन बचाउँछ, स्वस्थ रगत म आफैंबाट सुरु हुन्छ भन्ने नारासहित पहिलोपटक विश्व स्वास्थ्य संगठनले सन् २००४ मा यो दिवस मनाउन थालेको हो। आफ्नो शरीरको रगत पीडित पक्षलाई दानस्वरूप प्रदान गरी पीडित पक्षको स्वास्थ्य लाभ होस् भन्ने हेतुले प्रत्येक स्वयंसेवी रक्तदाताले निर्विकल्प रहेको रगत निरन्तर दान दिँदै आएका छन्। यस अर्थमा उनीहरूका लागि यो महान् उत्सव रहँदै आएको छ। विविध नारासहित प्रत्येक वर्ष मनाइँदै आइएको विश्व रक्तदाता दिवस, दिवसमा मात्र सीमित भयो कि साँच्चै उपलब्धिमूलक भयो त ? यसको लेखाजोखा हुन जरुरी छ। हाम्रो देशको सन्दर्भमा भने यो दिवसलाई परिणाममुखी बनाउन सकिएको छैन। जसको कारण रगत अभावका समाचार सुन्न र पढ्न बाध्य हुनुपर्छ। सक्षम जनशक्ति र गुणस्तरीय प्रविधि पर्याप्त नहुँदा रगतकै कारण अनाहकमा पीडितले आफ्नो ज्यानसमेत गुमाएको अवस्था छ। रगत नपाएर कसैले पनि उपचारका क्रममा प्राण त्याग्न नपरोस् भनी नेपाल स्वयंसेवी रक्तदाता समाजद्वारा आफ्ना सदस्यको देशव्यापी सञ्जालमार्फत् पीडित पक्षलाई रगत र रगतबाट तयार पारिएको रक्ततत्तवहरू ढिलोचाँडो आवश्यकता अनुरूप उपलब्ध हुँदै आएको छ। स्वयंसेवी तवरले निस्स्वार्थ भावका साथ आफ्नो शरीरको रगत दान गर्ने मनग्ये स्वयंसेवी रक्तदाता हुँदाहुँदै प्राविधिक पक्षको लापरबाहीका कारण उपचारका क्रममा पीडितले ज्यान गुमाउनु परेको तीतो सत्य हामीसँग छ। उपचारका क्रममा चिकित्सकबाट माग गरिएका रगत र रगतबाट तयार पारिएका रक्ततत्वहरूको सम्बन्धित निकायद्वारा सम्बोधन हुन नसक्दा पीडित पक्षले हाम्रो सञ्जालमा हारगुहार गर्दै सेवाका लागि सम्पर्क गर्दै आएको छ। हालसम्म स्वयंसेवी रक्तदाताको सक्रियतामा पीडित पक्षलाई खालि हात पठाउनु परेको छैन। हाम्रो देशमा स्वयंसेवी रक्तदाताको संख्या दिनप्रतिदिन उल्लेख्य वृद्धि भइरहेको छ। संसारमै स्वयंसेवी रक्तदाताको संख्यामा क्रमिक रूपमा गुणात्मक वृद्धि हुँदै गइरहेको देश नेपाल नै हो भन्दा अत्युक्ति नहोला। हाम्रो देशमा रगत संकलक र वितरकबीच तालमेल नमिल्दा रगत र रगतबाट तयार पारिएका रक्ततत्वलाई समयमै प्रयोगमा ल्याउन सकिएको छैन। त्यसले गर्दा नष्ट पार्नुपर्ने दुःखद् अवस्था सामना गर्नु परिरहेको छ। यो व्यवस्थापन पक्षका लागि शोभनीय होइन। यो व्यवस्थापनमा देखिएको कमजोरी हो। विविध नारासहित प्रत्येक वर्ष मनाइँदै आइएको विश्व रक्तदाता दिवस, दिवसमा मात्र सीमित भयो कि साँच्चै उपलब्धिमूलक भयो त ? यो पुनीत दिनमा स्वयंसेवी रक्तदातालाई सम्मान र धन्यवाद मात्र दिएर टार्दा कतै अन्याय त हुँदैन ? स्वयंसेवी रक्तदाताले दिएको अमूल्य रगतको उचित व्यवस्थापन गरी एक थोपा रगत पनि नालीमा फाल्ने छैनौं भनी सम्बन्धित निकायले प्रतिबद्धता जनाउनुपर्ने दिन पनि हो आज। तबमात्र रगत र रगतबाट तयार पारिएको रक्ततत्वहरूको महत्तव थप दर्शिनेछ, सही सदुपयोग भएको बोध पनि हुनेछ। गत वर्ष विश्व रक्तदाता दिवस नेपालमा मनाइरहँदा रूवाण्डाको किरिगाल सहरमा विश्व रक्तदाता दिवसको अन्तर्राष्ट्रिय कार्यक्रम भइरहेको थियो। स्वयंसेवी रक्तदातालाई थप हौसला र उत्साह प्रदान गर्न देशभर विविध कार्यक्रम आयोजना गरी मनाएका थियौं। तर यस वर्ष कोरोना भाइरस (कोभिड१९) ले विश्वव्यापी महामारीको रूप लिइरहेको दुःखद् अवस्था छ। संसारभरमै कुनै पनि प्रकारका सभा,सम्मेलन,गोष्ठी र र्याली गर्न सान्दर्भिक नहुने डब्लूएचओले जानकारी दिएको छ। यस्ता कार्यक्रमले रक्तदाताको उत्साह बढ्नेछ। विश्व स्वास्थ्य संगठनले सन् २०२० सम्ममा संसारभर अवैतनिक रक्तदाताबाट मात्र रगत दान गराउने लक्ष्य लिई सोहीअनुरूप संसारभर प्रचारप्रसार गरी उत्प्रेरणा जगाउने कार्यक्रम गर्दै आइरहेको छ। संगठनले सन् २०२० सम्ममा हासिल गर्ने जुन लक्ष्य लिइरहेको छ, त्यो लक्ष्य हामीले आजभन्दा झन्डै २५ वर्षअघि नै हासिल गरिसकेका थियौं। विडम्बना, त्यो उपलब्धि संरक्षण गर्न सकेनौं। फलस्वरूप आजको अवस्थामा आएर रगत र रगतबाट तयार पारिएको रक्ततत्तवको अभाव झेल्नुपरेको छ। तत्कालीन अवस्थामा स्वयंसेवी रक्तदाताको संख्यामा उल्लेख्य वृद्धि मात्र नभई रक्त समूहअनुसार आवश्यक मात्रामा मात्र स्वयंसेवी रक्तदाताहरूबाट रगत दान गराउने काम हुन्थ्यो। रक्तसञ्चार सेवा केन्द्रमा अत्यधिक मात्रामा मौजाद रगत दान नगर्न अनुरोध समेत गर्नु पर्दथ्यो। अत्यधिक मात्रामा मौजाद रहेकाले बोर्ड नै टाँगेर समेत रक्तदान नगर्न अनुरोध गर्नु परेको थियो। तर आज त्यो अवस्था छैन। फेरि पनि हामी त्यो अवस्थाको पुनरागमन गराउने कोसिसमा छाैं। समयसापेक्ष स्वयंसेवी रक्तदातालाई स्वयंसेवी तवरले नेतृत्व दिँदै रक्त व्यवस्थापनको क्षेत्रमा देखिएको पूर्णतः कर्मचारी तन्त्रलाई सेवामुखी बनाउनेतर्फ उन्मुख हुन जरुरी छ। विश्व रक्तदाता दिवसले केवल स्वयंसेवी रक्तदाता मात्र नभई यस क्षेत्रमा खटिएका कर्मचारीसमेतलाई उचित व्यवस्थापनमा समर्पित हुन उत्प्रेरित बनाउन सक्नुपर्छ। कर्माचार्य नेपाल स्वयंसेवी रक्तदाता समाजका अध्यक्ष हुन्।"
पेनाल्टीमा चुके रोनाल्डो,रोम : युभेन्ट्स इटालियन कप फुटबल प्रतियोगिताको फाइनलमा पुगेको छ। सेमिफाइनलमा बलियो प्रतिद्वन्द्वी एसी मिलानलाई पाखा लगाउँदै युभेन्ट्स फाइनलमा पुगेको हो। युभेन्ट्सले फाइनलमा नापोली वा इन्टर मिलानसँग उपाधिका लागि भिडन्त गर्नेछ। फाइनल खेल जुन १७ तारिखमा खेलिनेछ। शुक्रबार राति घरेलु मैदानमा खेलिएको सेमिफाइनलको दोस्रो लेग खेलमा एसी मिलानलाई गोलरहित बराबरीमा रोक्दै युभेन्ट्स फाइनलमा पुगेको हो। त्यसअघि गत फेब्रुअरी १३ तारिखमा खेलिएको सेमिफाइनलको पहिलो लेग खेलमा पनि युभेन्ट्सले एसी मिलानलाई उसैको मैदानमा ११ गोलको बराबरीमा रोकेको थियो। दुवै लेगको नतिजा ११ भएपछि युभेन्ट्स अवे गोल का आधारमा फाइनलमा पुगेको हो। दोस्रो लेग खेलको सुरुमै युभेन्ट्सका अनुभवी पोर्चुगिज खेलाडी क्रिस्टियानो रोनाल्डो पेनाल्टी प्रहारमा गोल गर्नबाट चुकेका थिए। खेलको १६औं मिनेटमा उनले पेनाल्टी प्रहारको अवसर पाएका थिए। खेलको १७औं मिनेटमै एसी मिलान १० खेलाडीमा समेटिएको थियो। एसी मिलानका एन्टी रेबिक सीधै रातो कार्ड पाउँदै मैदानबाट बाहिरिएका थिए। युभेन्ट्सले हालसम्म सर्वाधिक १३ पटक इटालियन कपको उपाधि जितिसकेको छ। युभेन्ट्सले पछिल्लो पटक सन् २०१८ मा उपाधि हात पारेको थियो। सर्वाधिक उपाधि जित्ने सूचीमा दोस्रो स्थानमा रहेको एएस रोमाले नौ पटक सफलता हात पारेको छ। जारी सिजनको इटालियन सिरिए तालिकामा पनि युभेन्ट्स पहिलो स्थानमा आसिन छ। विश्वव्यापी रूपमा फैलिएको कोरोना भाइरसको महामारीका कारण लिग स्थगित हुनुअघि युभेन्ट्सले २६ खेल खेल्दै ६३ अंक बटुलेको छ। तालिकाको दोस्रो स्थानमा आसीन लाजियोले समान खेलबाट ६२ अंक जोडेको छ।
अनलाइन पुम्से च्याम्पियनसिप,"काठमाडौं :अन्तर्राष्ट्रिय खुला मैत्री तेक्वान्दो च्याम्पियनसिप (आईओएफटीसी) को आयोजनामा कोभिड १९ अनलाइन भिडियो पुम्से च्याम्पियनसिप हुने भएको छ। अमेरिकाको पोर्टल्यान्डमा मुख्यालय रहेको आईओएफटीसीले विश्वव्यापी महामारीका रूपमा फैलिरहेको कोरोना भाइरसका कारण विश्वभर खेलकुद गतिविधि ठप्प भइरहेको अवस्थामा दुई चरणमा गरी अनलाइन प्रतियोगिता गर्न लागेको आईओएफटीसीका संस्थापक एवं प्रतियोगिता निर्देशक दिवाकर महर्जनले जनाए। कोरोना भाइरसका कारण खेलकुद गतिविधि ठप्प छ। खेलाडीलाई अवसर दिन र केही हदसम्म भए पनि चलायमान बनाउन प्रतियोगिताले मद्दत गर्छ भन्ने विश्वासका साथ आयोजना गर्न लागिएको हो, महर्जनले भने। जुन २१ देखि २७ तारिखसम्म पहिलो चरणमा कलर बेल्ट प्रतिस्पर्धा हुनेछ। एल्लो, ग्रिन, ब्लु र रेड बेल्टको प्रतिस्पर्धामा पुरुष र महिलामा समान सातसात गरी १४ स्पर्धामा प्रतिस्पर्धा हुनेछ। त्यसपछि जुलाई १२ देखि १८ तारिखसम्म ब्ल्याकबेल्टतर्फ दोस्रो चरणमा खेल हुनेछ। त्यसमा पुरुष र महिलामा समान ११११ पदकका लागि भिडन्त हुनेछ। दुवै चरणको प्रतिस्पर्धा सबैका लागि खुला रहेको महर्जनले जानकारी दिए। डेइडो, यूएसए, एभरेस्ट तेक्वान्दो संघ र युनिभर्सल युनाइटेड नेप्लिज तेक्वान्दो फेडेरेसन (यूयूएनटीएफ) को सहयोगमा हुन लागेको प्रतियोगितामा कम्तीमा २५ राष्ट्रको सहभागिता रहने अनुमान आयोजकले गरेको छ। सहभागीले दुई मिनेटको श्रव्यदृश्य पठाउनु पर्नेछ। पठाइएको श्रव्यदृश्यलाई विश्व तेक्वान्दो महासंघबाट मान्यता प्राप्त निर्णायक प्यानलले मूल्यांकन गरी नतिजा सार्वजनिक गर्नेछन्"
पारा खेलाडीलाई कुँवरको सहयोग,"काठमाडौं : नेपाली पारा राष्ट्रिय तेक्वान्दो खेलाडीलाई पूर्वप्रशिक्षक कल्याण कुँवरले आर्थिक सहयोग गरेका छन्। लकडाउनका कारण समस्यामा परेका पारा खेलाडीलाई पूर्वप्रशिक्षक कुँवरले आर्थिक सहयोग गरेका हुन्। सातदोबाटोस्थित नेपाल तेक्वान्दो संघमा शनिबार आयोजित कार्यक्रममा कुँवरले उपलब्ध गराएको सहयोग पारा टोलीका प्रशिक्षक कविराजनेगी लामाले प्रदान गरे। पारा तेक्वान्दोकै पूर्वप्रशिक्षक कुँवरले सात खेलाडीलाई जनही तीन हजारका दरले आर्थिक सहयोग गरेका हुन्। सो रकममा प्रशिक्षक लामाले पनि जनही एक हजार रुपैयाँ थप गरेका थिए। कुँवर वैदेशिक रोजगारीका क्रममा हाल क्यानडामा छन्। यसअघि पारा तेक्वान्दो कमिटीले पनि खेलाडीलाई खाद्यान्न र आर्थिक सहयोग प्रदान गरेको थियो। राष्ट्रिय पारा खेलाडी रन्जना धामी र राम अधिकारीले आफ्नै प्रशिक्षकबाट पाएको सहयोगले जीवनमा विशेष अर्थ राख्ने बताए। उहाँहरूलाई हामीले गुरु दक्षिण दिनुपर्ने हो। तर, हाम्रो समस्यालाई बुझेर उहाँहरुको सहयोग पाउँदा निकै खुसी लाग्यो, उनीहरुले भने।"
