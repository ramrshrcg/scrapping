शीर्षक,विवरण
महिलाले चाहेको गर्न देऊ,"म महिलाको मौनताको गर्जन सुन्न सक्छु। थोमस शंकारा तिम्री आमा या श्रीमती एक कप तातो कफी लिएर बरन्डामा फैलिएको बिहानीको सूर्यको किरणमा आफूलाई हराइरहेकी छिन् भने कर्के नजरले हेर्ने र नजरअन्दाज गर्ने नगर। उनलाई आफ्नो तातो कफीसँग रमाउन देऊ। किनकि उनले आफ्ना लागि एक कप कफी लिएर बस्नुअघि घरको सरसफाइ, बिहानको ब्रेकफास्ट, नानीहरूको तयारी, भान्छाको तयारी सबै सकेर बल्ल आफ्नो कफी पिउने समय निकालेकी छन्। ए, यिनलाई पनि फुर्सद मिल्यो, यिनी पनि बरन्डामा ? यिनको अरू काम छैन, घरको कामबाट पनि फुर्सद ? जस्ता जिज्ञासाले तिम्रो मनलाई विचरण गर्न बाध्य बनाउला, तिमी त्यसको चिन्ता नलेऊ। कुन काम कुन समयमा सक्नुपर्छ मौनतामै उनले आफ्नो समयतालिका तय गरेकी हुन्छिन्। उनको समय व्यवस्थापनसँगैको कफी समयलाई तिमीले हस्तक्षेप गर्ने कोसिस नगर, बरू सक्छौ भने प्रशंसा गर, खुसी व्यक्त गर अनि आफ्ना लागि पनि समय निकालेर बाहिरी प्रकृतिसँग रमाउनुपर्छ भन्ने सुझाव देऊ। जब खाना बनाउने समय हुन्छ, के बनाऊँ भनी सोचिरहेकी हुन्छिन् त्यतिबेला के खाना बनाउँछौ, किन ढिला आज, अझैसम्म तयारी गरेको छैन त भनेर सोध्ने र हस्तक्षेप गर्ने नगर। किनकि दिनहुँ के बनाउने, कति बनाउने र कुन समयमा बनाउने बिना हल्लाखल्ला उनले गरेकी हुन्छिन्। तिमीलाई भन्न नै खसखस लाग्छ भने भन्न सक्छौ आज पनि मेरो कार्यालय जाने समय उही नै हो। आज त छुट्टी हामी खाना कति बजे खान्छौं या, तिमीलाई मनपरेको तरकारी बनोस् भन्ने लाग्छ भने तिमीले बनाएको यो तरकारी मलाई साहै्र मीठो लाग्छ। सकभर, परिवारको स्वादअनुसारको बनाउने प्रयास उनले गरेकी हुन्छिन् र तिमीलाई थाहै नदिईकन पनि उनले तिम्रो रोजाइको खाना बनाउने गरेकी हुन्छिन्। तिमीले त्यो प्रेमको महसुस गरेर धन्यवाद दिने गरेका छौ ? तिम्रो खानाका लागि कति समय खर्चेकी छन्, जसले आफ्ना लागि विश्राम गर्ने समय छुट्ट्याउन पाएकी हुन्नन्। जब सपरिवार बाहिर जाने काम पर्छ, उनले आफ्ना लागि तयारी हुन लिएको समयप्रति, ढिला भयो, कति समय लगाएको, यी महिलालाई तयार भएर निस्कन कति समय लाग्ने हो भन्दै कचकच नगर। किनकि तिमीले याद गरेका छैनौ उनी आफू तयार हुनुअगाडि तिम्रो कपडा आइरन गरेर तयार पारेकी थिइन्। बच्चालाई तयार गर्नु, घरमा बुबाआमाका लागि आवश्यक चिजको व्यवस्था अनि घरको गेट बन्द गरेर बाहिर निस्कँदा अवश्य समय लिएकी हुन्, केवल उनको आफ्नो शृंगार र तयारीका लागि मात्र होइन। धन्यवादको सट्टा गुनासो छोड अनि उनका लागि पनि तयार भएर निस्किने समय देऊ, जुन तरिकाले उनले व्यवस्था गरेकी छन्, गर्न देऊ। जब उनी टीभी अगाडि बसेर मस्त सिनेमा हेरिरहेकी देखिन्छिन्, छाडिदेऊ कुनै कथा नबनाऊ। किनकि तिमीले देख्दा उनको पूरै ध्यान सिनेमामा देखिए पनि आधा ध्यान सिनेमामा र आधा ध्यान घरको काम अनि केके गर्नुपर्नेछ त्यो कामको तालिका र घडीले उनको मस्तिष्कमा टिकटिक अलार्म बजाइरहेको हुन्छ। सिनेमा आधा छाडेर उनी भान्छामा खाना तयार गर्न पुग्छिन्। जब उनी तिमीलाई ब्रेकफास्ट तयार गर्नमा थोरै ढिला हुन्छिन्, त्यसका लागि पनि धैर्य गर किनकि उनको आफ्ना लागि बनाएको खाना डढेर छेउमा राखेर तिम्रा लागि राम्रो खाना बनाउन समय खर्चेकी थिइन्। जब उनी एक कप चिया लिएर विनाउद्देश्य झ्यालबाट आकाशतिर चियाइरहेकी हुन्छिन् त्यतिबेला धेरै कुरा नसोच। किनकि घरको सबै काम सकेर उनले आफ्ना लागि समय लिएकी छन्। जीवनभर तिम्रा लागि समय दिएकी छन्। घरको, बच्चाबच्चीको, आमाबाका लागि समय खर्चेकी छन्। आफ्ना लागिभन्दा तिम्रा लागि समयको पछिपछि दौडेकी छन्, जतिबेला आवश्यक पर्छ उनी तिम्रै लागि दौडेकी छन्। अब तिमी उनलाई धेरै दौडाउने कोसिस नगर किनकि उनी तिम्रा लागि तिमीभन्दा धेरै दौडेकी छन्, मानौं कि उनले तिम्रो लागि जीवनको दौड जित्नु छ। एउटा घरमा आमाको भूमिका महत्वपूर्ण रहेजस्तै एक राष्ट्रको प्रगतिमा महिलाको भूमिका सधैं उच्च रहनेछ यदि यसलाई गहिराइबाट सोच्ने सक्यो भने। समाजमा महिलामाथि हुने बलात्कार र यौनजन्य घटना न्यूनीकरण हुन नसके पनि महिला हिंसाको अन्त्य र महिला सशक्तीकरणका आवाज उठाउने क्रम बढी नै रहेका छन्। कतिपय महिलालाई आफ्नो अधिकार के हो र आफ्नो स्वविचार के हो, आफ्नो आवाज कहाँ र किन उठाउने पनि थाहा छैन। उनलाई आफ्नो घरको जिम्मेवारी, बच्चाबच्ची, वृद्घ सदस्यको स्याहारसुसार र परिवारको भविष्यको सपना, कल्पना र चिन्तामा समय बितेको पत्तै हुँदैन। आफ्नै परिवारबाट कानुनका आधारमा अधिकार माग्नुपर्ने ? आफ्नै मान्छेबाट घरेलु हिंसामा पर्नुपर्ने ? आफ्नैसँग धोका पाउनुपर्ने ? आफ्नै मान्छेलाई अदालतमा गएर मुद्दा दिनुपर्ने ? विडम्बना प्रेम के हो र कहाँ यसलाई उपयोग गर्ने ? हाम्रो चेतनाको स्तर कहाँ छ सोचनीय छ। महिलाको सम्मान र सहयोगका लागि पुरुषमा चेतना जाग्नुपर्ने होइन र ? पुरुषले महिलालाई कुन आधारमा कमजोर मान्ने ? आफ्नो आत्मनिर्भरताको खुबी र गुणवत्ता हुँदाहुँदै पनि स्वतन्त्र जन्म लिएर पनि समाजमा महिला स्वतन्त्रताले नकारात्मक अर्थ लिने यो कस्तो संस्कार हो र कसरी विकास भयो होला ? स्वतन्त्रताको अर्थ के हो ? जुन मार्ग र जुन कुरा जीवनमा अपनाउन लायक छ, त्यसको छनोट गर्ने खुबी स्वतन्त्रता हो। आफूलाई आवश्यक र उपयोगी कुरालाई जीवनमा अपनाउन पाउने अवसर स्वतन्त्रता हो। आर्थिक, सामाजिक, राजनीतिक, सांस्कृतिक, शैक्षिक तथा सामाजिक मनोवैज्ञानिक स्तरमा महिलाको भूमिकालाई नजरअन्दाज गरिनु समृद्घिका लागि दुइटा पांग्राले गुड्ने गाडीलाई एउटा पांग्राले गुडाउन प्रयास गर्नुजस्तै हो। जीवनका हरेक आयाम र समाजका हरेक विकासका क्रममा महिलाले यसो गरिनुपर्छ भनेर आदेश दिनुको सट्टा कहाँकहाँ महिलाको भूमिका कस्तो छ र महिला कहाँ छुटेका छन्, त्यसबारेमा ध्यान दिन सके प्रज्ञावान हुनेछ। पुरुषसरह जीवनका सबै दायित्व साझेदारी गर्न सक्षम छन् महिला। मानव अस्तित्व, प्रेम, कर्तव्यपराणयता र जिम्मेवारी बचाइराख्न महिलाको महत्वपूर्ण भूमिका छ। एक सृष्टिकर्ताको रूप दिएर अस्तित्व सृजना गरेका महिलालाई सम्मान गर्दै नेपोलियनले भनेका छन्, मलाई राम्रो आमा देऊ, म तिमीलाई एउटा राम्रो राष्ट्र दिनेछु। एउटा घरमा आमाको भूमिका महत्वपूर्ण रहेजस्तै एक राष्ट्रको प्रगतिमा महिलाको भूमिका सधैं उच्च रहनेछ यदि यसलाई गहिराइबाट सोच्ने सक्यो भने।"
राजनीतिमा अबको बाटो,"प्रधानमन्त्री तथा दलका प्रमुख नेताहरूसमेत आफ्नै निर्वाचन क्षेत्रमुखी हुँदा विकृति चुलिएका छन्। नेपालजस्तो मुलुकमा प्रत्यक्ष राष्ट्रपतीय प्रणालीभन्दा हरेक दृष्टिकोणले संवैधानिक राष्ट्रपति प्रणाली नै उपयुक्त हुन्छ। संवैधानिक व्यवस्थानुसार संसदीय अभ्यासमा नेपालका प्रधानमन्त्री चयन हुन्छन्। संसदीय पद्धतिभित्र प्रत्यक्ष जनताबाट निर्वाचित प्रधानमन्त्रीको कल्पना हुँदैन। परम्परागत संसदीय प्रणालीको प्रधानमन्त्रीय पद्धति अफापसिद्ध देखिन्छ। प्रधानमन्त्री तथा प्रमुख नेताहरूसमेत आफ्नै निर्वाचन क्षेत्रमुखी हुँदा विकृति चुलिएका छन्। सत्ता, शक्ति र पहुँचका कारण राज्यका साधनस्रोतको दुरुपयोग बढ्दो छ। भूगोल, जनसंख्या र आवश्यकतानुसार राज्यस्रोतको समानुपातिक वितरण छैन। राजनेता र राष्ट्रिय नेताको अभावमा सत्तापक्ष र प्रतिपक्ष पार्टीहरू आन्तरिक संघर्षमा छन्। सत्ता संघर्ष विवादले पार्टीको सरकार वा प्रधानमन्त्रीको नितान्त निजी तजबिजी सरकार बहस सुनिन्छ। पाँच वर्षका लागि जनताको मतादेश पार्टीको वा कुनै एक निर्वाचन क्षेत्रका सांसदबाट प्रधानमन्त्री चयन हुने नेताको विवाद छ। स्पष्ट बहुमत वा झन्डै दुईतिहाइका बहुमतको सरकार पनि काम गर्न असफल हुनुका कारण आफ्नै पार्टीको असहयोग वा गुटगत झगडाले हो भन्ने सुनिन्छ। यी सिकाइले प्रधानमन्त्रीको निर्वाचन प्रत्यक्ष हुनुपर्ने सिद्ध गर्छ। निर्वाचित प्रधानमन्त्री पद्धति : देशव्यापी प्रत्यक्ष निर्वाचन गर्ने वा वैकल्पिक विधिबाट प्रधानमन्त्री चयन उपयुक्त हुन्छ। भूगोल, जनसंख्या, वडा संख्या र स्थानीय तहको वर्गीकरणअनुसार सबै पदाधिकारीको फरकफरक मतभारका आधारमा वडा सदस्यदेखि प्रतिनिधिसभासम्मका जनप्रतिनिधिको मतदानबाट बहुमत प्राप्त गर्ने उम्मेदवार मुलुकको प्रधानमन्त्री निर्वाचित हुने पद्धति वैज्ञानिक हुन्छ। जिल्ला वा निर्वाचन क्षेत्र निर्धारणमा वैज्ञानिकता : संघीयताको सुरक्षा तथा प्रादेशिक र स्थानीय तहको राजनीतिक संरचनालाई निरन्तरता दिन जिल्ला पुनर्गठन आवश्यक हुन्छ। जनसंख्या हिमाली क्षेत्रमा ६० हजारसम्म, पहाडी क्षेत्रमा एक लाख ५० हजारसम्म, पहाडका सहरी क्षेत्र र तराईमधेस क्षेत्रका ग्रामीण क्षेत्रमा दुई लाख ५० हजारसम्म, मधेसतराई क्षेत्रका सहरी क्षेत्र र काठमाडौं उपत्यकाआसपासका क्षेत्रमा चार लाखसम्म र काठमाडौं उपत्यकाका प्राचीन सहरी क्षेत्रमा ६ लाखसम्मको जनसंख्याका लागि एक निर्वाचन क्षेत्र हुने गरी एक जिल्ला सिमांकन गरेर ११५ जिल्लाको पुनर्गठन न्यायपूर्ण हुन्छ। सांसद संख्या तथा प्रतिनिधिसभा चयनविधि : प्रतिनिधिसभाका प्रत्यक्ष निर्वाचित १६५ संख्यालाई ११५ मा सीमित गर्ने। समानुपातिक सांसद ११० लाई ८४ पदमा सीमित गर्ने। संघीय प्रतिनिधि समानुपातिक सांसद चयनमा नेपाललाई एक निर्वाचन क्षेत्र होइन प्रत्येक प्रदेशलाई निर्वाचन क्षेत्र तोकी समावेशी प्रतिनिधित्व गराउन भूगोल तथा जनसंख्याका आधारमा कम्तीमा ८ र अधिकतम १४ जनासम्म समावेशी सिद्धान्तबाट प्रतिनिधि छनोट हुने व्यवस्था हुनुपर्छ। संघीय प्रतिनिधिसभा सांसद २७५ को सट्टा १९९ हुनुपर्छ। प्रादेशिक सांसद संख्या तथा चयनविधि : संघीय प्रतिनिधिसभाको दोब्बर प्रादेशिक सांसद चयन हुने सिद्धान्तमा सात प्रदेशमातहत प्रत्यक्ष निर्वाचनतर्फ ३३० र समानुपातिकतर्फ २२० गरी ५५० सांसद छन्। प्रदेश निर्वाचन क्षेत्रलाई २३० तथा समानुपातिकतर्फ १६८ कायम सात प्रदेश सभामा प्रत्यक्ष तथा समावेशी समानुपातिकतर्फ ३९८ सांसदको प्रतिनिधित्व हुने व्यवस्था मितव्ययी हुन्छ। राष्ट्रिय सभा जनप्रतिनिधि चयनमा परिमार्जन : राष्ट्रियसभामा प्रत्येक प्रदेशबाट कम्तीमा पाँचजना अनिवार्य निर्वाचित हुने विधिबाट ३५ जना छनोट हुनुपर्छ। सबै प्रदेशको जनसंख्या अनुपातमा प्रत्येक २५ वर्षमा हेरफेर गर्न र थपघट गर्न सकिने गरी २१ जना सांसदको चयन प्रदेशहरूका सांसद तथा स्थानीय तहका पदाधिकारीको मतदानबाट उचित हुन्छ। कुनै पनि तहको निर्वाचनमा उम्मेदवार भएको तीन वर्षसम्म राष्ट्रियसभाको निर्वाचनमा उम्मेदवार हुन नपाउने सर्तमा प्रत्येक प्रदेशबाट कम्तीमा पाँच र अधिकतम ११ जनासम्म राष्ट्रियसभाका माननीय सांसद चयन हुनुपर्छ। नेपाल सरकारले मनोनयन गर्ने तीनजना सांसदमा विशुद्ध प्राज्ञ, विषयविज्ञ हुनुु उचित हुन्छ। राष्ट्रिय सभामा ५९ सदस्यीय व्यवस्था वैज्ञानिक छ। संघीय सरकार तथा मन्त्रिमण्डल निर्माणविधि : केन्द्रीय सरकारको मन्त्रिमण्डलमा बढीमा २१ सदस्य हुनुपर्छ। प्रत्यक्ष निर्वाचित प्रधानमन्त्रीय पद्धतिमा आफ्नै छनोटमा गैरराजनीतिक स्वतन्त्र विषयविज्ञहरूको मन्त्रिमण्डल प्रभावकारी हुन सक्छ। संसदीय प्रणालीको प्रधानमन्त्रीले पार्टी निर्णयानुसार सरकार गठन र कार्यादेशमा चल्नुपर्छ। संघीय सांसदहरूबाट प्रत्येक प्रदेशबाट कम्तीमा एक र ठूला प्रदेशबाट कम्तीमा दुईजना पर्ने गरी सात प्रदेशका सत्तासीन दलको प्रदेश पार्टी कमिटीको सिफारिसमा केन्द्रीय पार्टी कमिटीको निर्णयबाट कम्तीमा ११ जना मन्त्री प्रधानमन्त्रीबाट नियुक्त हुने व्यवस्था मिलाइनुपर्छ। केन्द्रीय पार्टी कमिटीको निर्णयबाट ६ जना प्रतिनिधिसभा र राष्ट्रियसभाका सांसदहरूमध्येबाट मन्त्री नियुक्त हुनुपर्छ। प्रधानमन्त्रीले आफ्नो स्वविवेकीय छनोटमा चारजना सांसदबाट नियुक्ति गरेका मन्त्रीसहित २१ सदस्यीय संघीय मन्त्रिमण्डल हुनुपर्छ। प्रदेश सरकार मुख्यमन्त्री : प्रदेश संरचनालाई बलियो बनाउन आवश्यक छ। मुख्यमन्त्रीको पदीय हैसियत संघीय मन्त्रिमण्डलको उपप्रधानमन्त्रीसरहको हुनुपर्छ। सातै प्रदेशमा प्रादेशिक व्यवस्थापिका सभा छुट्टै यथावत् राखिएमा बहुमतप्राप्त पार्टीको केन्द्रीय कमिटीले तय गरेको व्यक्ति मुख्यमन्त्री चयन हुनुपर्छ। मुुख्यमन्त्री हुन केन्द्रीय सांसद वा प्रादेशिक सांसदमध्येबाट उम्मेदवारको उपयुक्तताका आधारमा केन्द्रीय कमिटीले छनोट गर्ने व्यवस्था न्यायोचित हुन्छ। झन्डै दुईतिहाइ बहुमतको सरकार पनि काम गर्न असफल हुनुका कारण आफ्नै पार्टीको असहयोग वा गुटगत झगडाले हो भन्ने स्पष्ट भएको छ। यो सिकाइले प्रधानमन्त्रीको निर्वाचन प्रत्यक्ष हुनुपर्ने सिद्ध गर्छ। प्रदेश मन्त्रिमण्डल : प्रदेशको भूगोल, जनसंख्या र सांसदहरूको संख्याका आधारमा कम्तीमा पाँच र अधिकतम आठ सदस्यीय मात्र प्रदेश सरकार मन्त्रिमण्डल हुनुपर्छ। मन्त्रीहरूको चयन स्वतन्त्र विषयविज्ञबाट गर्ने वा सांसदहरूबाट गर्ने स्पष्ट हुनुपर्छ। मन्त्रिमण्डलको कूल संख्याको ६० प्रतिशत प्रादेशिक संरचनाभित्रका भूगोल, जनसंख्या र समुदायको प्रतिनिधित्व यथाशक्य समेटिने गरी प्रादेशिक पार्टी कमिटीको बहुमत निर्णयका सिफारिसबाट तथा ४० प्रतिशत सदस्य मुख्यमन्त्रीले मन्त्री नियुक्त गर्नुपर्छ। जिल्लाहरूको पुनर्गठन तथा सभापतिको व्यवस्था : मुलुक संघ, प्रदेश र स्थानीय तीन तहको राज्य प्रणाली र संरचनामा छ। तर जिल्ला समन्वय समितिको व्यवस्थामा नौजना जनप्रतिनिधि हुँदा चार तह छ। संघीय तहदेखि स्थानीय तहसम्म जनप्रतिनिधि अति धेरै भए, साधारण खर्च धेरै बढ्यो र विकास खर्च संकुचन भयो। तसर्थ केन्द्रीय प्रतिनिधिसभाका ११५ निर्वाचन क्षेत्रलाई एक जिल्लाको दर्जामा स्तरोन्नति हरेक दृष्टिले उचित हुन्छ। प्रत्येक जिल्ला तहमा अधिकारसम्पन्न पूर्णकालीन एक सभापति जनप्रतिनिधि चाहिन्छ। सभापतिको योग्यता केन्द्रीय वा प्रादेशिक सांसदसरह हुन सक्छ। जिल्लाभित्रका सबै स्थानीय तहका वडा सदस्यदेखि उपप्रमुख र प्रमुखबाट पाँच वर्षका लागि स्वतन्त्र प्रतिस्पर्धी भई निर्वाचित सभापति अर्को स्थानीय तहको चुनाव भई अर्को सभापतिको चुनाव नभएसम्म पदमा बहाल हुने व्यवस्था गर्नुपर्छ। जिल्ला समन्वय समिति तथा परिषद् व्यवस्था : जिल्ला समन्वय समितिमा जिल्लाभित्रका स्थानीय तहका प्रमुख तथा उपप्रमुख पदेन सदस्य हुने तथा कम्तीमा एक चौमासिकमा एकपटक अनिवार्य बैठक बस्नेछ। सबै स्थानीय तहका बीच एकरूपता कायम गर्ने व्यवस्था समितिले गर्नेछ। सभापतिको संयोजकत्वमा जिल्लाभित्रका सबै वडाध्यक्ष, वडा सदस्य र स्थानीय तहका प्रमुख र उपप्रमुख जिल्ला परिषद्को पदेन सदस्य हुनेछन्। वर्षको एकपटक अनिवार्य परिषद् बैठक बस्नेछ। परिषद्को निर्णयबमोजिम जिल्लाका योजनाहरू प्रदेश र केन्द्र सरकारमा प्रस्तुत गरिनेछन्। संघ र प्रदेश सरकारले परिषद्को सिफारिस अनुमोदन गरेपछि योजनाहरू स्थानीय तहमा कार्यान्वयन गरिनेछन्। जिल्लामा समन्वय, सहकारिता र सहअस्तित्वका साथ काम गर्न सबै स्थानीय तहका पदाधिकारी पदेन सदस्यहरू हुने व्यवस्था बढी प्रभावकारी हुने र अनावश्यक साधारण खर्चमा मितव्ययिता हुनेछ। जिल्ला समन्वय समिति तथा परिषद्को कार्य क्षेत्राधिकार : जिल्ला समन्वय समितिले केन्द्र तथा प्रदेश सरकारका कानुनबमोजिमका नीति निर्देशन समन्वय र कार्यान्वयन गर्नेछन्। केन्द्र र प्रदेश कानुनको अधीनमा रही जिल्ला समन्वय समितिहरू ऐन र कानुनबमोजिमका सबै विषयगत क्षेत्रको समन्वय, नियमन र अनुगमन तथा राय सुझावका काम गर्न स्वतन्त्र हुनेछन्। तोकिएको ऐनकानुनका आधारमा दुवै तह, केन्द्र र प्रदेश सरकारप्रति पूर्ण जवाफदेही हुनेछन्। संघीय तहका काममा संघीय सरकार र प्रदेश सरकारका काममा प्रदेश सरकारप्रति ऐनकानुनको परिधिभित्र रही समान जवाफदेही हुने गरी प्रदेश सरकारका मातहतमा ११५ जिल्लामा प्रदेशका सबै मन्त्रालयका एकीकृत कार्यालय व्यवस्थापन गरिने छ। जिल्ला तहमा संघीय निजामती सेवाका तोकिएका पदाधिकारी सदस्यसचिवका रूपमा प्रशासकीय प्रमुख हुनेछन्। तर जिल्ला तहमा सबै प्रादेशिक र स्थानीय सेवाका कर्मचारी नै नेतृत्व तहमा कार्यरत हुनेछन्। निचोड : संघीय व्यवस्थापिकादेखि जिल्ला समन्वय समितिसम्म १,५७७ जनप्रतिनिधिको व्यवस्था छ। तर माथि सुझाइएका बाटोमा राजनीति हिँडेमा जनप्रतिनिधिको संख्या ७७१ मा सीमित गर्न सकिन्छ। संघीय तथा प्रादेशिक मन्त्रीहरू, जिल्ला तहको अनावश्यक बोझ घटाउन सम्भव हुन्छ। सरकार तथा पार्टीका बीचमा हुने सत्ता र शक्ति संघर्षलाई समाप्त गर्न सकिने छ। संघीय तथा प्रादेशिक सरकारका बीचमा उत्पन्न हुने कार्यक्षेत्राधिकारको विवाद निराकरण गर्न सकिने छ। जिल्ला समन्वय समितिको औचित्य सावित हुने छ। सबै जनप्रतिनिधि आआफ्नो जिम्मेवारीप्रति जवाफदेही र संवेदनशील भएर सुशासन कायम गर्न सक्रिय हुने छन्।"
उत्तरी सीमा अतिक्रमणको उद्देश्य,"सार्वभौमसत्ता र क्षेत्रीय अखण्डतामै प्रतिकूल अवस्था सिर्जना हुनगरी आएको सरकारी अभिव्यक्ति दुर्भाग्यपूर्ण छ नेपालको उत्तरतर्फ प्राकृतिक सीमा भएका कारण दक्षिणको तुलनामा सीमासम्बन्धी विवाद कमै हुने गथ्र्यो। तर छिमेकी देश चीनले डोल्पा जिल्लामा पर्ने लिमीको लाप्चाक्षेत्रमा भौतिक संरचना निर्माण गरेर सीमा सुरक्षा बललगायत चिनियाँ सेनासमेत स्थायी रूपमा रहने व्यवस्था गरेको सूचना प्राप्त भएको छ। यो क्षेत्र नेपालको भएकोमा सन्देह रहँदैन। तर यसरी अर्को देशको क्षेत्रमा सैन्य प्रयोजनका लागि चीनले ११ वटा संरचना तयार पार्नु, लामो समयसम्म सीमा क्षेत्रको अनुगमन नहुनु, अतिक्रमण भएको सूचना सम्प्रेषण हुनेबित्तिकै परराष्ट्रमन्त्रीले नेपालको सिमाना नमिचिएको र चीनसँग नेपालको सीमासम्बन्धी समस्या नभएको अभिव्यक्ति दिए। सीमा मिचिएको विषयमा जाहेर गर्ने सहायक प्रमुख जिल्ला अधिकारीलाई २४ घन्टे पुर्जी जारी गर्नु, प्राविधिक टोली नफर्कंदै नेपाली भूभाग मिचिएकोमा कुनै चासो नदिई अतिक्रमित पक्षकै समर्थनमा सरकारी प्रवक्ताको अभिव्यक्ति आउनु, समाचार सम्प्रेषण गर्ने सञ्चारमाध्यममाथि नियन्त्रण गर्ने प्रयास गर्नु सबै घटनाक्रमलाई संयोगकै रूपमा ग्रहण गर्न सक्ने स्थिति छैन। यी घटनाबाट सरकारको नियतमाथि प्रश्न खडा भएको छ। नेपाल र चीनका बीचको सीमा सम्बन्धमा संक्षेपमा प्रस्तुत गर्नु सान्दर्भिक देखिन्छ। यी दुई देशका बीच सन् २००७ मै सयवटा सीमा स्तम्भ राखिसकिएको हो, चीनसँग नेपालको सिमाना १३८९ किमी क्षेत्रमा विस्तार भएको छ। विशेषगरी सिमानाका १०, ११ र १२ नम्बरका स्तम्भका बारेमा समयसमयमा विवाद देखिएको हो। सन् २०१५ मा हराएको ११ नम्बर स्तम्भ खोजी पत्ता लगाउने दुईपक्षीय समझदारी भएको थियो। यही समयमा १२ नम्बर स्तम्भका बारेमा भएको विवाद समाधान भएको थियो। नेपालले आफ्नो सीमा निश्चित गर्न सफल भएको थियो। दुई देशहरूका बीच बोर्डर प्रोटोकलमा हस्ताक्षर भइसकेको छ। भारतसँग जस्तो हस्ताक्षर नै हुन नसकी सिमानाको समस्या समाधान नभएको स्थिति चीनसँग छैन। जंगेपिलर, मध्यमपिलर र सहायक पिलरहरू राखिएका छन्, एक स्तम्भबाट अर्को स्तम्भको दूरी ५० किमिसम्म छ। बेलाबखत सीमा समस्या उत्पन्न भइराखेका छन्। उदाहरणका लागि दोलखा जिल्लाको लामाबगर क्षेत्रमा रहेको ५७ नम्बर पिलरका सम्बन्धमा सन् १९७९ बाट आएको विवाद हालसम्म समाधान हुन सकेको छैन। स्थानीय वासिन्दाका व्यक्तिगत स्वार्थका कारण पनि सीमा क्षेत्र केही अतिक्रमित भएको अवस्था दुवैतिर देखिन्छ। अतिक्रमित क्षेत्रबाट नेपालको लोमाङथाङमा रहेको सीमा प्रशासन कार्यालयको दूरी २२ किमि छ। जहाँ पटकपटक चिनियाँ पक्षका सीमा सुरक्षाबलको आगमन भइराखेको हुन्छ। हाम्रा सुरक्षाकर्मीसँग पनि भेटघाट हुने गरेको जानकारी हुन आएको छ। अहिले ११ वटा संरचना निर्माण भएकोमा १० वटा खाली छन्। यी संरचना सैन्य प्रयोजनमा रहने चिनियाँ पक्षबाट बुझिन आएको छ। सीमा क्षेत्रमा चिनियाँहरूले जीपीएस कोअर्डिनेट राखेकोमा नेपाल पक्षले राखेको छैन। अहिलेको समस्या ११ र १२ नम्बर स्तम्भका बीचमा भएको छ। ११ नम्बर पत्ता नलागेको भन्ने सूचना प्राप्त भएकोमा उक्त स्तम्भ भौगोलिक दृष्टिले आवतजावत गर्न कठिन स्थानमा रहेकोमा पत्ता लागिसकेको जानकारी स्थानीय प्रतिनिधिबाट भएको छ। सम्बन्धित वडाध्यक्षको भनाइअनुसार यो क्षेत्रमा पहिला पनि अतिक्रमण भएकोमा नेपालको विरोध भएपश्चात् चीनले अतिक्रमित भूमि छाडी समस्या समाधान भएको थियो। नेपाल र चीनबीचको सिमाना निर्धारण पानीढलोका आधारमा हुने सम्झौता छ। यस हिसाबले पनि उक्त क्षेत्र नेपालकै देखिन्छ। अतिक्रमित क्षेत्र लामो समयदेखि नेपालतर्फका जनावर चर्न प्रयोग भइराखेको हो। सन् २००५ मा त्यस क्षेत्रमा गोठालाको प्रयोजनका लागि दुईवटा सामान्य कच्ची छाप्रा मात्र थिए। यस क्षेत्रबाट दुई किमि उत्तरतर्फ नेपालको भूमि छ तर चिनियाँ पक्ष अतिक्रमित क्षेत्रबाट एक किलोमिटर दक्षिणतर्फ आफ्नो क्षेत्र दाबी गरिराखेको छ। यसबाट चीन नेपालको भूमि अतिक्रमण गर्न सुनियोजित हिसाबले लागिपरेको प्रस्ट हुन आएको छ। देशलाई दुई शक्तिशाली देशहरूको सैनिक द्वन्द्वस्थलमा परिणत गर्न लागिएको भन्दै भइराखेको आलोचनाबारे आआफ्ना धारणासहित प्रस्तुत भएर नेपाली सीमा रक्षा गर्न सरकार तयार हुनुपर्छ। बेलाबखत सीमा विवाद देखिई आपसी छलफलबाट नेपालले आफ्नो भूभाग फिर्ता गरेको स्थिति छ, सञ्चारमाध्यम, स्थानीय वासिन्दा, स्थानीय प्रतिनिधि, स्थानीय प्रशासन सबैको भनाइ नेपालले लामो समयदेखि उपयोग गरिआएको नेपालकै भूमि भएको दाबी गरिरहँदा चिनियाँ राजदूतले नेपालको प्रमाण भए त्यसमा छलफल गरी विवाद समाधान गर्न आफ्नो देश तयार भएको स्पष्ट अभिव्यक्ति दिँदै गर्दा हाम्रा परराष्ट्रमन्त्री तथा सरकारका प्रवक्तालाई यस समस्याबारेमा अतिक्रमित भूभाग चीनकै भएको अभिव्यक्ति दिन हतारो गर्नुले धेरै प्रकारका आशंका उब्जाएका छन्। आफ्नो भूभाग गुम्ने गरी सरकारका तर्फबाट बोल्ने विषय संवेदनशील हुन्छ। प्राविधिक टोली सम्बन्धित अतिक्रमित भूमिमा गएको छ। मन्त्रालयलाई प्रतिवेदन दिन बाँकी छ। सम्बन्धित मन्त्रालय यस विषयमा मौन छ। सीमासम्बन्धी प्रोटोकलमा हस्ताक्षर भइसकेकाले यो क्षेत्र कसको भूभाग हो ? प्राविधिकले पहिचान गर्न सक्ने अवस्था छ। जीपीएस कोअर्डिनेटबाट सहजै पत्ता लाग्छ। यस अवस्थामा सबै हिसाबले विज्ञका रूपमा हाम्रा मन्त्रीलाई ब्रह्मज्ञान प्राप्त हुन गएको छ, यसलाई जिम्मेवार अभिव्यक्तिका रूपमा ग्रहण गर्न जोकोही राष्ट्रप्रेमी नेपाली तयार छैनन्। चीनले यस्तो रबैया किन अवलम्बन गरिराखेको छ ? यो सुनियोजित देखिँदै छ। चीनले नेपाललाई हालका दिनमा बढी चासो दिइराखेको छ। अतिक्रमित विन्दु सैन्य र सामरिक दृष्टिले महत्वपूर्ण मानेकाले सैन्यदस्ता तैनाथ गर्दै छ, कालापानी, लिम्पियाधुरा सिमाना क्षेत्रमा भारतसँग व्यापारिक विन्दु कायम गर्ने सम्झौता गरेर उक्त क्षेत्रमा पनि पहुँच स्थापित गरेको छ। यसबाट विस्तार सीमा क्षेत्रमा सैन्य हर्कत वृद्धि गर्दै अघि बढ्ने कार्यक्रम चीनको हो। अब केही समयमा अर्को स्थानमा समेत यही समस्या आउन सक्छ। भारतले जस्तै गरी नेपालभित्र क्रमश: सेना प्रवेश गराउने रणनीति चीनको हुन सक्छ। ली उपत्यकालाई चासो दिनुको कारण पहिचान गर्नुपर्ने अवस्था छ। यो सिमानासम्बन्धी समस्यामा सीमित हुने विषय होइन। प्रत्येक दसदस वर्षमा सीमा क्षेत्रको अनुगमन गर्ने र विवादित क्षेत्रमा दुवै पक्ष बसी समाधान निकाल्ने गरी भएको लिखित समझदारीअनुरूप अघि बढ्न नेपालले क्रियाशीलता देखाएन। चौध वर्ष बितिसक्दासमेत अनुगमन जरुरी नदेख्ने नेपाल सरकार र त्यस क्षेत्रमा आफ्नो क्रियाशीलता प्रदर्शन गर्ने चीन भएबाट यसबाट सीमा समस्याभन्दा यी दुवै सरकारहरूको अन्यत्र ध्यान पुगेको देखिन्छ। एमसीसी र बीआरआईको स्वार्थका कारण दुवैको महत्व नेपालमा हुन पुगेको छ। चीनसँगको प्रतिस्पर्धा र अन्य सामरिक रणनीतिका कारण यी दुवै कार्यक्रमले नेपालको भूभागबाट आफ्ना क्रियाकलाप अघि बढाउने सोच बनाएको सन्दर्भलाई यो अतिक्रमणले पुष्टि गरेको छ। विशेष प्रकारको सैनिक गठबन्धनलाई प्रश्रय दिई विश्वभर आफ्नो प्रभाव बढाई चीनको प्रभाव निस्तेज गर्ने अभिप्रायले सञ्चालनमा ल्याइएको एमसीसी जसले नेपाललाई सैनिक गठबन्धनमा समावेश गराउने आशंका भइराखेको छ। आर्थिक पक्ष, सुशासन र सुरक्षाजस्ता तीन महत्वपूर्ण लक्ष हासिल गर्ने उद्देश्यले सञ्चालनमा आएको यो कार्यक्रम भारतीय पक्षलाई आफ्नो साझेदारका रूपमा राखी दक्षिण एसियामा विस्तार गर्दैछ। यसलाई नियन्त्रण गरी आफ्नो प्रभाव विस्तार गर्न सञ्चालित बीआरआई कार्यक्रमले पाकिस्तान र भारतको विवादित क्षेत्र कश्मीर हँुदै अघि बढ्ने कनेक्टिभिटीलक्षित कार्यक्रम भारतले आफ्नो सार्वभौमसत्तामाथिको हस्तक्षेपको संज्ञा दिई रोकेको छ। यसबाट एमसीसी र बीआरआई दुवै एकअर्काका प्रतिद्वन्द्वी कार्यक्रमका रूपमा लिइँदै भारत अमेरिकी गठबन्धनमा देखिई चीनले त्यसलाई निस्तेज गरी आफ्नो प्रभाव विस्तार गर्न तत्पर रहेको देखिन्छ। यस्तो अवस्थामा यी क्षेत्रमा अतिक्रमण हुनुले र सैनिक क्याम्प राखिने भएपछि नेपालको अन्य क्षेत्रतर्फ पनि विस्तार गर्दै ठूलो क्षेत्र अतिक्रमण गर्ने सोच र कार्यक्रम चीनको रहेको देखिन्छ। तथ्यमा प्रवेश नगरी चीनको अतिक्रमणलाई समर्थन गर्दै नेपालको सार्वभौमसत्ता र क्षेत्रीय अखण्डतामा नै प्रतिकूल अवस्था सिर्जना गर्ने गरी आएको सरकारी अभिव्यक्ति देशका लागि दुर्भाग्यपूर्ण छ। भारतले गरेका अतिक्रमणलाई गम्भीरतापूर्वक नलिई आफ्नो क्षेत्र समेटी जारी भएको नेपालको राजनीतिक नक्सालाई कार्यान्वयनमा लैजानुपर्नेमा यो विषयलाई पाठ्यपुस्तकमा समेत राख्न अस्वीकार गर्ने प्रधानमन्त्रीको निर्णय र चीनबाट भएका अतिक्रमणलाई तार्किक निष्कर्षमा पुर्याउन चिनियाँ पक्ष नै तयार हुँदा नेपाल पक्ष तयार भएन। लामो अवधिसम्म सीमा क्षेत्रको अनुगमन नगर्नु, चिनियाँ पक्षले जीपीएस कोअर्डिनेट राख्दा नेपाली पक्षले नराख्नुबाट नेपाल सरकार लामो समयदेखि दुवै देशबाट भएका अतिक्रमण रोक्ने सन्दर्भमा बढी नजरअन्दाज गरिराखेको प्रस्ट हुन आएको छ। लिम्पियाधुरामा नेपाली क्षेत्रमा व्यापारिक नाका बनाउने सम्झौतामा भारतसँग हस्ताक्षर गर्नुअघि नेपालको धारणा र प्रमाण पेस गर्न अवसर दिएको चीनले सधैं नेपालको सार्वभौमसत्ता, एकता र स्वतन्त्रताको सम्मान गर्ने अभिव्यक्ति प्रस्टसाथ पटकपटक राख्दै आएको छ। अतिक्रमित भूभागबारेमा समस्या समाधान गर्न तत्परता देखाउने चीन, चिनियाँ विस्तारवादविरुद्ध सडकमा नाराबाजी गर्दै दबाब सिर्जना गर्न दूतावासमा पुग्ने नेपालका प्रतिपक्ष दललगायत नेपाली जनता, यस विषयलाई थोरै मात्र पनि प्राथमिकतामा नराखी नेपालकै भूभाग मिचिएकोमा सन्तोष प्रकट गर्ने शैलीमा अतिक्रमणकारी देशकै पक्षमा पैरवी गर्ने नेपालका मन्त्री भएपछि देशका लागि योभन्दा ठूलो दुर्भाग्य अरू केही हुन सक्दैन। नेपाल सरकारले उक्त क्षेत्र अतिक्रमण गरी बस्ती बसाउन चीनसँग समझदारी गरेको र अब देशलाई दुई शक्तिशाली देशहरूको सैनिक द्वन्द्वस्थलमा परिणत गर्न लागिपरेको भन्ने सचेत नेपालीका तर्फबाट भइराखेको आलोचनाको सम्बन्धमा आआफ्ना धारणासहित प्रस्तुत भएर नेपाली सीमा रक्षाका लागि सरकार तयार हुनुपर्ने स्थिति र जनअपेक्षा रहेको छ।"
अव्यवस्थित विकासको प्रतिफल,"मुलुकले राजनीतिक रूपले कहिल्यै निकास, विश्राम र शान्ति पाएन। जनता सम्मिलित सबै आन्दोलन सफल भएकै हुन् तर त्यसलाई सम्हाल्न नेताहरू सधैं असफल रहे, उनीहरूकै किचलोले। त्यही राजनीतिको जगमा बसेर कार्यकर्ता र जनप्रतिनिधिले गाउँस्तरमा गरेका डोजरे विकासले मानव बस्ती विस्थापित मात्र गरेको छैन हाहाकार र कोलाहल मच्चाएको छ। स्थानीय स्तरमा तिनै तहका सरकारबाट विनियोजित बजेटको लगभग ठूलो अंश सडक निर्माणमा खर्चिएको पाइन्छ। अधिकांश स्थानीय नेता कार्यकर्ता वा तिनका आफन्तका आफ्नै डोजर छन्। जथाभावी डोजर चलाइन्छ। एउटै गाउँमा कुनै उपयुक्त ठाउँबाट बाटो लिए पुग्नेमा विभिन्न ठाउबाट काँक्रोका चिरापारे जस्तै जथाभावी डोजरले पेलेको पेल्यै छन् विना रोकटोक। एउटाको घरमा पुगे अर्कोले विरोध गर्छ। अर्कोकोमा पुगे अर्कोले। दिगो विकास, वातावरणीय मूल्यांकन त धेरै परको कुरा भविष्यमा गाडी घुमाउने मोड पुग्ने नपुग्ने कुराको सामान्य हेक्कासमेत नराखी स्थानीय स्तरमा सरकारद्वारा खटाइएका प्राविधिकको नापजाँचविना नै स्थानीय अगुवाको निर्देशनमा डोजर विनालगाव कुदेको छ। गत वर्ष पूर्वबाट कुदाइएको हुन्छ भने यसपाली दक्षिणबाट अनि आगामी वर्ष अर्को दिशातिर। मानौं डोजर पुगेपछि अन्य सबै थोक पुग्नेछ, कुनै चिजको अभाव हुनेछैन भन्ने भ्रम छरिएको छ। पुराना मानिसले निर्माण गरेको वैज्ञानिक बस्तीअनुसार समथर, पानीको सुविधा भएको खोला र नदीको किनार जस्ता ठाउँमा बर्खामा धान र हिउँदमा गहुँबालीको खेती गर्ने र माथितिर सुरक्षित ओभानो, कम उब्जनी हुने र पाखोबारीमा घर निर्माण गरी स्थायी बसोबास तथा मकै, कोदालगायतका खाद्य बाली र पशुपालन गरी जीविकोपार्जन गर्ने चलनको लगभग अन्त भएको छ। विनालगावको डोजरे विकासले सिर्जित भूस्खलनले माथितिरको पाखोबारीको घर भत्किएर तलको खेतबारीमा झरेको छ। बस्ति विस्थापित भएका छन्। खेत पुरिएका छन्। मानवजातिको दर्दनाक उठिबासको यो भन्दा गतिलो प्रमाण अरू के हुन सक्छ। सहरमा खोला नाला थुनेर निर्माण गरेर बनाइने गगनचुम्बी महल तराईतिर पूर्वपश्चिम जोडेर बनाइने अव्यवस्थित सडक र पहाडतिर लगाइने डोजरले लाग्छ विनास पक्का छ। अँझ बर्खा लाग्नु भनेको त मृत्युलाई निम्त्याउनुसरह मानिन थालेको छ। यो तीतो यथार्थका बाबजुद पेस्की विकास निरन्तर चलिरहेको छ। गाउँमा आजकाल नयाँ शब्दको उत्पत्ति भएको छ त्यो हो पेस्की विकास अर्थात यसपलि डोजर लगाएर खनेको बाटोको बिलको भुक्तानी अर्को वर्ष विनियोजित हुने बजेटबाट दिने ससर्त पहिले नै गरिने उधारो विकास। गाउँको विकासका लागि छुट्याइएको रकम सदुपयोग गर्ने वैकल्पिक योजनाको अभावमा अधिकांश रकम विस्थापनमा सहयोग पुग्ने पहिरोजन्य बाटो खन्नेबाहेक अर्को विकल्प छैन भन्छन् स्थानीय प्रतिनिधि। बर्षायाममा मात्र होइन हिउँदमा समेत सुक्खा पहिरोको जोखिम बढेको छ। वर्षेनी तराईमा हजारौं विघाहा जमिन डुबान क्षेत्र र वगरमा परिणत हुँदैछ, लाखौं मान्छे विस्थापित हुन्छन् र हजारौंले ज्यान गुमाउँछन्। त्यसैगरी पहाडमा सयौं गाउँ भूक्षयले सखाप हुन्छन्, हजारौं व्यक्ति विस्थापित भएका छन् र कैंयौंले ज्यान गुमाएका छन्। स्थिति दिन प्रतिदिन भयावहमा हुँदैछ। अव्यवस्थित विकासका सम्भावित परिणामलाई बेलैमा आकलन गरी सुधारात्मक र वैकल्पिक अवसर पहिचान र कार्यान्वनमा जोड दिनु आवश्यक छ। स्थानीय बासिन्दा र जनप्रधिनिधिमा हाम्रो कमजोर धरातलीय अवस्थाको ज्ञानको अभाव, विकासका वैकल्पिक योजनाको खोजी, पहिचान र सुरुआतको चेतना र ज्ञानको अभाव, आर्थिक प्रलोभन, डोजरमुखी व्यवसायी प्रवृत्तिमा हुर्केका पार्टीका कार्यकर्ता र तिनैबाट निर्वाचित जनप्रतिनिधि, योजना निर्माण र छनोटको अदूरदर्शिपन, कमजोर अनुगमन र नियमन प्रर्णालीको संयुक्त संयोजन नै अहिलेको यो विकराल परिस्थितिको उपज हो। यो डरलाग्दो अवस्थालाई थप मानव सिर्जित प्राकृतिक प्रकोपको क्रुरताबाट जोगाउन बेलैमा सचेत नहुने हो भने भावी जोखिमको आकलन गर्न कठिन हुन सक्छ। विकराल परिस्थितिबाट उन्मुक्ति पाउन जथाभावी थप सडकका नाउमा गाउँ भत्काउने कार्यलाई तत्काल अन्त गरिनुपर्छ र खनिसकेका सडकबाट थप क्षति हुनबाट रोक्न ती सडकको स्तरोन्नती गरी कालोपत्र गर्न र सडकको किनारमा वृक्षरोपण गर्न ढिलाइ गर्नु हुँदैन। कमजोर भौगोलिक अवस्थाका बारेमा विज्ञहरूबाट स्थानीय स्तरमा जनचेतना जगाई जथाभावी विनावातावरणीय परीक्षण गरिने विकासले निम्त्याउने सम्भावित विनासको बारेमा सचेत गराउन अवश्यक भएको छ। वातावरणीय र प्राविधिक परीक्षणविना गरिने अव्यवस्थित सडक निर्माण कार्यलाई तत्काल रोक्न संघीय सरकारले हस्तेक्षपकारी भूमिका खेल्नुपर्छ। बजेट विनियोजन गर्दा धरातलीय भूअवस्था र माटोको परीक्षण गराई सुहाउँदा अल्पकालीन, मध्यकालीन र दीर्घकालीन वैकल्पिक परियोजनाको पहिचानलाई प्राथमिकीकरण गरी स्थानीय स्तरमा आय आर्जन र रोजगार सिर्जना गर्नु आवश्यक छ। माटोको प्राविधिक परीक्षण गराई सुहाउँदो बालीको सिफारिस गरी स्थानीय व्यक्तिलाई प्रशिक्षित गराई कृषि पशुपालनतिर प्रेरित गर्नु र कृषिजन्य उद्यमशिलताको विकास र प्रवद्र्धन गर्न आवश्यक छ। नेपाल जस्तो ग्रामीण गाउँको बाहुल्यता र अधिकांश जनता पनि गाउँमै बसोबास गर्ने भएकाले ग्रामीण अर्थशास्त्रका अवधारणा अवलम्बन गरी ग्रामीण गरिबी निवारण गर्न आयमूलक कामको सिर्जना गरी गाउँको विनाकाम त्यत्तिकै बसिरहेको वेरोजगार जनशक्तिलाई परिचालन गरी अव्यवस्थित डोजरे विकासलाइ समेत व्यवस्थित विकासमा परिणत गर्न सकेमामात्र गरिबी निवारण, समानता, समाबेशीकरण, जैविक विविधताको क्षयीकरण न्यूनीकरणलगायतका दिगो विकास लक्ष्य हासिल गर्न सकिन्छ। प्रत्येक गाउँलाई उक्त गाउँको विशेषताका अधारमा विशेष क्षेत्र निर्धारण गरी अनाज उत्पादनलाई प्राथमिकतामा राखी अत्मनिर्भर गाउँ अभियान सञ्चालन गर्नुपर्छ। मुल कुरा आर्थिक हो जबसम्म नागरिकको आर्थिक उपार्जनमा सहभागिता हुँदैन र आर्थिक रूपले सबल हुन सक्दैनन् तबसम्म जतिसुकै राम्रा लक्ष्य निर्धारण गरिए पनि जस्तोसुकै राम्रा नीति नियम निर्माण गरिए पनि त्यसले कुनै सार्थकता पाउनेछैन। अव्यवस्थित विकासका सम्भावित परिणामलाई बेलैमा आकलन गरी सुधारात्मक र वैकल्पिक अवसर पहिचान र कार्यान्वनमा जोड दिने हो भने तीव्र रूपमा बढिरहेको विस्थापन प्रक्रियालाई रोकेर पुनस्र्थापित गर्न सम्भव छ।"
परिवर्तित शिक्षा,"विज्ञहरू देशका बहुमूल्य बौद्धिक सम्पत्ति हुन्। विज्ञताका लागि देशले स्रोत र साधनको लगानी गरेको हुन्छ भने व्यक्ति स्वयंको जीवनको अमूल्य समय र परिश्रम लगानी भएको हुन्छ। आफ्नो विज्ञतालाई देशको उन्नयनका लागि उपयोग गर्नु विज्ञको नैतिक र नागरिक जिम्मेवारी हो। हाम्रा विज्ञहरू सदावहार किसिमका छन्। समस्या हल गर्न विज्ञहरूका विचारमा कहिल्यै पनि एकता भएको पाइँदैन। जसले गर्दा समस्याको सहज निकास निस्कन सक्दैन। भ्रम बढेर जान्छ। अन्योलता झन् थपिन्छ। शिक्षाविद्हरू आफैं पक्षप्रतिपक्षका रूपमा प्रस्तुत हुन्छन्। विषयलाई न्यूनतम सहमतिका आधारमा सहजीकरण गर्नुपर्नेमा जटिलता थप्न सफल हुन्छन् विज्ञहरू। समयअनुसार आर्जन गरेका ज्ञान वा विज्ञता परिष्कृत हुनुपर्छ भन्ने जानेका छन् तर हुँदैनन्। आफूलाई गतिशील बनाइराख्न सकेका छैनन्। परिवर्तित समयअनुसार विज्ञता निखार्दै आफूभन्दा माथि उठेर सही सल्लाह र विचार सम्प्रेषण गर्नुपर्छ। अरूका सही विचारको कदर गर्दै वैचारिक एकता निर्माण गर्नुपर्छ। शिक्षाविद्हरू व्यावहारिक र उच्च प्रजातान्त्रिक आचरण भएको हुुनुपर्छ। सरकारी भूमिका सरकार सेवक हो, संरक्षक हो देशका भाषा, धर्म, कला, सांस्कृतिक र बालबालिकाको अनि समग्र नागरिकको। सरकार पथ प्रदर्शक हो सही योजना र निर्णयको। स्रोत र साधनको। सरकार देशको समआदरणीय व्यवस्था हो। सरकारले जनताउपर शासन गर्ने सोच पुरातन प्रवृत्ति हो। निरंकुशताको अवशेष हो। मानवीय विकृति हो। दिग्भ्रमित मनुवाहरूको संगठन हो। सरकार आफ्नै संयन्त्रको घेरामा रुमलिने बन्दी होइन, स्वतन्त्रताको प्रतीक हुनुपर्छ। थुनुवा बन्दीजस्तो सुरक्षा घेरामा मात्र बस्न सक्ने होइन, जनताका घरदैलोमा पुग्न सक्ने हुनुपर्छ। सरकार आलोचना र घृणाको पात्र होइन। प्रशंसनीय, आदरणीय र अनुसरणीय हुन सक्नुपर्छ। परिवर्तित समयको सन्दर्भमा शिक्षामा सरकारको कार्यशैली त्रुटिपूर्ण रह्यो। एकपछि अर्काे गल्ती र गल्ती ढाकछोप गर्न झनै थुप्रै गल्ती गर्दै गयो। रोकिएको छैन। क्रम जारी नै देखिन्छ। परिवर्तन कसैले चाहेर वा नचाहेर राकिने प्रक्रिया होइन। सबैलाई थाहा छ तर सोअनुरूप तयारी नगर्दा अवसरलाई उचित उपयोग गर्न नसकिने हुन्छ। सरोकारवालाको सहभागितामा योजना र निर्णय गर्ने शैलीलाई इमानदारीपूर्वक अभ्यास गर्न सके शिक्षा क्षेत्रका तमाम समस्या सहज किसिमले निराकरण हुन्छन्। संघले प्रदेश, प्रदेशले स्थानीय र स्थानीयले आम अभिभावक र विद्यार्थीलाई शिक्षासँग प्रत्यक्ष रूपमा जोड्नैपर्छ। यसले गर्दा अपनत्वको भावना मजबुत हुन्छ। शिक्षाकर्मीको भूमिका ज्ञान, सीप र रुचिका आधारमा मानिसले जीवनकर्मका रूपमा कुनै न कुनै पेसा अपनाएका हुन्छन्। सबै पेसाका मूलभूत कुरा समान हुन्छन्। जस्तैः सेवा, आयआर्जन, उत्तरदायित्व, जवाफदेहिता, नैतिकता आदि। शिक्षा क्षेत्र अन्यभन्दा बढी संवेदनशील र महत्वपूर्ण भएकाले यस कर्ममा संलग्न व्यक्तित्वहरू बढी सजग, सहज र सरल हुनुपर्छ। शैक्षिक उपलब्धिका लागि शिक्षाकर्मीको भूमिका सबैभन्दा महत्वपूर्ण हुन्छ। शिक्षक सम्पूर्ण रूपमा निरपेक्ष हुनुपर्छ। शिक्षकको प्रभाव व्यक्तिको जीवन शैलीमा पर्नैपर्छ। अधिकांश शिक्षाकर्मीहरूले शिक्षाको मूल मर्म बुझ्न सकेको देखिँदैन। परिवर्तनलाई आत्मसात गर्न सकेको पाइँदैन। अझै दिग्भ्रमित छन्। कोही कमजोर भएर त कोही आवश्यकताभन्दा बढी जानकार भएर। उदाहरणका रूपमा विभिन्न राजनीतिक दलमा संलग्न भई आफ्नो मूल पेसा कर्मलाई नजरअन्दाज गर्नु, सुसंस्कृत समाज निर्माणका लागि असल भूमिका निर्वाह गर्न नसक्नु। तुच्छ आर्थिक फाइदाका लागि गैरशैक्षिक क्षेत्रमा अमूल्य समय खेर फाल्नु। पेसाप्रतिको न्यूनतम उत्तरदायित्व तनमनका साथ निर्वाह गर्न नसकेकाले परिवर्तित अवस्थाको वास्तविक लाभ हुन सकेको छैन। शिक्षाकर्मीले यस क्षेत्रको गरिमा अक्षुण्ण राख्न पेसाको मर्मअनुसार इमानदारीका साथ कर्म गर्नैपर्छ। विद्यार्थीलाई केन्द्रमा राखी शैक्षिक सेवा प्रवाह गर्नुपर्छ। आफूलाई अध्ययनशील र गतिशील बनाई परिवर्तनलाई समाजमा स्थापित गर्न अग्रणी भूमिका निर्वाह गर्नुपर्छ। शिक्षाकर्मीले समाजलाई गतिशील बनाउने अग्रदूतका रूपमा महत्वपूर्ण भूमिका निर्वाह गर्नैपर्छ। अभिभावकको भूमिका शिक्षाको आधारभूत पक्ष अभिभावक हुन्। शिक्षाको प्रारम्भ अभिभावकबाट हुन्छ। अभिभावक केन्द्रीय भूमिकामा हुन्छन्। व्यक्तिले जीवन व्यक्तिले जीवनको आवश्यक ज्ञान, व्यवहार र सीप आफ्ना अभिभावकबाट आर्जन गरेका हुन्छन्। अबोध बालबालिकालाई अभिभावकले विद्यालयका लागि सक्षम विद्यार्थी उपलब्ध गराउँछ। माया, प्रेम, स्नेह, सद्भावजस्ता महत्वपूर्ण मानवीय गुणको अवधारणा अभिभावकको संलग्नतामा विकास भएको हुन्छ। अभिभावकीय शिक्षाको सानोभन्दा सानो कमजोरीले पनि मानिसलाई जीवनभर नकारात्मक असर गर्छ। आफ्ना सन्तानलाई सर्वाधिक उच्च किसिमको लालनपालन गर्ने इच्छा तमाम मातापिताको हुन्छ। सोहीअनुरूप गर्ने गर्छन्। यसै क्रममा जानीजानी वा अन्जानवश हुने गरेका कमीकमजोरीले सिर्जना गरेका समस्या मानिसको सामाजिक जीवनलाई नराम्रोसँग प्रभावित गरेका छन्। अधिकांश अभिभावकले उमेरअनुसारको व्यवहार गर्न नसक्नु, मायाप्रेमका नाममा निरंकुश हुनु, बालबालिकालाई स्वतन्त्र हुन नदिनु, स्वाभाविक मानसिक विकासमा हस्तक्षेप गर्नु, आफ्ना कमीकमजोरीबाट नकारात्मक प्रभाव पार्नु, समयसापेक्ष हुन नदिनु, यथार्थमा परिवर्तन आत्मसात गर्न नदिनुजस्ता क्रियाकलाप शैक्षिक विकासका लागि घातक प्रमाणित भएका छन्। अभिभावकले बालबालिकालाई नैतिकवान्, कर्मठ, निर्भीक, स्वतन्त्र, जागरुक, आत्मविश्वासी र आत्मनिर्भर हुन आरम्भदेखि नै अभ्यस्त बनाउनुपर्छ। अनावश्यक चिन्ता र घमन्डको कुचक्रमा पर्न दिनु हुँदैन। यथार्थ मूल्यांकनमा विश्वास गर्नुपर्छ। अस्वाभाविक अपेक्षाबाट टाढा हुनुपर्छ। माया र मोहका नाममा संवेगात्मक विषपान गराउनुभएन, जुन अहिले व्याप्त छ। अधिक प्राकृतिक जीवनयापनका लागि निरन्तर प्रोत्साहन गर्नुपर्छ। परिवर्तन जीवन र जगत्को सुन्दर पक्ष हो। अँगाल्नुको विकल्प हुँदैन। विद्यार्थीको भूमिका विद्यार्थी विभिन्न उमेर र समूहका भएकाले तिनीहरूका सोच, विचार र आवश्यकता फरकफरक हुन्छन्। विद्यार्थीको स्वाभाविक विकासक्रमलाई शिक्षाले सम्बोधन गर्नुपर्छ। वालिग विद्यार्थीले शिक्षालाई गतिशील र समयसान्दर्भिक बनाउन महत्वपूर्ण भूमिका खेल्न सक्छ। शिक्षाको केन्द्रविन्दु विद्यार्थी भएकाले उनीहरूका इच्छा र अपेक्षालाई मुख्य विषयका रूपमा लिइन्छ। विद्यार्थीका इच्छा र अपेक्षा स्पष्टरूपमा मुखरित हुन सकेको देखिँदैन। एक प्रकारको अन्योल र भ्रमित भएको अवस्था देखिन्छ। पढाइ, लेखाइ आफ्नै ज्ञान, सीप र व्यक्तित्व विकासका लागिभन्दा पारिवारिक जिम्मेवारी अथवा अभिभावकले अह्राएको कामका रूपमा बुझेका छन्। यस किसिमको अवधारणाले सिकाइको परिधिलाई साँघुरो बनाइदिएको छ। फलस्वरूप व्यक्ति, परिवार, समाज र देशको शैक्षिक उद्देश्य प्राप्त हुन सकेको छैन। बालिग विद्यार्थीले सिकाइ व्यक्ति स्वयंका लागि हो भन्ने अवधारणा समयमै अवलम्बन गर्नुपर्छ। पाठ्यक्रमअनुरूपको अध्ययन र सिकाइ जीवनमा सिक्नैपर्ने विषयवस्तुमध्येको एउटा अंश मात्र हो। अन्य महत्वपूर्ण विषयको अध्ययन र सिकाइ पाठ्यक्रमको घेराबाहिर हुन्छ भन्ने हेक्का पनि राख्नैपर्छ। समय, समाज, सहज असहज परिस्थिति, जीवनमा अकस्मात आइपर्ने समस्या, उपयुक्त समाधान, योजना, निर्माण, निर्णय गर्ने शैली, नेतृत्व शैली, संवेग व्यवस्थापन आदिसम्बन्धी यथार्थपरक सिकाइ र सीपको विकास पाठ्यक्रमको घेराबाहिर स्वतन्त्र किसिमले हुन्छ। यी सिकाइ सीपले मात्र व्यक्तिको जीवनले सही दिशानिर्देश पाउँछ। यसर्थ विद्यार्थी गतिशील र जागरुक हुनैपर्छ। गतिशील विद्यार्थीले परिवर्तित शिक्षाको संवाहकका रूपमा महत्वपूर्ण भूमिका निर्वाह गर्नुपर्छ। शिक्षा व्यक्तिको नैसर्गिक अधिकार एवम् संविधानतः मौलिक अधिकार हो। यसलाई मात्र कर्मकाण्डी तथा जसोतसो कर्तव्य निर्वाहका रूपमा लिनु महाभूल हुनेछ। वर्तमान समयको शिक्षामा जरो गाडिएर बसेका समस्याहरू समयले स्वाभाविक रूपमा समाधानतर्फ उन्मुख गराइदिएको छ। पाठ्यक्रम, मूल्यांकन, शिक्षण सिकाइ प्रक्रिया सरकारशिक्षकअभिभावक विद्यार्थी सम्बन्ध आदि सवै परिवर्तन भएका छन्। अतः परिवर्तित समयको परिवर्तित शिक्षाले सृजना गरेका अवसरलाई फराकिलो सोचका साथ सबै सरोकारवाला सहभागिताका आधारमा उपयोग गर्नु, सर्वाधिक श्रेयस्कर हुन्छ। परिवर्तनलाई नजरअन्दाज गरी एक्लाएक्लै तनातान गर्नु बर्बादीलाई निमन्त्रण दिनुसरह हुन्छ। सरकार, शिक्षाकर्मी, अभिभावक र विद्यार्थी सबै एकजुट भई परिवर्तित शिक्षालाई प्रवर्धन गरौं।"
