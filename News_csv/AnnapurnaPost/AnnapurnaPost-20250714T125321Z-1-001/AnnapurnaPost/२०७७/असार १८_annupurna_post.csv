शीर्षक,विवरण
लौन ! 'सदाको मरणले ऐंठन भो,"कोभिड १९ को सम्भावित महामारी रोक्न लगाइएको लकडाउन कै बीच तेह्रौं गणतन्त्र दिवस आयो र गयो। समानता र समृद्धि का अधुरा सपना पूरा गर्ने सेतुका रूपमा संघीय लोकतान्त्रिक गणतन्त्रको भाष्य अगाडि आएको हो। कवि भूपि शेरचनले सहिदको सम्झनामा कवितामा झैं मिर्मिरेमा ताराहरू झरेर नै यो सुनौलो बिहानी को आरम्भ भएको थियो। यो भाष्य जवान नहुँदै हाम्रो गणतन्त्रभन्दा तीन वर्ष मात्रै अगाडिको एक युवाको अकल्पनीय, दुःखद मरणको हृदयविदारक दृश्य हेर्न हामी अभिशप्त भयौं। यो लेख लेख्न कहाँबाट सुरु गरूँ, थाहा छैन मलाई। तर, लेख्न खोज्दा अक्षरहरू आफैं गुल्मी सन्डेको भाका हाल्न खोजिरहेका छन्। भुईंमान्छेका सस्तो मृत्यु का दृश्यहरू लेख्न स्वयं शब्दहरू मनिरहेका छैनन्, शब्द नै आक्रोशित र क्रोधित बनेका छन्। र, १६ वर्षीय राजु सदालाई मर्न बाध्य बनाउने र त्यस्तो हृदयविदारक मृत्यु पनि टुलुटुलु हेरेर बस्नेलाई सोध्न मन लागेको छ, त्यो कलिला युवा छट्पटाएर जीवनको अन्तिम सास फेर्दासम्म पनि जीवनजलसमेत खान नपाएको घटनाले तपाईंलाई कतै चिमोट्यो कि चिमोटेन ? कतै दुखायो कि दुखाएन ? गणतान्त्रिक प्रणालीभित्रका तहगत शासकहरूलाई यसले तहअनुरूप चिमोट्यो या चिमोटेन थाहा भएन, तर यसले जरुर हाम्रो व्यवस्थालाई भने नराम्ररी चिमोटेको छ, अनुहार छोप्नुपर्ने गरी गिज्याएको छ। व्यवस्थाका वाहक हामीजस्ता लाखौंलाई नमीठो ढंगले चिमोटेको छ। यसलाई भावसहित उतार्न शब्दहरू पनि असमर्थ छ्न्। लाग्छ, सिंगो शब्दकोशमा नै यो अटेको छैन। गणतन्त्रका १३ वर्षले समेत युवालाई गाँस, वास र कपासका निम्ति मुलुकभित्र अड्याउन सकेन। त्यसैको फलस्वरूप परिवार सुखी र खुसी बनाउने सपनासँग स्वयं खरानी भएर विदेशबाट दैनिक कफिनमा सिलबन्दी भएर आउनेको वीभत्स दृश्य अहिलेसम्म निरन्तर छ र कहिलेसम्म हुने हो टुंगो छैन। तर, आजको कोरोनाको विश्वव्यापी संकटबीच कठिनाइ झेल्दै परिवारसँगै बाँच्ने उत्कट अभिलाषासहित मुलुक फर्किएका एउटा कलिलो युवा, स्थानीय सरकारकै रेखदेखमा रहेको क्वारेन्टिन र उपचार गर्ने थलोमै मर्न बाध्य हुन्छ। अस्पतालमा मृत्युशय्यामा छट्पटाउँदा जीवनजलसमेत नपाउने अवस्था कम दर्दनाक र पीडाको विषय होइन। यस्तो निर्दयी प्रकारको आइसोलेसन र क्वारेन्टिनको सहाराले कोरोनामाथि विजय हासिल गरिन्छ भन्ने कोही कसैलाई अझै लागेको छ भने बुझ्नोस्, पराजयको यात्रा यहींबाटै सुरु भइसक्यो। यसमा प्रत्यक्ष संलग्न स्थानीय सरकार या नेतृत्वदायी भनिएका प्रदेश वा संघीय सरकार कसैलाई अलग्याएर हेर्ने अवस्था छैन। न्युनतम् मापदण्ड पनि भुलेका क्वारेन्टिन र आइसोलेसन रहनुभन्दा नरहनु मानवीय दृष्टिले उपयुक्त देखिन थालेको छ। यसबारे त मेरा शब्दभन्दा क्वारेन्टिनका तस्बिरहरू आफैं बोलिरहेका छन्। क्वारेन्टिन जति व्यवस्थित र मापदण्डयुक्त हुन्छन्, कोरोनाविरुद्धको लडाइँमा विजय हासिल त्यति नै सजिलो हुने तथ्य जान्दाजान्दै पनि यसको व्यवस्थापनमा चुकिरहनुले आसन्न भयंकर खतराको संकेत गरिरहेको छ। मानव जीवन रोज्ने कि अर्थतन्त्र रोज्ने भन्ने प्रारम्भिक सवालमा विनाअलमल सरकारले मानव जीवन रोज्यो र ८० दिनको लामो लकडाउन अवलम्बन गरियो। तर, भारतको चेन्नईदेखि पैतालाका सात पलेत्रा फाल्दै घर आइपुगेको सोह्रबर्से ठिटो राजु सदा (धनुषा) लाई क्वारेन्टिन र आइसोलेसनले सुरक्षाका नाममा उल्टै एम्बुसमा राखेर पड्काए झैं गरी सिध्यायो। पखाला लाग्दा परीक्षणबिनै कोरोनाको ठहर गरेर आइसोलेसनमा राखियो। पीसीआर परीक्षणको रिपोर्टको समयमै नआउँदा गरिएको अनुमानले एउटा कलिलो जीवनको इहलीला समाप्त गरिदियो। यसको कारण द्रूत परीक्षण नहुनु नै हो। कोरोनाको संक्रमित भनेर आइसोलेसनमा राखिएकै कारणले राजु को परिवारले चाहेर पनि उनको हेरचाह गर्न पाएनन्। उनले जीवनको अन्तिम सास फेर्दासम्म पीसीआरको रिपोर्ट आएन। जतिबेला उनीमा संक्रमण नभएको रिपोर्ट आयो त्यतिबेलासम्म जीवनले उनलाई पर्खन सकेन। राजुका बुबा भन्छन्, हामी नजिक जान पाइएन, तर भित्रबाट जानकारी आइरहेको थियो। औषधोपचार नै पाएको छैन, रोइरहेको छ भन्ने सुनेर यता घरमा रुवावासी हुन्थ्यो, तर गरिब रोएको सरकारले सुनेन। यो हृदयविदारक घटनाको दोषी को ? के यो हत्या होइन ? के गणतन्त्रमा पनि हिजोको जस्तै दायित्वविमुख भएर पन्छिने सुविधा प्राप्त हुन्छ ? राजुको मृत्युपछि उठेका प्रश्नहरूले यी जवाफ खोजिरहेका छन्। अब यसलाई झाडापखाला लागेपछिको स्वाभाविक मृत्यु भनेर मूल्यहीन करार गर्ने हो या हत्याका रूपमा स्विकार्दै दोषी पक्षको पहिचान गर्नेतिर बढ्ने हो। हिजोको निरकुंशताले अवश्य नै पहिलो कुरा नै रोज्थ्यो तर आजको गणतन्त्रले दोस्रो बाटो पक्रिएर न्याय बाँड्न सक्नुपर्छ। हिजो निरकुंशताको जाँतोमा पिल्सिएर हाँस्न बिर्सिएका सदा हरूलाई गणतन्त्रले मुस्कान दिलाउनुका सट्टा उही दुर्नियतिको निरन्तरताले प्रताडित बनाइरहनु लज्जास्पद विषय हो। संविधानले हरेक नागरिकको जीवनका निम्ति आवश्यक आधारभूत कुराको ग्यारेन्टी गरेको छ। समाजवादउन्मुख यात्राको किटानी गरेको छ। व्यवस्था बदलियो अब अवस्था बदल्ने भनेकाले नै भुईंमान्छेहरूको पार्टी अर्थात् कम्युनिस्ट पार्टीले पहिलोपटक झन्डै दुईतिहाइ निकटको मतादेश पाएकै छ। स्थानीय सरकारदेखि प्रदेश एवं संघीय सरकारसम्म यसको प्रस्ट प्रतिविम्बन छ। तर, जब सप्तरीका मलर सदादेखि धनुषाका राजु सदासम्म भोक एवं रोगले मर्न बाध्य भएको वीभत्स दृश्य सम्झन्छु, जब सूर्यबहादुर तामाङदेखि नवराज बिकसम्मको भोक एवं विभेदले तड्पाइतड्पाई मारेको दर्दनाक परिघटना सम्झन्छु अनि ऐंठन हुन्छ र भन्न मन लाग्छ के गणतन्त्रलाई संघदेखि स्थानीय सरकारका सिंहदरबार भित्रै बन्दी बनाएर राख्ने हो र ? राज्यका हरेक नागरिकका घरआँगनलाई यसले देख्नु पर्दैन ? अहिलेको संकटमा पनि विशिष्ट प्रकारले नागरिकलाई आश्वस्त र विश्वस्त पार्नु पर्दैन ? ल ठीक छ, इनफ इज इनफ वाला सडक धन्दा लाई एकछिनलाई बिर्सौं तर मलर सदादेखि सूर्यबहादुर तामाङ हुँदै नवराज विक अनि कैलालीको क्वारेन्टाइनमा बलात्कृत महिला र सोह्रबर्से कलिलो ठिटो राजु सदासम्मको नियतिलाई हेरौं र मनन गरौं को, कहाँ, कति चुक्यौं ? यसैले दायित्वको कसीमा जाँचेर यस्ता लापरबाहीको परिणाम बनेको घटनाको दोषी पक्ष पहिचान नगर्नु र हिजोको झैं उन्मुक्ति दिइरहनु भनेको गणतन्त्रविरोधी कार्य हो। संविधानको मर्मलाई शिरमा राखेर भन्ने हो भने पनि अब पेट भोको भएर अकालमा नागरिक मर्दा शासकहरूले नैतिकरूपमा जिम्मा लिनुपर्छ। र को जेल जानुपर्ने हो तयार हुनुपर्छ, पठाइनुपर्छ। संविधानको धारा ३६ मा सुनिश्चित गरिएको खाद्यसम्बन्धी हक लक्ष्यित वर्ग, समुदायको पेटमा नपुग्नु गल्ती होइन र ? कोही भोकै पर्दैन, कोही भोकले मर्दैन भन्ने सरकारको स्लोगान छाप्रेहरूले जहिलेदेखि गाउन थाल्छन्, तहिलेबाट मात्रै गणतन्त्रले जित्ने होइन र ? अनि जीवनजल र सिटामोलको अभावमा नागरिक मर्दा कसलाई जेल पठाउने ? संविधानको धारा ३५ मा रहेको स्वास्थ्यसम्बन्धी हकले केही भनेको छैन र ? संविधानको धारा ४२ मा रहेको सामाजिक न्यायसम्बन्धी हकले उत्पीडित र पिछडिएका समुदाय र वर्गको अग्राधिकारबारे बोलेको छैन र ? यसरी रगतको मूल्यमा संविधानसभामार्फत कोरिएको नेपालको संविधानको प्रस्तावनादेखि मौलिक हकका धारा र उपधाराले हरेक नागरिकको गाँस, वास, कपास, शिक्षा, स्वास्थ्य र रोजगारको हकको सुरक्षण गर्ने भनेको छ। उत्पीडित एवं पिछडिएका जाति, समुदाय र वर्गलाई अग्राधिकार पनि दिलाउने कुरा बोलेको छ। तर, भावुकतामै सही ऐंठन हुन्छ, चिमोटिरहेको छ किन अक्षरहरू व्यवहारमा बदलिएनन् ? के ती लेख्नकै लागि मात्रै थिए र ? भोग्न र बदल्नका लागि हैन र ? लोकतन्त्रको ब्युटीका नाममा चुनावी हिसाबको आवधिक पर्खाइ नै प्रश्नहरूको समाधान त होइन नि। के सारा तालुकदार निकाय संविधानका प्रावधानबारे बेखबर छन् र ? छैनन् नि। अनि जीवनजल खोजेको ज्यानलाई तड्पाएर मार्ने, पेटभरि खाने धोको भएका नागरिकलाई नखुवाएर किस्ताकिस्तामा मार्ने अख्तियारको दुरुपयोगधारीहरूलाई गणतन्त्रले निष्फिक्री छाड्न मिल्छ ? सुखी नेपाली, समृद्ध नेपाल को संकल्पले बलशाली जनमत एकीकृत भएको नेकपाको सरकारले यतातर्फ पर्याप्त ध्यान दिनु पर्दैन ? गौतम अनेरास्ववियुका नेता हुन्। कोही भोकै पर्दैन, कोही भोकले मर्दैन भन्ने सरकारको स्लोगान छाप्रेहरूले जहिलेदेखि गाउन थाल्छन्, तहिलेबाट मात्रै गणतन्त्रले जित्ने होइन र ?"
विश्व लोकतन्त्रमा ब्याकफायर,"विश्व शासनको गर्भाशयमा अब कुनै पनि लोकतन्त्रको भ्रूणले आफ्नो आकार ग्रहण गर्नुअगावै उसको हत्या हुनेछ लेटर फ्रम अ बिर्मिङ्घाम जेल (१९६३) मा मार्टिन लुथर किङ, जुनियर ले लेखेका थिए, कुनै एक स्थानको लोकतन्त्रमाथिको खतरा भनेको विश्वभरको लोकतन्त्रमाथि उब्जिएको खतरा हो। तर, आज विश्वको कुनै स्थानमा खतरा उब्जिएको नभई सिंगो विश्व नै लोकतन्त्रका लागि खतरा साबित भएको छ। सन् २०२० को पूर्वाद्र्धतिर विश्व व्यवस्थामा कोभिड १९ भाइरसको प्रवेश यसरी भयो कि यसले विश्व शासनको जरा पिँधै छिचोलेर हल्लाइदियो। विश्व राजनीतिकसामारिक गणितको मौजुदा पल्ला पनि यसको प्रभावको नतिजाले कतापट्टि झाँट्ने हो त्यसको मोटामोटी अनुमान हुन थालिसकेको छ। यही भाइरसकै कारण विश्वका प्रत्येकजसो मुलुक आन्तरिक संकटमा फस्दै गर्दा कतिपय मुलुकको सामाजिक तथा राजनीतिक संकटको खाडल थप गहिरिँदै गएको छ। कतिपय मुलुकको त सत्तापलट मात्रै होइन कि लोकतन्त्रको भविष्य समेत धरापमा पर्दै गरेको छनक पाइन्छ। नागरिक हकको दोहोलो विश्वको समकालीन कार्यकारी नेतृत्वमा शक्ति आर्जन मोह बढ्दै छ, लोकतन्त्रप्रतिको उत्तरदायित्व भने ह्रासोन्मुख छ। यसको तात्पर्य लोकतन्त्रको थलिएको स्वरूप र अतिक्रमित संरचनामा थप संकुचन आउनु हो। यतिबेला त विश्व शासकले कोरोनालाई नागरिक अधिकारमा नियमन गर्ने बल्छीका रूपमा अर्थाएकाले लोकतन्त्रको अभ्यासनतिजामा सुधार आउने त कल्पनै नगरे पनि हुन्छ। बरु, कोरोना महाव्याधी नियन्त्रणका नाममा नागरिकको लोकतान्त्रिक अधिकारमाथि थप अंकुश लगाउन विश्व शासक उद्यत् रहने छन्। यसको प्रारम्भिक असर देखिन थालिसकेको पनि छ। इजरायलले कोभिड १९ को विश्वव्यापी महामारी नियन्त्रणका लागि मोबाइल फोनडाटामार्फत आफ्ना नागरिकको खुलेआम निगरानी गरिरहेको छ। उसले आतंकवादी क्रियाकलाप निस्तेज पार्न अपनाउँदै आएको औजार पनि यही नै हो। त्यसैगरी, कोभिड १९ विरुद्ध लड्ने बहानामा हंगेरी, अमेरिका, इटाली जस्ता मुलुकले लोकतन्त्रलाई आफ्नो मुठीमा लिएको आरोप अधिकारवादीले लगाउँदै आएका छन्। राजनीतिक विश्लेषक जोल्टान केग्लेडीले त हंगेरीले तर्जुमा गरेका कतिपय कानुनले ऊ अधिनायकवादी शासनको नजिकै पुगेको तर्क गरेका छन्। कतिपय मुलुकका न्यायालयले अभ्यास गर्दै आएका अधिकार पुनः शासकीय संस्थामै फर्किएको छ भने सञ्चारमाध्यमका वाक् स्वतन्त्रतामाथि पनि अंकुश लागेका छन्। पछिल्लो समय धार्मिक रूपले असहिष्णु मानिएको भारतीय नागरिकता संशोधन विधयेकको विरोधी स्वरले भारतीय सडक तात्दै गर्दा भारतीय संस्थापनले अपनाएको दमनको नीति ले त्यहाँको लोकतन्त्रको जरा कति हदसम्म खनियो भन्ने विश्वले देखिसकेको छ। उसले दिल्लीस्थित एउटा विश्वविद्यालय हाताभित्र लाठीचार्ज र अ श्रुग्यास मात्रै प्रहार गरेन कि उत्तरप्रदेश राज्यले त नागरिकका सूचना र सञ्चारको संवैधानिक हक निमोठेर इन्टरनेट सेवा नै अवरुद्ध गरिदियो। त्यसैगरी, अल्पसंख्यक रोहिङयामाथि म्यानमार सरकारको विभेदपूर्ण रबैयाले उनीहरू शरणार्थी हुन पुगे। यी एकाध तथ्यले मात्रै पनि विश्व लोकतान्त्रिक सत्ताको भविष्य सहज भएको त पक्कै बताउँदैन। सिरियाको रक्तपातले विश्व लोकतन्त्रको कोमल फुलमा रगत पोतिसकेको छ भने साउदी पत्रकार जमाल खसोग्गी र भारतीय पत्रकार गौरी लंकेशको हत्याले अभिव्यक्ति स्वतन्त्रतामाथिको बहसमा एउटा निर्मम झापड हानिसकेको छ। गहिरिँदो राजनीतिक संकट एकजना अमेरिकी सैन्यकूटनीतिज्ञ हेनरी किसिन्जरका अनुसार विश्व व्यवस्था र अन्तर्राष्ट्रिय राजनीतिको सन्तुलित बन्दै गरेको तराजुलाई एकपटक पुनः कोरानाको असरले असन्तुलित बनाइदिने छ। हुन पनि स्वास्थ्य संकटकै नतिजास्वरूप विश्वव्यापी शक्ति सन्तुलनको पल्ला पनि नफेरिएला भनेर ठोकुवा गर्न सक्ने भरपर्दो आधार छैन। इतिहास हेर्दा जेजति महामारी निम्तिए र फैलिए, विश्वको आर्थिकसँगै राजनीतिक सन्तुलनमा तिनले नकारात्मक प्रभाव पारेका छन्। यतिबेलाका सबैजसो आर्थिक सूचकले पनि विश्वव्यापी आर्थिक महामन्दीको फराकिलो तस्बिर देखाइसकेकाले विश्व पूर्वावस्थामा फर्किन लामै समय लाग्नेमा द्विविधा रहेन। यस्तो राजनीतिक परिदृश्यमा अवश्यम्भावी बदलाबका बीच लोकतन्त्रले आफ्नो स्वरूप कसरी जोगाउला भन्ने चासो बढ्नु पनि अपेक्षित नै हो। विश्वव्यापी रूपमा गहिरिने निश्चितप्रायः भएको राजनीतिक संकटले विश्वभरका शक्ति केन्द्र मात्रैको होइन, तेस्रो ध्रुवमा दर्ज गरिएका मुलुकको आन्तरिक राजनीतिमा समेत विश्व राजनीतिक संकटको प्रभाव उत्तिकै गहिरो गरी पर्ने छ। कोभिड १९ ले निम्त्याएको विश्वव्यापी महाव्याधीसित जुध्न आवश्यक पर्ने स्वास्थ्यसम्बद्ध सूचना र सहयोग आदानप्रदानमा इरानअमेरिका, अमेरिकाचीनबीच आपसी आरोपप्रत्यारोपको शृंखला अन्तर्राष्ट्रिय राजनीतिको भविष्य चित्रित गर्न काफी छ। त्यसो त कोभिड १९ को महाव्याधीसित जुध्न विश्व लोकतन्त्रमा उदारता देखिनुपर्नेमा सहकार्य र सहअस्तित्वको अभावमा मुलुकहरूबीच टकरावको अवस्था सिर्जना हुँदा आपसी असमझदारीको आयतन तन्किन पुग्यो। यसैबीच लोकतन्त्रको अवधारणाले विश्वमा युद्धको खतरा टार्नमा भूमिका निर्वाह गरेको सतही भान परे पनि राजनीतिक विग्रह निम्तिनुमा यसको हात रहेको देखिन्छ। किनभने, लोतकतन्त्रको टुप्पो चढेको जस्तो देखाउन आजको शक्तिशाली विश्व आफ्नो अस्तित्वको भव्य रथ बिर्सिएर शक्तिको निम्छरो टाँगा चढ्ने बेबकुफी हर्कत गर्दै छ। तसर्थ, यति अड्कल काट्न सकिएला कि कोरोना कहर नियन्त्रणमा आउन आनाकानी गरिरह्यो भने विश्वको राजनीतिक भविष्य गरुडको आहार बन्ने छ। यसको नतिजाले विश्व लोकतान्त्रिक सभ्यताको इतिहास कति हदसम्म तहसनहस हुने हो, त्यसमा शंकाको असुविधा कत्ति पनि छैन। शासकीय खराबीकै कारण सिंगो विश्व नै दलदलतर्फ धकेलिँदै गरेको अवस्था हो। त्यही खराबी नै अन्ततः आजको भूमण्डलीकृत विश्वमा पलाउँदै गरेको लोकतन्त्रको पालुवाका निम्ति खतराको जनाउ घन्टी हुनेछ। शासकीय खराबी सार्वजनिक स्वास्थ्य रक्षा र व्यक्तिगत स्वतन्त्रताको संरक्षण विश्वका निम्ति चुनौती हो। बडाबडा आन्दोलन र संघर्षपश्चात् नागरिकका नाममा दर्ज भएका कतिपय अधिकार विश्वव्यापी रूपमै पुनः शासककै मातहत फर्किने अवस्थाको जगजगी महाव्याधीकै कारण बढेको तथ्य नकार्न मिल्दैन। कोभिड १९ को उत्पत्ति र यसको फैलावटबारे कुनै पनि वास्तविक जानकारी सतहमा नआउनु अनि शासक र नागरिकबीच संवादहीनताको अवस्था सिर्जना हुँदै गर्दा विश्व लोकतन्त्र थप निरिह बनेको छ। विश्व व्यवस्थामा कोरोनाको मूल्य चुकाउन संघर्ष हुँदै गर्दा विश्व शासकमा उकासिँदै गएको शासकीय लोभले लोकतन्त्रलाई कता लैजान्छ भनेर भन्न सक्ने अवस्था रहेन। त्यसो त, विश्व शासनमा लोकतन्त्रविरुद्ध सर्वसत्तावादी सोचको विकासमा कोरोना सहायक बन्न सक्ने जोखिम टार्नु उत्तिकै सकसपूर्ण कार्य हो। राज्यको आर्थिक क्षेत्रमा आउने संकुचन र ह्रासले शासकीय क्षमतासहित राज्यको आन्तरिक राजनीतिको समेत विद्रुपीकरण हुने खतरा पनि यसैसाथ गाँसिएर आउँछ। सँगै, कतिपय नागरिक नियन्त्रित सरकारको सैन्य नियन्त्रणको दायरा पनि खल्बलिन सक्छ। आजको अन्तर्राष्ट्रिय शासन व्यवस्थालाई कोरोनाले अनपेक्षित र नौलो कहरको चंगुलमा फसाइदिएको मात्रै छैन, जटिल चुनौतीसमेत थपिदिएको छ। त्यसमध्ये सबैभन्दा घातक भनेको व्यक्तिको राज्यसितको दूरी बढ्दै जानु हो। राज्य र नागरिकबीच तीव्रतम संवाद र शासनमा पारदर्शिता अपेक्षित रहेको सन्दर्भमा फासलाको आयतन बढ्नु पक्कै पनि सकारात्मक संकेत होइन। यसैबीच, कोरानाको महाव्याधीमाथि विश्वले नियन्त्रणको लगाम लगाउन नसके विश्व राजनीतिक व्यवस्थाको मियो नै पनि नफेरिएला भनेर ठोकुवा गर्न सक्ने सामथ्र्य कसैसित पनि छैन। हुन त, मान्छेको खुला आवातजावत वा जमघटमाथिको प्रतिबन्धले लोकतन्त्रको अभ्याससमेत कुण्ठित हुने भइहाल्यो। फलतः शासकीय निरन्तरतामा संकट आउँदा त्यसले निरंकुशतासमेत जन्माउन सक्ने मार्गलाई थप फराकिलो बनाइदिने छ। एक्काईसौं शताब्दी लोकतन्त्रका लागि सबैभन्दा घातक समय बनेको छ। कोभिड १९ ले मान्छेका छाला मा समेत शासकीय निगरानी बढाइएको अवस्थामा आगतको लोकतन्त्रको गणितले कुन साध्य निर्देश गर्ने हो, त्यो अनुमान गर्न नसकिने विषय पक्कै रहेन। र, त्यसको र्निविकल्प प्रभाव लोकतन्त्रको आकार र अभ्यासमा पर्ने हो। कोभिड १९ ले विश्व लोकतन्त्रको आर्थिक आयामको निम्ति ब्याकफायर को काम गरिसकेको छ। विश्वलाई यतिबेला कोरोना संकटभन्दा बढ्ता शासकीय क्षमतावान् नेतृत्वको अभाव खटकिँदै गएको छ। यही क्षमता अभावकै कारण संक्रमणमाथि कामयावी हासिल गर्नबाट विश्व चुकिरहेको हो। बरु, मौजुदा विश्व शासक त नागरिकमान्छेविशेषकै छालासमेतको निगरानी गर्न पल्किए। कतिपय मुलुकका न्यायालयले अभ्यास गर्दै आएका अधिकार पुनः शासकीय संस्थामै फर्किएको छ भने सञ्चारमाध्यमका वाक् स्वतन्त्रतामाथि पनि अंकुश लागेका छन्। एक हिसाबले विश्व शासकमा कोरोनाले बढ्ता शासकीय मोहसमेत जगाइदिएर जानेछ। त्यसको सोझो असर पर्ने भनेको लोकतन्त्रमाथि नै हो। सम्भवतः विश्व शासनको गर्भाशयमा अब कुनै पनि किसिमको लोकतन्त्रको भ्रूणले आफ्नो आकार ग्रहण गर्नुअगावै उसको हत्या हुनेछ। समकालीन विश्व शासनले आर्थिक संकट बेहोरिसकेको छ र इतिहासका यस्तै आर्थिक संकटउप्रान्त विश्व राजनीतिले क्रूर शासक जन्माउँदै आएका थुप्रै अभ्यास छन्। उदाहरणका लागि, सन् १९२९ को विश्वव्यापी आर्थिक महामन्दीपछि युरोपमा हिटलरको उदय भएको थियो। हिटलरको उदय विश्व राजनीति र अन्तर्राष्ट्रिय व्यवस्थामा महँगो साबित भएको इतिहासले बिर्सेको छैन। यसैबीच, कोभिड १९ तत्काल नियन्त्रणमा आइहालेमा पनि त्यसउप्रान्त विश्वमा शक्तिको छिनाझप्टी बढ्ने छ। राजनीतिको असंगत उद्योग यति फस्टाउने छ कि यसको उत्पादन उपभोग गर्नका निम्ति व्यक्तिले हरतरहको मूल्य चुकाउनुपर्ने अवश्यम्भावी छ। तसर्थ, विश्व लोकतन्त्रले शासकीय रिक्तताको समेत अनुभव गर्नेछ।"
नागरिकता विधेयक कसका पक्षमा ?,"झन्डै दुई वर्षदेखि पारित हुन नसकिरहेको नागरिकतासम्बन्धी विधेयक असार ७ गते संसद्को राज्य व्यवस्था समितिबाट बहुमतले पारित भएकोे छ। नेपाली पुरुषसँग बिहे गरेर आउने विदेशी महिलालाई लगातार सात वर्ष नेपालमा बसेपछि मात्र अंगीकृत नागरिकता दिइने प्रावधान भएका कारण विपक्षी दलहरूको सो विधेयकमा सहमति हुन सकेन। उनीहरूको जोड नागरिकता ऐन २०६३ अनुसार नै हुनुपर्छ भन्ने थियो, जसमा नेपाली पुरुषसँग बिहे गरेर आउने विदेशी महिलाले मागेमा कुनै पनि समय नागरिकता दिन सकिने व्यवस्था छ। त्यहाँ समयको कुनै पावन्दी छैन। नागरिकता ऐन २०६३ मा त्रुटि देख्नेहरू एक थरी भन्छन्, नेपालको नागरिकता यति सस्तो बनाउन कहाँ पाइन्छ? एक हातमा सिन्दूर र अर्का हातमा नेपाली नागरिकता ! एउटा दिँदा अर्को फ्री? नागरिकता विधेयक पारित भएसँगै विपक्षी दलहरू नेपाली कांग्रेस, राजपा, समाजवादी पार्टी यस विधेयककोे विरोधमा सडकमा उत्रेका छन्। प्रदेश २ का आठवटै जिल्ला सदरमुकाममा नेपाली कांग्रेस र उसका भगिनी संगठन नेपाल महिला संघले सो विधेयक महिला र मधेसविरोधी भएको भन्दै आन्दोलन सुरु गरेका छन्। यसले विदेशी बुहारीमाथि विभेद र हिंसा बढ्ने उनीहरूको निष्कर्ष छ। नेपालले जसरी अधिकांश मुलुकले बुहारी भएर आउने पराया मुलुकका महिलालाई नागरिकता दिने विषयमा सात वर्षको अवधि निश्चित गरेको छ। यसलाई कसैले पनि अन्यथा सोच्नु हुँदैन। यसैगरी जनता समाजवादी पार्टी पनि विदेशी महिलालाई बिहेको सात वर्षपछि मात्र अंगीकृत नागरिकता दिइने निर्णय सच्याउन माग गर्दै सडक आन्दोलनमा उत्रिएका छन्। जसपाले असार १६ गते ७७ वटै जिल्ला सदरमुकाममा सातबर्से प्रावधानको विरोधमा विरोध प्रदर्शन गर्ने निर्णय गरेको छ। यता विधेयक पारित भएसँगै नागरिक, पत्रकार, बुद्धिजीवी र कानुनविद्सम्मले विधेयकका पक्ष र विपक्षमा कलम चाल्न थालेका छन्, जुन आजको मितिसम्म पनि जारी छ। यसले हजारौं तटस्थ नागरिकलाई आफ्नो देश, समाज, कानुन र राजनीतिप्रति सजग हुन सहयोग हुने महसुस गरेकी छु। यतिखेर देशका अधिकांश जनता सातबर्से प्रावधानका पक्षमा भएको देख्दै छु। देश र जनताका हित यसैमा देखेका छन् उनीहरूले। मेरो मनमस्तिष्क र अन्तरात्माले पनि यो प्रावधान बेठीक मानेको छैन। यसो भनिराख्दा कसैकसैलाई लाग्दो हो आफू काठमाडौंजस्तो सुविधासम्पन्न जिल्लामा जन्मेको छ, हुर्केको छ, बिहावारी पनि काठमाडौंमै गरी सानले बसेको छ। यिनलाई के थाहा तराई, मधेस, सुदूरपश्चिम आदिको रीतिरिवाज? विदेशी बुहारीका पीडा, उनीहरूका समस्या र उनीहरूमाथि हुने विभेदसित यिनलाई के लेनादेना र के टाउको दुखाइ? हो, म काठमाडौंकै रैथाने हुँ। तर मैले आफ्नो देश बुझेकी छु। हिमाली क्षेत्रबाहेक देशका सबै प्रदेश घुमेकी छु। त्यहाँका ९० प्रतिशतभन्दा बढी जिल्ला र त्यहाँका दुर्गम गाउँ पुगेकी छु। आफ्नो ३० वर्षभन्दा बढी जागिरे जीवनमा ती क्षेत्रका अधिकांश विकट गाउँ र जिल्लामा खानेपानी तथा सरसफाइ, महिला शिक्षा, गर्भपतन, महिला विकास आदि परियोजना सञ्चालन गर्दा त्यहाँका नारीहरूको दुःखकष्ट, मानसिक पीडा नजिकबाट देखेकी र बुझेकी छु। त्योभन्दा दरिलो उदाहरण हाम्रो परिवारभित्रै भारतीय बुहारी छन्। पाँच वर्षअगाडि मार्चको महिना हामी ५०५५ जनाको टोली भारतको मध्यप्रदेश भुपालमा जेठाजुका छोरा अनुरागको बिहेको जन्ती भएर गएका थियौं। काठमाडौंबाट भुपालसम्म पूरा दुई दिन बस र रेलको यात्रा गर्दै तेस्रो दिन मध्यान्हमा बल्ल बिहे आयोजना गरेको स्थानमा पुगेका थियौं हामी। दुई दिन जान, दुई दिन फर्किन र दुई दिन बिहे कार्यक्रम। पूरा ६ दिन लगाएर भित्याएका थियौं भारतीय मूलकी हाम्री बुहारी आभृती भट्नागर। दिल्ली जवाहरलाल नेहरू विश्वविद्यालयमा अध्ययन गर्दा छोरा र उनीबीच माया बसेको थियो। अहिले उनी अमेरिकामा पीएचडी गर्दै छिन्, साथमा पति पनि छन्। माया लगाइन्छ। मुटु साटिन्छ। प्रेम गाँसिन्छ। मायापिरती लगाउँदा कहाँ जात, धर्म, संस्कृति, संस्कार, स्वदेश, विदेश हेरिन्छ र? प्रेम विवाह नभई मागी विवाह भए पनि बिहेका कुरा टुंगो लगाएपछि आपसमा माया गाँसिन्छ। धर्म, संस्कृति, संस्कार, घरपरिवार, समाज र राष्ट्रप्रति पे्रम र समर्पण त बिहेपश्चात फैलिँदै जाने हो। यसैगरी अधिकांश देशले पनि पराया मुलुकबाट आउने बुहारीको पतिसित मात्र सीमित नभई बिहे गरिआएको देशप्रति पनि उत्तिकै प्रेम र समर्पणको अपेक्षा राखेर एउटा निश्चित अवधि तोकेको हुन्छ। नेपालले पनि अहिले सात वर्षको अवधि निश्चित गरेको छ। यसलाई कसैले पनि अन्यथा सोच्नु हुँदैन। अमेरिकाजस्तो देश, जसले हरेक वर्ष विश्वका अन्य देशका हजारौं नागरिकलाई आफ्नो देशको नागरिक बनाउन डीभी जारी गर्छ, त्यहाँ पनि विदेशी बुहारीले अमेरिकाको नागरिकता लिन निश्चित समय कुर्नुपर्छ। मेरा ठूल्दाइका छोरा विनयले नेपाल आएर बिहे गरेको अढाइ वर्ष बितिसक्यो। तर भिसा आइनसकेकाले उनकी दुलही अनुपा अझै अमेरिका जान सकेकी छैनन्। मेरा एक अर्का आफन्तको पनि अमेरिकी नागरिकता लिएको नेपालीसित बिहे भएको थियो। लामो समय पर्खिंदा पनि अमेरिका जान नपाएपछि उनको अर्कै केटासँग बिहे भयो। सार्क मुलुकलाई नै हेरौं ! कहाँ छ बिहे गर्नासाथ सजिलै नागरिकता पाउने प्रावधान? भारतमा विदेशी बुहारीले नागरिकता पाउन सात वर्ष कुर्नुपर्छ। चीनको प्रावधान त झन् जटिल छ। चिनियाँ नागरिकसित बिहे गरेकी विदेशी महिलाले कम्तीमा पाँच वर्ष चीनमा बसोवास गरेको हुनुपर्छ। त्यो पाँच वर्षमा पनि हरेक वर्षको नौ महिना चीनमै बसेको प्रमाण पेस गर्नुपर्छ। मालदिप्समा त झन् १२ वर्ष कुर्नुपर्छ र इस्लाम धर्मावलम्बी हुनुपर्ने कानुनी प्रावधान छ। मैले पढेअनुसार इस्लाम मुलुकका केटीले गैरमुसलमानसित बिहे गर्न पाउँदैनन्। बिहे भइहाल्यो भने केटाले आफ्नो धर्म परिवर्तन गरेर मुसलमान हुन अनिवार्य हुन्छ। यस्तै बंगलादेशमा बंगलादेशीसँग बिहे गरेकी विदेशी महिलाले कम्तीमा पाँच वर्ष बंगलादेशमा बसोवास गरेको र बंगाली भाषा जानेको हुनुपर्छ। पाकिस्तानका नागरिकसँग बिहे गर्ने विदेशी महिलाले पनि पाँच वर्ष कुर्नुपर्छ। भुटानमा त झन् १० वर्ष कुर्नुपर्छ। त्यस्तै अफगानिस्तानमा पनि कम्तीमा पाँच वर्ष अफगानिस्तानमा बसेको र त्यो अवधि उनीबाट कुनै अपराध नगरेको रिपोर्ट पेस भए मात्र उनी नागरिकता पाउन योग्य हुन्छिन्। मैले पढेअनुसार श्रीलंकामा श्रीलंकनसित बिहे गर्ने केटीले त स्थायी आवास अनुमतिपत्र पनि पाउँदैनन्। उनले मात्र भिसा लाइसेन्स पाउँछिन्। तर एउटा कुरा निश्चित छ यस अवधिमा कुनै पनि नारी अनागरिक हुँदैनन्। जबसम्म ती बेहुलीलाई आफ्ना पतिको देशको नागरिकता प्राप्त हुँदैन, उनी आफ्नै जन्मभूमिको नागरिक हुन्छिन्। उनीले उतैको पासपोर्ट प्रयोग गर्न पाउँछिन्। मेरी बुहारीले नेपालको नागरिकता लिएकी छैनन्। तर उनी अमेरिकामा पीएचडी गर्दै छिन्। यसैले अहिले नागरिकता विधेयकको विरोधमा जुलुस, नारा गर्नेहरूले विदेशी बुहारीलाई अनागरिक बनाइराख्न पाइँदैन, नागरिकताविना पासपोर्ट पाइँदैन। पासपोर्टविना विदेश यात्रा गर्न सक्दैनन् भन्ने सस्ता नाराबाजी लगाएर जनतालाई भ्रमित पार्नु, जनताजनताबीच आपसमा वैमनस्य फैलाउनु गलत ठान्छु। अन्त्यमा सरकारसित मेरो निवेदन छ नेपाली पुरुषसँग बिहे गरेर आउने विदेशी महिलाले अंगीकृत नागरिकता नपाइञ्जेल उनलाई दिने भनिएको अनुमतिपत्र समयमै उपलब्ध गराऔं। यो सेवा कार्यान्वयन गर्ने सम्बन्धित निकाय तथा कार्यालयलाई पनि सेवा चुस्तदुरुस्त बनाउन निर्देशन दिऔं। यसको अनुगमन सही ढंगले गरौं। यो सेवा सन्तानले आमाका नामबाट पाइने नागरिकताका कथाजस्तो भयो भने जनताको विद्रोह सरकारलाई थेग्न असम्भव हुने छ।"
कांग्रेसबारे किन लेखिन छाडियो ?,"मुलुक यतिबेला असाधारण संकटमा फसेको छ। राजनीतिक नेतृत्वले मुलुकलाई नेतृत्व दिन नसक्दा यस्तो परिस्थिति निर्माण भएको हो। शासकमा राष्ट्रवादी भावना र शासकीय शैली अभावको मार मुलुकले बेहोर्दै आएको छ छिमेकी मुलुकका अस्वाभाविक गतिविधिले त्यसमा थप मलजल गरेको छ। सधैं हेपाहा प्रवृत्ति देखाउँदै आएको भारतका गतिविधिप्रति चीनले पनि गम्भीर चासो राख्न थालेपछि मुलुक विदेशीको रणनीतिक मैदान बन्दै गएको छ। नागरिकता, कालापानी विवाद होस् या एमसीसीप्रतिका आरोपप्रत्यारोप यी सबै यसैका बाछिटा हुन्। यी बाछिटाबाट मुलुकलाई जोगाउने हैसियत सरकारले गुमाइसकेको छ। किनकि आवरणमा मात्र देखिने राष्ट्रवादी चिन्तनले न छिमेकीलाई सन्तुलनमा राख्ने क्षमता राख्छ न त नागरिकका असन्तुष्टिको सम्बोधन नै गर्न सक्छ। गलत कार्यशैलीका कारण उत्पन्न रोषलाई कुण्ठाका रूपमा लिनु शासकको अज्ञानता हो। सरकारलाई कहींकतैबाट खतरा छ भने नेकपाभित्रैबाट छ, बाहिरी शक्तिबाट होइन। त्यो स्थायी समितिको मंगलबारको बैठकले पनि पुष्टि गरेको छ। झन्डै दुईतिहाइ बहुमत हासिल गरेको नेकपाले सरकारकै कारण पार्टी बद्नाम हुने स्थिति उत्पन्न भयो भने नेतृत्व फेर्न सक्छ। त्यो स्वाभाविक पनि हो। त्यो स्थिति उत्पन्न भयो भने पार्टी पनि विभाजित हुन सक्छ। यस्तो अवस्थामा प्रमुख प्रतिपक्षमा रहेको कांग्रेसको भूमिकाको खोजी हुन सक्छ। उसलाई आफ्नो उपयोगिता र सान्दर्भिकता पुष्टि गर्न उक्साइने छ। सत्ताको पर्यायको परिचय बनाएको कांग्रेस नेतृत्व त्यसका पक्षमा उभिन सक्छ। तर परिस्थिति उसको अनुकूल छैन किनकि कांग्रेसले पनि धेरैको मन दुखाएको छ। राजनीतिलाई संकटपूर्ण अवस्थासम्म ल्याउन बाह्रबुँदे सम्झौतादेखि आजसम्म कांग्रेस धेरै ठाउँमा चुकेको छ। नेपाली कांग्रेस बुद्धि र विवेक भएको मान्छेसँग बहसमै आउन चाहँदैन भने कसरी समयको गति पछ्याउँदै अघि बढ्न सक्छ ? कथं सरकारको नेतृत्व परिवर्तनका संकेत बलशाली हुँदै गए भने कांग्रेसमाथि सत्ता साझेदारीको कार्ड फ्याँकिने छ। नेतृत्वको प्रस्ताव पनि आउन सक्छ। पार्टीलाई पतनको बाटोमा लैजान सघाउनेहरू सत्तामा जान सल्लाह दिन पनि सक्छन्। कांग्रेसका नाममा राजनीति गर्न चाहने भविष्यको पुस्तालाई त्योभन्दा ठूलो घात अरू केही हुने छैन। पार्टी भाँडमा जाओस् आफ्नो अभीष्ट पूरा गरेरै छाड्ने नेतृत्वको कार्यशैली कांग्रेसको बीउ जोगाउनेभन्दा मास्न उद्यत् देखिन्छ। कांग्रेसभित्रको प्रतिपक्षी पनि विचार र सिद्धान्तमा भन्दा भागबन्डामा विश्वास गर्छ। यही गतिलाई निरन्तरता दिने हो भने भागबन्डाको संस्कृति नै कांग्रेस पतनको कारण बन्न सक्छ। त्यसैले जनताले पाँच वर्षका लागि प्रतिपक्षमा बस्न दिएको म्यान्डेटको सम्मान गर्न जान्नुपर्छ। हो, यस्तै कार्यशैलीका कारण आम प्रजातन्त्रवादी, नागरिक समाज र बौद्धिक जगत्मा यतिबेला कांग्रेसबारे बहस, चर्चापरिचर्चा हुन छाडेको छ। कांग्रेसबारे मिडियामा लेखिन पनि छाडिएको छ। उसले आफ्नो बाटो नबिराओस् भनेर निरन्तर घच्घच्याइरहने कलम पनि यतिबेला बन्द भएका छन्। हो, कांग्रेसबारे लेख्ने शब्द सकिएर पनि हुन सक्छ। कतिलाई लागेको पनि होला, विचारशून्य पार्टीका गल्तीकमजोरीबारे लेखेर कति हलुंगो भइरहने। राजा सुन्दैन, देउता बोल्दैन भन्ने उखान एकपटक खुबै चल्तीमा थियो। कलमजीवीहरूलाई पनि त्यस्तै महसुस भएरै होला। हाम्राबारे किन लेख्नबोल्न छाडिएको होला भन्नेबारे कांग्रेस बेखबर छ। संसद्मा प्रतिपक्षीको बेन्चमा बसेर निरन्तर घुरिरहँदा पनि कांग्रेसबारे कसैले केही लेख्दैनन् भने म के गरौं त भन्ने लागेको हुन सक्छ दलका नेतालाई। तिनीहरूले नलेखे पनि म कांग्रेस पार्टीको सभापति हुँदै हुँ भन्ने होला शेरबहादुर देउवालाई। प्रधानमन्त्रीलाई जस्तै कोरोना भाइरस सञ्जीवनी बुटी बनेको छ देउवाका लागि पनि किनकि पार्टीको महाधिवेशन समयमा गर्नुपरेन भने त्योभन्दा ठूलो उपलब्धि उनका लागि केही हुने छैन। त्यसो त पार्टीको गिर्दो साख जोगाउन भूमिका खेल्नुपर्ने उनको दायित्वभित्र पर्दैन, आसेपासेले त्यस्तो सल्लाह दिँदैनन् पनि। नागरिकसँग टुटेको सम्बन्ध जोड्न नचाहने, पार्टीबारे चासो र भविष्यबारे चिन्तन नगर्ने नेतृत्व भएको पार्टीबारे लेखिने मसला के नै हुन्छ र? गगन थापा मात्र अनुपस्थित हुने हो भने संसद्मा प्रतिपक्षीको भूमिका पनि नेकपाकै भीम रावलले निभाइदिनुपर्छ। कांग्रेसले पेसागत संघसंगठन र आम प्रजातन्त्रवादीको विश्वास पनि गुमाइसकेको छ। प्रजातन्त्रका पक्षमा वकालत गर्ने बौैद्धिक जगत् कांग्रेससँग टाढिएको छ। उनीहरूलाई विश्वासमा लिने आधार पनि समाप्त भइसकेको छ। हिजोसम्म बोलेरलेखेर कांग्रेसको उन्नतिका पक्षमा वकालत गर्ने व्यक्ति आज नेकपालाई गाली गरेर भए पनि आफ्नो कलम चलाइरहेको छ। विचारशून्य पार्टीको वकालत गर्न कसैले रुचाउँदैन पनि। हिजोसम्म कम्युनिस्टको पनि नेतृत्व लिँदै आएको कांग्रेस आज कम्युनिस्टको खेलौना बनेर गौरव गर्न चाहन्छ भने त्यस्तो पार्टीको उन्नतिबारे कसले किन कलम चलाउँछ? सुझाव र गाली छुट्ट्याउन नसक्ने नेतृत्वबाट नागरिकको अपेक्षा पनि रहँदैन। राजनीतिक संगठन भनेका जनइच्छा प्रकट गर्ने माध्यम हुन्। तर जनताका इच्छाको प्रतिनिधित्व गर्ने बाटोबाट सत्तासीन नेकपा मात्र होइन, प्रतिपक्षी कांग्रेस पनि अलग भइसकेको छ। अंकगणितमा मात्र सीमित सत्तासीन नेकपाले जनताको वैधता गुमाइसकेको छ। प्रतिपक्षी कांग्रेसले पनि संकटका बेला जनतासँग नजिक हुने खालका कुनै पनि काम गर्न नसक्दा उसको पनि राजनीतिक वैधता गुम्ने स्थितिमा छ। सरकारका गल्तीकमजोरी केलाएर जनतासँग टुटेको सम्बन्ध जोड्ने मौका कांग्रेसले क्रमशः गुमाइरहेको छ। तैपनि कांग्रेस निदाइरहेको छ। समयसापेक्ष नयाँ मान्यता स्थापित गर्नु त कहाँ हो कहाँ, स्थापनाकालीन शाश्वत मूल्य र मान्यता पनि विसर्जन गरिरहेको छ। यतिबेला विद्यमान राजनीतिक पद्धति र प्रणालीले मुलुक अघि बढ्न सक्दैन भन्ने आवाज जबर्जस्त स्थापित गर्न खोजिएको छ। नेकपा संसदीय व्यवस्था कमजोर हुँदै गएकोमा खुसी छ किनकि सरकार सञ्चालनमा गल्तीकमजोरी गर्दै जानुको उद्देश्य यो व्यवस्थाको बदनाम गराउनु पनि हो। संसदीय व्यवस्था कमजोर भयो भने त्यसको सबैभन्दा ठूलो मार कांग्रेसलाई पर्ने छ। तर नेतृत्व व्यवस्था बदनाम गराउनेहरूसँग संवैधानिक पदको बार्गेनिङमा लागिरहेको छ भने कांग्रेसको उन्नतिमा कसले किन कलम चलाउँछ? हिमाल र पहाडमा कमजोर बन्दै आएको कांग्रेस कुनै समयको आधारभूमि मानिने मधेस पनि गुमाउँदै छ। मधेसमा कांग्रेसको नेतृत्व गर्नेहरू पितापुर्खाले जोगाएर राखेको राष्ट्रियताप्रतिको चट्टानी अडान बलिवेदीमा चढाउँदै छन्। महेन्द्रनारायण निधिजस्ता व्यक्तिको राष्ट्रियताप्रतिको अडानलाई आज उनकै उत्तराधिकारीले बन्धकी राख्न खोजिरहेका छन्। आज नागरिकताका मुद्दामा उठेको बहसमा कांग्रेसको भूमिकाले मधेसको सहानुभूति गुम्दै गएको छ। वंशजको अस्तित्व रक्षामा मौन बसेर अंगीकृतका पक्षमा वकालत गर्ने कांग्रेसले मधेस र मधेसीको सहानुभूति बटुल्न सक्छु भनेर कसरी विश्वास दिलाउन सक्छ? एउटा राष्ट्रवादी नागरिकले नागरिकताको राजनीतिलाई राष्ट्रियता दाउमा राख्ने प्रपञ्चका रूपमा बुझेको छ। कांग्रेसले इतिहासको गति किन पछ्याउन सकेन ? नेपालको इतिहासमा नेपाली कांग्रेसको सम्मानजनक स्थान छ। तर उसले इतिहासले दिएको त्यो इज्जत जोगाउन सकेन। बीपी, गणेशमान, कृष्णप्रसादको पुस्ताले दिएको बलिदानबाट बनेको इज्जतमा दाग लगाउनेबाहेक उल्लेख्य उपलब्धि हासिल हुन सकेको छैन। अघिल्लो पुस्ताले हासिल गरेको विश्वव्यापी लोकतान्त्रिक मान्यता र इज्जतको ब्याजकै भरमा नेता भइरहन सरम पनि लाग्नुपर्ने हो। समय र परिस्थिति फरक छ, बदलिएको छ। नयाँ युवा पुस्ता हामीलाई आजै सेवा चाहिन्छ भन्छ तर कांग्रेस ०७ सालमा हामीले क्रान्ति गरेका थियौं भनेर युवाको विश्वास जित्न खोज्छ। एकापसमा मेल नखाने तर्क गरेर इतिहासले दिएको इज्जत जोगाउन सकिन्न। बीपीको निधनपछि जन्मिएको पुस्तालाई त्यो बलिदानीको इतिहासबारे चासो र चिन्तन हुँदैन। नयाँ पुस्तालाई सम्बोधन हुने खालका कुनै पनि गतिविधि कांग्रेसबाट नभएकैले सम्मानित भइरहन पाउनुपर्ने उसको मान्यताले ठाउँ पाउन छाडेको हो। नेतृत्व तहमा बसेकाहरू विश्वप्रकाश, गगन थापाहरू आएकै छन् त भन्छन् तर उनीहरूले पनि नयाँ पुस्तालाई कांग्रेसप्रति सद्भाव जगाउने खालको कुनै पनि सिद्धान्त र दृष्टिकोण पार्टीमा स्थापित गराउन सकेका छैनन्। किनकि नेतृत्व तहमा रहेको अहिलेको असान्दर्भिक पुस्ता उनीहरूको अस्तित्व पूर्णरूपमा स्वीकार गर्न तयारै छैन। नयाँ पुस्तासँग सम्पर्क गर्ने नयाँ दृष्टिकोणसहितको रणनीति नभएपछि पार्टीप्रति आकर्षण बढ्न सक्दैन। नयाँ पुस्ताको मान्यता पाउन पार्टीलाई सैद्धान्तिक रूपमा नवीकरण गर्नुपर्छ। युवा पुस्ताले नेतृत्वबाट हात थापेर वा आसे भएर लिएको पदबाट उनीहरूको अस्तित्व कायम हुन सक्दैन। साँच्चिकै समयसापेक्ष नयाँ पुस्ताको सद्भाव बटुल्ने इच्छाशक्ति र हिम्मत छ भने युवा नेताहरूले नेतृत्वविरुद्ध क्रान्ति गरेर नयाँ सिद्धान्त र नेतृत्व स्थापित गर्न सक्नुपर्छ। बाईसौं शताब्दीको पूर्वसन्ध्यामा बीपीको नाम मात्र बेचेर जनताबाट अनुमोदित हुने अपेक्षा राख्नु मूर्खतासिवाय केही होइन। कांग्रेसले अब सिद्धान्तको पुनव्र्याख्या गर्न आवश्यक छ। त्यसको खाका कोर्ने जिम्मा नयाँ पुस्तालाई दिनुपर्छ। तर नयाँ पुस्ताको युवा प्रखर राष्ट्रवादी हुनुपर्छ, परचालित होइन, स्वचालित हुनुपर्छ। विद्यमान पुस्तामा सिद्धान्तको नवीकरण गर्ने क्षमता अभाव भएकाले पार्टीमा नयाँ पुस्ताको आकर्षण नभएको बुझ्न ढिलाइ गर्नु हुँदैन। सर्वहाराको अधिनायकत्व भन्ने एमाले परिस्कृत हुँदै लोककल्याणकारी समाजवादमा आइपुग्यो। त्यो उसको सिद्धान्तको नवीकरण थियो। भित्रभित्रै भुसको आगो सल्किए पनि आवरणमा त ऊ आज साहन्दार अंकगणितसहित सत्ताको ढुकुटीमा रजगज गरिरहेको छ। तर समयसापेक्ष सिद्धान्तको नवीकरण गरेर अघि बढ्न नसक्दा निकै पछि परिसकेको आभास कांग्रेस नेतृत्वलाई हुन सकेको छैन। तर नेतृत्व त्यो बुझ्न चाहिरहेको छैन। बेलायतको उदाहरण यहाँनेर सान्दर्भिक हुन्छ। त्यहाँको लेबर पार्टीले सन् १९७९ देखिका तीनवटा निर्वाचन हार्यो। कन्जरभेटिभ पार्टीकी मार्गरेट थ्याचर सत्तामा आएर लामो समय शासन गरिन्। सन् १९९७ मा भएको निर्वाचनमा टोनी ब्लेयरले नेतृत्व गरेको पार्टी विजयी बन्यो। हामी न्यु लेबरको नारा लिएर महत्वपूर्ण कार्यक्रम र सिद्धान्तसहित आउँदै छौं है भन्ने सन्देश प्रवाह गरेर जनसमक्ष गयो। निर्वाचनमा विजयी बन्यो। एउटा मात्र होइन, लगातार तीनवटा निर्वाचनमा लेबर पार्टीले जित हासिल गर्यो। पार्टी समयसापेक्ष गतिशील हुनुपर्छ भन्ने सन्देशलाई जनताले अनुमोदन गरिदिए। तर नेपालमा कांग्रेसले त्यस्तो गतिशीलता देखाउनै सकेनचाहेन। भएको संरचना पनि गलत कार्यशैलीका कारण लथालिंग छ। पछिल्ला निर्वाचनमा पार्टीका नाममा जति पनि मत प्राप्त भएका छन्, त्यो आस्थाका मतदाताको आशीर्वाद हो, नेतृत्वका कारण आएको होइन। त्यसो त टोनी ब्लेयरले पनि न्यु लेबरको नारा आफ्नै विवेकले बनाएका थिएनन्। बुद्धिजीवीको सहारामा उनले त्यो जोखिम मोलेका थिए। धुरन्धर विद्वान् एन्थोनी गिडेन्सको सल्लाहमा ब्लेयरले नयाँ नारा स्थापित गरे। बुद्धिजीवीहरूको सल्लाह मान्दा ब्लेयरको पार्टीले लगातार तीनपटकको निर्वाचन आफ्नो पक्षमा पार्न सफल भयो। तर नेपाली कांग्रेस बुद्धि र विवेक भएको मान्छेसँग बहसमै आउन चाहँदैन भने कसरी समयको गति पछ्याउँदै अघि बढ्न सक्छ? आउने महाधिवेशनमा पनि यही नीति, सिद्धान्त र कार्यक्रम अनुमोदन गर्ने गरी नेतृत्व अघि सर्यो भने जनतामा जाँदा फुटबलमा जस्तै आत्मघाती गोल हुनेछ। नेपालमा पार्टीलाई समयसापेक्ष चलाउन विचार दिने मान्छे नभएका होइनन् तर कांग्रेस किताब पढ्न जानेका कसैको सल्लाह लिनसुन्न चाहँदैन। कांग्रेसलाई सिक्ने कुरामा एलर्जी छ किनकि सबैथोक मैले नै जानेको छु भन्ने भ्रम नेतृत्व तहमा बस्नेहरूको छ। पार्टी भनेको पोखरी जस्तो होइन, नदीजस्तो निरन्तर बगिरहने हुनुपर्छ तर कांग्रेस पोखरीको पानीजस्तै छ। निरन्तर बगिरहँदा समाप्त हुने चिन्ता छ उसलाई। गतिशील दलले जोखिम मोल्न सक्छ। नयाँपन दिन सक्छ। पार्टीलाई समयसापेक्ष नयाँ अर्थमा ढाल्न सक्नुपर्छ। यसो गर्न सकेन भने कांग्रेस अब त्यही बीपीको इतिहासमा सीमित हुनेछ। नयाँपन दिन सकिएन भने विरासतवाला कसरी पछि पर्छन् भन्ने उदाहरण बनेको छ भारतीय कांग्रेस। गान्धी परिवारको नाम अहिले बिक्री हुन छाडेको छ। किनकि नरेन्द्र मोदी नयाँ नारा लिएर जनतामाझ गए। दुइटा निर्वाचन जिते। तर गान्धी परिवारले नेतृत्व गरेको पार्टी कमजोर प्रतिपक्षका रूपमा रहन विवश छ। किनकि उसमा पनि नयाँपन देखिएन। त्यसैले इतिहास भजाएर मात्र पार्टी गतिशील हुँदैन भन्ने कंग्रेस आईको भारतीय सन्देश नेपाली कांग्रेसले बुझ्नुपर्छ। परिवारवाद हावी भयो, भ्रष्ट हुँदै गयो भन्ने तर्कले मात्र कांग्रेस पछि परेको भनेर व्याख्या हुन सक्दैन। हिजोको एमाले र माओवादीले भ्रष्टाचारमा कांग्रेसलाई धेरै माथ गरिसकेका छन्। समयसापेक्ष फेरिएको राजनीति र विकासको परिभाषा परिवर्तन गर्न नसक्दा कांग्रेस पछि परेको छ, यही नीति र नेतृत्वबाट त्यस्तो सुधारको गुन्जायस पनि देखिँदैन। समाजमा सनातनदेखिको संरचना ध्वस्त भएको छ। संस्कृतिको उपहास भएको छ। त्यसैले त राज्य र जनताबीच अन्तद्र्वन्द्व बढ्दो छ। त्यो अन्तद्र्वन्द्वबाट मुलुकलाई मुक्ति दिलाउने कसमसहित नयाँ नेतृत्व स्थापित भयो भने कांग्रेसको गुमेको साख जोगिन सक्ला नत्र यही नीति र नेतृत्वले उसको भविष्य अन्धकार छ।"
सिटी छाड्दै साने,"लन्डन : जर्मनीका आक्रामक मिडफिल्डर एवं प्रिमियर लिग क्लब म्यानचेस्टर सिटीका स्टार लेरोय सानेले सिटी छाड्ने भएका छन्। यसअघि सानेलाई क्लबमै राख्ने सोच बनाएको सिटीले अहिले जर्मन क्लब बायर्न म्युनिखलाई बेच्न सहमति जनाएको छ। म्यानचेस्टर सिटीले सानेलाई ५८८ मिलियन पाउन्डमा बेच्ने निश्चित गरेको अन्तर्राष्ट्रिय सञ्चार माध्यमले जनाएका छन्। यसअघि कोरोना भाइरसको महामारीका कारण उचित मूल्य नपाउने भन्दै सिटी साने बेच्न हच्किएको थियो। २४ वर्षीय सानेको सिटीसँगको सम्झौता अर्को सिजनसम्म रहेको छ। सिटीले सानेलाई क्लबमा राख्ने र सम्झौता नवीकरण गर्ने सोच पनि बनाएको थियो। तर, सानेले सिटीको नवीकरण प्रस्तावलाई अस्वीकार गरेका छन्। सिटीले सानेलाई वार्षिक २० मिलियन पाउन्ड तलब दिन अस्वीकार गरेको र सानेको मागमा बायर्न सहमत भएकाले उनी जर्मन नै फर्कने पक्का भएको बताइएको छ। साने सन् २०१६ मा जर्मन क्लब साल्केबाटै म्यानचेस्टर सिटी आएका थिए। त्यतिबेला उनलाई सिटीले ३७ मिलियन पाउन्डमा खर्च गरेको थियो। म्यानचेस्टर सिटीमा उत्कृष्ट प्रदर्शन गरिरहेका सानेले टोलीलाई दुई पटक प्रिमियर लिग उपाधि जिताउन महŒवपूर्ण भूमिका निभाएका थिए। अघिल्लो सिजन म्यानचेस्टर सिटीले तीनवटा उपाधि जित्दा साने महŒवपूर्ण खेलाडी थिए। यस सिजन घाइते रहेका साने जम्न सकेका छैनन्। चोटका कारण मैदान बाहिर रहेका साने कोरोनापछि मैदान फर्किएका छन्। सानेले म्यानचेस्टर सिटीबाट एक सय ९२ खेल खेल्दै ५२ गोल गरेका छन्। सन् २०१५ देखि जर्मन राष्ट्रिय टोलीका महŒवपूर्ण खेलाडी रहेका उनले देशका लागि २१ खेल खेल्दै पाँच गोल गरेका छन्।"
