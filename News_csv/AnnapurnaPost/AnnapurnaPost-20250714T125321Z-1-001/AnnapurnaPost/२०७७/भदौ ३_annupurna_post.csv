शीर्षक,विवरण
राष्ट्रकवि घिमिरे र नेपाली कविता,"राष्ट्रकवि माधवप्रसाद घिमिरे (१९७६ २०७७) को भौतिक जीवन र काव्ययात्रामा शतोपरि एक वर्षमा (२०७७ असोज ७ गते १०२ वर्षमा प्रवेश गर्ने ) पूर्ण विराम लागेको घटनाले सम्पूर्ण नेपाली जातिलाई स्तब्ध तुल्याएको छ। अत्यन्त सक्रिय र सद्भावपूर्ण रहेर स्रष्टा घिमिरेको सृजन यात्रा साढे आठ दशकसम्म चल्यो। धिमा गतिमा लेख्ने तर कालजयी रचना सृजना गर्ने उनको वैशिष्ट्यले नेपाली काव्यजगत्लाई अविस्मरणीय गुन लगाएको छ। कवि शिरोमणि लेखनाथ पौड्यालको परिष्कारवादी शैली तथा महाकवि लक्ष्मीप्रसाद देवकोटाको स्वच्छन्दतावादी भावधाराको समीकरण गरेर सुन्दर, स्तरीय र चिरस्मरणीय कविता, गीत र खण्डकाव्य सृजनामा घिमिरेले अद्वितीयता प्राप्त गरे। त्यसैले उनी लेखनाथ पौड्याल र लक्ष्मीप्रसाद देवकोटाका एकल, सशक्त, प्रभावशाली र विशिष्ट उत्तराधिकारीका सुपरिचित रही नेपाली महिमाशाली काव्य सृजनमा शीर्षस्थ रहिरहे। उनको निधनले नेपाली काव्यको एक महत्वपूर्ण युगको अन्त्य भएको छ। लेखनाथ पौड्याल र लक्ष्मीप्रसाद देवकोटाकै साहचर्य र गुरुकुलबाट दीक्षित बनेका कवि घिमिरेले पूर्वीय (संस्कृत) पद्धतिको सर्वदर्शन विषयमा शास्त्री (स्नातक) सम्म अध्ययन गरी पेसाका रूपमा शिक्षण प्राध्यापन तथा केही समय पत्रकारितासमेत गरेर आफूलाई व्यवहार कुशल बनाउन सफल बने। लेखनाथ पौड्याल र लक्ष्मीप्रसाद देवकोटाजस्ता काव्यमनीषिहरूकै गोरेटोमा हिँडेर आफ्नो मौलिक मार्ग निर्माण गर्ने सफलता प्राप्त गरे। राष्ट्रिय र अन्तर्राष्ट्रिय सभासम्मेलनमा सहभागी भएर विशिष्ट राष्ट्रिय चेतना र विश्वबन्धु चेतनालाई आत्मसात् गरे। आफूले कवितामा दर्शनको भूमिका सामान्य रहने बताए पनि उनका प्रत्येक रचनाको दार्शनिक धरातल विशिष्ट खालको रहेको हुन्छ। राष्ट्रकवि घिमिरे महाकवि देवकोटापछिका विशिष्ट खण्डकाव्यकार हुन्। उनका शास्त्रीय र लोकछन्दमा रचित ९ वटा खण्डकाव्य पापिनी आमा, नयाँ नेपाल, गौरी, राजेश्वरी, राष्ट्रनिर्माता, धर्तीमाता, गौंथली र गजधम्मे, बोराको परदा र इन्द्रकुमारीमध्ये पत्नी शोकमा रचित गौरी उनको सर्वाधिक लोकप्रिय खण्डकाव्य हो। ऐतिहासिक पृष्ठभूमिका राजेश्वरी र राष्ट्रनिर्माताले मानवीय मूल्य र जीवनबोध तथा राष्ट्रिय अखण्डताको अपरिहार्यतालाई सौन्दर्यपूर्ण शैलीमा प्रस्तुत गरेका छन्। अधिकांश फुटकर कविता सर्वग्राह्य बनेका छन्। घिमिरेको गीतकार व्यक्तित्व सर्वोपरि छ। नेपाली प्रकृति, समाज, संस्कृति र मानवीय संवेदनालाई सहज, सरल शब्दशैलीमा उनेर प्रस्तुत गर्ने कलामा घिमिरे माहिर बनिरहे। नेपाली लोकलयलाई साहित्यिक उचाइ प्रदान गर्ने कार्यको प्रारम्भ मुनामदनमार्फत् महाकवि देवकोटाले गरे भने राष्ट्रकवि माधवप्रसाद घिमिरेले त्यसलाई सूक्ष्मता र व्यापकता दुवैपक्षबाट उच्चता प्रदान गर्ने अपूर्व सफलता प्राप्त गरे। आफ्नो जन्मस्थल र बाल्यकाल बितेको पहाडी, हिमाली पृष्ठभूमि र त्यहाँको प्रकृति, संस्कृति, लोकधुकधुकीलाई उनले सदैव आत्मसात् गरिरहे। त्यसैले घिमिरेका कविता, गीत सबै नेपालीका धुकधुकी बन्ने गरेका हुन्। माधव घिमिरे मिठो शैलीमा भाषण गर्थे। मञ्चमा उभिएपछि घण्टौं श्रोतालाई मन्त्रमुग्ध पारेर लठ्याउँथे, कविताको व्याख्या गर्थे। कविताका लागि छन्द र लयको अपरिहार्यताको वकालत गर्थे। उनले मुक्त लय (गद्य शैली) मा कविता लेखेनन्। तर कथालेखनमा प्रवेश मात्र गरे पनि उनको निबन्ध लेखन शैली विशिष्ट प्रकारको र अभिरुचिपूर्ण लाग्दछ। चारुचर्चा र आफ्नो बाँसुरी आफ्नै गीत जस्ता सङ्ग्रहले यस कुराको पुष्टि गर्दछन्। धिमा गतिमा लेख्ने तर कालजयी रचना सृजना गर्ने घिमिरेको वैशिष्ट्यले नेपाली काव्यजगत्लाई अविस्मरणीय गुन लगाएको छ। घिमिरे महान् गीति नाटककार हुन्। नेपाली गीतिनाटक लेखन र प्रदर्शनमा माधव घिमिरेको स्थान सर्वोपरि छ। उनका जम्मा ७ वटा गीतिनाटक प्रकाशित छन् ः शकुन्तला, विषकन्या, मालती मंगले, हिमालपारि हिमालवारि, अश्वत्थामा, देउकी र बालकुमारी। सबैजसो गीतिनाटक विषयवस्तु, शैली, लय आदिका कारण विशिष्ट बनेका छन्। मालती मंगलेले त प्रदर्शनको कीर्तिमानै कायम गराएको थियो। विसं १९९४ को नवमञ्जरी शीर्षकको भक्ति र वैराग्यपरक कविता सङ्ग्रहपश्चात् चैत वैशाख (२०६०) कविता सङ्ग्रहमा कवि घिमिरेले आफ्ना सबै लोकप्रिय कविता समेटेका छन्। किन्नर किन्नरी मा उनका एक सय पचासवटा गीतहरु संकलित छन्। उनी लोकप्रिय गीतकार पनि हुन्। शास्त्रीय छन्द र लोक छन्दलाई सहजता, सरसता र सरलता साथ नेपाली जनमानसमा प्रवाहित गर्न उनको विशिष्ट भूमिका रह्यो। नेपाली बालसाहित्य सृजनामा पनि घिमिरेको भूमिका विशिष्ट रहेको छ। घामपानी, बालालहरी, सुनपङ्खचरी र बिजुले र बिजुलालगायतका बालकविता गीतसङ्ग्रहहरूमा उनका अत्यन्त प्रियबाल सामग्री संकलित छन्। बालरुचि, स्तर र मनोभावलाई समेट्न सिपालु कविका बाल रचनाले कीर्तिमान कायम गरेका छन्। नेपाली कविता, गीत, गीतिनाटक, निबन्ध र बालसाहित्य सृजनामा कीर्तिमान कायम गरेका राष्ट्रकवि माधवप्रसाद घिमिरेको नेपाली काव्यजगत्को अतुलनीय योगदानको उच्च मूल्यांकन गरेर २०६० मा उनको राष्ट्रव्यापी अभिनन्दन गरियो। साथै राज्यका तर्फबाट राष्ट्रकवि उपाधिद्वारा विभूषित गरियो। यस प्रकारको राष्ट्रिय सम्मान प्राप्त गर्ने माधव घिमिरे कवि शिरोमणि लेखनाथ पौड्यालपछिका भाग्यमानी स्रष्टा हुन्। नेपाल राजकीय प्रज्ञा प्रतिष्ठान (हाल नेपाल प्रज्ञाप्रतिष्ठान) का स्थापनाकालदेखि प्राज्ञ परिषद् सदस्य, आजीवन सदस्य, उपकुलपति र कुलपतिसम्म बनेका स्रष्टा घिमिरे सर्वप्रिय, अत्यन्त उत्पे्ररक र आदर्श सर्जक व्यक्तित्वका रूपमा नेपाली समाज र जातिमाझ लोकप्रिय बनिरहे। जीवनको पछिल्लो चरणसम्म ऋतम्भरा महाकाव्य सृजनामा तन्मय रहेका घिमिरेले त्यो पूरा गर्न भ्याए कि भ्याएनन् हेर्ने अभिलाषा छ। ( २०७६ फागुनको पहिलो हप्ताको भेटमा १ २ सर्ग बाँकी रहेको बताएका थिए। ) त्यो धोको पूरा भयो कि भएन ? जिज्ञासा छ। राष्ट्रकवि माधव घिमिरेको जीवनकालमा ८ जना अध्येताले विद्यावारिधि ( पिएचडी ) अनुसन्धान कार्य पूरा गरे। कमै स्रष्टाले यस्तो सौभाग्य प्राप्त गर्दछन्। महाकवि देवकोटाको निधनपश्चात् १ दर्जन अध्येताले विद्यावारिधि गरिसकेको अवस्था छ। त्यसपछिको उल्लेख्य संख्या राष्ट्रकवि घिमिरेकै विषयमा विद्यावारिधि गर्नेको रहेको छ। घिमिरले अनेकौं सम्मान तथा पुरस्कार प्राप्त गरे। असङ्ख्य स्रष्टाका कृतिमा उनका शुभकामना मन्तव्य समावेश भएका छन्। घिमिरेको काव्यलेखनको सर्वाधिक महत्वपूर्ण प्रवृत्ति भनेको राष्ट्रिय चिन्तन हो। नेपाल राष्ट्र, नेपाली संस्कृति, नेपाली जाति, नेपाली प्रकृतिको गौरव र राष्ट्रिय अखण्डतालाई सर्वोपरि महत्व दिने स्रष्टा घिमिरेको काव्य सृजन यसर्थ उत्कृष्ट बन्न पुगेको हो। नेपाली प्रकृति, संस्कृति, इतिहास, आदर्श, सभ्यता, जातीयताकै गुणगान गाएर मानवीय जीवनमूल्यको वकालत अनि रहस्यतर्फ सङ्केत गरेर अमूल्य कृतिहरू नेपाली वाङ्मय जगत्मा सुम्पने सफलता प्राप्त गरेका राष्ट्रकवि घिमिरेको निधनसँगै नेपाली कविता काव्यको शीर्षस्थ युगको अन्त्य भएको छ। विसं २०१६ मा महाकवि लक्ष्मीप्रसाद देवकोटाको तथा विसं २०२२ मा कवि शिरोमणि लेखनाथ पौड्यालको निधनपश्चात् नेपाली काव्यजगत्को घिमिरेले साढे पाँच दशक ( ५५ वर्ष ) कुशलतापूर्वक नेतृत्व गरिरहे। आज हामी शून्य अवस्थामा पुगेका छौं। अन्त्यमा, युगीन स्रष्टा राष्ट्रकवि माधवप्रसाद घिमिरेको दिवंगत आत्माको चिरशान्तिको कामना साथ हार्दिक श्रद्धाञ्जली अर्पण गर्दछु। राष्ट्रकवि माधवप्रसाद घिमिरेको निधन ऋतम्भरा परिष्कार गर्दागर्दै बिदा भए राष्ट्रकवि घिमिरे"
पितृसत्ताभित्रका निरीह बाबु,"एकाबिहानै नाम्लो भिरेर निस्केको ऊ झम्के साँझमा लखतरान हुँदै छिँडीको अँध्यारो कोठामा फर्कन्छ। उसका पदचाप सुनेर केटाकेटी झुम्मिन्छन्। थोत्रा गम्छाको पोको फुकाएर उसले तिनका हातमा केही थमाइदिन्छ अनि मायाले कपाल मुसार्दै गालामा म्वाइँ खान्छ। खानेकुरा पाएर केटाकेटी रमाउँदै खान थाल्छन्। ऊ भने नजिकैको बिछ्यौनामा थचक्क बसेर घटघटी पानी पिउन थाल्छ। किनभने दिउँसो उसले पेटभरि खाएको थिएन। त्यो खानेकुरा केटाकेटीका लागि भनेर पोको पारेर राखेको थियो। खोकिलामा जतनले राखेका केही नोट झिकेर पत्नीका हातमा थमाइदिएर उसले एउटा सन्तोषको सास लिन्छ यही सोचेर कि आजको मेरो दायित्व पूरा भयो। बाटोमा प्रायः भेटिने त्यो भरिया दाइ भारी बोक्दै पसिनाले नुहाइरहेको हुन्छ। उसका शरीरबाट निस्केका पसिना र मयलको गन्धमा मैले कहिल्यै पनि पितृसत्ताको गन्ध अनुभूत गर्न सकेकी छैन। एकजना परिचित व्यक्ति मैले जानेदेखि नै झिसमिसे बिहानीसँगै घरबाट निस्कन्छन् अनि लगभग आधा रातमा फर्कन्छन्। उनलाई काठमाडौंको हुस्सु र तुसारोमयी बिहानीको जाडोको चिन्ता हुँदैन। हिउँदबर्खा, घामपानी केहीको पर्वाह नगरी उनी आफ्नो दैनिकीमा लाग्छन्। उनको त्यही श्रम र लगनले परिवार सम्पन्न बनेको छ। कसैले उनलाई अब पनि कति दुःख गर्नुहुन्छ ? यसो आराम पनि गर्ने गर्नुस् न भन्दा उनी भन्ने गर्छन्, सन्तानको भविष्यका लागि केही त गर्नैपर्यो नि। उनीहरूको पढाइ पूरा होस् अनि। परिवारमा निर्णयको सम्पूर्ण अधिकार पत्नीमा निहित छ। छोराछोरी आमाकै निर्णयलाई सर्वोपरि ठान्छन्। टोलछिमेक, समुदायसमाज सबैतिर उनी नै सहभागी हुन्छिन्। परिवार उनकै निर्देशअनुसार चलेको छ। छोराछोरी त्यही बाटोमा लागेका छन् जस्तो उनी चाहन्छिन्। परिवारभित्र तथा समाजमा ती पुरुषको उपस्थितिमा मैले पितृसत्तात्मक अस्तित्व पाउन सक्दिनँ। त्यसैले मलाई आपूले पढेको मेरी मुरेको पुस्तक द ल अफ द फादर अर्थात् बाबुको कानुनमा उल्लिखित विचार पुराना लाग्न थाल्छन्। नारीवादी सैद्धान्तिक अध्ययनका क्रममा परम्परागत रूपमा पितृसत्ताले बाबुलाई महिला तथा बालबालिकामाथिको सबैजसो अधिकार प्रदान गरेर नाता सम्बन्धभित्र निर्माता र मालिकका रूपमा अधिकार प्रदान गरिएको हुन्छआदिम तथा वर्ततमानको सभ्य युग पुरुषहरूकै युग हो भन्ने केट मिलेटका विचार, पितृसत्ता नै नारी उत्पीडनको मूल कारण हो भन्ने सुलामिथ फायरस्टोन, एन्ड्रिया दोर्किन, मेरी डेली आदिका विचार पढेकी म हिजोआज आफ्नो परिवेशमा पितृसत्ताभित्रका बाबुहरूको उपस्थितिलाई नियालिरहेकी छु। तर विडम्बना ! मेरो खोजीले सर्वशक्तिमान, दमनकारी र उत्पीडक बाबुको सट्टा कमजोर तथा निरीह बाबुको उपस्थिति पाइरहेको छ। यहाँ पितृसत्ताभित्रका बाबुहरू कतिसम्म निरीह छन् भने दुःख परेका बेला पीडा बगाउँदै रुन पनि सक्दैनन् ! आफैंले स्थापित गरेका मूल्यहरूले उसलाई पुरुष भएर पनि रुन हुन्छ ? भन्दै खबरदारी गरेको हुन्छ। आफ्ना समस्या कसैसँग बाँड्न सक्दैनन्। लोग्नेमान्छे भएर पनि कस्तो कमजोर ? भन्ने आलोचनादेखि डराउँछन्। त्यसैले उनीहरू भित्रभित्रै कुण्ठित भएर बरु मदिराको सहारा लिन पुग्छन्। पितृसत्तात्मक मूल्यहरूले उसलाई पारिवारिक भूमिकाबाट सधैं पृथक् राख्दै आएको हुँदा ऊ आफ्नै घरमा पनि पाहुनाजस्तो भएको हुन्छ। दैनिक जीवनयापनका हरेक कुरामा ऊ पत्नी वा अन्य महिला सदस्यमा निर्भर हुन्छ। केवल अर्थोपार्जनका यन्त्रका रूपमा रहेको पुरुष पारिवारिक भूमिकामा अक्षम हुनाले नै निरीह बनेको हुन्छ। विवाहित पुरुष एकातिर आमाबाबु अर्कातिर जहानबच्चा ! दुई पक्षबीच समन्वय गर्न नसकी सदा तनावग्रस्त देखिन्छ। पत्नीको असामयिक मृत्युमा त उसको अवस्था झनै दयनीय देखिन्छ। पितृसत्ताका मानकहरूभित्र उसले कहिल्यै घरायसी काममा सरिक हुनुपरेन। अविवाहित अवस्थामा आमा वा दिदीबहिनीले ओछ्यानमै चिया पुर्याइदिए र बिहेपश्चात् पत्नीले। एकल भएपछि कसले गर्ने ? अझ ससाना बालबच्चा रहेछन् भने कसरी हुर्काउने ? यतातिर उसलाई सोच्नै परेको थिएन। त्यसैले उसले दोस्रो बिहे गर्न ढिलो गर्दैन अनि त महिलावृत्तबाट आलोचनाको सिकार भइरहन्छ। पहिलेका सन्तान अनि पछिल्लो पत्नीका सन्तानबीचको तादात्म्य उसका लागि झनै कठिन बन्न जान्छ। पितृसत्तात्मक मूल्यबाट पीडित ऊ पुनः सौताने मूल्यको थप मारमा पर्न जान्छ। मातृत्व र प्रजनन क्षमता नदिएर प्रकृतिले नै ठगेको पुरुष धैर्य, सहनशीलता, संयम आदि गुणबाट पनि वञ्चित छ। ऊ सहन सक्दैन। आवेग थाम्न पनि सक्दैन र त बेलाबेलामा मानवीय तथा सामाजिक नियमबन्धन उल्लंघनसमेत गर्न पुग्छ। यस्तो अवस्थामा उसको पितृसत्ताले उसलाई निर्दोष सावित गर्न भने सक्दैन। आमाका नामबाट नागरिकता तथा सन्तानको पहिचानको मुद्दा उठेको बेला पितृसत्ताभित्रको बाबु किन विचलित नहोस् ! छोराको नामबाट वंश चल्ने र बाबुका नामबाट नागरिकता दिने प्रावधान मात्र नरहने हो भने परिवारमा उसको हैसियत के होला ? सन्तानको पहिचानको एकाधिकार आमामा मात्र सीमित भइदिने हो भने पितृसत्ताभित्रको निरीह बाबुले बाबु को पहिचान पाउला र ? त्यसैले त अहिले सम्भावित पहिचानविहीनताको आशंकाले त्रसित भइरहेको छ पितृसत्ताभित्रको बाबु। आपूले मरिमेटेर कमाएको सम्पत्ति पनि ऊ स्वयंका नाममा राख्न सक्दैन। दाजुभाइमा बाँड्नुपर्ला भनेर लुकाउन सबै श्रीमतीका नाममा गरिदिन्छ। कानुनी रूपमा सम्पत्तिविहीन भएपछि श्रीमतीले बेइमानी गर्ली या आपूमाथि प्रभुत्व कायम गर्ली भन्दै हरपल त्रसित भइरहेको हुन्छ पितृसत्ताभित्रको पुरुष। सम्पत्तिका हकमा सामान्य पुरुषको त के कुरा, समाज रूपान्तरण तथा देशको विकास गर्न भनी राजनीतिमा लागेर सांसद वा मन्त्री भएको पुरुष त सारा सम्पत्ति श्रीमतीको दाइजोमा लेखाएर आपू सुकुम्बासी बनेको देखिन्छ ! घरपरिवार कसरी चलाउने, सन्तानलाई कस्तो शिक्षा र संस्कार दिने, छरछिमेकमा कस्तो सम्बन्ध बनाउने, सामाजिक प्रतिष्ठा कसरी कायम राख्ने आदिबारे पितृसत्ताभित्रको पुरुषलाई कुनै सरोकार हुँदैन। त्यो सबै उसकी पत्नीमा निर्भर हुन्छ। उसको दायित्व त केवल आर्थिक उपार्जन नै हुन्छ। एउटा परिवार पनि पाल्न नसक्ने नामर्द को उपमा पाइएला कि भन्ने डरले ऊ सधैं लखेटिइरहेको हुन्छ। यही लखेटाइका कारण होला, मैले कतिपय यस्ता पुरुष देखेकी छु जो जीवनभर अति दुःख गर्छन्, मीठो खाँदैनन्, राम्रो लगाउँदैनन् र सम्पत्ति जोडन थाल्छन्। जब थातबासको व्यवस्था गर्छन्, उनीहरूको जीवनलीला पनि समाप्त हुन्छ किनभने उनीहरू समाजले आपूलाई नामर्द भन्ला, परिवारले नालायक सम्झला भनेर आफ्ना निजी समस्यामा ध्यान दिँदैनन्। स्वास्थ्यको ख्याल गर्दैनन्। अझ रोगसमेत लुकाएर अहोरात्र काममा खटिन्छन् तैपनि परिवार तथा समाजमा जताततै मातृमहिमागान हुन्छ र पितृमहिमा ओझेलमा पर्छ। सन्तानको माया र सहानुभूति पनि सबै आमातिर पोखिएको हुन्छ। बाबु प्रायः छायाँमै पर्ने गर्छ। बाबुको महिमा लेखिएका काव्यकृति खोज्ने हो भने औंलामा गन्न सकिने मात्र देखिएलान्। खाडी मुलुकमा पसिना बगाउँदै रेमिट्यान्सले आफ्नो परिवारको खुसी किनिरहेको पुरुषको तातो निश्वासमा कतै पनि पितृसत्ताको गन्ध पाउन सकिँदैन। पितृसत्ता आफैंमा निन्दनीय छ किनभने यो सामन्तवादी युगको उपज हो। वर्तमानको पुँजीवादी युगमा न सामन्तवादको जगमा उभिएको पितृसत्ता टिकिरहन सक्छ न त मातृसत्ता नै स्थापित हुन सक्छ ! अहिलेको प्रतिस्पर्धात्मक अर्थव्यवस्थाअन्तर्गत जीवनयापनका लागि पुरुषले मात्र श्रम बेचेर पुग्दैन, महिला पनि श्रमबजारमा सरिक हुनुपर्ने अवस्था रहेको छ। आजको शिक्षित र चेतनशील समाजमा महिलाले सैन्य क्षेत्रदेखि सम्पूर्ण क्षेत्रमा आफ्नो उपस्थिति जनाउनाका साथै उसको आर्थिक स्वामित्व पनि स्थापित भएको अवस्थामा ऊ पिता, पति, पुत्रजस्ता कुनै पनि नाताका पुरुषको अधीनस्थ हुन आवश्यक पर्दैन। अतः पितृसत्ताको अस्तित्व स्वतः समाप्त हुँदै गरेको देखिन्छ। समग्रमा भन्ने हो भने पितृसत्ता विघटनउन्मुख रहेको देखिन्छ। त्यसैले त पितृसत्तात्मक दमनउत्पीडन केवल शिक्षा र चेतनाविहीन तथा आर्थिक रूपले अक्षम महिलाले मात्र खेपिरहेको देखिन्छ। अहिले भनिने पितृसत्ताभित्र महिला जति पीडित देखिन्छन्, पुरुष पनि त्योभन्दा कम पीडित छैनन्, फरक यत्ति हो, महिलाले आफ्ना पीडा देखाउन सक्छन् र पुरुषले लुकाउन खोज्छन्। पुरुषलाई केवल पितृसत्ताका नायक र दासताको प्रतीक ठान्नेहरूले एकपल्ट आपूलाई सोही पुरुषको स्थानमा उभ्याएर हेर्नुका साथै परिवारभित्र आपूले निर्वाह गरेको भूमिका पनि केलाउन आवश्यक छ। पितृसत्तालाई आफ्ना कमजोरी लुकाउने नाराका रूपमा उपयोग गरिनु पनि न्यायसंगत देखिँदैन। आफ्नै सत्ताभित्रका मूल्यहरूले थिचिएर निरीह अवस्थामा रहेको पुरुषले यदाकदा पाउने प्रेम र सम्मानलाई दासता ठान्नेहरू स्वयं दास मनोवृत्तिले प्रेरित देखन्छन्। हाम्रो समाज घरभित्र बिहे गरेपछि पाल्न पनि सक्नुपर्छ भन्दै पतिको आर्जनमा निर्भर हुने बाहिर भने पितृसत्ताका नाममा पुरुषको अस्तित्व नै स्वीकार गर्न नचाहने द्वैध मान्यतामा अल्झिरहेको त छैन ? त्यसैले समाजमा क्रान्तिकारी भाषणको होडबाजीभन्दा परिवर्तित सामाजिक परिवेश र संरचनालाई आत्मसात गर्दै त्यसलाई परिवारभित्र कसरी संस्थागत गर्दै जाने भन्नेमा बहस गर्नु जरुरी देखिन्छ। मानवीय कमजोरी सबैमा हुन्छन् पुरुष होस् वा महिला। अतः व्यक्तिविशेषका कमजोरीका आधारमा समग्र पुरुष वा महिलालाई दोषी मान्नु उपयुक्त हुँदैन किनकि, परिवार होस् वा समाज महिलापुरुष दुवैको समान सहभागिताबाट मात्र पूर्ण हुन सक्छ। त्यसैले अबको समानताको खोजी कुनै सत्ताका नामले भन्दा सत्ताविहीन समाजको परिकल्पनाका आधारमा गरिनुपर्ने देखिन्छ। पितृसत्तालाई गाली गरेर आत्मरति लिनेहरूले एकपटक सोच्नैपर्ने हुन्छ कि पितृसत्ताभित्रको बाबु कति निरीह छ ? किनकि, मैले त खाडी मुलुकमा पसिना बगाउँदै रेमिट्यान्सले आफ्नो परिवारको खुसी किनिरहेको पुरुषको तातो निश्वासमा कतै पनि पितृसत्ताको गन्ध पाउन सकेकी छैन। बरु कफिनमा फर्केर आएको उसको निर्जीव शरीर अनि शून्य सपनाभित्र असंख्य निरीहता सल्बलाइरहेको देखिरहेकी छु। त्यसैले आजका दिनमा म नमन गर्दछु परिवारप्रति उत्तरदायी समस्त बाबुहरूलाई !"
ढल्यो काव्यिक धरहरा,"राष्ट्रकवि माधव घिमिरे नेपाली साहित्यका सर्वोच्च धरोहर हुन्। एक सय वर्षको अवधि पूरा गर्नासाथ उनी मानवीय रूपबाट माथि उठेर ऋषि रूपमा परिणत भइसकेका थिए। युगीन भोगाइलाई हेर्दा चन्द्रशमशेरकालीन राणाशासनको जर्जर अवस्थाबाट जीवनयात्रा सुरु गरेर प्रजातन्त्र, पञ्चायत, पुनः प्रजातन्त्र, जनयुद्ध, राजतन्त्र, लोकतन्त्र र गणतन्त्रसम्मका राजनीतिक परिवर्तनहरूलाई प्रत्यक्षरूपमा देख्ने, भोग्ने र कवि आँखाले नियाल्ने सौभाग्य राष्ट्रकविलाई प्राप्त हुनु नै उनको सार्थक जीवनको उदाहरण हो। उनको भौतिक अवसानसँग नेपाली कविताको एउटा सर्वोच्च धरहरा ढलेको छ तर यो मृत्युलाई सार्थक र सफल मृत्युका रूपमा लिनुपर्छ। जन्मसँगै प्राप्त युगीन दायित्वलाई सफलतापूर्वक सम्पन्न गर्नु उनको जीवनको सार्थकताको एउटा उदाहरण हो भने साहित्यकारहरूको मात्र नभएर देशका सर्वोच्च शासक वर्गदेखि सर्वसाधारणसम्मका सम्पूर्ण नेपाली जनताको अपार माया, श्रद्धा र सम्मान प्राप्त गरेर बिदा हुनु अर्को उदाहरण हो। त्यसैले राष्ट्रकवि घिमिरे जीवित अवस्थामा पनि श्रद्धेय थिए र निधनपछि पनि युगौंयुगसम्म श्रद्धेय नै रहने छन्। आज राष्ट्रकविको भौतिक अवसान भएको छ तर उनको नेपाली भाषा साहित्यप्रतिको योगदान भने जहिल्यै अमर रहनेमा दुई मत छैन। यसका साक्ष्य उनका दर्जनौँ अमर कृतिहरू हुन्। नेपाली लोकजीवनभित्र खुसुक्क छिरेर तिनको यथार्थ विम्बलाई टपक्क टिप्न सक्ने नेपाली कवि तथा गीतकारको खोजी गर्ने हो भने घिमिरे अग्रपङ्क्तिमा देखा पर्दछन्। उनका सयौं गीतहरूमा राष्ट्र, राष्ट्रियता, राष्ट्रिय प्रकृति, संस्कृति र जीवनपद्धतिको सिङ्गो झलक देख्न पाइन्छ भने सयौं फुटकर कविताहरूमा नेपाली लोकजीवनको प्रतिविम्बन र विश्व मानवताको उद्घोष पाइन्छ। आजसम्म गाइएका नेपाली राष्ट्रिय गीतहरूको खोजी गर्ने हो भने राष्ट्रकविका सिर्जनाहरू नै अग्रपङ्क्तिमा देखा पर्दछन्, प्रणयमूलक आधुनिक गीत तथा मानवीय संवेगजन्य युगीन गीतहरूको खोजी गर्ने हो भने पनि घिमिरे नै अगाडि देखा पर्दछन्। यसरी नै आजसम्म पढिएका फुटकर कविताहरूको मूल्याङ्कन गर्ने हो भने पनि घिमिरेका कविताहरू नै अधिकांश पाठकहरूका सम्झनामा छन्। यो हुनुको कारण घिमिरेका गीत र कवितामा रहेको भाषिक सरलता, भावगत गम्भीरता, युगीन यथार्थ र जनभावनाको प्रतिनिधित्व हो। घिमिरेका कवितामा आएका युगीन महत्व राख्ने जीवन्त सूक्तिहरू नै उनको सर्वोच्च कवित्वका नमुना हुन्। नेपाली हामी रहौंला कहाँ नेपालै नरहे, आएर कैल्यै ऋतु सिद्धिँदैन, लाएर माया मुटु रित्तिँदैन, ढुङ्गाको काप फोरेर पनि उम्रन्छ पिपल, सिर्जना शक्ति संसारमा कैल्यै हुँदैन विफल, धर्तीमा असहायलाई उभिने सानो कहाँ ठाउँ छ, आफैंमा परिपूर्णलाई दुनियाँ संसार क्यै हैन रे, पारिन्छ सत्ता जब खण्ड खण्ड, रहन्छ के राष्ट्र त्यहाँ अखण्ड जस्ता हजारौं सूक्तिहरूका कारण कवि घिमिरे नेपालीहरूका माझमा जहिल्यै जीवित रहिरहने छन्। शास्त्रीय छन्दका कुशल कालिगढ घिमिरेले संस्कृतका छन्दहरूलाई नेपाली भाषा सुहाउँदो तरिकाले प्रस्तुत गरे। परम्परित जटिलताबाट छन्दलाई मुक्त गरेर सर्वसाधारण पाठकले पनि सजिलै बुझ्न सक्ने र एकपटक सुन्नासाथ कण्ठ गर्न सक्ने अवस्था सिर्जना गर्ने कुरामा कवि घिमिरेको अतुलनीय योगदान रहेको छ। सरल नेपाली भाषामा सूक्तिपूर्ण छन्द कविता सिर्जनाका लागि घिमिरेमा वरदान नै प्राप्त भएको देखिन्छ, जसले गर्दा सामान्य पाठकहरूले पनि कविताको रसस्वादन गर्नबाट वञ्चित हुनु परेन। कविको नामै थाहा नपाएकाहरूले पनि उनका अनेकौं कविताका पङ्क्तिहरू सन्दर्भअनुकूल प्रस्तुत गरिरहेको पाइन्छ। यही नै उनको युगीन सिर्जनात्मकताको शक्ति हो। राष्ट्रकवि जस्तो युगजयी प्रतिभालाई गुमाउनुपर्दा नेपाली माटो साँच्चै शोकाकुल छ तापनि सृष्टिचक्रको नियमलाई बुझ्ने र सार्थक जीवनतथा सार्थक मृत्युको परिभाषाभित्र समेटिएर हेर्ने हो भने राष्ट्रकविज्यूको जीवन र निधन दुवैप्रति युगले गर्व गर्न लायक ठाउँ छ। घिमिरेका भन्डै एकदर्जन खण्डकाव्य र गीति नाटक पनि एउटा युगका प्रतिनिधिमूलक स्वर हुन्। गौरी मा समेटिएको मानवीय संवेदनाको चूडान्त प्रयोग, राजेश्वरी मा प्रकट भएको विश्व मानवताको गर्विलो उद्घोष, राष्ट्रनिर्माता मा व्यक्त भएको गौरवशाली इतिहासको महिमा गान, धर्तीमाता मा प्रकट भएको देशभक्तिको हार्दिक उपस्थिति, पापिनी आमा मा प्रयोग भएको सामाजिक क्रान्तिचेत आदिलाई हेर्ने हो भने कवि घिमिरेको अमर कवित्व र कालजयी सिर्जनात्मकताका गतिला प्रमाणहरू फेला पर्दछन्। यसका साथै मालती मङ्गले गीतिनाटकमा पाइने वर्गीय यथार्थ र मानवीय मूल्यको उद्घाटन र अश्वत्थामा गीति नाटकमा पाइने पौराणिक मिथकप्रतिको युगानुकूल कविदृष्टि, विश्व शान्ति र मानवताको सर्वोच्च स्वर आदिलाई हेर्दा कवि घिमिरेमा राष्ट्रिय तथा अन्तर्राष्ट्रिय परिवेशको बोधका साथै पूर्वीय आदर्शको गहिरो ज्ञान देखापर्दछ। चारु चर्चा कृतिमा अभिव्यक्त साहित्य, समाज, जीवन र विश्वचेतनासँग सम्बन्धित चिन्तनपरक दृष्टिकोणहरूबाट उनको कवित्व चेत मात्र होइन, दार्शनिक चेतना र चिन्तनको उचाइको पनि ज्ञान लिन सकिन्छ। यौटै सानो सरल कृतिमा पूर्ण संसार देऊ भन्ने कवि घिमिरेको कवित्वले व्यापकतालाई भन्दा सूत्रात्मक र सङ्क्षिप्त तर पूर्ण सिर्जनालाई महत्व दिएको देखिन्छ। त्यसैले उनका कविताहरू पनि भावगम्भीर छन् र खण्डकाव्यहरू पनि एउटा कृतिमा संसार अटाउने क्षमता राख्ने खालका नै छन्। यही चिन्तनका कारण उनको काव्ययात्रा फुटकर कविता, गीत र खण्डकाव्यसम्म मात्र पूर्ण सफलताका साथ देखापर्यो। विसं २००० सालमा नै गोविन्द महाकाव्यको थालनी गरे पनि त्यसले एक सयवर्षे जीवनकालमा पनि पूर्णता पाउन सकेन। पछिल्लो दशकमा ऋतम्भरा महाकाव्यको लेखनले अन्तिम अवस्थासम्मको यात्रा गरे पनि पूर्णता र प्रकाशनको दिन भने कवि स्वयंले देख्न पाएनन्। यस पङ्क्तिकारसँगको छ महिना अगाडिको भेटमा ऋतम्भरा महाकाव्यको अन्तिम सर्ग लेख्न र केही परिमार्जन गर्न मात्र बाँकी रहेको जानकारी कविबाट प्राप्त भए पनि त्यसलाई पुस्तकाकार रूपमा प्रकाशन गर्ने कविको धोको भने अधुरै रह्यो। तर, नेपाल प्रज्ञाप्रतिष्ठानका कुलपतिसम्म भएर गौरवशाली भूमिका निर्वाह गरिसकेका राष्ट्रकवि घिमिरेको ऋतम्भरा महाकाव्य मात्र होइन, उनका पाण्डुलिपिका रूपमा रहेका सम्पूर्ण कृतिहरूको प्रकाशनको अभिभारा अब नेपाल प्रज्ञाप्रतिष्ठानले लिनुपर्ने देखिन्छ। राष्ट्रकवि माधवप्रसाद घिमिरेको निधन ऋतम्भरा महाकाव्य छाडेर गयो राष्ट्रकवि घिमिरेको चोला ऋतम्भरा परिष्कार गर्दागर्दै बिदा भए राष्ट्रकवि घिमिरे राष्ट्रकवि घिमिरे र नेपाली कविता ढल्यो साहित्यको एक युग एकजना राष्ट्रिय प्रतिभाको जन्मका लागि देशले कयौँ वर्षसम्म पर्खनुपर्छ। पाएको प्रतिभालाई जीवित अवस्थामा सम्मान दिन सकेन भने र निधनपछि पनि छाडेर गएका प्राज्ञिक सम्पत्तिहरूको संरक्षण गर्न सकेन भने त्योभन्दा ठूलो दुर्भाग्य अरू केही हुन सक्दैन। अन्य स्रष्टाहरूका तुलनामा राष्ट्रकवि घिमिरे निकै भाग्यमानी स्रष्टा हुन्। जीवनकालमा नै उनले सरकारी तहबाट, स्थानीय तहबाट र सर्वसाधारण जनताबाट जति पुरस्कार, पदक, सम्मान र अभिनन्दनहरू प्राप्त गरे त्यति सम्मान गर्ने स्रष्टाहरू नेपाली साहित्यको इतिहासमा नै पाइँदैनन्। यो पनि मानव जीवनको सार्थकताका लागि एउटा गतिलो प्रमाण हो। त्यसैले आज राष्ट्रकवि जस्तो युगजयी प्रतिभालाई गुमाउनुपर्दा नेपाली माटो साँच्चै शोकाकुल छ तापनि सृष्टिचक्रको नियमलाई बुझ्ने र सार्थक जीवन तथा सार्थक मृत्युको परिभाषाभित्र समेटिएर हेर्ने हो भने राष्ट्रकविज्यूको जीवन र निधन दुवैप्रति युगले गर्व गर्न लायक ठाउँ छ। अन्त्यमा, नेपाली कविताको एउटा सर्वोच्च धरहरा ढलेको दिन उहाँका कृतिहरूमा व्यक्त विचार र भावको अनुसरण गर्न, राष्ट्र, राष्ट्रियता, राष्ट्रिय अखण्डता, आत्मगौरव, स्वाभिमान र विश्व मानवताका लागि समर्पित हुन र आजीवन नेपाली माटो, नेपाली मुटु र नेपाली मनहरूमा वास गर्न सक्ने सत्प्रेरणा प्राप्त होस् भन्ने कामनाका साथ उनकै कवितांशबाट राष्ट्रकविप्रति भावपूर्ण श्रद्धाञ्जली व्यक्त गर्दछु क्यै कामनौलो नगरी नजाऊँ अकालमै हे म मरी नजाऊँ आयुष्य देऊ र भविष्य देऊ मभित्र जीवन्त मनुष्य देऊ"
कांग्रेसमा विमलेन्द्रको हाँक,"शेरबहादुर देउवाबाहेक नेपाली कांग्रेसबाट प्रधानमन्त्री भएका सबै व्यक्ति तराईमधेसबाट जितेका हुन् भन्ने नेतृत्वले ख्याल गर्नुपर्छ नेपाली कांग्रेसको सात दशकभन्दा बढीको इतिहासमा पहिलोपटक तराईमधेस मूलका कुनै व्यक्तिले सभापति पदका लागि दाबेदारी प्रस्तुत गरेका छन्। योभन्दा पहिले केही नेता त्यसको छेउपुच्छरसम्म पुगे पनि हिम्मत भने गर्न सकेका थिएनन्। बरु प्रवासमा रहेकै बेला एकपटक बीपीले तत्कालीन महामन्त्री परशुनारायण चौधरीतर्फ इंगित गर्दै आफ्नो उत्तराधिकारी हुन सक्ने संकेत गर्नुभएको कुरा बोलीचालीका भाषामा सुनिएको हो। यसबीचमा कोशी, गण्डकी र कर्णालीमा खर्बौं क्युसेक्स पानी बगिसकेको छ। नेपाली कांग्रेसले २०१५ सालबाहेक पनि तीनपटक बहुमतको सरकार र कैयन्पटक मिश्रित सरकारको नेतृत्व गरिसकेका छन्। कृष्णप्रसाद भट्टराई, गिरिजाप्रसाद कोइराला, सुशील कोइराला र शेरबहादुर देउवा पार्टी सभापति भइसकेका छन्। दर्जनौं पदाधिकारी निर्वाचित भएका छन्। मनोनयनमा परेका छन्। तर सात दशकको कांग्रेसको इतिहासलाई केलाएर अध्ययन गर्ने हो भने महामन्त्रीहरू परशुनारायण चौधरी, महेन्द्र नारायण निधि, डा रामवरण यादव र कोषाध्यक्षहरू महन्थ ठाकुर, चित्रलेखा यादव तथा सीतादेवी यादव गरी ६ जनाबाहेक पदाधिकारीमा मधेसी निर्वाचित भएको अतीत छैन। अहिलेका उपसभापति विमलेन्द्र निधि जसले सभापतिको हाँक दिएका छन्। एकताका मनोनीत महामन्त्री भएका हुन् तर अर्कोपटक महामन्त्री पदका लागि चुनाव लड्दा पराजित भएका थिए। अहिले पनि उनी मनोनीत उपसभापति हुन्। तर आजसम्म कुनै पनि मधेसी नेपाली यति माथिसम्म कांग्रेसमा पुगेको देखिन्न। कम्युनिस्ट पार्टीमा त त्यसको छेउपुच्छर भेटिन्न। मधेससँग कांग्रेसका लिगेसी नेपालको भौगोलिक अवस्थाले यसको भूराजनीतिलाई प्रभावित पार्दै आएको तथ्य जगजाहेर छ। कतिपय सन्धिसम्झौता र करिब दुई हजार किमि टाँसिएको नेपालसँगको खुला सिमानाका कारण वर्षौंवर्ष नेपालीले भारतलाई विदेश नै बुझेनन्। भारतमा शैक्षिक, सामाजिक र राजनीतिक जागरण प्रारम्भ भइसकेकाले सत्ताधारी राणादेखि हुनेखाने नेपालीको आकर्षण भारतबाहेक अन्यत्र कही थिएन। त्यसैले नेपाली कांग्रेस होस् वा नेपाल कम्युनिस्ट पार्टी सबैको स्थापनास्थल भारत नै बन्यो। अझ मधेसीको त हजारौं वर्षदेखि घनीभूत रूपमा सामाजिक, आर्थिक तथा सांस्कृतिक सम्बन्ध स्थापित भएकाले भावनात्मक एकताको बेजोड नमुना बन्न गएको तथ्यलाई इन्कार गर्न सकिन्न, जसलाई रोटीबेटीको सम्बन्धका रूपमा परिभाषित गरिएको छ। यस्तो स्थितिमा कुनै प्रजातान्त्रिक पार्टीको उदय हुन्छ भने उसको झन्डामुनि गोलबन्द हुनु मधेसीलाई स्वाभाविक लाग्यो। कांग्रेससँगको मधेसीको लिगेसी यस्तै परिस्थितिको उपज हो। त्यसैले होला २००७ सालको सशस्त्र क्रान्तिपश्चात् गठन भएको मन्त्रिमण्डलमा भद्रकाली मि श्र पहिलो मधेसीका रूपमा मन्त्री हुन पुगे। तत्पश्चात् एक से एक योग्य, सक्षम तथा परिपक्व मधेसी नेपाली कांग्रेसको जरोमा मलजल गरेर आजको अवस्थामा पुर्याएको हो। सयौं वर्षसम्म नेपाल एकात्मक केन्द्रीकृत राजतन्त्रात्मक शासन प्रणालीको अधीनमा रहेकाले त्यसलाई आर्थिक रूपले सबलता प्रदान गर्नमा सबैभन्दा ठूलो भूमिका तराईमधेसले खेलेको निर्विवाद सत्य हो। हजारौंहजार बिघा जमिनका मालिक यहाँका ठूलाठूला सामन्त प्रजातन्त्रको प्रार्दुभावपश्चात् अधिकांश नेपाली कांग्रेसको छातामुनि गोलबन्द भएका थिए। सयौं वर्षसम्म तराईमधेसमाथि आफ्नो हैकम जमाएका ती सामन्त कांग्रेसको सदस्यता लिएपछि स्वाभाविक रूपमा नेपाली कांग्रेसको जरो बलियो भएको थियो, जो कुनै न कुनै रूपमा अद्यावधि कायम छ। २०१५ सालको निर्वाचनमा कांग्रेसले प्राप्त गरेको दुईतिहाइको बहुमतलाई संश्लेषण गर्ने हो भने अधिकांश तिनै सामन्तले जितेको तथ्य फेला पार्न सकिन्छ। उदाहरणका रूपमा तत्कालीन सप्तरीबाट जितेका दाजुभाइ सूर्यनाथदास यादव तथा देवनाथदास यादवभन्दा ग्रेजुवेट बुन्नीलाल सिंह र जामुनप्रसाद यादव (चित्रलेखाको बुवा) धेरै योग्य र सक्षम थिए तर हजारौं बिघाका मालिक दास दाजुभाइ नै नेपाली कांग्रेसको टिकटबाट चुनाव जिते। त्यसैले तराईमधेसमा तत्कालीन कम्युनिस्टहरूले जतिसुकै आन्दोलन गरे पनि भूमिमाथि सामन्तहरूको स्वामित्व रहुञ्जेल नेपाली कांग्रेसको जरो हल्लाउन सकेनन्। फलस्वरूप उसले २०१५ सालमा दुईतिहाइ, २०४८, २०५६ तथा २०७० सालमा बहुमत हासिल गरेको तथ्यांकले के पुष्टि गर्छ भने उसले प्राप्त गरेको बहुमतमा तराईमधेसको हिस्सा सरदर ५० प्रतिशत हुन आउँछ। तथ्यांकका कसीमा कांग्रेस २०१५ सालको आमनिर्वाचनमा प्रतिनिधिसभाको १०९ मध्ये ७४ सिट जितेर दुईतिहाइ ल्याएका नेपाली कांग्रेसको टक्कर प्रतिगमनकारी राणाहरूको सहयोगमा गठन गरिएका नेपाल राष्ट्रवादी गोर्खा परिषद्सँग थियो। संसद्मा प्रतिपक्षीको भूमिकामा रहेका नेपाल राष्ट्रवादी गोर्खा परिषद्ले मुस्किलले तराईमा कुनै सिट जितेका थिए। चार ठाउँमा मात्र जितेका कम्युनिस्ट पार्टी तराईमा एक सिटमा सीमित भएका थिए। कहाँसम्म भने तराईवासीको हकहितका लागि गठित नेपाल तराई कांग्रेसको एकजना पनि उम्मेदवारलाई नजिताई मधेसीले नेपाली कांग्रेसलाई मतदान गरेको इतिहास साक्षी छ। २०४८ सालको आमनिर्वाचनमा प्रतिनिधिसभाको २०५ सिटमध्ये ११० सिट कांग्रेसले जितेका थिए। यसमध्ये ५१ वटा सिट तराईमधेसबाट प्राप्त भएको थियो। उदेकलाग्दो कुरा के छ भने तराईमधेसमा जहाँ गैरमधेसीको बाहुल्य थियो, त्यहाँ कांग्रेस पराजित भएको थियो। झापाबाट कांग्रेसका सबै प्रत्याशी पराजित भए। तर तराईमधेसको केन्द्र जनकपुर र त्यसवरिपरिका जिल्लालाई नेपाली कांग्रेसले खर्लप्पै खायो। धनुषा, महोत्तरी, सर्लाहीलगायत जिल्लामा एउटा पनि सिट कुनै अन्य पार्टीले जित्न सकेका थिएनन्। सिरहामा पनि चारमध्ये तीन कांग्रेसकै झोलामा पर्यो। यस्तै अवस्था २०५६ सालमा देखियो। तराईमधेसबाट नेपाली कांग्रेसले ५३ वटा सिट जिते। प्रतिनिधिसभाको कुल २०५ मध्ये ५३ सिट तराईमधेसबाट जितेपछि नेपाली कांग्रेसले सहजरूपमा बहुमत हासिल गर्यो। तर २०६४ को मधेस विद्रोहपश्चात् पहिलो संविधानसभामा मधेसकेन्द्रित दलहरूको उदयले तराईमा नेपाली कांग्रेसको ग्राफ स्वाटै घट्यो। कांग्रेसको कन्तविजोग भयो। तर तिनै मधेसवादी दलहरू जब टुक्राटुक्रामा विभाजित भएर चुनाव लडे। २०७० सालको दोस्रो संविधानसभामा नेपाली कांग्रेसले बहुमत हासिल गर्यो। मधेस विद्रोहको राप र तापमा पराजित भएका सुशील कोइराला यसपाली मधेसी पार्टीहरूको फुटबाट फाइदा उठाए र चुनाव जिते। फेरि जब २०७५ सालको आमनिर्वाचनमा मधेसकेन्द्रित दलहरूको गठबन्धन भयो, नेपाली कांग्रेसको दुर्दशा हेर्नलायक थियो र अद्यावधि छ। तराईमधेस जहाँ नेपाली कांग्रेसको वर्चस्व हुने गथ्र्याे, एउटा उम्मेदवारलाई जिताउन उसलाई हम्मेहम्मे पर्यो। मधेसले जिताएका प्रधानमन्त्री नेपाली कांग्रेसका तात्कालीन अध्यक्ष तथा सन्तनेता कृष्णप्रसाद भट्टराईलाई बारम्बार काठमाडौंको मतदाताले अस्वीकृत गरेपछि ओत लाग्न उनी तराईमधेस झरे। पर्साले उनलाई भारी बहुमतले जिताएपछि फेरि उनी प्रधानमन्त्री भए। यसरी तराईमधेसबाट जितेर प्रधानमन्त्री भएका केपी भट्टराई कांग्रेसका एक्ला पात्र होइनन्। सबै कोइराला बन्धुहरू पनि तराईमधेसबाटै जितेर बारम्बार प्रधानमन्त्री भएका हुन्। झन्डै प्रधानमन्त्री बनेका महेन्द्रनारायण निधिलाई मुलुकको कार्यकारी प्रमुख बन्न नदिएर सिंगो देशलाई मध्यावधिमा धकेल्नु गिरिजाप्रसाद कोइरालाको कति दुस्साहसपूर्ण निर्णय थियो भन्ने कुरा कांग्रेसले भोगिसकेको तथ्यलाई शेरबहादुरले बिर्सनु हुँदैन। मधेसीले त अर्को जुनीमा पनि बिर्संदैन। मोरङ र सुनसरीबाट बीपी कोइराला तथा गिरिजाप्रसाद कोइराला तथा बाँकेबाट सुशील कोइराला चुनाव जितेर देशको प्रमुख कार्यकारी पद पड्काएका हुन्। यसरी शेरबहादुर देउवाबाहेक नेपाली कांग्रेसबाट प्रधानमन्त्री भएका सबै व्यक्ति तराईमधेसबाट जितेका हुन्। देउवाको पनि एकपटक मनमा आशंका उब्जेपछि उनी डडेलधुरा र कञ्चनपुरबाट चुनाव लडे। तर जब दुइटै ठाउँबाट जिते, उनले पछि तराईमधेसबाट राजीनामा गरे। आगामी यात्रा तराईमधेसको भोट बैंकलाई सत्ता, शक्ति र भक्तिका बलमा प्रयोग गर्दै आएका नेपाली कांग्रेसको आगामी यात्रा त्यति सहज देखिन्न भन्ने कुरा पछिल्लो निर्वाचनले पनि पुष्टि गरिसकेको छ। खासगरी तराईमधेसमा मधेसकेन्द्रित दलहरू जसरी एउटै छातामुनि गोलबन्द हुन थालेका छन्, त्यसले कम्युनिस्टभन्दा बढी कांग्रेसको भोट बैंकलाई असर पार्ने हुन्। अर्कातिर कम्युनिस्ट पनि कम्युनिस्टजस्तो नरहेको र चुनावका हकमा त कांग्रेसकै दज्र्यानी चिन्ह लगाएर मनी र मसलको राजनीति अपनाएकाले कांग्रेसले आफ्नो रणनीति बदल्नुपर्ने देखिन्छ। कांग्रेसको वर्तमान दयनीय अवस्थाले त झन् टड्कारो रूपमा त्यसलाई महसुस गर्नुपर्ने हो। विजय गच्छेदार फर्किंदैमा तराईमधेसले कोल्टे फेर्ने होइन। यसका लागि भारतमा जसरी छैटौं नम्बरमा रहेका नरेन्द्र दामोदरदास मोदीलाई भारतीय जनता पार्टीले अगाडि सारे ठीक त्यसरी नै कांग्रेसले सार्नुपर्ने देखिन्छ। सुखद पक्ष के हो भने यसका लागि उसभित्र भरोसामन्द दोस्रो पुस्ता तयार छ। पहिचान्न सक्ने क्षमताको मात्र आवश्यकता छ। दोस्रो पुस्तामा नाम सारिएका कोइराला बन्धुहरूको एउटा लर्को देखिन्छ भने संस्थापन पक्षबाट शेरबहादुरलाई उछिन्दै विमलेन्द्र निधिले हिम्मत गरेका छन्। नाम सारिएका कोइराला बन्धुसँग वंशाणु लिगेसीबाहेक त्यस्तो क्षमता र दक्षता देखिन्न। दोस्रो पुस्ताका दुई नम्बरका खेलाडी हुन् तिनीहरू जसले आफ्नो जीवनका अधिकांश ऊर्जा चिकित्सक पेसामा खर्चेका हुन्। यस अर्थमा बाल्यकालदेखि सम्पूर्ण जीवन पार्टीमा समर्पण गरेका विमलेन्द्र निधिसँग वंशाणुगत लिगेसीसँगै योग्यता, क्षमता र दक्षता पनि कोइराला बन्धुभन्दा श्रेष्ठकर देखिन्छ। तराईमधेसको सेन्टिमेन्टलाई तान्न सक्ने क्षमता पनि छ। र, सबैभन्दा ठूलो कुरा के हो भने पहिचानका लागि संघर्षरत समुदायमा पर्ने उनी मधेसी हुन्, जो आजसम्म नेपाली कांग्रेसको सर्वोच्च पदमा पुगेका छैनन्। त्यसैले आफ्नो असफलतालाई आत्मसात गर्दै शेरबहादुर देउवाले गिरिजाप्रसाद कोइरालाले अपुतालीमा नै सही जसरी राष्ट्रपतिमा डा रामवरण यादवको नाम प्रस्ताव गरे, ठीक त्यसरी नै विमलेन्द्र निधिलाई सभापति पदका लागि उम्मेदवारको घोषणा गर्नुपर्छ। अन्त्यमा, एकपटक मात्र प्रधानमन्त्री भएका र आफ्नो माउ पार्टीको अध्यक्षसमेत हुन नपाएका डा बाबुराम भट्टराईले खुलेआम रूपमा मधेसी, आदिवासी जनजाति, दलित तथा महिलालाई प्रधानमन्त्री बनाउनुपर्ने आफ्फ्नो जीवनको मूलभूत उद्देश्य रहेको भन्दै हिँडेका छन् भने शेरबहादुरजस्तो महारथी जसले चारचारपटक प्रधानमन्त्री जस्ता पद पड्काएका र एकपटक पार्टी सभापतिसमेत भइसकेका व्यक्तिले आफ्नो सुखदुःखको माजिएका राजनीतिक खेलाडी साथीको नाम किन प्रस्तावित नगर्ने भन्ने प्रश्न अहिले तराईमधेसमा चर्चापरिर्चाको विषय बनेका छन्। झन्डै प्रधानमन्त्री बनेका महेन्द्रनारायण निधिलाई मुलुकको कार्यकारी प्रमुख बन्न नदिएर सिंगो देशलाई मध्यावधिमा धकेल्नु गिरिजाप्रसाद कोइरालाको कति दुस्साहसपूर्ण निर्णय थियो भन्ने कुरा कांग्रेसले भोगिसकेको तथ्यलाई शेरबहादुरले बिर्सनु हुँदैन। मधेसीले त अर्को जुनीमा पनि बिर्संदैन।"
अभिभावक खुसी हुने दिन बनोस्,"हरेक धर्म र संस्कृतिमा बुवा र आमाको सम्मान गर्ने परम्परा आआफ्नै छ। मृत भइसकेका बुवा र आमाका सम्झनामा श्राद्ध गर्ने र जीवित आमाबुवालाई सम्भव भएसम्म भेटेर प्रेमपूर्वक भोजन गराउने, उपहार दिने, आशीर्वाद लिने र आदर्शको प्रतीकका रूपमा सम्मान पनि गर्ने गरिन्छ। त्यही दिनलाई कुशेऔंसी अर्थात् बुवाको मुख हेर्ने दिन भनिन्छ, जुन भाद्र कृष्ण औंसीका दिनमा पर्छ। कुशेऔंसी हिन्दुहरूको एउटा धार्मिक पर्व नै हो। यस धर्ममा व्याख्या गरिएअनुसार कुश हिन्दुहरूको पवित्र वनस्पति हो र हामीले वर्षभर गरिने देवकार्य, पितृकार्य, धार्मिक कार्य आदिका लागि अति आवश्यक मानिन्छ। यस दिनमा आफैंले वा गुरुपुरोहितद्वारा विशेष मन्त्रोच्चारण गरी उखेलेर आआफ्ना घरमा राख्ने राखिन्छ। यसै दिन बुवा जीवित नभएकाहरू काठमाडौंको गोकर्णेश्वर महादेव, रसुवाको बेत्रावती, तनहुँको देवघाट, विष्णुपादुका तथा सुनसरीको बराह क्षेत्र, शक्तिपीठ, देवालय तथा तीर्थस्थल पुगेर पितृहरूका सम्झनामा तर्पण तथा श्राद्ध गर्ने गर्छन्। पछिल्ला समयमा आफ्ना सन्तानको सुख र खुसीका लागि जीवनभर दुःखकष्ट गर्ने बुवाआमालाई मरेपछि होइन, जीवनकालमै माया, प्रेम र सम्मान गर्नुपर्छ भन्ने मान्यता र सम्मान गर्ने परम्परा विकास हुँदै आएको छ। कुश र यसको महत्व वैदिक सनातन संस्कारअनुसार कुश धार्मिक तथा सांस्कृतिक दृष्टिले पवित्र वनस्पति हो। यसलाई विज्ञानको भाषामा इराग्रोस्टिस साइनोसुरोइड्स भनिन्छ। वैदिक प्रचलनमा देवकर्म र पितृकर्म दुवैमा कुश अनिवार्य चाहिन्छ। भाद्र कृष्ण औंसीकै दिन र सोमबारे औंसी परेको रहेछ भने त्यस दिन वैदिक मन्त्रोच्चारणपूर्वक उखेलेको कुश १२ वर्षसम्म प्रयोग गर्न सकिन्छ। अन्य दिन उखेलेको कुश सोही दिन मात्र प्रयोग गर्न सकिन्छ। कुशमा भगवान् विष्णुको वास रहने विश्वास गरिन्छ। कुशको महिमालाई श्रीमद्भागवत् गीता, गरुढपुराण, अथर्ववेद र विष्णु पुराणमा समेत वर्णन गरिएको छ। जप, स्नान, दान, पाठपूजा, पितृकार्यमा समेत प्रयोग हुने बहुपयोगी कुशलाई हिन्दु धर्मावलम्बीले महत्वका साथ लिने गर्छन्। देवकर्म र पितृ कार्य गर्दा कुशको औंठी बनाई प्रयोग गरिन्छ। कुशमा वातावरणमा भएका गलत विकिरण निस्तेज गर्ने क्षमता रहेको वैज्ञानिक आधारसमेत छ। नेपालका तराईदेखि पहाडसम्म सहजै पाइने कुशका पात र यसका जरामा विभिन्न औषधीय गुण पनि पाइन्छ। ऋषिपञ्चमीमा अरुणधतीसहित सप्तऋषिको पूजा गर्दा कुशकै टुक्रालाई प्रतीक मानेर गरिन्छ। पूजा तथा अनुष्ठानका लागि वेदी बनाउँदा वरिपरि कुश बिछ्याउनुपर्छ। पितृकार्य गर्दा ब्राह्मणलाई कुशले पूजा गरिन्छ। कुनै मानिसको पञ्चक परेका बेलामा मृत्यु भयो भने दोष निवारण र शान्तिका लागि कुशद्वारा तयार पारिएका पाचँवटा पुतलालाई लासका साथमा जलाइन्छ। मानिसको मृत्युको अन्तिम घडीमा कुश र तुलसी बिछ्याइन्छ। कुशबारेमा रोचक प्रसंग पनि छन्। यसै सन्दर्भमा भगवान् विष्णुले पृथ्वीको उद्धारका लागि वराह अवतार लिएर कश्यपपुत्र हिरण्याक्षसँग लडेको र अन्त्यमा उनको बध गरिसकेपछि समुद्रका किनारमा वि श्राम गर्दा बालुवामा झर्न गएका रौंबाट कुश पैदा भएको भन्ने किंवदन्ती छ। यस्तै अर्को रोचक प्रसंग छ दैत्य जालन्धरलाई बध गर्न भगवान् विष्णुले मायारूपी जालबाट वृन्दाको सतित्व हरण गरिसकेपछि वृन्दा रिसले चुर भई विष्णुलाई श्राप दिँदा घाँस, झार, रूख र ढुंगा भएस् भनी श्राप दिएकी थिइन्। यसबाट पनि कुशको सम्बन्ध भगवान् विष्णुसँग देखिन्छ। कुशेऔंसी बुवाको भौतिक रूपमा मुख हेर्ने वा पितृ भएका बुवालाई तर्पण दिनेभन्दा बुवालाई मुख देखाउनलायक दिन बनोस्। हाम्रा चाडपर्व र परम्परा वैदिककालदेखि नै चलिआएका हुन्, हिजोआज चलेका होइनन्। बुवा नहुनेले बुवाको स्मृतिमा तर्पण गर्ने संस्कार छ। कहिलेकाहीं धेरै दुःख, पीर पर्दा वा संकट पर्दा आफ्ना मातापितालाई सम्झे पनि टर्छ भन्ने जनविश्वास छ। हाम्रा पुर्खाहरूले चाडपर्व, संस्कार र परम्पराहरू मनाउने क्रम त्यसै सुरु गरेका होइनन्। घरपरिवार र समाजबाट नकारात्मक भाव हराएर जाउून्, सबै घरपरिवार, टोल, समाजबीच आपसमा माया, प्रेम, सद्भाव र आत्मीयता बढोस् भन्ने उद्देश्य राखेरै चलाइएका हुन्। सन्नतिलाई संस्कारित र ज्ञानी बनाउन सक्ने अद्भुत क्षमता बोकेका हाम्रा परम्पराहरूको वैज्ञानिक दृष्टिले पनि महत्व दर्शाउन सकियो भने मात्रै यस्ता चाडपर्वको महत्व झन् बढ्न जान्छ। कुशको महत्वलाई वैज्ञानिक तहबाट हेर्नुपर्छ। तब मात्र हाम्रा चाडपर्वले भोलिका दिनमा पनि निरन्तरता पाउने छ। जबसम्म कुशको महत्व थाहा हँुदैन तबसम्म कुशेऔंसीको महत्व रहँदैन। त्यसैकारण हाम्रा सन्ततिले चाडपर्व र संस्कारहरूले वैज्ञानिक महत्वबारे जानकारी दिन आवश्यक छ। त्यसैले परम्परागत संस्कारहरूलाई वैज्ञानिक पक्षबाट हेर्न जरुरी छ। अन्त्यमा, कुशेऔंसी बुवाको भौतिक रूपमा मुख हेर्ने वा पितृ भएका बुवालाई तर्पण दिनेभन्दा बुवालाई मुख देखाउनलायक दिन बनोस्। त्यस दिन आफ्ना सन्तानको अनुहार देखेर बुवा र आमा पनि खुसी हुन सकून्। आफूभित्र रहेको दुःख, पीडा र दर्द हराएर जाओस्। सन्तानको उज्यालो अनुहार देख्न पाइयोस्। सन्तानको उन्नति र प्रगतिमै बुवाआमालाई खुसी प्राप्त हुन सकोस्। सन्तानले मीठो बोली, नम्र व्यवहार, असल संस्कार र उच्च शिक्षा सिकेमा त्यहीं नै बुवा र आमाले सबैभन्दा धेरै आनन्द पाउने छन्। बुवाको अनुहारमा चाउरी रेखा देखा परे पनि त्यहाँ खुसी र आनन्द भरिएको पढ्न पाइनेछ। छोराछोरीलाई पनि आफ्नो कर्तव्यपरायणप्रति अझै प्रेरणा मिल्ने छ। पोख्रेल पाटन सयुंक्त क्याम्पसका उपप्राध्यापक हुन्। आज कुशे औँशी, बाबुको मुख हेर्ने दिन"
"पीएसजीले रच्यो इतिहास, च्याम्पियन्स लिगको फाइनलमा","पोर्चुगल : फ्रेन्च क्लब पेरिस सेन्ट जर्मेन (पिएसजी) इतिहास रच्न सफल भएको छ । पहिलो पटक च्याम्पियन्स लिगको फाइनलमा प्रवेश गर्न सफल भएको छ । गएराति भएको खेलमा पीएसजीले लाइप्जिगमाथि ३० को हात पार्दै पीएसजले फाइलनमा स्थान पक्का गरेको हो । पोर्चुगलको स्टाडियो डा लुजमा भएको खेलमा पिएसजीको पीएसजीको जितका लागि मार्किन्हस, एन्जल डी मारिया तथा जुआन बर्नाटले ११ गेलको योगदान दिए । खेलको १३ औं मिनेटमा डी मारियाको पासलाई गोलमा परिणत गर्दै मार्किन्हसले पिएसजीलाई अग्रता दिलाए । ४२ औं मिनेटमा डी मारियाले पिएसजीको अग्रतालाई दोब्बर बनाए । उनले नेइमारको पासलाई सदुपयोग गरेका थिए । ५६औं मिनेटमा डी मारियाको पासलाई सदुपयोग गर्दै बर्नाटले पिएसजीका लागि तेस्रो गोल गरे । त्यसपछि कुनै पनि टिमले गोल गर्न सकेनन् । पहिलो पटक उपाधि नजिक पुगको पीएसजीले फाइनलमा जर्मन क्लब बायर्न म्युनिख र फ्रेन्च क्लब लियोनबीचको विजेतासँग प्रतिस्पर्धा गर्नेछ । यी दुई बीचको खेल आज राति हुँदैछ ।"
