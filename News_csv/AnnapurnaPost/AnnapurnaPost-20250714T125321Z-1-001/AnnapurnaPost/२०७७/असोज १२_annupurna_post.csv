शीर्षक,विवरण
"माननीय, सम्माननीय र डा केसी","दलाल राजनीतिक संरचनाले धेरै माननीय दीपक मनाङे, सम्माननीय गोपाल पराजुली जन्माउने जग तयार गरिसकेको छ नेपाली समाज अचाक्ली पदधारीहरूको हालीमुहालीबाट यति साह्रो थिलथिलो हुँदै गुज्रिरहेको छ कि मानौं, यहाँ पदविहीन हुनु भनेको केही गर्नै नसक्ने निरीहताको पराकाष्ठा हो। कुनै पद, विभूषण, नियुक्तिबिना त सास फेर्न पनि सकिन्न भन्ने अवस्थाको सिर्जना यसरी गरियो कि हुँदाहुँदा कालोबजारी, बिचौलिया, तस्कर र डनहरूसमेत कसलाई विभूषण दिने, कसको तक्मा खोस्ने र कसलाई कुन पद दिलाउनेदेखि कसको पद बर्खास्ती गरिदिने भन्नेसम्मको खुलमखुला हर्कतमा देखा पर्न थाले। जब राजनीतिमा, सामाजिक जीवनमा मूल्य, मान्यता, त्याग, योगदान, निष्ठा, समर्पण र सद्भावको चरम खडेरी पर्दै जान्छ बल, शक्ति, धन, गुन्डा, तस्कर र बिचौलियाहरूको जगबाट उदाइरहेकालाई राजकीय पद, प्रतिनिधि, नियुक्ति र दलिय पदाधिकारी नभई बाँच्नै सकिन्न भन्ने कुरोले मजाले घर गर्ने देखिरहेका छौं। निष्ठा, त्याग, समर्पण भएका; इमानमा नडग्मगाएका; भुइँ तहका जनताको स्वास्थ्यबारे दलाल राज्यलाई झस्काउन ज्यानको कुनै पर्वाह नगर्ने केसी मान्नैपर्ने माननीय होइनन्; सम्मान गर्नैपर्ने सम्माननीय होइनन्; अन्तरआत्माबाटै सम्मानभाव जागृत हुने आदरणीय गोविन्द केसी हुन्। अहिले ग्रामीण कुनाकन्दरादेखि सिंहदरबारसम्म जुन प्रकारका टोले गुन्डादेखि पहुँच, प्रभाव, धन, डन र शक्तिको चलखेल गरेर राजकीय पद हत्याउँदै म फलानो पदधारी हुँ नभनी, पदीय रबाफ नदेखाई चित्तै नबुझ्ने वातावरण बनाइएको छ, यो दुःखद छ। पद भनेको काम गरेर देखाउनेभन्दा पनि मैमत्ताको प्रतीक हो। यसको जति दुरुपयोग र दोहन गर्यो, त्यति नै शक्तिशाली देखिने गलत परम्परा जसरी स्थापित गरियो, राजनीतिमा खराब तत्वहरूको निर्बाध प्रवेश त्यसैगरी झाँगिरहेको मात्रै छैन, उनीहरूबिना राजनीति नै असम्भव छ जस्तो धारणा स्थापित गराइसकिएको छ, यो विडम्बना छ। राजनीति पदीय दम्भको यस्तो खराब मैदान बनाउँदै लगियो कि एउटा वडाध्यक्षको टिकट किन्न नेतालाई १० लाख टक्य्राउनुपर्ने अनि चुनाव जित्न ३० लाख खर्चिनुपर्ने कुरा विस्तारै गौण बन्दैछ। अब अनुमान गर्नुस् त वर्षौंदेखि निष्ठा, त्याग र इमानको राजनीति गर्नेहरू सबैले न त्यो टिकट किन्न सक्लान् न त्यसमा रमाउलान् ? किनिएको टिकटले मात्रै नपुग्ने भो चुनावमा लाखौं खर्च गर्न सक्लान् ? जब टिकट किनेर चुनावमा धन र बलको जगमा वडाको जनप्रतिनिधि बन्नैपर्ने पदीय लोभ आइलाग्यो भन्नेबित्तिकै अब बुझ्नुपर्यो त्यो वडाध्यक्षले निर्वाचित भएपछि देखाउने पदीय दम्भ, उसले गर्ने पदीय दुरुपयोग र आगामी दलीय राजनीतिमा उसको पहुँच, पकड र प्रभाव कस्तो होला ? कुरा उही हो, पारा त्यही हो, शैली उस्तै हो मेयर बन्ने, सांसद र मन्त्री बन्ने अहिलेको खाँटी नेपाली तरिका। यो तरिकामा प्रवेश पाएर सफल बनेका पछिल्लो उदाहरण हुन् दीपक मनाङे। दीपक मनाङे यो देशका जबर्जस्त निर्वाचित जनप्रतिनिधि हुन्। बदलिँदो राजनीतिक संरचनाले जन्माएको माननीय मनाङे। उफ् ! मान्नैपर्ने माननीय, सम्मान गर्नैपर्ने सम्माननीय दीपक मनाङे शक्तिशाली सत्तारूढ दल नेकपाका नेता हुन्, उनको पृष्ठभूमि, धन्दा र हर्कतबारे बहस गर्दै गरौंला तर उनलाई सम्बोधन गर्नुअघि माननीय दीपक मनाङेज्यू नलगाए कतिपयको त जागिरै जाने जोखिम छ। माननीय सम्मानित पद थियो, जनताले चुनेर पठाएको प्रतिनिधि, नीतिनिर्माता अर्थात् मुलुकको मुहार। यहाँ मैले जोडका साथ उठाउन खोजेको कुरा के हो भने राजकीय संरचनालाई यो छुट छैन कि उनलाई म मान्दिनँ भन्न अर्थात् उनको मान्नैपर्ने पद माननीय। दलाल राजनीतिको गर्भबाट जन्माइएका मनाङे हरू जस्ता दर्जनौं पात्रले नेपालको संसदीय इतिहासमा आफ्नो नाम दर्ज गरिसकेका छन्। उनीहरूको अनुकरणले नेताहरूको अनुकम्पाले सयौं त्यस्ता राजनीतिक पात्र र प्रवृत्ति साम, दाम, हराम सबै नीति र संयन्त्रको जोहो गरेर आगामी निर्वाचन कुरेर बसिरहेका छन्, मान्नैपर्ने माननीय लाइनमा दर्ज हुनका लागि। तर किन हामी बोल्दैनौं इट इस टु मच, इनफ इज इनफ ! हामी किन पोल खोल्दैनौं पैसाको खोलो बगाएर बनेका मान्नैपर्ने माननीयविरुद्ध ? हामी किन बोल्दैनौं संरक्षित ग्याङ गिरोहले तयार पारेका मान्नैपर्ने माननीयविरुद्ध ? खुलेर बोलौं अब त अति भो, जति चुप त्यति नै क्षति हो भनेर। यो मुलुकको राष्ट्रप्रमुख भइसकेका पूर्वराजा ज्ञानेन्द्र शाह र पूर्वराष्ट्रपति डा रामवरण यादव अहिले पनि आफ्नो दायराबमोजिमको गतिविधिमा सक्रिय हुनुहुन्छ। कालीकोटका भरिया झपट ठकुरी हुन् या सप्तरीका रिक्साचालक बुधन महतो; तेह्रथुमका किसान धनबहादुर सुब्बा हुन् या चितवनकी नर्स माया बर्देवा; बैतडीका पुरोहित रामप्रसाद अवस्थी हुन् या पूर्वराजा र पूर्वराष्ट्रपतिले न्यायको ढोका ढक्ढकाउन जाने ठाउँ अन्ततः अदालतै हो। अदालतका न्यायाधीशलाई माननीय न्यायाधीश भन्ने गरिन्छ भने सर्वोच्च अदालतका प्रधानन्यायाधीशलाई सम्माननीय प्रधानन्यायाधीश। न्याय दिनु र आदेश मात्रै गर्नु निकै फरक कुरा हुन्। दुःखद सत्य हाम्रो अदालतमा धेरैजसो आदेश हुन्छ साह्रै कम न्याय। मुलुकको राजनीतिचाहिँ लम्पट, नेताहरूचाहिँ बिचौलिया र तस्करहरूका घेरामा, कर्मचारीलाई कालोबजारीले चलाउने, प्रहरी दलीय दलालीमा निर्लिप्त हुनुपर्ने अवस्थाबाट गुज्रिरहँदा अर्को राजकीय संस्था अदालतबारे नबोली धरै छैन। आस्थाको अन्तिम केन्द्र, न्यायको मन्दिर, आशाको आभा फैलाउन सक्ने अदालतको अवसान कसरी भइरहेको छ भन्न हालैको एउटा विवादास्पद हत्यारा रञ्जन कोइराला प्रकरण लाई एकसरो विश्लेषण गरे पुगिहाल्छ। हत्या पुष्टि हुनुअघि रञ्जन कोइराला नामको अगाडि श्रीमान् डीआईजी रञ्जन कोइराला लाग्थ्यो। अदालतको आदेशले उनी थोरै समयमा छुटे। अदालतले छुटको आदेश दियो, गीता ढकाललाई न्याय होइन। विडम्बना, अदालत न्याय दिनभन्दा आदेश दिन अग्रसर छ ! पूर्वराजादेखि भरिया झपट ठकुरीसम्मलाई न्याय दिनुपर्ने स्थानमा गोपाल पराजुलीहरू पुगेपछि, पुर्याइएपछि हुने नै यस्तै हो। त्यसैले चाल्र्स शोभराजहरू हाम्रो धरातलीय यथार्थको नजिकबाट चित्रण गर्दै भन्छन्, त्रिभुवन विमानस्थलबाट हात्ती छिराइदिन सक्छु। नागरिकता प्रकरणमा विवादित सर्वोच्च अदालतका पूर्वप्रधानन्यायाधीश गोपाल पराजुलीले अदालतको आस्था जति नै धुमिल बनाए पनि उनलाई सम्माननीय भन्नैपर्ने अर्थात् सम्मान गर्नैपर्ने, सम्माननीय पराजुली। विडम्बना कस्तो छ भने उनै चरम विवादित सम्माननीय पराजुलीलाई राष्ट्रपतिबाट राजकीय पदक थाप्न शीतल निवास पुर्याइन्छन्। तक्माधारी सम्माननीय गोपाल पराजुली प्रवृत्ति न्यायालयमा बहुसंख्यक हुन थालेपछि मुलुक कुन दिशामा अघि बढिरहेको छ भन्न कुनै राष्ट्रिय सर्वेक्षणको जरुरी छैन। अहिलेको दलाल राजनीतिको अभ्यासले अदालतलाई यति धेरै दूषित बनाइसक्यो कि हरिबहादुर थापाहरूजस्ता अग्रज पत्रकारले कुन मुद्दा कुन न्यायाधीशका बेन्चमा पुगेपछि अथवा पुर्याइएपछि कसका पक्षमा कस्तो निर्णय आउँछ ठ्याक्कै विश्लेषण गर्न सक्छन्, यो बहुतै दुःखद हो। फेरि पनि मान्नुस् या नमान्नुस्, माननीय न्यायाधीश भन्नैपर्छ। सम्मान गर्नुस् या नगर्नुस्, सम्माननीय प्रधानन्यायाधीश भन्नैपर्छ। यो विडम्बनाको अन्त्य गर्ने दुःसाहस गरेकी सुशीला कार्कीहरूको निष्ठामा महाभियोगको प्रस्ताव दर्ज हुन्छ र सम्माननीय पराजुलीहरूको छातीमा तक्माको भारी। हृदयबाटै सम्मान जाग्ने पदविहीन आदरणीयहरूको खडेरी यो देशमा हामीले धेरै भोग्यौं मान्नैपर्ने माननीयहरूको अचाक्ली हर्कत। हामी माननीयलाई प्रोटोकल मिचेर अपमान गरियो; हामी माननीय मन्त्रीलाई एयरपोर्टमा ५५ मिनट कुर्न लगाइयो; हामी माननीयलाई मञ्चमा बोलाउँदा माननीयज्यू सम्बोधन गरिएन अर्थात् हाम्रो मानमर्दन गरियो। कति हो कति माननीय दम्भको दुःखद फेहरिस्त। माननीय मन्त्रीलाई समयमा गाडी नपठाउँदा कुटिएका कर्मचारी जिँउदै छन्। माननीयको सुरक्षामा बेवास्ता भयो भन्दै सरुवा गरिएका सुरक्षाकर्मीको बेलिविस्तार कति हो कति ? माननीयसँग ठाडो बोल्ने भन्दै कालीकोट रमाना थमाइएकाहरूको रामकहानी कति धेरै होला अर्थात् तैंले मलाई नमान्ने ? म माननीय हुँ क्या माननीय, उफ् ! मान्नैपर्ने माननीय। यो देशमा मान्नैपर्ने माननीय भन्दा हृदयबाटै सम्मान जाग्ने आदरणीयको कुनै कमी छैन। म डाक्टर गोविन्द केसीलाई आदरणीय केसीले सम्बोधन गर्दै अन्तरआत्माबाटै नमन गर्छु। निष्ठा, त्याग, समर्पण भएका; इमानमा नडग्मगाएका; भुइँतहका जनताको स्वास्थ्यबारे दलाल राज्यलाई झस्काउन ज्यानको कुनै पर्वाह नगर्ने केसी मान्नैपर्ने माननीय होइनन्; सम्मान गर्नैपर्ने सम्माननीय होइनन्; अन्तरआत्माबाटै सम्मान भाव जागृत हुने आदरणीय गोविन्द केसी हुन्। गोविन्द केसीजस्तै जनमनमा सम्मानले शिर निहुरिने हाम्रा गाउँमा टोलटोलमा धेरै अग्रज थिए र अहिले पनि छन्, जसलाई देख्नेबित्तिकै त्वचामा चमक आउँछ; जसको नाम सुन्नेबित्तिकै कानले शान्त महसुस गर्छ र जसको फोटो देख्नेबित्तिकै आँखाले आत्मासँग अंकमाल गर्छ। असल, कर्मशील, सुमन भएका डाक्टर सन्दुक रुइत हुन् या महावीर पुन; कुलमान घिसिङ हुन् या किशोर थापा; नुतन थपलिया हुन् या अनुराधा कोइराला; कृष्ण पहाडी हुन् या डाक्टर मदन परियार या शारदाप्रसाद त्रिताल; केदारभक्त माथेमा हुन् या उत्तम सञ्जेल; भगवान् कोइराला हुन् या धनञ्जय शर्मा; द्वारिकानाथ ढुगाना, बलदेव राम, दुर्गा घिमिरे, सुनिता दनुवार, चरिमाया तामाङ, मदनकृष्णहरिवंश, उर्मिला चौधरी, इन्दिरा रानामगर, पुष्पा बस्नेतहरू सदा नमनीय पात्र बनिसकेका छन्, जसको अगाडि मान्नैपर्ने माननीय पद झुन्डिएको छैन।"
व्यवस्था टिकाउन बलियो अर्थतन्त्र,"आवधिक योजना र हरेक वर्षका बजेटमा जडिबुटीबारेमा ठूलाठूला कुरा उल्लेख गरे पनि व्यवहारमा सिन्कोसम्म भाँचिएको छैन नेपालले चौधवटा आवधिक विकास योजनाको कार्यान्वयन सम्पन्न गरेर पन्ध्रौं योजनाको कार्यान्वयन सुरु गरेको छ। २००८ सालदेखि वार्षिक बजेट र २०१३ सालदेखि आवधिक विकास योजना बनाउन थालेको हो। तर विकासको निमित्त यति लामो काल व्यतीत गरिसक्दा पनि अझै विश्वमा अतिकम विकसित मुलुकका रूपमा आफ्नो परिचय दिइरहेको छ। यस दृष्टिले विकास प्रयासलाई पूर्णतः असफल भन्नुपर्छ। तर अर्थतन्त्र अझै पनि विकासका पहिलेदेखिकै असफल ढाँचा र ढर्रामा चलिरहेको छ। राजनीतिले निरंकुश जहानिया शासनबाट संघीय लोकतान्त्रिक गणतन्त्रमा फट्को मायो तर न देशको अर्थतन्त्र न त जनताको आर्थिक तथा सामाजिक अवस्थामा त्यस किसिमको सुधार र परिवर्तन हुन सकेको छ। दुःखका साथ भन्नुपर्छ यति लामो समयसम्मको प्रयास हुँदाहुँदै देशको आर्थिक अवस्थामा किन अपेक्षित सुधार हुन सकेन भनेर एकपटक पनि गम्भीर छलफल र बहस भएको छैन। आवधिक विकास योजना र वार्षिक बजेट बन्दै गए, तर तिनले विगतको असफल बाटो नै पछ्याइरहे। अघिल्ला योजना र बजेटका असफलताका कारण खोज्ने र तिनको उपचार गर्नेतर्फ कहिल्यै ध्यान गएन। फलस्वरूप पछिल्ला योजना र बजेटमा पनि अघिल्लाकै कमीकमजोरी दोहोरिए। तर फेरि पनि कारण पहिचान गर्ने गम्भीर प्रयास भएन। यसरी योजना र बजेट निर्माण एक किसिमले श्राद्धमा बिरालो बाँध्ने परम्पराका रूपमा चल्दै आएको छ। पछिल्लो कालमा त झन् मुलुकको अर्थतन्त्र र आर्थिक नीति अन्तर्राष्ट्रिय मुद्राकोष र विश्व बैंकले सिफारिस गरेका नीति तथा कार्यक्रमकै मार्गरेखामा चल्न थालेको छ, जुन सबै खुट्टामा एउटै साइजको जुत्ता (वन सु फिट्स अल) भनेजस्तो छ। त्यसो गर्दा अन्तर्राष्ट्रिय सहयोग र समर्थन पनि पाइने र नीति निर्माणमा टाउको दुखाउन पनि नपर्ने सजिलो बाटोमा नेपाल लागेको छ। रेमिट्यान्सबाट छेलोखेलो विदेशी मुद्रा आउन थालेदेखि त आयातले दिनैपिच्छे छलांग मारिरहेको छ। नेपालको अर्थतन्त्रका आफ्नै विशेषता छन्। यसका आफ्नै किसिमका सबल र दुर्बल पक्ष छन्। आफ्नै किसिमको भौगोलिक बनोट र हवापानी भएकाले तिनलाई मध्यनजर गरी विकासको नीति र कार्यक्रम बनाइनुपर्छ भन्नेबारेमा अहिलेसम्म कसैको सोचाइ गएन। हाम्रो मुलुक भूपरिवेष्ठित छ र त्यो पनि दक्षिणतर्फका तीनतिरका सिमाना खुला छन्। भारतसँग ऐतिहासिक कालदेखिको आफ्नै खालको सम्बन्ध छ। भारत हाम्रो मुलुकभन्दा कैयन् गुना ठूलो छ। अर्थतन्त्र पनि केही अगाडि छ। नेपाल २००७ देखि मात्र विश्व समुदायमा खुला भएको देश हो। उत्तरतर्फ त्योभन्दा ठूलो मुलुक छ र उससँग पनि ऐतिहासिक कालदेखिको आफ्नै खालको सम्बन्ध छ। उत्तरतर्फको पहाडी र हिमाली क्षेत्र कम खेतीयोग्य जमिन र त्यो पनि कम उब्जाउ जमिन भएको तर जनसंख्या बढी भएको क्षेत्र हो। त्यसैले त्यहाँको उब्जनीले त्यहाँका मानिसलाई केही महिना मात्र खान पुग्छ। त्यसैले त्यहाँका धेरै मानिस आयआर्जनका लागि स्थायीअस्थायी रूपमा गाउँ छाडेर बाहिर जाने गर्छन्। यो प्रवृत्ति सुरुदेखि नै रहँदै आएको छ। कोभिड १९ को कारणले भारतमा बन्दाबन्दी लागू भएपछि अनेक जोखिम मोलेर स्वदेश फर्केकाहरू यहाँ दुई महिना पनि टिक्न नसकेर भोकले भन्दा रोगले मर्न तयार भई पुनः भारततर्फ फर्केका छन्। यो दर्दनाक अवस्था हो कि होइन ? हाम्रा योजना र बजेटले यो समस्याको बेलैमा सम्बोधन गरिदिएको भए आज ती जनताले यो स्थिति भोग्नुपर्ने थिएन। भारतसँगको तीनतिरको खुला सिमानाले हाम्रो अर्थतन्त्र र विकास प्रयासमा कस्तो असर पारिराखेको छ भन्नेबारेमा कहिल्यै विचार गरेनौं र त्यसलाई कहिल्यै गम्भीरतापूर्वक पनि लिएनौं। त्यसबारेमा हामीले कहिल्यै चर्चा गर्न पनि चाहेनौं। खुला सिमाना छ र त्यो रहिरहन्छ, त्यसमा केही गर्न सकिँदैन (गिभन) भन्ने हिसाबले हामीले एकपछि अर्को गर्दै योजना, बजेट र आर्थिक नीति बनाउँदै गयौं। एकपछि अर्को योजना, बजेट र नीति असफल हुँदै जाँदा पनि हामीले त्यतातिर दृष्टि दिएनौं। तर त्यो खुला सिमाना र त्यसमाथि व्यापार सन्धिका कारणले हाम्रो अर्थतन्त्र भारतको कब्जामा गइसकेको कुरालाई हामीले विल्कुल बेवास्ता गर्दै आएका छौं। यसबारेमा गम्भीर अध्ययन गरी त्यसको निष्कर्षका आधारमा उपयुक्त कदम चाल्न कहिल्यै प्रयास गरेनौं। त्यस्तै अर्को पक्ष नेपाली मुद्राको भारतीय मुद्रासँगको स्थिर विनिमय प्रणालीको छ। भारु एक सयको नेरु एक सय साठीको विनिमय दरबीच बीचमा छोटो समयका लागि केही तलमाथि गरिए पनि सुरुदेखि नै त्यही कायम रहँदै आएको छ। दुई देशबीच हुने वस्तु र सेवा व्यापारमा दुई देशका मुद्राको विनिमय दरले गम्भीर असर गर्ने स्वतः सिद्ध छ। विश्व बैंकको रिपोर्टअनुसार नेपालबाट भारततर्फ वर्षको झन्डै सवा दुई खर्ब भारु (तीन अर्ब डलर) भन्दा बढी विप्रेषण जान्छ भनिएको छ। त्यसैले विनिमय दर एक सय साठीको सट्टा एक सय पचहत्तर वा एक सय असी भएको भए नेपालबाट त्यति धेरै रकम भारततर्फ जाँदैनथ्यो। भारतसँगको व्यपार घाटा थेग्नै नसकिने स्तरमा पुग्नुमा पनि धेरै मात्रामा यही विनमय दर प्रणाली जिम्मेवार छ। त्यसैगरी भारतमा गएर ज्याला मजदुरी गर्ने नेपालीले पाउने भारु आर्जनको पनि नेरुमा अहिलेभन्दा बढी रकम पाउँथे। यसको अर्थ नेरुको भारुसँग अधिमूल्यांकन भएको अवस्था छ र यसले हाम्रो अर्थतन्त्रलाई ठूलो नोक्सान गरिरहेको छ। विनिमय दरको कारणले नेपालमा भारतीय वस्तु र सेवा सस्तो भएका छन्। तर यस सम्बन्धमा पनि हामीले विचार गर्ने आवश्यकता देखिरहेका छैनौं। हामी अन्तर्राष्ट्रिय मुद्राकोषले मान्दैन भनेर बस्ने गरेका छौं र हामीले यो सोचिरहेका छैनौं कि भारतकै दबाबमा त्यो कोषले यसो गर्ने गरेको पो छ कि ? अन्तर्राष्ट्रिय आर्थिक सम्बन्धमा यस्तो हुने गर्छ। यसले गर्दा समग्र अर्थतन्त्र भारतमुखी हुँदै गएको छ। नेपालको विकास, आधुनिकीकरण, लगाउने, खाने, मनोरञ्जन गर्ने सबैजसो कुरामा हामी भारत निर्भर हुँदै गएका छौं। हुँदाहुँदा आधारभूत खाद्यान्न, तरकारी, फलफूल, माछामासु, नुन, तेल, लत्ताकपडा, मरमसला आदिमा भारतमाथिको हाम्रो निर्भरता दिनानुदिन बढ्दै गएको छ। तर हामी एकपछि अर्को योजना, बजेट र आर्थिक नीति बनाइरहेका छौं तर अर्थतन्त्रले भने आफ्नो कछुवा गति छाडेकोे छैन। नेपालको महत्त्वपूर्ण सबल पक्ष पानी हो। सिँचाइ नभएर हाम्रा खेतबारी बन्जर छन्, तर हामीले देशैभरि पूर्वदेखि पश्चिमसम्म उत्तरबाट दक्षिणतर्फ बहिरहेका अनगिन्ती नदी खोलाको पानी त्यो बन्जर जमिनमा ल्याउन सकिरहेका छैनौं। पिउने पानीसम्मको संकटबाट पनि हामी अझैसम्म मुक्त हुन सकेका छैनौं। तर हामीले १४ वटा आवधिक विकास योजना कार्यान्वयन पूरा गरिसकेका छौं भन्दै छौं र यस्तै खालका पन्ध्रौं योजनाको कार्यान्वयन सुरु गरेका छौं। प्रत्येक आवधिक योजना र बजेटले अर्थतन्त्रलाई निर्दिष्ट स्तरमा माथि लैजानुपर्छ भन्ने कुरा हामीले बिर्सेका छौं र हामीलाई देशलाई केवल योजना र बजेटविहीन हुन नदिए पुगेको छ। हामीले हरियो वन नेपालको धन भन्दै आएको पचासौं वर्ष भयो। वन पक्कै पनि हाम्रो धन हो, यसमा कुनै द्विविधा छैन। तर हाम्रा वन काठ तस्करहरूका लागि मात्र धन भएको छ। हामी हाम्रो काठको आवश्यकता आयात गरेर पूर्ति गर्दैछौं। वनभित्र अर्बौं मूल्यका काठ कुहिएर गएका छन् तर हामी वर्षमा पाँच अर्बभन्दा बढी मूल्यका काठ आयात गरेर आफ्नो खाँचो टारिरहेका छौं। हाम्रा उच्च गुणस्तरका काठ भिल्लका देशमा मणि समान भएका छन्। काठ तस्करहरू हाम्रा वन रक्षकहरूमाथि बन्दुक दाग्ने हैसियत र स्तरमा पुगेका छन्। तैपनि हामी वैज्ञानिक वन विकास योजनाको कुरा गर्दछौं। नेपाललाई यार्सागुम्बालगायतका अनगिन्ती बहुमूल्य जडिबुटी भएको देश भनिन्छ र हो पनि। तर ती जडिबुटीलाई हामीले गम्भीरतापूर्वक लिइरहेका छैनौं। अर्थात् अर्थतन्त्रमा तिनको महत्त्व हुन्छ र छ भन्ने कुरा स्वीकार गर्न हामी हिच्किचाइरहेका छौं। तिनलाई सम्हाल्ने र व्यवस्थित गर्नेतर्फ हाम्रो ध्यान गएकै छैन। त्यसबाट देश र जनतालाई कति लाभ पुग्न सक्छ भन्ने प्रारम्भिक आकलनसम्म हामीले गर्न सकेका छैनौं। हरेक आवधिक योजना र हरेक वर्षको बजेटमा जडिबुटीबारेमा ठूलाठूला कुरा उल्लेख गरिन्छ तर व्यवहारमा सिन्कोसम्म भाँचिएको छैन। यी जडिबुटी स्वदेशी र विदेशी तस्करको कमाइको मुख्य स्रोत भएका छन्। राजस्व बढाउन आयातलाई प्रोत्साहित गर्ने, त्यो राजस्व खाएर सक्ने र विकासका लागि विदेशी सहायता र आन्तरिक ऋण लिने अघोषित नीतिमा हामी चलिरहेका छौं। रेमिट्यान्सबाट छेलाखेलो विदेशी मुद्रा आउन थालेदेखि त आयातले दिनैपिच्छे छलांग मारिरहेको छ। व्यापार घाटाको अंक कुनै विदेशीलाई सुनाउनै नहुने स्तरमा पुगेको छ तर हामीले शोधनान्तर स्थिति र विदेशी मुद्राको सञ्चितीलाई हेरेर विन्दास बनिरहेका छौं। हाम्रा ऊर्जावान् युवाले विदेशमा पसिना बगाएर पठाएको डलरमा हामीले अमनचयनको सास फेरिरहेका छौं। हाम्रो अर्थतन्त्र सुरुदेखि नै राज्यको चरम बेवास्ताको सिकार भएको छ। बजारमा सामान उपलब्ध भए र राजस्व पर्याप्त आइरहे सरकारलाई पुगेजस्तो लागिरहेको छ। यो छाँटले नेपालको अर्थतन्त्र माथि जाने सम्भावना देखिँदैन। अर्थतन्त्र समावेशी ढंगले तीव्र रूपमा माथि जान सकेन भने राजनीतिक स्थिरता फेरि पनि मृगमरिचिका नै हुन जानेछ। अब फगत भाषण र गफले काम चल्नेवाला छैन। राजस्व बढाउन आयातलाई प्रोत्साहित गर्ने, त्यो राजस्व खाएर सक्ने र विकासका लागि विदेशी सहायता र आन्तरिक ऋण लिने अघोषित नीतिमा हामी चलिरहेका छौं।"
आईपीएल: मुम्बइविरुद्ध बेंग्लोरको सुपरओभरमा रोमान्चक जित,दुबई : आईपीएल २०२० को दशौँ खेलमा रोयल च्यालेन्जर्स बेंग्लोरले मुम्बइ इन्डियन्सविरुद्ध सुपर ओभरमा जित हासिल गरेको छ । टस हारेर ब्याटिङ गरेको रोयल बेंग्लोरले निर्धारित २० ओभरमा ३ विकेट गुमाएर २०१ रन बनाएको थियो । यसका लागि ३ खेलाडीले अर्धशतक बनाएका थिए । २०२ रनको लक्ष्यसहित जवाफी ब्याटिङमा उत्रिएको मुम्बइले ५ विकेटको क्षतिमा २०१ रन बनाएको थियो । जसमा मुम्बइका किसनले ९९ रनको योगदान दिएका थिए । दुबै टीमले समान २०१ रन बनाएपछि खेल सुपर ओभरतर्फ धकेलिएको थियो । सुरुको १० विकेटमा सुस्ताएको मुम्बइले १३ औँ ओभरपछि आक्रामक पारी खेलेको थियो । सुपर ओभरमा पहिलो ब्याटिङ गरेको मुम्बइले १ विकेटको क्षतिमा ६ बलमा मात्र ७ रन बनाउन सक्यो । जवाफमा बेंग्लोरले ११ रन बनायो । उसका लागि क्याप्टेन विराट कोहलीले सुपर ओभरमा १ चौकाको योगदान दिएका थिए । जारी आईपीएलमा बेंग्लोर र मुम्बइबीचको यो खेल दोस्रो सुपरओभर हो । यसअघि बेंग्लोरले सनराइजर्स हैदराबादलाई १० रनले जितेको थियो भने पन्जाबसँग ९७ रनले हारेको थियो । मुम्बइले पनि यसअघि कलकत्ता नाइटराइडर्सलाई ४९ रनले हराएको थियो भने चेन्नइ सुपरकिङ्ससँग ५ विकेटले हारेको थियो । जारी आईपीएलको शिर्ष स्थानमा दिल्ली क्यापिटल छ भने बेंग्लोर तेस्रो र मुम्बइ पाचौँ स्थानमा छन् । दुबईमा जारी आईपीएलको ११ औँ खेल मंगलबार दिल्ली क्यापिटल र सनराइजर्स हैदरबादबीच हुनेछ । सनराइजर्सले जारी सिजनमा हालसम्म एउटा खेल पनि जितेको छैन ।
राजस्थानसँग पञ्जाब स्तब्ध,दुबई : जारी इन्डियन प्रिमियर लिग (आईपीएल) को आफ्नो तेस्रो खेलमा किङ्स ११ पञ्जाब राजस्थान रोयल्ससँग स्तब्ध भएको छ। राजस्थानले २२४ रनको लक्ष्य ३ बल बाँकी छँदै पूरा गर्दैं पञ्जाबलाई ४ विकेटले स्तब्ध पारेको हो। सारजाह क्रिकेट रंगशालमा भएको खेलमा राजस्थानले टस जित्दै पञ्जाबलाई ब्याटिङको निम्ता दिएको थियो। पञ्जाबले विष्फोटक ब्याटिङ गर्दै निर्धारित २० ओभरमा २ विकेट गुमाउँदै २२३ रनको विशाल योगफल तयार पारेको थियो। जवाफमा २२४ रनको लक्ष्य पछ्याएको राजस्थानले १९३ ओभरमै ६ विकेट गुमाएर २२६ रन बनायो। राजस्थानका लागि सन्जु सामसोनले ८५ रन बनाए। उनले ४२ बलको सामना गर्दै ७ छक्का र ४ चौका हिर्काए। राहुल तेवातिया र कप्तान स्टेभेन स्मिथले पनि अर्धशतक पूरा गरे। तेवातियाले ५३ रन बनाउँदा स्मिथले ५० रन जोडे। पञ्जाबका महम्मद सामीले ३ विकेट तथा सेल्डोन कोट्रेलले १ विकेट लिए। त्यस्तै जेम्स निशम र मुरुगन आश्विनको नाममा ११ विकेट रह्यो। यसअघि पहिलो ब्याटिङ गरेको पञ्जाबका लागि मयांक अग्रवालले शतक हिर्काए। उनले ५० बलको सामना गर्दै ७ छक्का र १० चौका हिर्र्काए। तर उनको शतकले टिमको हारलाई जोगाउन सकेन। त्यस्तै कप्तान केएल राहुलले ६९ रन बनाए भने निकोलस पुरनले २५ रन जोडे। राजस्थानका अंकित राजपूत र टोम कुरानले ११ विकेट झारे। आज रोयल च्यालेन्जर्स बैंगलोर र मुम्बई इन्डियन्स दुबई अन्तर्राष्ट्रिय क्रिकेट रंगशालमा भिड्दैछन्। खेल बेलुकी ७ : ४५ बजे सुरु हुनेछ।
