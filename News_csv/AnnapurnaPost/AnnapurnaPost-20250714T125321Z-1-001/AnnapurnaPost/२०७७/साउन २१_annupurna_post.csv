शीर्षक,विवरण
कार्यकारी भूमिकामा मधेसी !,"जसले प्रधानमन्त्रीको कार्यभारमा बसेर देशप्रदेशका नाम विश्वमा फिँजाउने हैसियत राख्छन्, त्यस्ता व्यक्ति पाखा लगाइएको छ। जनता समाजवादी पार्टीका नेता तथा पूर्वप्रधानमन्त्री डा बाबुराम भट्टराईले सिरहामा आइतबार आयोजित पार्टी प्रवेश कार्यक्रममा फेरि एकपटक मधेसीलाई प्रधानमन्त्री बनाउनुपर्ने कुरा दोहोर्याएका छन्। तत्कालीन एकीकृत माओवादी परित्याग गरी नयाँसोच र विचारमा आधारित नयाँशक्ति पार्टीको गठनताकादेखि नै उनले घनीभूत रूपमा अब दलित, मधेसी, आदिवासी जनजाति र महिलालाई देशको सर्वोच्च कार्यकारी पदमा पुर्याउनुपर्ने विचार व्यक्त गर्दै अएका हुन्। हो पनि, विश्व एक्काइसौं शताब्दीको स्वाद चाखिरहेको अवस्थामा पनि नेपाल भने पुरातन सोचमा अल्मलिएको देखिन्छ। कथित रूपमा सयौंहजारौं वर्षदेखि सामाजिक उत्पीडनको पीडा भोगिरहेका जातजाति, भाषाभाषी, लिंग, वर्ग र उत्पीडित क्षेत्रको जनतालाई राष्ट्रको मूलधारमा ल्याउन सोसरहको सम्मानित पदमा नपुर्याउञ्जेलम भावनात्मक एकता हुन सक्दैन भन्ने कुरा बुझ्दाबुझ्दै पनि हाम्रो देशको अभिजातीय शासक वर्गले त्यसतर्फ ध्यान पुर्याएको देखिन्न। त्यसमा पनि आन्तरिक औपनिवेशीककरणको मारमा परेका मधेसी समुदाय भने अद्यावधिसम्म पहिचानको संकट झेलिरहेको यथार्थ हो। उन्नाइसांै शताब्दीको प्रारम्भदेखि अहिलेसम्मको दुई सय वर्षभन्दा बढीको नेपालको आधुनिक इतिहासलाई अध्ययन गर्ने हो भने खस जातिबाहेक अर्को कुनै पनि अन्य समुदाय सर्वाेच्च कार्यकारी पदमा पुगेको देखिन्न। यसले गर्दा ती जाति र समुदायमा वर्षौंवर्षदेखि हीनता र लघुताभासको आभास प्रस्टरूपमा दृष्टिगोचर भएको पाइन्छ। छिमेकी मुलुक भारतमा समेत स्वतन्त्रता प्राप्त गरिसकेपछि पनि एउटै जात र परिवारमा यो पद वर्षौंवर्षसम्म सीमित रहेको देखेपछि सामाजिक न्यायका नाममा ठूलाठूला आन्दोलन भए। फलस्वरूप सन् ७० को दशकमा समाजवादी नेता जयप्रकाश नारायणले सम्पूर्ण क्रान्तिको नारा उछाले। यसले गर्दा वर्षौंवर्षदेखि सत्ताको स्वाद चाखिरहेका अभिजात वर्गीय राजनीतिक शक्ति भारतीय राष्ट्रिय कांग्रेस पार्टीलाई जनता पार्टीले पराजित गरेपछि सामाजिक न्यायको ढोका खुल्यो। नेपालमा पनि एक सय चार वर्षको जहानिया राणाशासनबाट मुक्त भएलगत्तै यिनै सामाजिक न्यायको प्रश्नलाई केन्द्रविन्दुमा राखेर २००८ सालमा सिरहामा कुलानन्द झाको संयोजकत्वमा तराई कांग्रेसको स्थापना भयो, जो उत्पीडित राष्ट्रका पक्षमा आवाज उठाउने पहिलो पार्टीको रूपमा देखा पर्यो। सोचको विकास प्रजातन्त्रको प्रादुर्भावसँगसँगै स्थापित भएको तराई कांग्रेसले सामाजिक न्यायलाई राजनीतिक रूपमा पक्षपोषण गर्न थाले पनि धेरै पछि गएर मात्र उत्पीडित राष्ट्रहरूतर्फ संस्थापन पक्षको ध्यान गएको देखिन्छ। एकपटक बीपी कोइरालाले नेपाली कांग्रेसका तात्कालीन महामन्त्री परशुनारायण चौधरीको योग्यता, क्षमता र दक्षता हेरेर आफ्नो उत्तराधिकारी हुन सक्ने संकेत गर्नुभएको थियो। तर चौधरीले आफ्नो जीवनको उत्तरार्धमा नेपाली कांग्रेस छाडे। पार्टी परित्यागपश्चात् उनले राजाको सक्रिय नेतृत्वमा सञ्चालित दलविहीन प्रणालीमा आधारित पञ्चायती व्यवस्थामा प्रवेश गरेपछि त्यो मौका उनले गुमाए र सम्भवतः बीपीले त्यही ठाउँ कृष्णप्रसाद भट्टराईलाई सुम्पेर २०३९ सालमा यो संसारबाट बिदाबारी लिए। परशुनारायण कांग्रेसमै रहेको भए बहुदलीय व्यवस्थाको पुनस्र्थापनापश्चात् प्रधानमन्त्री बन्ने सम्भावना प्रबल थियो। मुलुकको कुल सात प्रतिशत जनसंख्या रहेका थारू तराईमधेसको मेचीदेखि महाकालीसम्म छरिएर रहेका एक मात्र जाति हो। थारू जातिका चौधरी दाङ जिल्लाका वासिन्दा थिए। अर्कोपटक मधेसी समुदायलाई त्यो अवसर बहुदलीय व्यवस्थाको पुनस्र्थापनापश्चात् लगत्तै प्राप्त भएको थियो। तात्कालीन नेपाली कांग्रेसका महामन्त्री गिरिजाप्रसाद कोइराला प्रधानमन्त्री हुनुभएको थियो। २०५१ सालमा सरकारले संसद्मा प्रस्तुत गरेको आफ्नो नीति तथा कार्यक्रम असफल भयो। ३६ जना केपी भट्टराई समर्थक सांसदले फ्लोर क्रस गरेपछि यस प्रकारको परिस्थिति सृजना भएको थियो। सरकार असफल भएकाले प्रधानमन्त्रीलाई राजीनामा गर्न नैतिक बाध्यता आइपर्यो। त्यस्तो अवस्थामा भित्रैभित्र पार्टीमा प्रधानमन्त्रीका लागि अर्को उम्मेदवारको खोजबिन हुन थाल्यो। ठीक त्यतिबेला एउटा पत्रकारले अध्यक्ष केपी भट्टराईलाई सोध्दा उनले पार्टीका तत्कालीन महामन्त्री तथा गान्धीवादी नेता महेन्द्रनारायण निधिको नाम लिएका थिए। पार्टी अध्यक्षले उच्चारण गर्नबित्तिकै महेन्द्रनारायण निधिको नाम भुसको आगो झैं मुलुकमा चारैतर्फ फैलियो। तर पार्टीसँग कुनै छलफल र सरसल्लाहै नगरी प्रधानमन्त्री गिरिजाप्रसाद कोइरालाले मन्त्रिपरिषद्बाट संसद् विघटनको निर्णय गराए। संसद् विघटनको प्रस्ताव राजा वीरेन्द्रसमक्ष प्रस्तुत गर्दा राष्ट्राध्यक्षको हैसियतले राजा पनि २४ घन्टासम्म अलमलमा परे। तर संवैधानिक राजाले मन्त्रिपरिषद्को निर्णय मान्न बाध्य भएकाले महेन्द्रनारायण निधि प्रधानमन्त्री बन्नबाट चुकेका हुन्। तीसबर्से पञ्चायतकालीन अवस्थामा प्रधानमन्त्री पद कार्यकारी थिएन। भन्नलाई प्रधानमन्त्री तर राजाको सक्रिय नेतृत्व भएकाले दरबारबाटै देश सञ्चालित थियो। जनमतसंग्रहपश्चात् प्रधानमन्त्री बनेका सूर्यबहादुर थापाले एकपटक आफ्नो चुरीफुरी देखाएपछि लज्जाजनक अवस्थामा पद परित्याग गर्नुपरेको थियो। तर तीन दशकसम्म जीवित रहेको पञ्चायतमा धेरै योग्य मधेसी पञ्च भए पनि कसैलाई प्रधानमन्त्री बनाइएन। एकताका बीपीद्वारा घोषित उत्तराधिकारी परशुनारायरण चौधरी पनि त्यही खिर खाइरहेका थिए। उत्पीडित जाति (राष्ट्र) को हकमा मात्र होइन, शासक जातिलाई पनि जनसंख्याका आधारमा उसले पाउनुपर्ने जायज हकलाई नजरअन्दाज गर्न मिल्दैन। तर भीमसेन थापादेखि अहिलेसम्म एउटा मात्र जातिले प्राप्त गर्दै आएको मुलुकको कार्यकारी सर्वोच्च पदको परम्परालाई भने भताभुंग पार्नैपर्छ। २०२८ सालमा रामराजाप्रसाद सिंहले दुस्साहसपूर्ण तरिकाले राष्ट्रिय पञ्चायतको स्नातक चुनाव जिते। तत्कालीन संसद् राष्ट्रिय पञ्चायत पुगेपछि राजा महेन्द्र उनको कर्मठता, संघर्षशीलता र योग्यताबाट औधि प्रभावित भए। उनलाई ससम्मान राजदरबारमा बोलाएर राजाले प्रधानमन्त्री पदको लोभ देखाए। तर सिंहले त्यसलाई ठाडै अस्वीकार गर्दै भनेका थिए, महाराज म बिक्रीको वस्तु होइन। त्यसपछि राजा रिसाएका थिए भन्ने कुरा जीवित छँदा रामराजाप्रसाद सिंहले सार्वजनिक रूपमा अभिव्यक्त गरिसकेका छन्। यसरी सिंगो पञ्चायतकालीन अवधिमा एकजना जनजाति भने प्रधानमन्त्री भए। उनी थिए मरीचमानसिंह श्रेष्ठ। २०४३ सालदेखि २०४६ सालको जनआन्दोलनसम्म टिक्ने सम्भवतः पञ्चायती व्यवस्थाकालभरि निरन्तर यतिका अवधिसम्म रहने उनी एक्लो प्रधानमन्त्री हुन्। यसले पनि के पुष्टि गर्छ भने उत्पीडित राष्ट्र (जाति) मा योग्यता, क्षमता र दक्षता भए पनि जातीय अहंकारवादले छेकबार गर्दै आएका छन्। वर्तमानमा खोजी नेपालको कस्तो दुःखद नियति हो कि जसले सही ढंगले आफ्नो कुरा अभिव्यक्त गर्न सक्दैन, प्रधानमन्त्री पदको गरिमा के छ भन्नेसम्म थाहा छैन, त्यस्ता व्यक्ति बारम्बार प्रधानमन्त्री हुन्छन्। तर जसले सुव्यवस्थित ढंगबाट प्रधानमन्त्री पद सञ्चालन गर्न सक्छन् र देशप्रदेशको नाम विश्वमा फिँजाउन सक्छन्, त्यस्तालाई पाखा लगाइएको छ। यस्तो विषम् तथा र यो गम्भीर प्रश्नप्रति सबैले चासो लिनु अपरिहार्य भइसकेको छ। बाबुराम भट्टराई जो सत्ताको सूक्ष्मदर्शी यन्त्र भएर प्रतिकूल परिस्थितिमा कसैले सीमान्तकृत समुदायबाट प्रधानमन्त्री बनाउनुपर्छ भन्ने कुराको उद्घोष गर्छ भने त्यो केहीबेरका लागि ठट्यौलीको विषय बन्ला तकाम गरिसकेका छन् आज यस प्रकारको विचार पोखिरहँदा उनको जनता समाजवादी पार्टीको हैसियत तेस्रो स्थानमा छ। तर उदेकलाग्दो कुरा के छ भने देशको कार्यकारी प्रमुख बन्न सक्ने योग्य र सक्षम व्यक्ति जति तेस्रो शक्तिसँग छ त्यति पहिलो र दोस्रोसँग पनि छैन। स्वयं डा बाबुराम मात्र यस्ता व्यक्ति हुन्, जसको योग्यता र दक्षता कसैबाट लुकेको छैन। कार्यक्षमताको दृष्टिकोणले पनि उनले सबैलाई उछिनेकै हो। तर उनले आफू त्यो पदमा पुगिसकेकाले अब मधेसी, आदिवासी जनजाति, दलित तथा महिलाजस्ता सीमान्तकृत समुदायलाई पुर्याउन वैकल्पिक शक्ति निर्माणमा लागेको उद्घोष गरेका छन्, जो समीचीन देखिन्छ। नेपाल कम्युनिस्ट पार्टीको मात्र होइन, उसले दुईतिहाइको दम्भमा गठन गरेको सरकारको अवस्था पनि बदभन्दा बत्तर भइसकेको कुरा यहाँदोहोर्याइरहनु पर्दैन। एकताका ओलीको बोली जतिसुकै गोली सस्तो चले पनि अहिले त्यसमा नराम्ररी खिया लागिसकेको छ। कथं प्रधानमन्त्री केपी ओलीले विश्राम लिए पनि त्यसपछि आउनेहरूको अनुहारसँग नेपाली जनता पूर्वपरिचित छन्। बाकी अवधिमा त्यसले पहाड खसाउला नसोचे हुन्छ। किनकि कांग्रेसको कोरोना रोगले कम्युनिस्टलाई नराम्ररी गाजिसकेको छ। स्वयं कांग्रेस पनि क्षतविक्षत अवस्थामा छन्। उसको खान्दानी रोग म्युटेट हुदाहुदै कोभिड १९ सम्म मात्र होइन, अझ कति प्रकारको कोरोना उत्पादन गर्ने हुन्, त्यसको कुनै ठेगान छैन। त्यसैले यी दुइटै पार्टी क्रोनिक रूपमा कोरोनाग्रस्त भइसकेका छन्। यस्तो अवस्थामा वैकल्पिक शक्तिको महत्तालाई नजरअन्दाज गर्न सकिन्न। तर त्यो वैकल्पिक शक्ति पनि निश्चित सैद्धान्तिक तथा वैचारिक आधारविना खडा गरियो भने त्यसको पनि त्यही दुर्दशा हुन्छ, जो भारतमा सन् ७० को दशकमा जनता पार्टीको भएको थियो। यद्यपि त्यसले खण्डित रूपमा भए पनि सामाजिक न्यायको अभिभारा केही अवधिसम्म नबोकेका होइनन्। मुलायम सिंह यादवको समाजवादी पार्टी, लालु यादवको राष्ट्रिय जनता दल, रामविलास पासवानका लोकजन शक्ति पार्टी र शरद यादवका जनता दल युनाइटेड त्यही जनता पार्टीका खण्डित सन्तान हुन्। यति मात्र होइन, लिगेसी जनसंघ भए पनि अहिलेको भाजपा पनि त्यही जनता पार्टीबाट अलग्गिएर बृहत् रूप धारण गरेको हो, जसको संसद्मा एकताका दुई सिट मात्र हुने गथ्र्यो। भर्खरै एकीकृत भएका समाजवादी पार्टी तथा राष्ट्रिय जनता पार्टीले जनता समाजवादी पार्टी जुन निर्माण गरेका छन्, त्यसको केन्द्रीय कार्यसमितिको बैठक आजदेखि काठमाडौंमा हुँदैछ। डा बाबुराम भट्टराईको विशेष पहल र परिश्रममा गठित यो पार्टीको सैद्धान्तिक र वैचारिक आधार के हो भन्ने कुरालाई स्थापित नगरी यसले खेत खान सक्दैन। तानाशाहका रूपमा उदाएकी इन्दिरा गान्धीलाई मात्र हराउनेजस्तै जनता पार्टीजस्तो कम्युनिस्ट र कांग्रेसलाई संसद्मा संख्यात्मक रूपमा टक्कर दिनका लागि जनता समाजवादी पार्टीको गठन गरिएको हो भने यसको पनि दुर्दशा जनता पार्टीजस्तै हुनेछन्। त्यसैले वैकल्पिक शक्ति केका लागि भन्ने प्रश्नले अहं महत्व राख्छ। जनता समाजवादी पार्टी सामाजिक न्यायको बुनियादमा गठन गरिएको तेस्रो धार हो; जसले समानुपातिक समावेशीका आधारमा इन्द्रेणी राष्ट्रवादलाई प्रतिनिधित्व गर्दै नेपाल र नेपालीको बृहत्तर हकमा काम गर्नेछन्। उत्पीडित जाति (राष्ट्र) का हकमा मात्र होइन, शासक जातिलाई पनि जनसंख्याका आधारमा उसले पाउनुपर्ने जायज हकलाई नजरअन्दाज गर्न मिल्दैन। तर भीमसेन थापादेखि अहिलेसम्म एउटा मात्र जातिले प्राप्त गर्दै आएको मुलुकको कार्यकारी सर्वोच्च पदको परम्परालाई भने भताभुंग पार्नैपर्छ। यस अर्थमा डा बाबुराम भट्टराईको उद्घोष समीचीन देखिन्छ।"
निर्मलालाई न्याय कहिले ?,"अंग्रेजी जस्टिस शब्दको नेपाली संस्करण न्याय हो। कानुनी शब्दकोषले कानुनको प्रशासन, निष्पक्षता र नागरिकमाथिको समान व्यवहारलाई न्याय भनी परिभाषित गरेको पाइन्छ। कानुन प्रयोगका क्रममा राज्य, नागरिक, न्यायालय र न्यायाधीश अथवा कानुन व्याख्याताको सहभागिता र भूमिका प्रत्यक्ष रूपमा रहन्छ। नैतिक कानुन, नैतिकवान् कानुनविद्, कानुनको स्वतन्त्र परिभाषा निष्पक्ष तर्क, धर्म र समानताको सम्मान न्याय प्राप्तिका न्यूनतम आधार हुन्। कानुनको व्याख्या गर्ने न्यायाधीशले पीडित पक्षलाई न्याय दिन सक्दैन वा पीडित पक्षमाथि अन्याय गर्छ भने त्यो न्यायिक अपराध हो। न्यायमाथि शंका गर्ने गरी दोषीलाई सफाया दिनु र न्यायालयको मर्यादामा आँच आउने काम गर्नु न्यायमाथि कानुनी अपराध हो। पछिल्लो समय सर्वोच्च अदालत र स्वयं सर्वोच्चको नेतृत्व सम्मिलित इजलासले केही शंकास्पद कानुनी निर्णय गर्यो। यस्ता गलत निर्णयले कानुन प्रणालीको उपहास हो। अदालतको एउटा गलत फैसलाले एकजना दोषीको सफाया हुने कुराले मूल्य नराख्ला, तर विधिको शासनमा यस्ता नजिरले अन्यायको विजयोत्सव गराइदिन्छ। कानुनी प्रक्रियामा एउटा गलत नजिरले हजार अपराध जन्मिने डर हुन्छ। अदालतका पछिल्ला गतिविधिले न्यायालय अझै जिम्मेवार र जनउत्तरदायी बन्न सकेको छैन भन्ने प्रमाण हो। अबको कानुनी बहस अदालतलाई जनमैत्री कसरी बनाउने ? न्यायालयलाई पारदर्शी कसरी बनाउने ? न्यायलाई निम्नवर्गीय समुदायको विश्वासिलो आलयका रूपमा कसरी विकास गर्ने ? न्याय निरूपणका विकसित विधि कसरी विकास गर्ने ? सर्वोच्चको पछिल्लो कदमले न्यायालयभित्र विकास भइरहेका गैरन्यायिक चिन्तनविरुद्ध सम्बद्ध पक्ष पेचिलो रूपमा लड्नुपर्ने बहस सृजना भएको छ। विश्वका विभिन्न न्यायालयले गरेका न्यायिक निर्णयबाट हाम्रो न्यायाधीशहरूले न्यायिक सुशासन, कानुनी अनुशासनको अनुभवको कमी देखिएको छ। न्यायिक अनुशासन उल्लंघन गर्ने न्यायाधीशलाई कानुनी दायराभित्र ल्याउन जरुरी छ। न्यायाधीशहरूले गर्ने विधिविपरीतका कानुनी निर्णयले न्याय नपाएका आत्मामाथि अन्याय हुनेछ। २०१२ को डिसेम्बर १६ मा भारतको नयाँदिल्लीमा सार्वजनिक बसमा २३ वर्षीया निर्भयामाथि अमानवीय रूपमा सामूहिक बलात्कारपश्चात् पासविक हत्या भएको सनसनीपूर्ण खबर आयो। निर्भया घटनाले न्याय पक्षधर विश्वव्यापी आन्दोलनको रूप लियो। दिल्लीका सडकहरू डढे। यस घटनाले भारतीय समाज र भारतीय नागरिकभित्र रहेको विकृत सामाजिक व्यवहार र मानवीय चिन्तनविरुद्ध सोच्न बाध्य बनायो। भारतीय युवा पुस्ताको चिन्तन, चेतना कता जाँदै छ सोच्न बाध्य बनायो ? छोरीहरूको सुरक्षा, महिलाले भोगेको विभेदमाथि चरम बहसले भारतीय समाजमा ठाउँ पायो। भारत प्रशासन निर्भया घटनामा संलग्न दोषीलाई नियन्त्रणमा लिन सफल भयो। सत्य र तथ्यगत अनुसन्धानपश्चात् भारतको विद्यमान कानुनअनुसार निर्भया घटनाका दोषीलाई सन् २०२० मार्च ४ मा तिहाड जेलमा फाँसी दिइयो। फाँसीको सजायले भारतीय समाजमा विद्यमान आपराधिक मानसिकतालाई कमजोर मात्र बनाएन, नयाँ पुस्तालाई नयाँ पाठ सिकायो। निर्मला बलात्कार हत्याको दुई वर्ष बितिसक्दा पनि राज्यले निर्मला काण्डमा चासो देखाएको पाइँदैन। सन् २०१८ जुलाई २७ मा कन्चनपुरमा निर्भया घटना बिर्साउने नेपाली संस्करणको घटना भयो। निर्भयाभन्दा १० वर्ष कम उमेरकी कञ्चनपुरकी १३ वर्षीया निर्मला पन्तमाथि सामूहिक बलात्कारपश्चात् हत्या गरी उखुबारीमा फालिएको लास भेटियो। निर्मला घटनाले काठमाडौंका सडक संघर्षमय बने, सिंगो देश निर्मलाको न्यायका पक्षमा उत्रियो। विश्वभरिका न्यायप्रेमीहरूले न्यायको आलाप गर्यो, २७ जुलाई २०२० मा ठीक दुई वर्ष बितेको निर्मला घटना गुपचुप भएको मात्र छैन, यसपश्चात् नेपाली समाजमा यस्तै प्रकृतिका कैयन् घटना दोहोरिइरहने आपराधिक मानसिकतामा वृद्धि भएको छ। अपराधीहरूले कानुनी सजाय नपाउँदा नेपाली समाजमा आपराधिक मानसिकता डरलाग्दो रूपमा विकास भएको देखिन्छ। निर्मला घटनाबारे सरकारले कुनै प्रगति देखाउन सकेको छैन। निर्मलाले न्याय पाउने गुन्जायसको अन्त्यजस्तै भएको छ। सोही वर्ष कैलालीकी माया विकको सामूहिक बलात्कारपश्चात् निर्मम हत्या भयो। मायाका पक्षमा त न मानव अधिकारवादीहरू बोले, न कुनै आन्दोलन भयो। माया घटना कैलालीको एउटा गाउँमै सेलायो। सामाजिक न्यायको सवाल लैंगिक सवालसँग मात्र जोडिएका सवाल होइन, जाति र जनजातिका नाममा भएका थुप्रै विभेदका घटनाले न्यायको ढोका भेट्टाउन सकेको छैन। दलित युवायुवती अन्तर्जातीय बिहेको बहानामा कलिलो यौवन त्याग्न बाध्य छन्। धारामा पानी लिन जाँदा ज्यान गुमाउनुपर्ने समाजमा हामी बाँचिरहेका छौं। अन्यायको साँच्चै बोलवाला भएकै हो ? हामीले न्यायिक पुस्ता हस्तान्तरणको सवालमा सोच्नुपर्ने विन्दुमा आइपुगेका छौं। २०१६ जुलाई १४ मा १८ वर्षीय अजित मिजारको हत्या भयो। यस घटनालाई राज्यकै संंरचनाले आत्महत्या भनी नालिस दिन खोजियो। विगत चार वर्षदेखि अजित मिजारको लास त्रिभुवन विश्वविद्यालय शिक्षण अस्पताल महाराजगन्जमा सडिरहेको छ। अजितको मृत लासले समेत मृत्युपश्चात्को संस्कारबाट वञ्चित भएको छ। प्रत्येक दिन हाम्रो समाजभित्र औसतमा ६ वटा बलात्कारका घटना हुने गरेको नेपाल प्रहरीको रिपोर्टले देखाउँछ। निर्मला पन्त घटनापश्चात्का तीन महिनामा मात्र ६ सयवटा बलात्कारका घटना प्रहरीकहाँ दर्ता भए। प्रहरी प्रशासनदेखि जिल्ला र विभिन्न न्यायिक संघसंस्थाहरूमा बलात्कार, लैंगिक विभेद र सामाजिक विभेदका घटना उल्लेख्य रूपमा वृद्धि हुँदै गएको देखिन्छ। उत्पीडित समुदायले भोगिरहेको पछिल्ला सामाजिक गतिविधि र व्यवहारले राज्य न्यायको सवालमा जिम्मेवार हुन सकेको देखिँदैन। लकडाउन समयावधिमा समेत सामाजिक र जातीय विभेदका कैयन् घटना भए। कति घटना बाहिर आए त कैयन् गाउँ समाजमै सीमित रहे। रूपन्देही, धनुषा, सिराहा मात्र होइन, मानवता बिर्साउने रुकुम घटनाले नेपाली समाजको चैतन्यमा नै रूपान्तरण ल्याउनुपर्ने आवश्यकता दर्साइदियो। नेपाली समाजमा भएका अमानवीय घटनाले हामी कस्तो समाज निर्माण गर्दै छौं ? हामी कस्तो अभिभावक बन्दै छौं ? कस्तो राज्यका नागरिक बन्दै छौं ? एउटा न्यायको पक्षधर नागरिकलाई चिन्तित तुल्याएको छ। निर्मलाले न्याय पाउन सकेकी भए आंगिरा पासीले आजको नियति भोग्नुपर्ने थिएन। अजित मिजारले न्याय पाउन सकेको भए आज नवराजको पुस्ताले यो हविगत बेहोर्नुपर्ने थिएन। कल्ली देवीले न्याय पाएकी भए जननिर्वाचित दलित प्रतिनिधिले धारामा कुटिएर मर्नुपर्ने थिएन। हामीले ल्याएको परिवर्तनले आधुनिक समाजको चिन्तन, आधुनिक नागरिकको चिन्तन निर्माण गर्न सकेन। हाम्रा न्यायालयहरू रमिते मात्र बनिरहेका छन्। यस्ता सामाजिक कुसंस्कारलाई बढावा दिनेप्रति हाम्रा न्यायालयले मलजल दिइरहेको छ। कानुनी राज्य नागरिक अधिकार रक्षाको पहिलो आधार हो। सामाजिक न्यायमाथिको हमला, कानुनमाथिको हमला कानुनकै विज्ञहरूबाट भएका छन्। जब न्याय विनिमयको पाटो बन्छ, पहुँच भएकाहरूको रक्षाकबच बन्छ, आधारभूत नागरिकमाथि अन्यायका शृंखला बढ्न थाल्छन्। सरकारले चुटिरहेको गफले न निर्मलालाई न्याय प्रदान गर्न सकेको छ, न नवराजको पुस्तामाथि जिम्मेवार बन्न सकेको छ। बरु सामाजमा गैरन्यायिक क्रियाकलापमा बढोत्तरी भएको छ। राज्यले विभिन्न घटनाका अभियुक्तलाई संरक्षण गरिरहेको देख्दा लाग्छ राज्य नै अन्यायको पक्षपोषण गरिरहेको छ। निर्मला बलात्कार हत्याको दुई वर्ष बितिसक्दा पनि राज्यले निर्मला काण्डमा चासो देखाएको पाइँदैन। सरकार र अदालतमाथिको जनताको अविश्वासलाई विश्वासमा रूपान्तरण गर्न, न्यायमूर्तिले ढालेको न्यायको सालिक फेरि उभिन सक्छ कि सक्दैन ? राज्य न्यायिक मुद्दामा जिम्मेवार हुन्छ कि हुँदैन ? निर्मलाले पाउने न्यायले प्रमाणित गर्ने छ, आंगिरा पासी, अजित मिजार र नवराजको पुस्ताले पाउने न्यायले प्रमाणित गर्ने छ। होइन भने जनताले न्याय हत्याउनेविरुद्ध संघर्षको शंखघोष गर्नेछन्। विश्वकर्मा विभेदविरुद्धको अभियन्ता हुन्।"
वृद्धा आमाको बकपत्र,"प्यारी छोरी, आशीर्वाद जतिबेला तिम्रा बा र मैले सबै पैत्रिक सम्पत्ति दुई भाइ छोराको चाहनाबमोजिम उनीहरूकै नाममा आधाआधा भागबन्डा गरिदियौं ! बगिरहेका आँसु पुछ्दै तिमीले मसँग सोधेकी थियौ, मेरो लागि खोइ त आमा ? तिम्रो पन्ध्र्रबर्से बालसुलभ अन्तरमनबाट प्रस्फुटित त्यो प्रश्नभित्रको घनघोर पीडा मेरो मातृहृदयले अनुभूत नगर्ने कुरै थिएन। तर पनि यो त तिम्रो जन्मघर हो नि छोरी ! यहाँको सबै सम्पत्ति त तिम्रा दाजुहरूको पो हो त। बिहे गरेर कर्म घर गएपछि लोग्नेको सम्पत्तिलाई नै आफ्नो ठानेर जिन्दगी बिताउने जात हो छोरीको। त्यसैले तिमीले पनि त्यसै गर्नुपर्छ भनेर सम्झाउन बाध्य थिएँ। त्यसपछि तिमीले के साँच्चिकै म जन्मेको यो घर मेरो होइन त आमा ? म खेलेको आँगन अनि डुलेको गाउँघर पनि मेरो होइन ? मैले रोपेको धानखेत, गोडेको मकैबारी, घरवरिपरि रोपेका फूल अनि बिहानबेलुका कान्लामा घाँस काटेर पालेका लालाबाला केही पनि मेरा होइनन् त ? त्यसो भए यो घरमा म किन बस्ने त आमा, मैले किन काम गर्ने त ? रुँदै प्रश्नमाथि प्रश्नको बौछ्वार गरिरहँदा म पनि निकैबेर भक्कानिएर तिमीसँगै रोएकी थिएँ। हो छोरी ! यो घर तिम्रो पनि हो, जति तिम्रा दाजुहरूको हो। यो सम्पत्तिमा त्यत्तिकै तिम्रो हक लाग्छ जति तिम्रा दाजुहरूको भनेर मैले लड्न सक्नुपथ्र्यो त्यतिबेला। तर सकिनँ। त्यसो त आखिर छोरी पनि हाम्रै सन्तान हो। पढ्दै छे। धेरथोर जति हुन्छ उसलाई पनि केही त गरिदिऊँ भनेर अनुनय नगरेकी होइन मैले। तर तिम्रा बा र दाजुबाट तरुनी भएकी चेलीलाई टाइममै एउटा गतिलो केटो खोजेर जिम्मा लगाइदिने हो अब। अरू के चाहियो नि ? भनेर ठाडो जवाफ पाएपछि चुप लागेकी थिएँ। किनभने मायालुभन्दा मालिक ज्यादा मेरो लोग्नेका घरमा त्योभन्दा बढी गर्न सक्ने हैसियत थिएन। बा का छोराहरूले उनकै सिको गर्नु त कुन अनौठो कुरा भयो र ? अवश्य पनि हो छोरी ! तिमीले मसँग सोधेका यक्षप्रश्न सोह्रैआना सही थिए त्यतिबेला। किनभने तिम्रा लागि त म जन्म दिने आमा थिएँ। सर्वस्व नै थिएँ। तर तिमीलाई के थाहा छोरी ? तिम्री यो आमा पनि धर्म, परम्परा, रीतिरिवाज र समाज हुँदै पारिवारिक पुरुषत्वले थिलोथिलो पारिएकी फगत एक अबला नारी नै थिएँ। जसलाई अग्नि साक्षी राखेर मारे पाप पाले पुण्य भन्दै चौधबर्से बालापनमै तिम्रा बाको जिम्मा लगाई जन्मघरबाट बिदा गरिएको थियो। भगवान् मानेर लोग्नेको सेवा गर्नु, घरभित्रको चुलोचौको सम्हाल्नु, लोग्ने, घरपरिवार अनि समाजको धीत नमरुन्जेल सन्तान जन्माइदिनु भनेर जुन उपदेश दिइएको थियो, त्यही नै मेरो मूल धर्म र नियमित कर्म थियो। त्यसैले त जीवित र मृत गरी आधा दर्जन सन्तानकी आमा बन्ने सौभाग्य प्राप्त गरेकी थिएँ। दुईपटक त बेथा लम्बिएर पेटभित्रै शिशुको मृत्यु हुँदा आफैंसमेत मृत्युको मुखमा पुगेर फर्केकी थिएँ। यसैबीच धरतीका अधिकांश नारीले झैं अस्तित्व रक्षार्थ लडिरहेकी तिम्री आमाको कोखबाट तेस्रो सन्तानका रूपमा तिमी जन्मियौ। तर महाभारतका पञ्चपाण्डव झैं पाँच पुत्र बनाउने तिम्रा बाको धोकोमा ठूलै धक्का लागेछ। दुई छोराहरू जन्मिँदा खुसीले गद्गद् भएर आँगनमा तीन फन्को नाचेका तिम्रा बा तिमी जन्मिँदा मलिनो मुख लगाएर गाउँतिर हिँडेछन्। तिम्रा बा नै बेखुसी भएपछि परिवारका सदस्यहरू हर्षित हुने कुरै भएन। त्यसैले छोरा जन्मिँदा ऋण कर्ज गरेरै सिंगो खसी ढालेर हर्ष बढाइँ गरिएको हाम्रो घर तिमी जन्मिँदा सुनसान थियो। भोज खान आउँदा तिम्रा दाजुहरूलाई जन्मँदै भाग्यमानी देख्ने छिमेकी, आफन्त र नातेदारहरू कति त तिमी जन्मिदा सुत्केरी भेट्नसमेत आएनन्। आएकाहरू पनि दुःखी अनुहार के हेर्नु भन्दै परैबाट फर्किए। छोरीहरू जन्मजातै दुःखी हुन्छन् भन्ने समाज पढेकीले होला मलाईसमेत असीम माया र अगाध स्नेह हुँदाहँुदै पनि तिम्रो जन्मप्रति त्यति गर्वानुभूति भएन, जति तिम्रा दाजुहरू जन्मिँदा भयंकर सुखानुभूति भएको थियो। छोरी जन्मिएकै कारणले अघिल्ला दुई सुत्केरीमा राम्रै खुराक खान पाएकी मैले यसपटक पेटभरि खानसमेत मुस्किलले पाएपछि छाती कति चिरियो होला ? सम्भवतः त्यसै कारणले होला विस्तारै गल्दै गएँ म। त्यसपछिका तीनवटै सन्तान खेर गए। ढल्किँदो उमेरसँगै कठोर घरधन्दा र सन्तानको स्याहारसुसारमा रगडिँदै गर्दा गरिबीको निरन्तर साथ रह्यो हामीलाई। अनि पोषणयुक्त खुराकको सधैं अभाव रह्यो। त्यसैले बेलाबेलामा थला पर्नु, तंग्रिनु, फेरि थला पर्नु जीवनका नियमित अँधेरीउजेली भइरहे। तर पनि समाजअगाडि सन्तानलाई लायक बनाउने लालसा चानचुने थिएन। त्यसैले जतिसुकै पीडा र दुःख पिएर पनि उनीहरूको पढाइ, लेखाइ र हुर्काइमा कुनै कञ्जुस्याइँ गरिएन। छोरी त पराई घर जाने जात भैगई। उसको खासै पिरलो छैन। तर छोराहरूलाई त जसरी भए पनि पार नलगाई हुन्न भन्ने तिम्रा बाको कथनीमा मैले पनि होमा हो मिलाइरहें। तिमीलाई घरधन्दामा सघाइरहें। दाइहरूसँग म पनि स्कुल जान्छु भनेर जिद्धि गर्दा एउटा न एउटा कामको लठारो भिडाएर अलमल्याइरहें। तर पनि हिम्मत हारिनौ तिमीले। हरेक दिनको बिहानी स्कुल जान पाउनुपर्ने तिम्रो रडाकोसँगै सुरु हुन थालेपछि अन्ततः तिमी पनि स्कुल भर्ना भयौ। दाजुहरूसँगै किताबकापीको झोला भिरेर मक्ख पर्दै स्कुल जान थाल्यौ। समय र संघर्षसँग हातेमालो गर्दै हाँसीखुसी बित्दै थिए तिम्रा ती दिन। तर के गर्ने छोरी ! सबै छोरीलाई झैं चुनौतीको पहाड बनेर हरेक दिन चुलिँदै थियो भर्भराउँदो तिम्रो जवानी। बढेकी छोरीलाई राख्नु हुन्न भन्ने समाजकै लागि गतिलो केटो खोजेर जिम्मा लगाइदिने मन्त्रणा सुरु भइसकेको थियो घरमा। छोरीभन्दा उमेरले पाको, मोटोघाटो, पढेलेखेको, पाल्न सक्ने सम्पत्ति भएको वर खोज्न सबै इष्टमित्र छरछिमेककहाँ अहिलेको भाषामा विज्ञापनै जारी भइसकेको थियो। अन्ततः उमेरसँगै फक्रिएर चित्ताकर्षक बनेको तिम्रो शरीरको सुन्दरताबाट मोहित भएका थुप्रैमध्ये हाम्रो मन खाएको खानदानी लोर्केसँग तिम्रो लगनगाँठो छिनियो। जसको हेक्का त के कल्पनासम्म पनि थिएन तिमीलाई। बरु नाइँ म बिहे गर्दिनँ आमा मेरो बिहे नगरिदिनोस् न भनेर तिमीले गरेको अनवरत अनुनयविनय र रुवाबासी आफ्नै जन्मदिने आमाको अगाडि पनि अरण्यरोदन बनेको थियो त्यतिबेला। किनभने बढेकी छोरीलाई धेरै दिन घरमा राख्नु हुन्न भन्ने समाजकै पक्षमा थिएँ म पनि। त्यसैले तिम्रा सम्पूर्ण इन्कारी प्रयास हुँदाहुँदै अग्नि साक्षी राखेर कन्यादान गरी कर्मघर पठाइयो तिमीलाई। त्यसपछि मात्र तिम्रा बासँगै मैले पनि मन हलुंगो भएको अनुभूति गरेकी थिएँ। उहिल्यै सबै सम्पत्ति औंठाछाप लगाएर दिइसकेका हामीसँग बूढो रोगी शरीरबाहेक अरू के नै छ र ? आर्थिक अभाव र पारिवारिक पीडासँगै हुर्किएका तिम्रा दाजुहरूमा आमाबुवाको मनोकांक्षा र आफ्नो गन्तव्यको आत्मबोध सायद समयमै जागृत भएको थियो। त्यसैले हामीले झैं कठोर मेहनत गरे तिनले पनि। अन्ततः सफल पनि भए। हामीले सोचेअनुसारकै लायक बने। अहिले आआफ्नो धन्दामा व्यस्त छन्। मस्त छन्। सम्भवतः खुसी पनि होलान्। हिजोआज यो सब देख्दा विगतमा हामीले देखेका सपना पूरा भएजस्तो लाग्छ। छरछिमेक र इष्टमित्रले छोराहरूको प्रगतिको बखान गरिरहँदा मन प्रफुल्ल भएर आउँछ। हर्षका आँसु बग्छन्। तर जब हामी बूढाबूढी आफ्नै जीवनतर्फ फर्कन्छौं। एकाएक अत्यास लागेर आउँछ। जीवनको उत्तरार्धमा आइपुगेर शारीरिक र मानसिक रूपले असक्त बन्दै गएका हाम्रो पालनपोषणलाई लिएर तिम्रा दाजुहरूका बीचमा मतभेद बढेको छ। यसै विषयलाई लिएर भएका थुप्रै घरायसी छलफलमा वादविवाद हुने गरेको छ। विभिन्न सर्तनामा एकअर्कातर्फ तेस्र्याइएका छन्। खासगरी बूढाबूढीको बोझ उठाउनेले अतिरिक्त क्षतिपूर्ति पाउनुपर्ने एकअर्काको दाबी छ। तर उहिल्यै सबै सम्पत्ति औंठाछाप लगाएर दिइसकेका हामीसँग बूढो रोगी शरीरबाहेक अरू के नै हुन्थ्यो र ? त्यसैले आफ्नै घरमा समेत शरणार्थी बनेको आभास हुँदै छ। दाजुहरू आआफ्नो कामधन्दामा व्यस्त भए। आखिर छोरी भए पनि हजुरहरूकै सन्तान हुँ। रोगी वृद्ध शरीरको स्याहार गर्न कोही त चाहिन्छ नै। त्यसैले एक्लै नबसौं। हामीसँगै बसौं आमा। मेरै घरमा जाऔं भनेर बारम्बार तागेता गर्नु मातापिताप्रतिको माया र कर्तव्यबोध होला तिम्रो। तर जे भए पनि वंश धान्ने र मरेपछि काजकिरिया गर्ने छोराहरूलाई चटक्कै छाडेर थर, गोत्रसमेत विच्छेद गरी कन्यादान गरेर पठाइएकी छोरीको बोझ बन्न कसरी कुन मुखले आउनु ? छरछिमेक र इष्टमित्रले के भन्लान् ? फेरि पनि डर त उही समाजकै लाग्छ। बरु घुँडा दुखेर थलिएका तिम्रा बाका लागि मालिस गर्ने तेल र मेरा लागि तिमीले पठाइदिएको दमको गोलीले मनको नभए पनि तनको पीडा केही कम भएकै छ। यो जुनीमा यस्तै भो छोरी। तिमीलाई साधुवाद !"
शक्ति राष्ट्रबीचको तनाव र नेपाल,"चीन, अमेरिका र भारतलगायतका प्रमुख शक्तिहरूले नेपाललाई हेर्ने आधारभूत नीतिमा अहिल्यै ठूलो परिवर्तन आउने अवस्था देखिँदैन गत जुन १५ मा लद्दाखको गलवान उपत्यकामा भारत र चीनका सीमा सुरक्षाफौजका बीचमा भएको भिडन्तपछि दुई आणविक शक्ति भारत र चीन आमनेसामने छन्। सो भिडन्तमा भारतीय सेनातर्फ अधिकृतसहित २० जनाको मृत्यु भएको थियो। चीनतर्फ कति क्षति भयो कुनै विवरण सार्वजनिक भएको छैन। क्षतिको विवरण सार्वजनिक गर्न इन्कार गदै चीनले परिस्थिति थप जटिल नबनोस् भनी संख्या सार्वजनिक नगरेको बताएको छ। पछिल्ला सातामा द्वन्द्व कम गर्न केही कदम चालिए पनि दुई मुलुकका बीचमा सम्भावित तनावको सन्त्रास भने कायमै छ। यतिबेला हिमालय क्षेत्रमा दुवै पक्षले सैन्य सामग्री र सेनाको उपस्थिति बढाउँदै लगेका छन्। सीमा क्षेत्रमा दुवैका आआफ्नै दाबी रहेका कारण तनाव तत्कालै अन्त्य हुने देखिँदैन। सीमा क्षेत्रमा तनाव बढ्दै जाँदा त्यसले युद्धको स्वरूप ग्रहण नगर्ला भन्न सकिँदैन। दुई देशको आगामी सम्बन्धको प्रक्षेपण सीमा विवादको विषयले निर्धारण गर्नेछ। भारत र चीनका बीचमा द्वन्द्व बढ्दै जाँदा हामीलाई के असर गर्छ ? हामीले कस्तो नीति लिने ? निश्चय नै भारत र चीनका बीचमा द्वन्द्व बढ्दा हामीमाथि थप दबाब पर्ने निश्चित छ। ऐतिहासिक रूपमा सन् १९६२ को भारतचीनको युद्ध र सन् २०१७ को दोक्लाम विवादको समयमा नेपालले तटस्थता अपनाएको थियो। फेरि पनि द्वन्द्व बढेमा नेपाल तटस्थ बस्छ खासै असर गर्छ भन्ने होइन, त्यतिबेला नेपाल निकै अप्ठेरोमा पर्ने देखिन्छ। त्यसमध्येको एउटा कारण हो भारतीय सेनामा नेपालीको उपस्थिति छ र उनीहरूलाई भारतीय सेनाले जहिले पनि फ्रन्टलाइनमा खटाउने गरेको छ। सन् १९६२ को भारत र चीनबीचको युद्धको समयमा चिनियाँ सैनिकले मेजर धनसिंह थापाको कम्पनीविरुद्ध पछाडि हट्न आग्रह गर्दै माइकिङ गरेका थिए। उनीहरू नेपालबाट आएको भन्दै पछाडि हट्न आग्रह गरिएको थियो। भोलि फेरि दुई मुलुकका बीचमा युद्ध भएमा के गर्ने ? चिनियाँ पक्षले गोर्खा सैनिकको विषय उठायो भने के गर्ने ? अर्काेतर्फ, चीन र अमेरिकाका बीचमा पनि तनाव बढ्दै गइरहेको छ। व्यापार, साउथ चाइना सी, कोरोना भाइरसलगायत थुप्रै विषयमा दुई देशका बीचमा तनाव बढिरहेको छ। यही तनावका बीचमा चीनलाई एक्लो पार्न विश्वका दुई प्रजातान्त्रिक शक्ति भारत र अमेरिकाबीचको सहकार्यलाई झन् कसिलो बनाउनुपर्छ भन्ने मत नयाँदिल्लीमा प्रबल बन्दै गइरहेको छ। हुन पनि सन् २०१७ को दोक्लाम घटनाको समयमा अमेरिकाले भारतलाई त्यति खुलेर समर्थन गरेको थिएन, जति अहिले भारतका पक्षमा मुखरित देखिन्छ। हालै भारतीय विदेशमन्त्री एस जयशंकरले असंलग्न नीति एक समयमा निश्चित युग र भूराजनीतिक अवस्थाको शब्दावली भएको बताउँदै अमेरिकासँग एलायन्स बनाउन सकिने संकेत गरेका छन्। यति मात्र होइन; पछिल्लो समयमा भारतले असंलग्न मुलुकको विश्व सम्मेलनलाई समेत त्यति प्राथमिकता दिन छाडेको छ। सन् २०१९ मा अजरबैजानको बाकुमा भएको असंलग्न शिखर सम्मेलनमा भारतीय प्रधानमन्त्री नरेन्द्र मोदी सामेल भएनन्, भारतले त्यहाँ उपराष्ट्रपतिलाई पठाएको थियो। हालै अमेरिकी विदेशमन्त्री माइक पम्पियोले पनि एक कार्यक्रममा जनसंख्याको हिसाबले विश्वको सबैभन्दा ठूलो प्रजातान्त्रिक मुलुक भारत र सबैभन्दा पुरानो प्रजातान्त्रिक मुलुक अमेरिकाबीच एसिया प्यासिफिक क्षेत्रमा दुवै देशको साझा भिजन कायम राख्न सहकार्य हुनु प्राकृतिक भएको धारणा व्यक्त गरेका थिए। अमेरिकी इन्डोप्यासेफिक रणनीतिबारेमा भारत र चीन दुवैको समान धारण नरहे पनि यस क्षेत्रमा चीनको प्रभाव कम गर्ने सवालमा भने दुई मुलुकका बीचमा समान धारणा रहेको छ। जुन १५ मा भारतले सन् १९६२ को युद्धयताकै सबैभन्दा बढी क्षति सहनुपरेका कारण चीनसँगको सम्बन्ध पहिलेजस्तो कहिल्यै नहुने भएकाले अमेरिकासँगको सहकार्यलाई कसिलो बनाउँदै लैजानुपर्ने मत दिल्लीमा बलियो बन्दै गइरहेको छ। भारत र अमेरिका सहकार्य बढ्नुका पछाडि केही निश्चित कारण रहेका छन्। पहिलो त भारतमा चीनसँगको सन् १९६२ को युद्धको ह्याङ ओभर थियो, गलवानको भिडन्तले अझ त्यसलाई ताजा बनाइदिएको छ। अर्काेतर्फ, असंलग्न नीति र रसियासँगको रणनीतिक साझेदारीबाट भारतले खासै लाभ लिन सकेन बरु विगत तीन दशकको अमेरिकीसँगको सहकार्य उसका लागि आर्थिक रूपमा लाभदायक बनेको छ। त्यसैगरी भारतको एउटा ठूलो डायस्पोरा समुदायले सहकार्यलाई अगाडि ल्याउन भूमिका खेलेको छ। यद्यपि चीनसँगको सम्बन्धको मूल्यमा अमेरिकासँग एलायन्स बनाउन नहुने र चीनसँगको सम्बन्धलाई सकेसम्म छिटो सामान्यीकरण गर्नुपर्ने मत पनि दिल्लीमा त्यत्ति नै छ। यस विषयमा सत्तारुढ भारतीय जनता पार्टीभित्र स्पष्ट रूपमा दुई धार छ। तर आगामी दिनमा अमेरिकासँग सहकार्य बाक्लिँदै जाने सम्भावना प्रबल छ। यसरी भारत र अमेरिकाका बीचमा सहकार्य बढ्दा हिमालय क्षेत्रमा भारत र चीनबीचको द्वन्द्व अझ बढ्नेछ। चीन र अमेरिकालगायतका मुलुकसँग सुमधुर सम्बन्ध कायम गर्नु र उनीहरूबीचको कुनै पनि द्वन्द्वमा सामेल नहुनु हाम्रा लागि उपयुक्त विकल्प हो भारत र चीनका बीचमा द्वन्द्व बढ्दा, भारत र अमेरिकाका बीचमा सहकार्य कसिलो हुँदै जाँदा र चीन र अमेरिकाका बीचमा आगामी दिनमा द्वन्द्व बढ्दा नेपाललाई कस्तो असर गर्ला ? चीन र अमेरिकाबीचको बढ्दो द्वन्द्व केही वर्षयता काठमाडौंमा पनि मुखरित भइरहेको छ। अमेरिकाको मिलेनियम च्यालेन्च कर्पाेरेसन (एमसीसी) र चीनको बेल्ट एन्ड रोड इनिसियटिभ (बीआरआई) को बीचमा टकराव नै छ। खालि फरक यति हो कि एमसीसीका बारेमा जनताको तहसम्म बहस भइरहेको छ तर बीआरआईको सम्बन्धमा खासै बहस भएको छैन। बीआरआईको तीन वर्षको कार्यकाल मे महिनामा सकिएको थियो र सरकारले यसको म्याद थपेको छ। यति मात्र होइन, अमेरिका र चीनबीचको बढ्दो द्वन्द्व लगानीलगायत अन्य क्षेत्रमा समेत मुखरित भइरहेको छ। चीनले सार्वजनिक रूपमा एमसीसीको विरोध गरेको छैन। हालै एक दैनिक पत्रिकासँगको अन्तर्वार्तामा नेपालका लागि चिनियाँ राजदूत होउ यान्छीले एमसीसी नेपाल र अमेरिकाको द्विपक्षीय विषय भएको टिप्पणी गरेकी छन्। साथै, उनले क्षेत्रीय शान्ति र स्थायित्वका लागि नेपालले आफ्नो राष्ट्रिय हितका आधारअनुरूपको छनोट गर्नेमा हामीलाई विश्वास छ भनेकी छन्, जुन भनाइ अर्थपूर्ण छ। हाम्रा नेताहरूले पटकपटक नेपाल इन्डोप्यासेफिक रणनीतिमा सामेल हुँदैन भनी चिनियाँ पक्षलाई आश्वस्त पारेको र चिनियाँ राजदूतको अन्तर्वार्ताका आधारमा चीन नेपालमा एससीसीका पक्षमा छैन भन्ने स्पष्ट संकेत गर्छ, जुन विभिन्न स्वरूपमा नेपालमा प्रकट भइरहेका छन्। एमसीसीका सम्बन्धमा चीनको धारणा त्यति प्रस्ट नभए पनि इन्डोप्यासिफिक रणनीतिको भने चीनले खुला विरोध नै गरिरहेको छ। विगत एक वर्षको अनुभवले के देखाएको छ भने हामीलाई एमसीसी र बीआरआईका बीचमा सन्तुलन कायम गर्न निकै कठिन छ। न हामीले एमसीसीका बारेमा कुनै निर्णय गर्न सकेका छौं न त बीआरआईका परियोजना छनोट नै गर्न सकेका छौं। यसमा केही आन्तरिक कारण पनि होलान् तर यसमा पक्कै पनि चीन र अमेरिकाबीच बढ्दो द्वन्द्वले पनि काम गरेको छ। यसरी बढ्दो द्वन्द्व भोलि सुरक्षालगायत अन्य क्षेत्रमा पनि पर्ने निश्चित छ। सुरक्षा, राजनीति, लगानीलगायतका क्षेत्रमा दुवै देशको बढ्दो प्रभाव थेग्न हामीलाई आगामी दिनमा कठिन हुने देखिन्छ। चीन र अमेरिकाका बीचमा द्वन्द्व बढ्दै जाँदा आगामी दिनमा त्यसको असर नेपालमा पनि देखिने निश्चितप्रायः छ। यस क्षेत्रमा ठूला शक्ति राष्ट्रहरूका बीचमा संघर्ष चर्कंदै गर्दा नेपाललाई आफ्नो पक्षमा पार्न विभिन्न प्रयास हुन सक्छन्। त्यसैले नेपाल त्यस्ता कुनै पनि गतिविधिबाट टाढै बस्नु उपयुक्त देखिन्छ। ठूला शक्तिराष्ट्रबीचको द्वन्द्वमा खेलेर फाइदा उठाउन सकिन्छ कि भनेर अगाडि बढ्दा त्यसले हामीलाई भूराजनीतिक भुमरीमा धकेल्न सक्छ। त्यसैले भारत, चीन र अमेरिकालगायतका मुलुकसँग सुमधुर सम्बन्ध कायम गर्नु र उनीहरूबीचको कुनै पनि द्वन्द्वमा नफस्नु नै हाम्रा लागि सबैभन्दा उपयुक्त विकल्प हो। जब शक्तिशाली मुलुकका बीचमा द्वन्द्व बढ्छ, हामीले एकदमै होसियारीपूर्वक कदम चाल्नुपर्छ। ठूला मुलुकको द्वन्द्वमा नेपालजस्तो सानो मुलुकको समर्थन र विरोधले खासै धेरै अर्थ राख्दैन तर यस्तो अवस्थामा साना मुलुक आफ्नो पक्षमा छन् भन्ने मनोवैज्ञानिक सन्देश दिने प्रयास भने ठूला मुलुकले गर्नेछन्। पछिल्लो समयमा चीनले पाकिस्तान, अफगानिस्तान र नेपालसँग गरेको भिडियो संवादलाई यसको एउटा उदाहरणका रूपमा लिन सकिन्छ, जहाँ कोभिडदेखि चीनपाकिस्तान इकोनोमिक करिडोर र ट्रान्स हिमालयन मल्टी डाइमेनसनल कनेक्टिभिटीसम्मका विषयमा छलफल भएको थियो। सो भिडियो वार्ता कोभिड नियन्त्रणमा केन्द्रित भए पनि त्यो वास्तवमा यस क्षेत्रमा एक भूराजनीतिक सन्देश थियो। जस्तो द्वन्द्व बढेको समयमा कुनै एक मुलुकप्रति ढल्केको र निर्भर भएको सन्देश कुनै पनि हालतमा दिनु हुँदैन। त्यसैगरी ठूला मुलुकका बीचमा विवादका रूपमा रहेका विषय र परियोजनाका बारेमा अभिव्यक्ति दिने र त्यस्ता कार्यक्रममा सहभागी हुने कार्यबाट टाढा रहनुपर्छ। हामीले अर्काे ख्याल गर्नुपर्ने विषय भनेको सत्तारुढ नेकपाले विदेश नीतिमा आफ्नो आइडोलोजी हावी हुन दिनु हुँदैन। त्यसैगरी ठूला मुलुकको दबाबका कारण कुनै एक निश्चित समय एक मुलुकसँग नजिक देखिने र फेरि त्यसमा परिवर्तन आएर अर्काे मुलुकप्रति नजिक देखिने खतरा रहन्छ त्यसलाई हामीले राम्रोसँग सम्हाल्न आवश्यक छ। चीन, अमेरिका र भारतलगायतका प्रमुख शक्तिहरूले नेपाललाई हेर्ने आधारभूत नीतिमा अहिल्यै ठूलो परिवर्तन आउने अवस्था देखिँदैन। त्यसैले ठूला मुलुकबीचको शक्ति संघर्षमा हामी कुनै पनि रूपले सामेल हुनु हुँदैन।"
३२९ रनको विशाल लक्ष्य भेट्टाउँदै इंग्ल्यान्डमाथि आइरल्यान्डको सनसनीपूर्ण जित,"लन्डन: तीन खेलको एकदिवसीय क्रिकेट श्रृङ्खलाको अन्तिम खेलमा आइरल्यान्डले इंग्ल्यान्डमाथि सनसनीपूर्ण जित निकालेको छ। आइरल्यान्डले ३२९ रनको लक्ष्य ४९५ ओभरमा ३ विकेट गुमाउँदै भेट्टाएको हो। मंगलबार साउथह्याम्टनमा भएको खेलमा टस जितेर पहिले फिल्डिङ रोजेको आइरल्यान्डका लागि पउल स्टर्लिङ नायक बने। इंग्ल्यान्डले दिएको ३२९ रनको लक्ष्य पछ्याउने क्रममा उनले सर्वाधिक शतक बनाए। उनले १२८ बल सामना गर्दै ६ छक्का र ९ चौका हिर्काउँदै १४२ रन जोडे। उनी रनआउट हुन पुगेका थिए। त्यस्तै कप्तान एन्डी बालबर्नीले पनि शतक हिर्काए। उनी ११३ रन बनाउँदा क्याच आउट हुन पुगे। जितका लागि नटआउट रहँदै ह्यारी टेक्टरले २९ र केभिन ओब्राइनले २१ रनको योगदान गरे। त्यस्तै ओपनर ग्यारेथ डिलेनीले १२ रन जोडे। इंग्ल्यान्डका लागि डेभिड विले र अदिल रसिदले ११ विकेट लिए। यसअघि पहिलो इनिङमा इंग्ल्यान्डले सबै विकेट गुमाउँदै ३२८ रनको विशाल योगफल तयार पारेको थियो। इंग्ल्यान्डका लागि कप्तान इओन मोर्गानले शतक प्रहार गरे। उनले ८४ बलको सामना गर्दै १०६ रन बनाए। त्यस्तै टोम ब्यान्टोनले ५८ रन, डेभिड विलेले ५१ तथा टोम कुरानले ३८ रन जोडे। बाँकी ब्याट्स्म्यानले भने उल्लेख्य रन जोड्न सकेनन्। आइरल्यान्डका लागि क्राग योङले ३ विकेट हात पारे। त्यस्तै जोश लिटल र कुर्तिश क्याम्परले समान २ विकेट लिए भने मार्क अदेयर र ग्यारेथ डिलानीको नाममा ११ विकेट रह्यो। आइरल्यान्डको यो जित सबभन्दा ठुलो लक्ष्य पूरा गरेको एकदिवसीय खेल हो। उसले अन्तिम खेल जिते पनि श्रृङ्खला भने इंग्ल्यान्डलाई २१ ले सुम्पियो।"
राष्ट्रिय फुटबल टोलीको गोलकिपर प्रशिक्षकमा मल्ल,"काठमाडौं : नेपाली राष्ट्रिय फुटबल टोलीको गोलकिपर प्रशिक्षकमा विकास मल्ललाई नियुक्त गरिएको छ। अखिल नेपाल फुटबल सङ्घ (एन्फा)को प्राविधिक समितिले मल्ललाई गोलकिपर प्रशिक्षकमा छनोट गरेको हो। तेह्र वर्षसम्म राष्ट्रिय फुटबल टोलीका महत्वपूर्ण सदस्य रहेका मल्ल नेपाली सेनाको त्रिभुवन आर्मी क्लबका पूर्वकप्तान एवं गोलकिपरसमेत थिए। मल्लले सन् २००५ देखि सन् २०१३ सम्म राष्ट्रिय टोलीबाट फुटबल खेलेका थिए। मल्ल एन्फा एकेडेमीको उत्पादन हुन्। उनले राष्ट्रिय टोलीमा जापानी गोलकिपर प्रशिक्षक हिरो मिट्सुमारूको स्थान लिने एन्फाले जनाएको छ। फिफा विश्वकप, २०२२ र एएफसी एशियन कप, २०२३ लाई ध्यानमा राख्दै मल्ललाई गोलकिपर प्रशिक्षकका रुपमा छनोट गरिएको हो।"
खोक्दा पनि रातो कार्ड,"लन्डन : अब फुटबल मैदानमा बारम्बार खोक्नु पनि खेलाडीका लागि घातक सिद्ध हुन सक्छ। बारम्बार खोक्ने खेलाडीलाई रेफ्रीले कुनै पनि समय रातो कार्ड देखाएर मैदानबाट बाहिर निकाल्न सक्नेछन्। फुटबलको नियम बनाउने निकाय र फुटबल संघ (एफए)ले छिट्टै यस्तो नियम लागू गर्ने भएका छन्। कुनै पनि खेलाडीले बारम्बार अन्य खेलाडी, खेल सञ्चालन गर्ने पदाधिकारी वा रेफ्रीका अगाडि गएर खोकेमा रातो कार्डको सजाय पाउन सक्छन्। दी इन्टरनेसनल फुटबल एसोसिएसन बोर्ड (आईएफएबी)का अनुसार कुनै खेलाडी, खेल सञ्लान गर्ने पदाधिकारी वा रेफ्रीका अगाडि बारम्बार खोक्नुलाई पनि अब दुर्व्यवहारको एउटा रूप मानिनेछ। खेलाडीले कस्तो स्थितिमा खोकेको हो भन्ने विषयको निर्णय लिने अधिकार भने रेफ्रीलाई दिइएको छ। कुनै खेलाडीले सामान्य अवस्थामा खोकेको छ र अरूलाई दुर्व्यवहार गर्ने कुनै उद्देश्य छैन भने यस्तो नियम आकर्षित हुनेछैन। हाल सिंगो विश्व कोरोना भाइरसको महामारीसँग जुधिरहेको बेला फुटबलको नियममा समेत यस्तो परिवर्तन गर्न लागिएको हो। कुनै पनि खेलाडीलाई प्राकृतिक रूपमै खोकी लाग्नु स्वाभाविक प्रक्रिया हो। यस्तो अवस्थामा रातो कार्डको नियम लागू हुनेछैन, आईएफएबीले भनेको छ, तर, कसैलाई सताउने, दुःख दिने वा दुर्व्यवहार गर्ने उद्देश्यले यस्तो कार्य भएमा पक्कै पनि सजायको भागिदार बन्नैपर्छ। यसैगरी कुनै खेलाडीले खोक्दा भौतिक दूरी कायम गरेमा त्यस्तो खेलाडीले रातो कार्डको भागिदार बन्नुपर्ने छैन। एफएले यससम्बन्धी छुट्टै नीति बनाएर ग्रासरुट फुटबलमा समेत तत्कालै लागू गर्ने भएको छ।"
रंगशाला निर्माणमा गुणस्तरहीन सामग्री,"सिन्धुली : दुधौली नगरपालिका९, भोरागाँछीमा निर्माणाधीन रंगशालामा गुणस्तरहीन निर्माण सामग्री प्रयोग गरेको पाइएको छ। बाग्मती प्रदेश सरकारको ६ करोड ९४ लाख ९२ हजार चार सय ७४ रुपैयाँ लागतमा उक्त रंगशाला निर्माण थालिएको हो।निर्माण कम्पनी पाइनस कन्स्ट्रक्सनले रंगशालाको स्टेडियम, भवन, अतिथिगृह र गार्ड हाउस निर्माणमा गुणस्तरहीन सिमेन्ट, इँटा, गिट्टी, बालुवा लगायतका सामग्री प्रयोग गरेको जानकारी उक्त वडाका अध्यक्ष रामकुमार अधिकारी दनुवारले दिए। नगरपालिकाले पटकपटक गुणस्तरयुक्त सिमेन्ट, इँटा र बालुवा प्रयोग गर्न आग्रह गर्दा पनि निर्माण कम्पनीले अटेर गरेर काम जारी राखेको छ, उनले भने। रंगशाला निर्माणमा लापरबाही गरिएको भन्दै जिल्ला प्रशासन कार्यालयमा समेत उजुरी परेको छ। तर, उजुरी गर्दासमेत कम्पनीले अटेर गरेको दनुवारको भनाइ छ। निर्माण कम्पनीले एक सय २० स्क्वायर फिट लामो स्टेडियम निर्माण गर्दैछ। निर्माणमा एक नम्बरको इँटा प्रयोग गर्ने, ओपीसी सिमेन्ट र चालिएको बालुवा प्रयोग गर्ने सम्झौतामा उल्लेख छ। तर, ३ नम्बरको कामै नलाग्ने इँटा, गुणस्तर कमजोर भएको सिमेन्ट र चाल्दै नचालिएको माटो मिसिएको बालुवा प्रयोग गरेपछि सिन्धुलीका तत्कालीन प्रमुख जिल्ला अधिकारी जनार्दन गौतमसहितको अनुगमन टोलीले लगाइएको पर्खालसमेत भत्काएका थिए। प्रमुख जिल्ला अधिकारी गौतम, बाग्मती प्रदेशका सांसद राजन दाहाल लगायतले गुणस्तरहीन निर्माण सामग्री प्रयोग गरिएको रंगशालाको पर्खाल नै भत्काएर गुणस्तरीय सामग्री प्रयोग गर्न भने पनि निर्माण कम्पनीले माथिको आदेश भन्दै पुनः त्यही इँटा, बालुवा र सिमेन्ट प्रयोग गरेर निमार्णलाई निरन्तरता दिएको दुधौली नगर विकास समितिका अध्यक्ष पूर्णबहादुर विष्टले बताए। स्थानीयवासीले पटकपटक गुणस्तरयुक्त काम गर्न दबाब दिए पनि निर्माण कम्पनीले जगदेखि नै मनलाग्दी काम गरेको छ। हजारौं मान्छे बस्ने स्टेडियमको जगदेखि नै गतिलो निर्माण छैन, विष्टले भने, यसले राज्यको ढुकुटी सक्ने मात्रै हैन, भोलि ठूलो दुर्घटना निम्त्याउने खतरा पनि बढेको छ। रंगशाला निर्माण स्थलमा सूचना बोर्डसमेत राखिएको छैन। सरकारले हरेक योजनाको निर्माण स्थलमा योजनाको स्टिमेट, लागत, सुरुआत गरेको मिति, समाप्त हुनुपर्ने अवधि लगायतका जानकारी समेटेर सूचना बोर्ड अनिवार्य राख्नुपर्ने व्यवस्था गरेको छ। ओपीसी सिमेन्ट प्रयोग गर्नुपर्ने पिलर, बिमहरूमा जानाजान अन्य सिमेन्ट प्रयोग गर्नु, क्रसरले पेलेको गिट्टी लगाउनुपर्नेमा खोलाबाट उठाएर सीधै प्रयोग गर्नु र कम गुणस्तरको इँटा प्रयोग गर्नुले लापरबाहीको पराकाष्ट नाघेको भन्दै स्थानीय पनि आक्रोशित बनेका छन्। दुधौली नगरपालिकाका मेयर घनश्याम राउतले पनि निर्माण कम्पनीलाई पटकपटक चेतावनी दिएर स्टमेट अनुसारका निर्माण सामग्री प्रयोग गर्न भनिए पनि अटेर गरेको स्पष्ट पारे। हामीले केही समय निर्माण रोकेर गुणस्तरयुक्त सामग्रीको प्रयोग गर्न भने पनि कोही नभएको समयमा गुणस्तरहीन सामग्री पुनः प्रयोग गर्ने गरेको पाइएको छ। यसलाई हामीले अत्यन्त गम्भीर ढंगले हेरेका छौं, मेयर राउतले भने। रंगशाला निर्माणमा खटिएका इन्जिनियर बालकृष्ण श्रेष्ठले भने सुरुमा गुणस्तरहीन इँटा प्रयोग भएको पाइएपछि त्यसलाई फर्काएको भए पनि अन्य निर्माण सामग्रीमा कुनै विवाद नभएको बताए। सुरुमा दुई नम्बरको केही इँटा प्रयोग भएको सत्य हो। हामीले थाहा पाएपछि त्यसलाई फिर्ता गरेका हौं। त्यसपछि रड, सिमेन्ट र इँटा ल्याब टेस्ट गराएर मात्रै प्रयोग गर्न भनेका छौं, उनले भने, दुई नम्बरको केही इँटा फिर्ता गराएका छौं। ढलानमा ओपीसी सिमेन्ट प्रयोग भए पनि अन्य निर्माणमा पीपीसी प्रयोग भएको हो। यसले केही फरक पार्दैन, उनले भने। निर्माण कम्पनीका प्रमुख भरतबहादुर कार्कीले भने रंगशालामा कुनै पनि निर्माण सामग्री गुणस्तरहीन नभएको दाबी गरे। यो विरोध मात्र हो। काम नपाएकाले विरोध गर्ने हुन्। चित्त नबुझ्नेले चौबीसै घण्टा निरीक्षण गरेर बस्दा हुन्छ। बरु हामी खाना खुवाउँछौं, उनले भने।"
