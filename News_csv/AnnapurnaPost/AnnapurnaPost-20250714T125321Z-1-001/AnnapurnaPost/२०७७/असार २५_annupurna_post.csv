शीर्षक,विवरण
रोजगारीमा फर्कने तयारी,"धेरै नेपाली जनता यो महामारीका कारण भएको बन्दाबन्दीले नेपालमै फसेका छन्। सुरुवातमा सबैले यति लामो समयका लागि बन्दाबन्दी हँुदैन होला भन्ने सोचे तर समय लम्बिँदै गयो अनि तनाव बढ्दै गयो। यस दौरान केहीले रोजगार गुमाए भने केहीले थप बेतलबी बिदाको सुविधा पाए। तथापि सबैलाई सक्दो छिटो काममा फर्किनुपर्छ भन्ने थाहा थियो। यो महामारी र बन्दाबन्दीले पहिल्यै हाम्रो देश, जनता तथा अर्थतन्त्रलाई नराम्रोसँग प्रभाव परिसकेको अवस्थामा हामीले यससँग लड्न सकेनौं भने स्थिति अझ गम्भीर हुँदै जाने देखिन्छ। हामी आफ्नो काम मा फर्किन तथा महामारी पहिलेजस्तै हाम्रो परिवार तथा राष्ट्रलाई टेवा दिन अत्यावश्यक छ। देशले अहिले यहाँ फसेका हजारौं वैदेशिक कामदारलाई काममा पठाएर तिनीहरूबाट प्राप्त हुने विप्रेषणमार्फत लाभ लिन सक्छ। यो अफ्ठ्यारो परिस्थितिमा सबैले यो कुरो खुला दिमागले सोच्नु जरुरी छ तथा यो बेला हामी सबैले आफूलाई संयमित राख्दै देशको सेवा गर्ने दायित्व हो। यो अनुभव बहुविषयक परामर्श सेवा फर्म युक्ति म्यानेजमेन्ट जसमा अन्तर्राष्ट्रिय मानवस्रोत व्यवस्थापनसमेत सामेल छ, द्वारा साझा गरिएको हो। हामी आशा गर्छौं कि बाह्रजना यूएईमा कार्यरत नेपाली नागरिकले कार्यरत ठाउँमा फर्किन हवाई टिकट व्यवस्थापन गर्ने प्रक्रियासँग सम्बन्धित अनुभव उस्तै समस्या भोगिरहेका सबैका लागि लाभदायक हुनेछ। यी सबैसँग यूएई जान चाहिने राहदानी, भीसा, यूएई आईडी, श्रम स्वीकृति, रोजगार स्वीकृति, जीडीआरएफए स्वीकृति आदि सम्पूर्ण वैध कागजात रहेको तर नेपाल वायु सेवा निगमले जीडीआरएफए स्वीकृति नभई आईसीए स्वीकृति भए मात्र हवाई टिकट दिन मिल्ने भनी टिकट प्रदान नगरेको हो। त्यसबाहेक निगमले चार्टर्ड जहाजको हवाई टिकट प्राप्त गर्न कुनै पनि मन्त्रालयको सिफारिस पत्रसमेत लिएर आउन सुझाव दियो। त्यसपछि यो समूह यो विषय लिएर श्रम, रोजगार तथा सामाजिक सुरक्षा मन्त्रालय, गृह मन्त्रालय, परराष्ट्र मन्त्रालय, रक्षा मन्त्रालय, संस्कृति, पर्यटन तथा नागरिक उड्डयन मन्त्रालय गएर अधिकारीसँग छलफल गर्यो तथा सिफारिस पत्रका लागि निवेदन गर्यो तर सबै व्यर्थ भए। उनीहरूले अध्यागमन विभागबाट पनि समस्या सुल्झाउन सही सुझाव दिन आग्रह गरे र विभागले यूएई दूतावासका काउन्सिलरसँग फोनमा कुराकानी गर्यो। काउन्सिलरले जीडीआरएफए स्वीकृति दुबईका लागि र आईसीए स्वीकृति अन्य इमिरेटसका लागि जारी हुने एकै प्रकृतिको कागजात भएको स्पष्ट पार्दासमेत विभागले उपयुक्त सुझाव दिन सकेन वा चाहेन। छोटकरीमा सबै सरकारी निकायले काम वा जिम्मेवारीबाट पन्छिन प्रयास गरे। तिनीहरूले ती मानिसलाई अन्य निकायमा जान भने। कसैले पनि सही तरिका वा प्रक्रियाबारे सुझाव नदिई अहिलेको यातायात सेवाको अभाव भएको अवस्थामा समेत विभिन्न निकायमा जान बाध्य पारे। सरकारी निकायहरू अप्रतिस्पर्धी छन् तथा जिम्मेवारी लिन चासो दिँदैनन् जबकि जनतालाई सेवा प्रवाह गर्नु अनिवार्य छ भन्ने तिनीहरूलाई हेक्का हुनुपर्छ। ऊनीहरू यूएई पुगेर काम जोगाउने मौका पाउनेनपाउने विषयमा चिन्तित भए। अन्तिम प्रयासस्वरूप युक्ति म्यानेजमेन्टका अध्यक्ष प्रभात कार्कीले हवाई टिकट जारी गरिदिनु हुन अघिल्ला पाँचछ दिनका सम्पूर्ण घटनाको विस्तृत विवरणसमेत खुलाई नेपाल वायु सेवा निगमलाई ईमेलबाट निवेदन दिनुभयो, जुन सम्पूर्ण मन्त्रालय तथा तालुक विभागलाई सर्कुलेटसमेत गर्नुभयो। त्यसपछि मात्र नेपाल वायु सेवा निगमका कमर्सियल डाइरेक्टर टंक निधि दाहालले सो इमेलको सकारात्मक जवाफ दिँदै उहाँको आग्रहमा दाहालले यूएई दूतावासलाई प्रमाणीकरणनिम्ति जीडीआरएफए स्वीकृति पठाउनुभयो। दूतावासले जीडीआरएफए स्वीकृति तथा आईसीए स्वीकृति दुवै एकै हुन् र तीमध्ये जुनसुकै कागजातका आधारमा कामदारले दुबई र यूएईको यात्रा गर्न अनुमति छ भन्ने व्यहोरा उल्लेख गरी ती कागजात प्रमाणित गरिदियो। यसैका आधारमा निगमले हवाई टिकेट जारी पनि गरिदियो। सनेल नामक संस्थाको दुबई शाखामा कार्यरत दीपककुमार गौतमका अनुसार सरकारी अधिकारीहरूले उहाँहरूलाई न त सेवा प्रवाह गरे न त जायज विषय कार्यान्वयन गर्न सही मार्गदर्शन नै गरे, जबकि एक अवस्थामा उहाँ आफ्नो रोजगार जोगाउन अब कुनै उपाय नरहेको निराश मनस्थितिमा पुगिसक्नुभएको थियो। यो प्रक्रियाको दौरान एउटा निजी वायु सेवा कम्पनीका अधिकारीले कुनै कागजातविना नै उहाँहरूको उडान व्यवस्था मिलाउन सक्ने बताएका थिए, जबकि सरकारी निकाय तथा पदाधिकारीलाई यसमा कुनै चासो रहेको देखिएन। सोफिया गुरुङले समेत त्यस्तै अनुभव साझा गर्नुभयो। उहाँ दुबईको इमिरेटस एअरलाइन्समा वरिष्ठ विमानस्थल प्रतिनिधि पदमा कार्यरत भएकाले अध्यागमन नियमहरूबारे धेरै जानकार हुनुहुन्छ। उहाँले नेपालका सरकारी निकायहरू न त कोभिड १९ संकटबाट पर्न सक्ने असरबारे तयार थिए न तिनीहरूमा वास्तविकता पत्ता लगाउने तत्परता नै थियो। बरू त्यहाँ आधिकारिक निकायबीच ठूलो संवादहीनताको स्थिति थियो। त्यसमाथि सरकारी निकायहरू आफ्नो अक्षमता लुकाउन जिम्मेवारी अरू निकायमै रहेको भनिरहेको गुनासो गर्नुभयो। एउटाबाट अर्को सरकारी कार्यालयहरूको बिहान १० देखि ५ को छदिने अथक् संघर्षपछि ती कामदारले प्रस्थान हवाई टिकट प्राप्त गरे। युक्ति म्यानेजमेन्टले नेपाल वायु सेवा निगमलाई जीडीआरएफए प्रमाणीकरण गर्न तथा सरोकारवालालाई समेत यस्तो समस्या समाधानको सहज बाटो देखायो। हामी सबै आशा गर्छौं कि यसले वैदेशिक रोजगारमा रहेका सम्पूर्ण सरोकारवालालाई काममा फर्किन सचेत गराउने तथा तथ्य जानकारी गराउने छ। हाइलाइट देशले अहिले यहाँ फसेका हजारौं वैदेशिक कामदारलाई काममा पठाएर तिनीहरूबाट प्राप्त हुने विप्रेषणमार्फत लाभ लिन सक्छ।"
जंगीअड्डातिर सोझिएका नागरिक औंला,"निजी कम्पनी र विभागले रातारात किनेको मूल्यभन्दा सेनाले दुई महिना लगाएर ल्याएको समान महँगो भएपछि प्रश्न उठ्नु, आशंका उब्जिनु अनि आक्षेप लाग्नु स्वाभाविकै हो। कोरोना रोकथामको मेडिकल सामग्री खरिदमा नेपाली सेनाको संलग्नतालाई लिएर यतिखेर नागरिकस्तरबाट थुप्रै प्रश्न उठेका छन्। आर्थिक मामिलामा सेनाको सहभागिता विवादमा तानिएको छ। सरकारबाट जिम्मा पाएको झन्डै दुई महिनापछि सेनाले बजार मूल्यभन्दा महंगोमा समान भित्राएपछि त्यसको मूल्य र गुणस्तरबारे बहस भइरहेको छ। सेनामार्फत भएको सबा दुई अर्बको खरिद प्रक्रिया विवादित भएपछि सरकारले मेडिकल सामग्री खरिदका सबै काम स्वास्थ्य मन्त्रालयमार्फत गर्ने निर्णय गरिसकेको छ। कोरोना क्राइसिस म्यानेजमेन्ट सेन्टर(सिसिएमसी) को बैठकले असार ५ गते यस्तो निर्णय गरेको हो। सेनाले मेडिकल खरिदबाट हात झिके पनि उसले औपचारिक रुपमा यो भन्न सकिरहेको छैन। औषधी तथा मेडिकल सामग्रीको व्यवस्थापन तथा आपूर्ति गर्ने सक्षम र अनुभवी नागरिक निकायलाई पन्छाएर सेनालाई यसको जिम्मा दिनु गलत हो भनेर चैत २४ गते मैले टिप्पणी लेखेको थिएँ। ढिलै भए पनि सेना त्यो प्रकियाबाट 'ब्याक' भएको छ। आर्थिक मामिलामा मुछिएर थप बद्नामी हुने जोखिमबाट सेना जोगिएको छ। हातै हाल्न नहुने लफडामा सेना सामेल भएपछि यो अवस्था आउनसक्छ भनेर त्यतिबेला नै मिडिया र नागरिकस्तरबाट समेत जंगीअड्डालाई सूचित र सचेत गराइएको थियो। तर सेना सरकारको आदेश भन्दै 'मुभ' भयो । यो बीचमा सेनाले अपजस र बद्नामी मात्र ब्यहोर्नुपर्यो। सरकारको यो कदमको त्यतिबेला नै सबैतिरबाट विरोध भएको थियो। सुरक्षावृत्तमा पनि यसको आलोचना भयो। असार ५ देखि ७ गतेसम्म जंगीअड्डामा भएको जर्नेल सम्मेलनमा पनि अधिकांश सहभागीहरूले हात हाल्नै नहुने विषयमा सामेल भएर सेना बद्नाम भएको चिन्ता व्यक्त गर्दै यस्तो कदम सच्चाउन र आगामी दिनमा यस्ता विवादित काममा अग्रसर नहुन नेतृत्वलाई आग्रह गरेका थिए। राजनीतिक चलखेल अनि कमिशनको चक्करमा हतार हतारमा सेनालाई खरिद डिल गर्न लगाएर फसाइएको निष्कर्षमा सैनिक नेतृत्व पुगेको छ। राष्ट्रिय सुरक्षाको सर्वोच्च निकाय नेपाली सेनालाई यस्तो विवादित डिलमा सहभागी हुन आदेश दिने रक्षामन्त्री इश्वर पोखरेलले यसको नैतिक जिम्मेवारी लिनुपर्छ। सेनाले ल्याएको सामग्रो महंगो मात्रै भएन, गुणस्तर तथा प्रयोगका हिसाबले समेत अयोग्य देखिएपछि सेनामाथि प्रश्न उठ्नु स्वभाविक हो। सेनाले जिटुजीमार्फत् चीनबाट खरिद गरेको २८ हजार किट (पिसिआर आरएनए एक्स्ट्र्याक्सन) प्रयोग गर्न नमिल्दै भन्दै थन्काइएको छ। चीनले दुई महिनाअघि अनुदान दिएको त्यस्तै गुणस्तरको ३० हजार किट प्रयोग गर्न नमिलेर गोदाममा राखिएको थियो। विज्ञहरुले यो किट प्रयोग गर्ने पद्धति नेपालमा उपलब्ध नरहेको बताएका छन्। नेपालमा थ्री एमएलका भिटिएममार्फत स्वाब संकलन हुँदै आएको छ। सेनाले ल्याएको किट वान एमएलभिटिएममा मात्र प्रयोग हुन्छ। थ्री एमएलभन्दा वान एमएल आफैँमा कम गुणस्तरको हो। सेनाले ल्याएको किट ओम्नीले ल्याएको मेसिनमा मात्र फिट हुन्छ, तर ओम्नीले ल्याएका मेसिन काम नलाग्ने भएर थन्किएका छन्। स्वास्थ्य सेवा विभागले निकालेको टेन्डरसमेत रद्द गरेर कोरोना उपचार सामग्री ल्याउने जिम्मा ओम्नी बिजनेस कर्पोरेट इन्टरनेसनललाई दिएको थियो। ओम्नीले कबोलेअनुसारका सामान तोकिएको समयभित्र ल्याउन नसकेको भन्दै आलोचना हुन थालेपछि चैत १६ सरकारले सामान किन्ने र ल्याउने जिम्मा सेनालाई दिने निर्णय गरेको थियो। आन्तरिक पत्राचार र प्रकियामै दुई हप्ता सेना अल्झियो। सिधै सरकार सरकार तहमा (जिटुजी) वार्ता भएर खरिद हुँदा झन् सस्तो र चाँडै हुनुपर्ने आम अपेक्षा अस्वभाविक होइन। तर निजी कम्पनी र विभागले रातारात किनेको मूल्य भन्दा सेनाले दुई महिना लगाएर ल्याएको समान महंगो भएपछि प्रश्न उठ्नु, आशंका उब्जिनु अनि आक्षेप लाग्नु स्वभाविकै हो। सेनाले खरिद गरेका मेडिकल सामग्रीमा एक अर्ब रूपैयाँभन्दा बढी घोटला भएको आशंका बाहिर आएको छ। यसको स्वतन्त्र छानबिन हुन बाँकी छ। सेनाले खरिद गरेको मेडिकल सामग्रीको मूल्य र हालको बजार मूल्य तथा यसअघि स्वास्थ्य सेवा विभागले ओम्नी ग्रुपसँग किन्नका लागि तयार पारेको सूचीसँग तुलना गर्दा घोटालाको यो आशंका गरिएको हो। सेनालेखरिद गरेका १५ आइटमका मेडिकल सामग्री तथा मेसिनमा मात्र हालको बजार मूल्यभन्दा १ अर्बभन्दा बढी तिरेको खुलासा भएको छ। जस्तो उदाहरणका लागि सरकार आफैँले १५ रूपैयाँमा खरिद गरेको सर्जिकल मास्क सेनाले करिब ५२ रूपैयाँमा किनेको छ। यसैगरी अहिले बजारमा २ सयदेखि २ सय २५ रूपैयाँमा पाइने एन(९५ मास्कलाई सेनाले ३ सय ५४ रूपैयाँ हालेको छ। जबकी केही समयअघि स्वास्थ्य सेवा विभागले २ सय २५ रूपैयाँमा खरिद गरेको थियो। मेडिकल सामग्री खरिदमा घोटालाको योजना खुलासा भएपछि सबैतिरबाट आलोचना अनि छानबिनको माग भइरहेको बेला पानीमाथिको ओभानो बन्ने प्रयासस्वरूप यो 'डिल'को जिम्मा सेनालाई दिइएको थियो। सरकारअन्तर्गतका नागरिक निकायरु सक्षम र तयार हुँदाहुँदै संकटको बाहना निकालेर जबरजस्ती सेनालाई जिम्मा लगाउनुको पछाडिको नियत सफा थिएन। पछिल्लो समय सेना आफ्नो मूलभूत दायित्वभन्दा व्यापार, परियोजना र ठेक्कापट्टातिर बढी अलमलिएको आरोप लागिरहेको पृष्ठभूमिमा सरकारले मेडिकल सामग्री खरिदको जिम्मा दिएपछि उसको भूमिका र चरित्रबारे नागरिकस्तरबाटै प्रश्न उठाइएको थियो। सेनाबाहेक अरु कुनै पनि निकायले मेडिकल सामान ल्याउन नसक्ने विषम परिस्थिति थिएन। सरकारको औषधी व्यवस्थापन विभाग र स्वास्थ्य सेवा विभाग यो काम गर्न सक्षम थिए। नागरिक निकाय र प्रशासनले गर्न सक्ने काम पनि जबरजस्ती सेनालाई जिम्मा लगाउने प्रवृत्तिले निम्त्याउन सक्ने प्रभाव र परिणामलाई तीनवटा पक्षमा विश्लेषण गरिएको थियो। पहिलोनागरिक सरकार तथा नागरिक प्रशासन कमजोर हुँदै गएको गलत सन्देश जान सक्छ। यस्तो प्रयासले नागरिक निकायको मनोबल गिराउने खतरा पनि हुन्छ। दोस्रोसेनाको महत्वाकांक्षा बढाउन यस्ता घटनाक्रमले पनि मद्दत गर्छ। त्यसै पनि सेनामाथि व्यापारिक मनोवृत्ति बढेको अनि प्रोजेक्ट र ठेक्कापट्टामा अल्झिएको आरोप लाग्दै आएको छ। तेस्रोयस्तो प्रकरणले सेनाको स्वतन्त्र व्यावसायिक छविमा धक्का लाग्न सक्छ। सेनाप्रतिको जुन आमआस्था र भरोसा छ त्यसमा ठेस लाग्ने छ। मेडिकल सामग्री खरिद प्रकरणमा सार्वजनिक भएका घटनाक्रमलाई विश्लेषण गर्ने हो भने विवादित भइसकेको यो डिलको जिम्मा दिनुका पछाडिको डिजाइन अर्कै थियो। कमिसनको बाटो सहज बनाउने, नागरिक निगरानीबाट उन्मुक्ति खोज्ने र अख्तियारबाट जोगिने नियतका साथ यो आर्थिक डिलमा सेनालाई अघि सार्ने जुन डिजाइन भयो, त्यसले सेनाले अनावश्यक तनाव र अपजस खेप्नुपर्यो। अरु राजनीतिक मुद्दामा जोडेर सेना बेलाबेलामा चर्चामा तानिने गरे पनि आर्थिक मामिलामा सेना यसरी विवादमा मुछिएको थिएन। यसले सेनाको स्वच्छ र व्यवसायिक छविमा धक्का लाग्ने चिन्ता व्यक्त हुन थालेको छ। अहिले पनि नागरिक स्तरबाट उठेका प्रश्नहरु शान्त भइसकेका छैनन्। नागरिक औला जंगीअड्डातिर सोझिएको छ। जबाफ दिन जंगीअड्डालाई सकस भइरहेको छ। लोकतन्त्रमा सेनासँग जोडिएको आर्थिक मामिलमा अब नागरिकले हिसाब खोज्छन् र प्रश्न उठाउँछन्। यो सेनाप्रतिको आम भरोसा र आस्थाको प्रतिक्रिया पनि हो। प्रश्न रोक्ने प्रयासतिर लाग्नुभन्दा जतिसक्दो चाँडो नागरिकलाई जबाफ दिएर स्पस्ट गर्नुपर्छ र आफ्ना गलत कदम पनि सच्चाउनुपर्छ। प्रधानमन्त्री र रक्षाामन्त्रीले संसदमा जबाफ दिने क्रममा सेनाले समान खरिद गरेर राम्रो काम गरेको भन्दै बचाउ र प्रशंसा पनि गरे। प्रधानमन्त्री र रक्षामन्त्रीको यो बचाउ र प्रशंसामा सेना दंग पर्नुभन्दा पनि नागरिकस्तरबाट उठेका प्रश्न र आशंकालाई गम्भीर रुपमा केलाउनु आवश्यक छ। सेनाप्रतिको आमआस्था र विश्वसनियता यस्ता प्रश्न र आशंकाले डगमगाउने खतरा हुन्छ। सत्ताको स्याबासीले मात्रै सेनाको नाक जोगिदैन। प्रधानमन्त्री र रक्षामन्त्री तथा सत्ताका रहेका पात्रहरुलाई खुसी तुल्याउन जंगीअड्डालाई त्यति गारो नहोला तर नागरिक प्रश्नको जबाफ दिन त्यति सजिलो छैन। जब नागरिक नजरमा एकपटक सेनाको छवि धुमिलिन थाल्छ, त्यसलाई सच्याउन वा सफा पार्न निकै कठिन हुनेछ। सेनासँग कति हतियार छ ? उसको युद्ध क्षमता कुन स्तरको हो ? सेनाको प्रतिरक्षा रणनीति र योजना केके छन् ? राष्ट्रिय सुरक्षासँग जोडिएका यस्ता विषय गोप्य र संवेदनशील हुनसक्छन् । तर सेनाले गर्ने कारोबार तथा उसको आर्थिक मामिला पारदर्शी हुनुपर्छ। यसमा सुरक्षा संवेदनशिलताको खोल ओढाउन मिल्दैन । सेनाले खरिद गर्ने हरेक समानको मूल्य र गुणस्तर नागरिकले थाहा पाउनुपर्छ । यसको एकएक हिसाब सेनाले दिनुपर्छ । कुनै पनि बाहनामा पारदर्शीता र जवाफदेहीताबाट उम्किने प्रयास हुनु गलत हो, त्यसले सेनालाई अन्ततः कमजोर बनाउँछ र यसले संस्थाको स्वतन्त्र व्यवसायिक छविमा समेत खिया लाग्ने खतरा हुन्छ । राजतन्त्रकालीन अवस्थामा सेनालाई पनि खोपीको देउताजस्तो बनाइयो। उसले बद्मासी गर्दा पनि छुन नमिल्ने र बोल्न नमिल्ने खालको अवस्था थियो । अहिले पनि सेनाको केही 'जरसाप'हरुमा व्यक्तिगत रुपमा त्यो 'ह्याङओभर' बाँकी हुनसक्छ । बेलाबेलामा त्यो प्रकट पनि हुने गरेको छ । तर संस्थागत रुपमा सेना धेरै रुपान्तरण भइसकेको छ। अब सेना कुनै शक्ति केन्द्रको छत्रछाँयामा रमाउने रहस्यमय फौज होइन, नागरिक नियन्त्रण र निगरानीमा क्रियाशिल हुने व्यवसायिक र अनुशासित संस्था हो । अहिलेको सैनिक नेतृत्वको कार्यशैलीले पनि त्यो सन्देश दिइसकेको छ। त्यसैले लोकतन्त्रमा सेनासँग जोडिएको आर्थिक मामिलमा अब नागरिकले हिसाब खोज्छन् र प्रश्न उठाउँछन् । यो सेनाप्रतिको आम भरोसा र आस्थाको प्रतिक्रिया पनि हो । यसलाई जंगीअड्डाले अन्यथा लिनु हुँदैन। प्रश्न रोक्ने प्रयासतिर लाग्नुभन्दा जतिसक्दो चाँडो नागरिकलाई जबाफ दिएर स्पस्ट गर्नुपर्छ र आफ्ना गलत कदम पनि सच्चाउनुपर्छ।"
नत्र दलदलमा भासिने छौं,"राष्ट्रिय राजनीतिका विभिन्न घटनाक्रमले लोकतन्त्रको प्रभावकारिताको परीक्षा लिइरहेका छन्। आम नागरिकमा वाद, तन्त्रजस्ता शब्द र समग्र राजनीतिप्रतिको वितृष्णा बढ्दै गइरहेको छ र निराश बनाएको छ। तर लोकतन्त्रको संस्थागत सुदृढीकरणको छलफल र बहसबाट हामी टाढा भाग्न सक्दैनौं। हाम्रोजस्तो दलीय पहिचानले ऋण खाने सहकारी र सन्तान पढाउने विद्यालय छनौटमा निर्णायक भूमिका खेल्ने मुलुकमा बहुदलीय प्रजातान्त्रिक पद्धतिभन्दा अर्को व्यवस्थाले आजका तमाम समस्या समाधान गर्न सक्छन् भन्ने आम विश्वासको वातावरण सिर्जना गर्न लामो समय मात्रै लाग्ने छैन; त्यसको मूल्य पनि महँगो हुने निश्चित प्रायः छ। तथापि आज पनि हाम्रा राजनीतिक समस्या र समाधानका उपायमा केन्द्रित छलफल सदा झैं राजनीतिकर्मीको अनिवानी, चरित्र, इतिहास र सम्बन्धमा केन्द्रित छन्। कार्ल माक्र्सको ऐतिहासिक भौतिकवादी दृष्टिकोणबाट वर्ग संरचना र वर्ग संघर्षले राजनीतिमा पार्ने असरबारेमा धेरै बहस र प्रशिक्षण हुने हाम्रो मुलुकमा लोकतन्त्रको संस्थानीकरणका लागि उत्पादक र प्रतित्पादक हुने संरचनागत पक्षहरूका विषयले कम स्थान पाउनु दुःखद छ। यो हाम्रो अध्ययन, अनुसन्धान र विश्लेषणको अपरिपक्वताको उदाहरण पनि हो। लामो समय छायामा रहेको लोकतन्त्रको प्रबलीकरणका लागि आवश्यक अर्थसामाजिक संरचनागत आधारहरू केके हुन् र हामी कहाँ छौं भन्ने बहसलाई पूर्णता दिने समय आएको छ। यो आलेखले त्यसको सुरुवात गर्ने जमर्को गर्ने छ। त्यसको प्रस्थान विन्दु हामी संसारका विरलै मुलुकले गरेको एउटा महर्वाकांक्षी यात्रामा छौं भन्ने तथ्यको मननबाट हुनुपर्छ। त्यो हो, एकैपटकमा लोकतन्त्रको प्रबलीकरण र आर्थिक विकास हासिल। हो, आज संसारका धेरै प्रजातान्त्रिक मुलुक धनी छन्। त्यस्ता मुलुकमध्ये प्रायः ले एक स्तरको आर्थिक विकास हासिल गरिसकेपछि मात्र प्रजातन्त्रलाई आत्मसात वा संस्थानीकरण गर्न सकेका थिए। हामीले गीत गाउने गरेको कोरिया त्यसको ज्वलन्त उदाहरण हो। सन् १९८८ मा प्रजातन्त्र पुनस्र्थापना हँुदा कोरियाली नागरिकको प्रतिव्यक्ति आय झन्डै पाँच हजार अमेरिकी डलर थियो। मंगोलिया एउटा फरक उदाहरण हुन् सक्छ, जसले दुवै लक्ष्यलाई एकैपटक हासिल गर्ने यात्रामा धेरै अगाडि बढिसकेको छ। कोरिया, सिंगापुर र भियतनामका उदाहरण दिनेहरू नेपालमा पनि प्रतिव्यक्ति आय पाँच हजार अमेरिकी डलरसम्म पुर्याएर सत्तालाई शान्तिपूर्ण पद्धतिबाट हस्तान्तरण गरी बनवास जाने एउटा राम्रो अधिनायकवादी नेताको खाँचोको तर्कलाई प्रस्तुत गर्छन्। तर किन विरलै मात्रै अधिनायकवादी देशहरूले आर्थिक विकास हासिल गरेका छन् वा कोरिया, सिंगापुर अधिनायकवादी शासन व्यवस्थामा विकास हँुदै गर्दा हाम्रो देशमा पनि उस्तै शासन व्यवस्था थियो। तर त्यसले उस्तै परिणाम किन दिन सकेन भन्ने प्रश्नमा खासै ध्यान भने पुगेको देखिँदैन। आर्थिक विकासले दुई माध्यमबाट प्रजातन्त्रको संस्थानीकरणका लागि आवश्यक जग निर्माण गर्छ। पहिलो, मध्यम वर्गको संख्या वृद्धि। अर्थराजनीतिक विश्लेषकहरू प्रजातन्त्रको आन्दोलन, स्थायित्व र प्रभावकारिता वर्गबीचको सन्तुलन र राज्य तथा समाजबीचको सम्बन्धले निर्धारण गर्ने बताउँछन्। मध्यम वर्गको बाक्लो उपस्थितिले प्रजातान्त्रिक अभ्यासका लागि अत्यावश्यक नागरिक समाजको सशक्तीकरण, ठूलो संख्यामा नयाँ व्यक्ति र समूहको प्रत्यक्ष तथा परोक्ष राजनीतिमा प्रवेश, वर्गहरूबीच शक्ति सन्तुलन र अतिवादी विचार विस्थापित गर्दै धैर्यको राजनीतिक संस्कार प्रवर्द्धनमार्फत निर्णायक भूमिका खेल्छ। दोस्रो, एकरूपता। आर्थिक विकास र त्यसको प्रक्रियामा पुराना सामुदायिक संस्था र सम्बन्ध तोडिँदै व्यक्तिमा केन्द्रमा रहने मूल्य र मान्यतामा आधारित नयाँ संस्था र सम्बन्धहरू विकसित हँुदै जान्छन्। सम्बन्ध र कारोबार औपचारिक बन्दै जान्छन्। यसै सिलसिलामा देशको प्रशासनिक संरचना, पद्धति र प्रक्रिया मात्रै होइन; नागरिकबीचका सामाजिक सम्बन्धमा पनि परिवर्तन हुन्छ। व्यक्तिगत रुचि र आवश्यकतामा आधारित नयाँ सामाजिक आबद्धताले सामाजिक पुँजीको प्रवद्र्धन गर्छ। नयाँ नेतृत्वको निर्माण गर्छ। विस्तारै सबै जनता अटाउने नागरिकको एउटा सरल परिभाषा निर्माण हुन्छ। देशका हरेक जनतालाई एकै प्रकारका नागरिकका रूपमा चिन्ने र व्यवहार गर्ने आधार निर्माण गर्छ। व्यक्ति केन्द्रमा हुने यस्ता आधुनिक मूल्य र मान्यता स्थापित समाजमा मात्र प्रजातन्त्रले सजिलै जरा गाड्न सक्छ। आफ्नै नयाँ बाटोबारे चिन्तन गर्न ढिलाइ भयो भने हामी पनि धेरै दक्षिण अमेरिकी मुलुकहरू झैं प्रजातन्त्रको संक्रमणकालको लामो र दिक्दारी दलदलमा भासिने छौं। निश्चित रूपमा हाम्रो समाज र अर्थतन्त्र धेरै छिटो रूपान्तरण भएको छ र हुने प्रक्रियामा छ। तर, हाम्रो अवस्था कृषिमा आधारित एउटा राज्यमा औद्योगीकरणमार्फत रूपान्तरण हुँदा सिर्जना वा संस्थागत हुने संरचनागत परिवर्तनभन्दा नितान्त फरक छ। एकातर्फ रेमिटेन्समा आधारित हाम्रो अर्थतन्त्रले मध्यम वर्ग होइन, नयाँ धनीहरू मात्र उत्पादन गरिरहेको छ। वर्गीय चिन्तन र अभ्यासका लागि अपरिहार्य रहेको औपचारिक क्षेत्रमा पूर्ण पेसागत परिवर्तन आज पनि बहुसंख्यक नेपाली जनताका लागि केवल सपनाको संसार मात्र हो। एउटा मानिसको बजारमा घर छ। साँझबिहान यसो सानोतिनो जागिर पनि छ। घरमा पसल पनि छ। अलिअलि घरभाडा पनि खाने गरेको छ। आफ्नो पुरानो गाउँमा खेतीकिसानी पनि आफैंले गर्ने गरेको छ। उसको पेसा के हो ? ऊ कुन वर्गमा पर्छ ? हाम्रो लोकतन्त्र टुहुरो बनेको छ। अहिलेको हाम्रो अर्थसामाजिक परिवेशमा लोकतन्त्रलाई अपनत्व ग्रहण गर्दै, संरक्षण गर्दै, संस्थागत सुदृढीकरण गर्दै, हुर्काउँदै लाँदा आफ्नो वर्गीय स्वार्थ पूरा हुन्छ भन्नेमा विश्वास गर्ने संगठित मध्यमवर्गको अपेक्षा गर्न कठिन भएको छ। समाज, राजनीति र अर्थतन्त्रमा विधि स्थापना भयो भने आफ्नो भविष्य खतरामा पर्न सक्छ भन्ने भयमा बाँच्ने वर्गको बाहुल्य नेपालको लोकतन्त्रका लागि सबैभन्दा खतरा हो। अर्कोतर्फ, दुःखका साथ आत्मसात गर्नुपर्छ एकरूपता आजको हाम्रो आम चासोको विषय बन्न सकेको छैन। यस विषयमा छलफल गर्ने खोज्नेलाई कि त पुँजीवादी कि त महेन्द्रवादी भनेर न्वारन गर्ने गरिन्छ। विविधताको बहानामा आफ्नो सजिलो मात्रै खोज्ने प्रशासनिक संस्कारले सिंहदरबार छिर्ने अस्थायी प्रवेश पास पनि मन्त्रालयपिच्छे फरकफरक डिजाइनका प्रयोग भइरहेको छ। यो कस्तो विचित्रको आधुनिक राज्य हो ? यस्तो अवस्थामा कसरी आउला ७६१ सरकारहरूका बीचमा एकरूपता ? कसरी स्थापित होलान् राष्ट्रिय मूल्य र मान्यता ? प्रशासनिक एकरूपताको अभाव, औपचारिकता र अनौपचारिकताका बीचमा रुमलिएका अर्थसामाजिक आदानप्रदान तथा सम्बन्धहरू र राजनीतिक परिवर्तनको सिलसिलामा सतहमा आएका पहिचान र नागरिकता समस्याले सिर्जना गरेका नयाँ विभाजनले नेपाली समाजमा सामाजिक पुँजीको खडेरी नै सिर्जना गरेका छन्। सामाजिक र राजनीतिक विश्वासको संकटले समाजका हरेक क्रियाकलापमा थप शक्ति र प्रयत्न खर्च हुने गरेको छ। हाम्रा सोच र सम्बन्ध खुम्चिएका छन्। अहिलेको हाम्रो अवस्था कुण्डकुण्ड पानी, मुण्डमुण्ड विचार भने झैं भएको छ। यस अर्थमा नेपालको वर्तमान अर्थसामाजिक संरचनामा लोकतन्त्रको संस्थानीकरणका लागि त्यति उत्पादक छैनन्। जसरी नेपालमा समाजवाद वा साम्यवाद स्थापना हुने संरचनागत आधार अझै परिपक्क भइसकेको अवस्था छैन भन्ने जुन तर्क गर्छौं त्यसरी नै वर्तमान नेपालमा लोकतन्त्रका लागि आवश्यक संरचनागत आधार पनि तयार भएका छैनन्। हरेक क्षेत्र, तह र तप्कामा हुने हाम्रा छलफल, बहस र संवाद आर्थिक विकास र लोकतन्त्रको प्रबलीकरणको मियो बन्ने संस्था र पद्धति निर्माण तथा प्रवर्द्धनमा केन्द्रित हुनुको विकल्प छैन। असाधारण प्रयासविना असम्भव प्रायः छ। नेपालको आफ्नै नयाँ बाटोबारेमा चिन्तन गर्न ढिलाइ भयो भने हामी पनि धेरै दक्षिण अमेरिकी मुलुकहरू झैं प्रजातन्त्रको संक्रमणकालको लामो र दिक्दारी दलदलमा भासिने छौं।"
विभाजनको संघारमा नेकपा !,"भूराजनीतिक संवेदनशीलतालाई नेपालका कम्युनिस्टले त ख्याल गरेनन् नै, कमसेकम मित्रराष्ट्र चीनले ध्यान दिनुपर्ने हो जुन नाटकीय ढंगले दुई ठूला दल नेपाल कम्युनिस्ट पार्टी एमाले र माओवादी तीन वर्षअघि मिलेर नेकपा गठन भएको थियो त्योभन्दा तीव्र कम्पनका साथ अहिले नेकपा फुटको सँघारमा पुगेको छ। नेपालमा कम्युनिस्ट पार्टी फुट्नु स्वाभाविक हो, यो तीन वर्षअघि जसरी एकीकृत भएको थियो, त्यो नै अस्वाभाविक थियो। त्यतिबेला पनि धेरैले अनुमान गरेका थिए नेकपा मिलाउने काम बाह्य रसायनले गरेको थियो, अहिले फुटाउनमा पनि बाह्य रसायन प्रयोग भएको छ। यसमा अनुमानको पनि आवश्यकता छैन प्रधानमन्त्री केपी शर्मा ओलीको भनाइ नै काफी छ। भूराजनीतिक यथार्थलाई नेपालका कम्युनिस्टले कहिल्यै बुझेनन् र बुझ्न पनि चाहेनन्। नेपालको भूराजनीतिक संवेदनशीलतामा अहिले चीनको महर्वाकांक्षी आयोजना बीआरआई र अमेरिकी सहायता एमसीसी अन्तरघुलन गर्न ओलीले जुन काम गरेका छन्, संकटको मुख्य जड नै त्यही हो। भलै प्रधानमन्त्रीले आपूलाई हटाउन भारतीय सञ्चारमाध्यम र काठमाडौंस्थित भारतीय दूतावास लागिपरेको सार्वजनिक रूपमा आरोप लगाएका छन्। आफ्नो विरोध गर्नेजति भारतीय दलाल हुन् भन्ने सार्वजनिक रूपमा घोषणा गरेका छन्। प्रधानमन्त्रीको भनाइ मान्ने हो भने उहाँको सरकार भारतले बनाइदिएको थियो र अब भारतले नै उहाँलाई हटाउन खोजेको छ। प्रधानमन्त्रीको यो भनाइले भारतसँगको सम्बन्धमा यति गहिरो दरार ल्याएको छ कि त्यसको पूर्ति गर्न नेपालले धेरै ठूलो कोसिस गर्नुपर्ने छ, साथै नेकपाका ती तमाम कार्यकर्ताको अपमान गरेका छन्। प्रधानमन्त्री नर्भसनेसमा रहेको देखिन्छ। पार्टीको स्थायी समितिको बैठक बालुवाटारमै बोलाएर एकछिन त्यसमा भाग लिएर उनी कसैलाई केही नभनेर उठ्छन्। स्थायी समितिका सदस्यहरू पार्टी अध्यक्ष एवं प्रधानमन्त्रीको आगमनको प्रतीक्षामा बसिरहन्छन् तर प्रधानमन्त्री त्यतिबेला नै मन्त्रिपरिषद्को बैठक राख्छन् र संसद्को अधिवेशन अन्त्य गर्ने निर्णय गरेर राष्ट्रपतिकहाँ जान्छन्। मन्त्रिपरिषद्को बैठक नै यति नाटकीय रूपमा हुन्छ, नेकपाभित्र राम्रो सम्भावना भएका मन्त्रीहरू घनश्याम भुसाल, योगेश भट्टराई, वर्षमान पुनहरू बैठकमा प्रवेश गर्दागर्दै प्रधानमन्त्री मन्त्रिपरिषद्को निर्णय लिएर राष्ट्रपतिकहाँ जान्छन्। संसद् स्थगित गर्ने यो नाटकीय निर्णयबारेमा उपर्युक्त मन्त्रीहरूको के धारणा थियो, त्यो तिनले व्यक्त गर्न पाउँदैनन्। आफ्नै पार्टीका सभामुखसम्मले पनि संसद् स्थगित गर्ने मन्त्रिपरिषद्को निर्णय संसद् सचिवालयले जानकारी दिएपछि मात्र थाहा पाउँछन् बजेट अधिवेशन स्थगित भएछ भनेर। जुन सामन्ती संस्कारविरुद्ध संघर्ष गरेर १४ वर्ष जेल बसेका थिए ओली अहिले त्यही पद्धति र शैली अपनाएका छन्। म नै सरकार, म नै संसद् अरूको कुनै भूमिका छैन भनेर। केपी ओलीको यो निर्णय जति आश्चर्यजनक छ, त्योभन्दा बढी आश्चर्य राष्ट्रपति विद्यादेवी भण्डारीको कामकारबाही छ। प्रधानमन्त्रीको सिफारिस मान्दै संसद्को अधिवेशन समाप्त भएको सिफारिस अनुमोदन गर्नुभयो। संवैधानिक रूपमा प्रधानमन्त्री र राष्ट्रपति ठीक होलान् तर लोकतन्त्र संविधानले मात्र चल्दैन, यसका केही मान्यता हुन्छन् यतिबेला हामीले केही परम्पराको थालनी गर्नुपर्ने हुन्छ। यो प्रश्न किन पनि उठ्छ भने योभन्दा पहिले पनि प्रधानमन्त्रीको सिफारिसमा राष्ट्रपतिले दुई अध्यादेश जारी गर्नुभयो जुन अध्यादेश एक हप्ता पनि टिकेनन् ती अध्यादेश नै खारेज गर्न प्रधानमन्त्रीले गरेको अर्को सिफारिस राष्ट्रपतिले स्वीकार गर्नुपर्यो संविधानतः राष्ट्रपतिका काम ठीक होलान् तर हामी यति बेला लोकतान्त्रिक गणतन्त्रमा छौं। लोकतन्त्र चलाउन केही संयमता र लोकतान्त्रिक गणतन्त्र भएका अन्य मुलुकले के परम्परा र विधि अपनाउँछन् त्यतातिर ध्यान दियौं भने यो व्यवस्थालाई नै मद्दत मिल्ने छ। यतिबेला संसार नै कोरोना भाइरसले पीडित छ। हामीकहाँ पनि अहिले आएर कोरोना तीव्र गतिले बढेको छ। दैनिक पाँचछ सय नेपाली बिरामी हुने गरेका छन्। यो ट्रेन्ड बढ्दो छ। कोरोना नियन्त्रणका लागि सरकार, सत्ताधारी दल वा प्रतिपक्ष मात्र होइन, सम्पूर्ण सचेत नागरिक लाग्नुपर्ने बेला सत्ताधारी दलभित्र जुन झगडा सुरु भएको छ, यो दुर्भाग्य मात्र छैन, पीडितका आँसुले तिनलाई सराप्ने छ ती गरिब पीडितको कीट नभएर कोरोनाको जाँच हुन सकेको छैन। भर्ना भएर उपचार गर्ने ठाउँसम्म छैन, परीक्षण नै नगरी मानिस घर गएर बस्न थालेका छन्। यो दृश्यलाई विश्वले कसरी हेर्ला ? प्रधानमन्त्री ओलीको सरकार बनेपछि ठूलाठूला भ्रष्टाचार काण्ड भए। ओली मन्त्रिमण्डलकै संलग्नतामा वाइड बडी जहाज खरिदमा भ्रष्टाचार भएको सार्वजनिक भएपछि संसद्को सार्वजनिक लेखा समितिले उपसमिति बनाएर छानबिन गर्दा अनियमितता भएको पाइयो लेखा समिति निर्णयमा पुग्नुभन्दा पहिले प्रधानमन्त्रीले हस्तक्षेप गरेर सीधै भन्नुभयो यसमा भ्रष्टाचार भएकै छैन, दुर्भाग्य प्रमुख प्रतिपक्षको नेतृत्वमा रहेको लेखा समितिले त्यसलाई अगाडि बढाएन। प्रधानमन्त्रीको हस्तक्षेपबाट उत्साहित भएको माफियातन्त्रले नेपाल ट्रस्टको अर्बौं पर्ने जमिन कौडीको भाउमा लिएर अहिले रजगज गरेर नयाँनयाँ क्षेत्रमा हात हाल्न थालेको छ। पछिल्लो घटना हो निजी क्षेत्रको यती हवाई सेवाले नेपाल वायु सेवा निगम कौडीको भाउमा लिएर सञ्चालन गर्न थालेको छ। बालुवाटार जमिनमा प्रधानमन्त्रीको नजिक रहेका व्यक्तिदेखि ठूलो पहुँच भएका व्यक्तिबाट भ्रष्टाचार र अनियमितताका सनसनीपूर्ण खबर पत्रपत्रिकाले महिनौंसम्म लेखे। छानबिन गर्ने संवैधानिक निकाय अख्तियार दुरुपयोग अनुसन्धान आयोगले छानबिन नै गरेन। तैं चुप मैं चुपमा बालुवाटार जग्गा प्रकरण रहेको छ। कोरोनाले राष्ट्र नै पीडित भएका बेला कोरोनाको उपचारका निम्ति चीनबाट मगाएका सामान नै नेपालमा उपयुक्त नभएकाले स्वास्थ्य संस्थाहरूले प्रयोग गर्न पाएनन्। यो खबर लेख्दा पनि यति पीडादायक छ कि अहिलेसम्म विवादमा नपरेको सेनासमेत विवादमा परेको छ। सेनाले झिकाएका सामग्रीले काम गरेन। तर सेना भन्छ हामीले स्वास्थ्य मन्त्रालयको आदेशअनुसार नै सामान झिकाएको हो। ती सामान प्रयोग हुन सकेनन् भन्ने सुन्दा दुःख लाग्यो। हामीले मन्त्रालयको आदेशअनुसार सामान झिकाएका हौं, किन यस्तो भयो मन्त्रालयले जान्ने हो भन्ने प्रतिक्रिया दिएर सेना जिम्मेवारीबाट हटेको छ, तर रक्षा मन्त्रालय बोल्दैन। औषधि झिकाउने जिम्मेवारी स्वास्थ्य मन्त्रालयको हो अचम्म के छ भने कोरोना नियन्त्रण गर्न झिकाएका सामान स्तरीय भएनन् भनेर स्वास्थ्यका जुनजुन कर्मचारीले भने तिनलाई तीन महिनामै हटाइयो र मन्त्री र प्रधानमन्त्रीका आज्ञापालकलाई अहिले जिम्मेवारी दिइएको छ। कोरोना परीक्षण गर्ने कीटलगायतका सामान अब एक महिनाका लागि पनि छैनन् भन्दै ठूला अस्पतालहरूले पनि परीक्षण कम गरेका छन्। यो लेख्दा र पढ्दा नै पीडादायक छ। अब जनता भगवान् भरोसे भन्दै बस्न बाध्य छन्। भ्रष्टाचारका गाथा जति भने पनि जति लेखे पनि सकिँदैनन्। एउटा भ्रष्टाचारको भण्डाफोर भयो भने अर्को तीनवटा भ्रष्टाचारका सनसनीपूर्ण काण्ड सार्वजनिक हुन्छन्, जब सर्वोच्च निकायका व्यक्तिले नै हरेक भ्रष्टाचार काण्डको प्रतिरक्षा गर्न थाल्छन् अपराध मनोवृत्तिका मानिस प्रोत्साहित हुन्छन् र नयाँनयाँ काण्ड हुने गरेका छन्। भगवान् अनन्त र भगवान्का कथा अनन्त भनेजस्तै नेपालमा भ्रष्टाचार अनन्त र यसका कथा पनि अनन्त छन्। लोकतन्त्र चलाउन केही संयमता र लोकतान्त्रिक गणतन्त्र भएका अन्य मुलुकले के परम्परा र विधि अपनाउँछन् त्यतातिर ध्यान दियौं भने यो व्यवस्थालाई नै मद्दत मिल्ने छ। मूल प्रश्न अहिले कम्युनिस्टभित्रको झगडा के हो र यसको अन्तर्य कहाँकहाँ पुग्छ यो महर्वपूर्ण प्रश्न हो। संसदीय दल र पार्टीभित्र पनि सर्वसम्मत नेता चुनिएका केपी शर्मा ओलीले अहिले मन्त्रीहरूलाई म प्रधानमन्त्री र पार्टी अध्यक्ष छाड्दिनँ। तपाईंहरू कता लाग्ने भन्नुहोस् भनेर भन्नुको अर्थ के हो ? आखिरमा कसको सहयोगमा अब उनी सरकार चलाउँछन् ? के प्रधानमन्त्री ओली पार्टी फुटाउने निष्कर्षमा पुगेर मन्त्रीहरूलाई कित्ता रोज्न भनेका हुन् ? के मध्यावधि चुनाव गराउन वा संकटकाल घोषणा गर्ने निर्णयमा प्रधानमन्त्री पुगेका हुन् ? अनगिन्ती प्रश्न उठेका छन् तर त्यसको जवाफ मात्र ओलीसँग छ। अरूले त अनुमान गर्ने हो। कम्युनिस्ट पार्टीभित्र जति जतिबेला विवाद उत्पन्न हुन्छ, त्यसलाई मिलाउन चिनियाँ राजदूत हाउ यान्छीको भूमिका सक्रिय देखिन्छ। प्रधानमन्त्री ओलीले जब पार्टी र सरकारमा रहेका आफन्त सहयोगीलाई कित्ता रोज्न भने राजदूत यान्छी माधव नेपालको निवासमा पुगेर भेटघाट गरेकी छन्। यसअघि वैशाख १७ गते पनि कम्युनिस्ट नेताहरू आपसमा विवादमा उत्रँदा चिनियाँ राजदूतले नै हस्तक्षेप गरेर मेलमिलाप गराएकी थिइन्। अहिलेको नेपालको संविधान बहुदलीय प्रजातान्त्रिक गणतन्त्रात्मक संविधान हो कम्युनिस्टहरूले यसको शपथ खाएका थिए। संविधानले एकदलीय गणतन्त्र कहींकतै परिकल्पना गरेको छैन। तर नेपाल कम्युनिस्ट पार्टीका नेताहरूले चिनियाँ कम्युनिस्ट पार्टीका नेताहरूसँग पार्टीगत प्रशिक्षण लिन थालेका छन्। चिनियाँ कम्युनिस्ट पार्टीसँगको सम्बन्ध पार्टी पार्टीबीच मात्र नरहेर सरकारका वरिष्ठ मन्त्रीहरू पनि प्रशिक्षणमा सरिक भएका छन्। यसले नेपालको भूराजनीति संवेदनशीलता ठाडै उल्लंघन भएको छ। प्रधानमन्त्रीले आपूलाई भारतले हटाउन लागिपरेको छ भन्ने वक्तव्य दिनु र चिनियाँ राजदूत यो विवाद मिलाउन खुलारूपमा लाग्नुलाई अन्तर्राष्ट्रिय जगत्ले कसरी हेर्नेछ र भोलि आउने प्रतिक्रिया के नेपालले धान्न सक्ला ? यो गम्भीर प्रश्नमा किन संसद्मा रहेको प्रमुख प्रतिपक्ष दल नेपाली कांग्रेस र अन्य गैरकम्युनिस्ट पार्टीहरू तथा बौद्धिक जगत् मौन छन् ? प्रश्न त्यो विन्दुमा पुगेको छ, कम्युनिस्ट नेताहरू मिले पनि चिनियाँ राजदूतले हस्तक्षेप गरेर मिलाएको रूपमा अन्तर्राष्ट्रिय जगत्ले लिने छ वा फुटे पनि चीनले फुटाएको अर्थमा विश्वले बुझ्ने छ। नेपालको घरेलु मामिलामा अब पर्दाभित्रबाट होइन, खुला रूपमा चीन उत्रेको छ। कम्युनिस्टहरूको यो सत्ता खेलमा अमेरिकी सहायता एमसीसी गलपासोका रूपमा रहेको छ। एकथरी एमसीसी संसद्बाट पास गराउनु हुँदैन भनेर लागेका छन् भने प्रधानमन्त्रीले जसरी पनि पास गर्ने कुरा गरेका छन्। यो नौटंकी खेल हेरेर अमेरिका बस्नुपरेको छ। चिनियाँ राजदूतले लगाइदिएको मलमले नेकपा अहिल्यै नफुटे पनि अब यो पार्टी भावनात्मक रूपमा एक रहने छैन। पार्टीमा बस्ने हो भने ओलीको दास बनेर बस नबस्ने हो भने आफ्नो बाटो कुन हो ? लाग। ओलीले नेकपाका कार्यकर्तालाई स्पष्ट भनेका छन् कुन कित्ता रोज्ने हो रोज म प्रधानमन्त्री र पार्टी अध्यक्ष छाड्दिनँ। यसरी सत्ताधारी दल नेकपा र सरकारभित्र बेलाबेलामा उठ्ने विवादमा मित्रराष्ट्र चीन प्रत्यक्ष संलग्न भएर मिलाउने हो भने नेपालका अन्य मित्रराष्ट्र भारत, अमेरिका, बेलायत र अस्ट्रेलियाहरूले यसलाई कसरी हेर्नेछन् ? नेपालको भूराजनीतिक संवेदनशीलतालाई नेपालका कम्युनिस्टले त ख्याल गरेनन् नै, कमसेकम मित्रराष्ट्र चीनले ध्यान दिनुपर्ने हो। यो विवादमा एमसीसी कहाँ फिट हुन्छ ? एमसीसीलाई लिएर सैद्धान्तिक रूपमा नेकपा विभाजित छ। नेपालको राजनीतिले अब कुन करवट लिन्छ नेपाली जनताले हेर्नु मात्र बाँकी छ।"
