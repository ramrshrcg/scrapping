शीर्षक,विवरण
विपत्तिमा सञ्चारको वैकल्पिक व्यवस्था,"यतिबेला हामी कोरोना महामारीको सँघारमा छौं। विश्वलाई नै त्रस्त बनाएको यो महामारीबाट बच्न नेपाल पनि प्रयासरत छ। अनेकौं सीमितता, कमजोर इच्छाशक्ति र तयारीले नेपालले यसबाट निकै क्षति व्यहोर्ने निश्चित छ। यस रोगविरुद्धको मोर्चामा यतिबेला राजनीतिक नेतृत्व, जनप्रतिनिधि, स्वास्थ्यकर्मी, सुरक्षाकर्मीका साथ साथ सिंगो सञ्चार क्षेत्र क्रियाशील छ। निरन्तरको सूचना र जानकारीले मात्र यस्ता महामारीबाट बच्न सकिने भएकाले महामारीका बेला सञ्चार क्षेत्रको दायित्व र भूमिकाबारेमा यहाँ चर्चा गरिएको छ। परिवर्तित दायित्व र भूमिका आलोचनात्मक दृष्टिकोण र निरन्तरको निगरानी गर्नुपर्ने सञ्चारमाध्यमहरू महामारीको बेला राज्यको सहयोगीका रूपमा देखा पर्छन्। महामारीविरुद्धको मोर्चामा एकाकार हुन्छन् र सरकार वा नेतृत्वलाई सहयोग गर्छन्। विश्वभर हुने यो अभ्यासलाई नेपाली सञ्चारमाध्यमहरूले पनि निरन्तरता दिएका छन्। आफूलाई समेत जोखिममा राखेर जनतालाई तत्काल सूचना प्रदान गर्ने काममा नेपाली सञ्चारमाध्यमहरूले योगदान गरिरहेका छन्। महामारी वा विपत्तिका बेला तथ्यमा आधारित भई सूचना प्रदान गर्ने र सम्भावित जोखिम वा जनधनको क्षति हुनबाट रोक्ने दायित्व सार्वजनिक, निजी वा सामुदायिक सबै खालका सञ्चारमाध्यमको हुन्छ। महामारी वा विपत्तिका बेला सरकार वा नेतृत्वबाट भएका गल्ती र कमजोरीलाई रचनात्मक रूपमा उठाउन भने सञ्चारमाध्यम चुक्नु हँुदैन र चुक्दैनन् पनि। महामारीका चरण सामान्यतया महामारीलाई तीन चरणमा विभाजन गरी हेर्ने गरिन्छ। महामारीपूर्वको चरण, महामारीको चरण र महामारीपछिको चरण। यी तीन चरणमा गर्नुपर्ने तयारी र दायित्व भिन्नभिन्न हुन्छन्। महमारीपूर्वको चरणः महमारी वा विपत्ति अप्रत्यासित रूपमा आउने, क्षतिको अनुमान गर्न नसकिने खालको हुन्छ। विश्वभर नै अप्रत्यासित रूपमा आउने सम्भावित महामारीलाई दृष्टिगत गरी सबै प्रकारको तयारी गर्ने चलन भए पनि नेपालमा त्यस्तो अभ्यास हुने गरेको पाइँदैन। तर यसपटकको महमारी भने समय र सूचना दुवै दिएर नेपाल भित्रिएको छ। दुई महिनाभन्दा बढी दिएर आएको यो महामारीविरुद्ध सामना गर्न हामी कति तयार भयौं बादिएको समय खेर फाल्यौं। यो परिणामले देखाउला। पूर्वसूचना दिएर आएकाले यस महामारीका बारेमा जनतालाई सुसूचित गराउने काममा सञ्चारमाध्यमले प्रशस्त काम गरे। हात धुने, सामाजिक दूरी कायम गर्ने, भीडभाडमा नजाने, अत्यवश्यक काममा बाहेक बाहिर ननिस्कनेजस्ता सूचनाका साथै कोरोना के हो ? कसरी सर्छ ? लक्षण कस्तो हुन्छ ? र कसरी बच्ने भन्नेबारेमा यथेष्ट सूचना सम्प्रेषण भए। महमारीको चरण ः यतिबेला नेपाल महमारीको चरणमा प्रवेश गरिसकेको छ। संक्रमितको दर बढ्ने क्रममा छ भने मृत्यु हुनेको संख्या पनि अब बढ्दै जाने छ। यस्तो बेलामा कैयन् सञ्चारगृहका पत्रकार, कामदार र कर्मचारीहरू संक्रमित हुन सक्छन्। कतिपय सञ्चारमाध्यम सिल गर्नुपर्ने, पत्रकार तथा कामदारलाई क्वोरन्टिनमा राख्नुपर्ने हुन सक्छ। कतिपय सञ्चार गृह बन्दसमेत हुन सक्छन्। महामारीले व्यापकता लिएको अवस्थामा सूचना सम्प्रेषणको सञ्जालसमेत टुट्न सक्छ। महामारीका बेला मुख्य जिम्मेवारी बोकेका सार्वजनिक सञ्चारमाध्यम (नेपालको सन्दर्भमा सरकारनियन्त्रित सञ्चारमाध्यम रेडियो नेपाल र नेपाल टेलिभिजन) समेत सिल गर्नुपर्ने अवस्था आउन सक्छ। त्यस्तो अवस्था आए वैकल्पिक व्यवस्था के गर्ने, कुन माध्यममार्फत सूचना सम्प्रेषण गर्नेजस्ता कुराको तयारी हामीकहाँ भएको छैन। कुनै सञ्चारमाध्यम सिल गर्नुपरे वा प्रकाशन वा प्रसारण रोकिन गए के गर्ने भन्ने तयारी भएको देखिँदैन। आफू र आफ्नो परिवारलाई समेत जोखिममा राखेर निरन्तर कर्मक्षेत्रमा खट्ने सञ्चारमाध्यमका लागि मुलुक संवेदनशील हुन जरुरी छ। महामारीपछिको चरण ः यो चरण महामारी सकिएपछि पुनः जनजीवन सामान्य भएपछिको अवस्था हो। यो अवस्थामा महामारीबाट भएको क्षतिको लेखाजोखा गर्ने, पुनः कार्यलाई अगाडि बढाउने र जनजीवनलाई सामान्य बनाउने चरण हो। महामारीको चरण लम्बिएको खण्डमा कतिपय सञ्चारमाध्यमले आफूलाई टिकाइरहन सक्ने अवस्था देखिँदैन। त्यस्तो अवस्थामा कतिपय पत्रकार तथा कामदारले रोजगार गुमाउने सम्भावनासमेत देखिन्छ। महामारीका बेला गर्नुपर्ने तयारी महामारी वा विपत्तिका बेला जनतालाई निरन्तर सुसूचित गर्न जरुरी हुन्छ। त्यसका लागि विशेष प्रकारको तयारी गर्ने चलन विश्वभर छ। महामारीका बेला तत्काल सूचना पठाउने, प्राप्त सूचनालाई तत्काल सम्प्रेषण गर्ने, डर, त्रास तथा उत्तेजना गराउने खालका समाचार वा सूचनालाई प्रकाशन तथा प्रसारण नगर्नेजस्ता व्यवस्था मिलाइएको हुन्छ। साथै आफू आबद्ध सञ्चारमाध्यम बन्द, सिल वा सञ्चालन नभएको अवस्थामा अर्को सञ्चारमाध्यममा सूचना सम्प्रेषण गर्नेजस्ता तयारी गरिएको हुन्छ। कम्युनिकेसन ट्रीको निर्माण गरी सूचनालाई व्यवस्थित गर्ने चलन विश्वभर भए पनि नेपालमा त्यसको प्रयोग नहुँदा संकटको सञ्चार प्रभावकारी हुन सकेको छैन। सञ्चारको वैकल्पिक व्यवस्था महामारी वा विपत्तिका बेला प्रसारणलाई सञ्चारको प्रभावकारी माध्यम मान्ने गरिन्छ। भूकम्प, आँधीबेहरी, बाढीपहिरो, आगोलागीजस्ता विपत्तिका बेला घरबाहिर बस्नुपर्ने भएकाले रेडियोलाई प्रभावकारी साधन मानिन्छ भने घरभित्रै बस्नुपर्ने यस्तो संक्रमणका बेला टेलिभिजनको प्रभावकारिता बढी हुन्छ। सूचनालाई केन्द्रीकृत गरिने भएकाले टेलिभिजनमा पनि सार्वजनिक प्रसारण वा नेपालको सन्दर्भमा सरकारी स्वामित्वको टेलिभिजनको प्रभावकारिता र लोकप्रियतासमेत बढी हुन्छ। स्रोतमा पहुँच सीमित गर्नुपर्ने वा सबैलाई प्रवेश दिन नसकिने अवस्थामा त्यस्ता माध्यमले मात्र प्रवेश पाउने भएकाले पनि तिनको प्रभावकारिता र लोकप्रियता बढ्ने हो। नेपालको सन्दर्भमा रेडियो नेपाल र नेपाल टेलिभिजनले हाल त्यो भूमिका निर्वाह गरिरहेका छन्, जुन स्वाभाविक पनि हो। त्यस्तो दायित्व बोकेको यी दुई माध्यममा संक्रमण भए के वैकल्पिक व्यवस्था के गर्ने, निजी वा सामुदायिक रेडियो वा टेलिभिजनमा संक्रमण देखिए वैकल्पिक व्यवस्था के गर्ने भन्ने विषयमा छलफल नहुँदा कुनै पनि बेला कुनै पनि सञ्चारमाध्यम बन्द हुने अवस्था उत्पन्न हुन सक्छ। आशा गरौं अवस्था त्यस्तो नहोस् कि सूचनाको सञ्जाल नै विच्छेद भई जनताको सूचना पाउने संवैधानिक अधिकारको हनन नहोस्। त्यसतर्फ गम्भीर हुन जरुरी छ। अन्त्यमा दैनिक समाचार संकलन, प्रशोधन र प्रकाशन वा प्रसारणमा संलग्न संचारकर्मीलाई राज्यले भिन्न व्यवहार गर्नु उचित होइन। आफू र आफ्नो परिवारलाई समेत जोखिममा राखेर निरन्तर कर्मक्षेत्रमा खट्ने यो वर्गका लागि मुलुक संवेदनशील हुन जरुरी छ। जनतासँगको सूचना सञ्जाललाई निरन्तरता दिन आवश्यक वैकल्पिक व्यवस्था तत्काल मिलाउन आवश्यक छ। विपत्तिका बेला कुनै पनि पत्रकार वा सञ्चार गृहले मेरो र तेरो नभनी प्राप्त सूचनालाई जुनसुकै सञ्चारमाध्यममार्फत प्रकाशन वा प्रसारण हुन सक्ने व्यवस्था मिलाउनुपर्छ। सरकारी अस्पतालले मात्र सेवा दिन नसक्ने अवस्थामा निजी अस्पताललाई परिचालन गर्न जति जरुरी छ, त्यति नै जरुरी सरकारी सञ्चारमाध्यम सिल गर्नुपरेको वा सञ्चालन हुन नसकेको अवस्थामा निजी सञ्चारमाध्यम प्रयोग गर्ने नीति लिन आवश्यक छ। यसबाट निरन्तर सूचना सम्प्रेषण गरी थप जनधनको क्षति हुनबाट रोक्नेतर्फ सोच्न ढिलाइ गरिनु हँुदैन। विपत्तिका बेला कुनै पनि सञ्चारकर्मीले आफू सुरक्षित रहने, आफ्नो सञ्चारगृहलाई सुरक्षित राख्ने, तत्काल सूचना सम्प्रेषण गर्ने, तथ्यमा आधारित हुने, समाजमा डर, त्रास, उत्तेजना फैलाउने खालका समाचार सम्प्रेषण नगर्नेतर्फ ध्यान दिन जरुरी हुन्छ। सञ्चारकर्मीबीच सञ्चार सञ्जाल निर्माण गरी निरन्तर सम्पर्कमा रहने, छिटो माध्यमबाट सूचना सम्प्रेषण गर्नेतर्फ ध्यान दिन सके कोरोनाविरुद्धको मोर्चामा सञ्चारमाध्यमले प्रभावकारी भूमिका खेल्न सक्ने देखिन्छ। हुमागाईं प्रसारणविज्ञ हुन्।"
संघीयता कार्यान्वयनका प्रश्न,"भनिन्छ टोपी फुकाल्दा अनुभव, ज्ञान र अनुभूति झिकिँदैन। नेपालमा संघीयताको मन्थन, ढाँचा निर्माण र रूपान्तरणका चरणमा कतिपय तातो तावा जस्ता ठाउँ एवं पदमा कार्यरत रहँदाका अनुभव आफ्नै खालका छन् र हुन्छन् पनि। यस्ता अनुभव र अनुभूति व्यक्त गर्नु सम्भवतः धर्म निर्वाहअन्तर्गतकै कर्तव्य हुन आउँछ। हालै नेपाल सरकारको आगामी आर्थिक वर्ष ०७७७८ को नीति र कार्यक्रम पारित भएको छ। दोस्रो संविधानसभाका जम्ल्याहा सन्तान नेपालको संविधान र यसभित्रको संघीयताले अहिले हामीलाई शासन गर्नुका साथै छिटै छैटौं वर्षमा प्रवेश गर्ने संघीयतालाई नीति र कार्यक्रमले कसरी लिएको छ र संघीयता कार्यान्वयनमा उठेका प्रश्नहरू यहाँ पस्कने प्रयास गरिनेछ। नीति र कार्यक्रम सरकारको कार्यादिशको ऐना हो। संघीयताको दृष्टिले हेर्दा एकात्मक प्रकृतिमा अपेक्षित न्यूनता नआएको प्रतीत हुन्छ। हुन त चौधौं र पन्ध्रौं योजना तर्जुमा गर्दा विज्ञहरूले योजना पद्धतिलाई संघीयताअनुकूल रूपान्तरण गर्न सुझाव नदिएका होइनन्। तापनि प्रदेश र स्थानीय तहले कार्यान्वयन गर्नुपर्ने र गर्न सक्ने कतिपय योजना तथा कार्यक्रम संघीय सरकारले कार्यान्वयन गर्ने प्रवृत्तिमा कमी आएको अनुभूति प्रदेश र स्थानीय सरकारहरूले गर्न सकेका छैनन्। नीति र कार्यक्रमले कोभिड १९ महामारी मुक्ति पहिलो प्राथमिकता उल्लेख गरेको छ। अहिले गर्नुपर्ने सर्वाधिक महत्वको प्राथमिकतायुक्त विषय यही नै हो। कार्यक्रमले दिगो विकासका लक्ष्य पूरा गर्ने र कृषि औद्योगिक उत्पादन र रोजगार उत्पादनशील क्षेत्र विकास निर्माणलाई क्षति हुन नदिई सुचारु गरी तीव्रता दिने, वडास्तरीय स्वास्थ्य सेवा, वडातहमा व्यायामशाला, आरोग्य केन्द्र र योग केन्द्रहरू स्थापना गर्न प्रोत्साहन, प्राविधिक शिक्षा विस्तार, पूर्वप्राथमिक शिक्षा, लक्षित कार्यक्रम, सघन खेती प्रणाली, नश्ल सुधार र व्यवसायी पशुपक्षीपालन, कृषि उत्पादन अनुदान, जलवायु अनुकुलन कार्यक्रम सञ्चालन, प्रदेश र स्थानीय तहको सहभागितामा सफाइ कार्यक्रम सञ्चालन, व्यक्तिगत घटना दर्ता व्यवस्थापन, बेवारिसे बालबालिकाको उद्धार र संरक्षण, ज्येष्ठ नागरिक मिलन केन्द्र व्यवस्थापन र विस्तार, सबै प्रदेशमा युवा नवप्रवद्र्धन केन्द्र स्थापना र सबै स्थानीय तहमा महिला उद्यमशीलता सहजीकरण केन्द्र स्थापना आदि स्थानीय सरकार, प्रदेश र संघीय सरकारले गर्नेगराउने कार्यक्रमलाई छ्यासमिस गरेर एकै ठाउँमा राखेको देखिन्छ। के गर्ने भन्ने अस्पष्टताभन्दा कसरी गर्ने हो प्रस्टता ल्याउन उचित हुनेछ। कुन काम हुन तहले गर्ने र समन्वय तथा सहकार्यको ढाँचा कस्तो हुने हो स्पष्ट भएमा प्रदेश र स्थानीय सरकारलाई बजेट तर्जुमा गर्न मार्गप्रशस्त भई कार्य प्रक्रिया सरलीकृत हुन जाने थियो। यद्यपि बजेट वक्तव्यले प्रस्ट गरी द्विविधा र दोहोरो पना हट्न जाने अवसर बाँकी नै छ। अन्तरसरकारी वित्त व्यवस्थापन ऐन २०७४ ले वित्तीय समानीकरण विशेष, समपूरक र सशर्त अनुदानका आधार र शर्त तोकेको छ। जसअनुसार प्रदेश तथा स्थानीय तहको खर्च आवश्यकता र राजस्व क्षमताका आधारमा वित्तीय समानीकरण अनुदान कुनै योजना कार्यान्वयन गर्न सशर्त अनुदान पूर्वाधार विकाससम्बन्धी कुनै आयोजना कार्यान्वयन गर्न समपूरक अनुदान र कुनै खास योजनाका लागि विशेष अनुदान प्रदान गर्ने व्यवस्था छ। आगामी वर्षको नीति र कार्यक्रममा संघीयता कार्यान्वयनसँग सम्बन्धित नीतिगत विषय अन्तरसरकारी हस्तान्तरणलाई उत्पादन, रोजगार र नतिजासँग आबद्ध गरिने एक महत्वपूर्ण विषयका रूपमा समावेश गरिएको छ। यसको कार्यान्वयनमा वित्तीय हस्तान्तरण तथा अनुदानका शर्त तथ्यांकीय आधार र कानुनी व्यवस्थासँग सामञ्जस्य ल्याउनुपर्छ। आगामी बजेटमा वित्तीय हस्तान्तरण सुदृढीकरण खर्च जवाफदेहिता तथा संविधानका अनुसूचीहरूले प्रदेश र स्थानीय तहलाई तोकेको एकल तथा साझा अधिकारबमोजिम खर्च छुट्याई खर्च आवश्यकता र स्रोतको न्यूनतामा कमी ल्याउने गरी मिलान गरेमा नीति र कार्यक्रमले सार्थकता पाउनेछ। कार्यान्वयनमा इमान, दक्षता र प्रभावकारिता ल्याउन सकिएन भने संघीयता राजनीतिक, आर्थिक र सामाजिक शक्ति जित्ने र राख्ने तहगत माध्यमका रूपमा सीमित हुने जोखिम उत्पन्न हुन सक्नेछ। नेपालको संघीयता राजनीतिक अभीष्ट हो। अर्थात् संघीयता राजनीतिक विकेन्द्रीकरणको औपचारिक स्वरूप हो। संविधान जारी हुँदा न त प्राविधिक तयारी थियो। न त कुनै राजनीति दलको संघीयता कार्यान्वयनको, राष्ट्रिय कार्यसूची नै तयार थियो। एकात्मक संरचना र ठालूहरूको विशेषाधिकार र व्यवहारलाई संघीय लोकतन्त्रको मर्म तथा आवश्यकताअनुसार रूपान्तरण गर्न राष्ट्रिय एकता तथा समुन्नति मनन गरी सुझाव दिने राजनीतिक र प्रशासनिक ज्ञाताको खडेरी नै थियो। संविधान जारी हुँदा प्राविधिक र प्रशासनिक तयारी प्रतिबद्धता र लगाव न्यून प्रायः थियो। सत्तामा जो आयो त्यसैका क्रोनीविज्ञले खुद्राखाद्री सुझाव दिनु बेग्लै हो। प्राविधिक र प्रशासनिक अपर्याप्तता हुँदाहुँदै पनि राजनीतिक संघीयताले तानेकाले अन्य पक्ष कार्यान्वयनमा आएका हुन्। राजनीतिक क्षेत्रले संघीयताको अवसरको अधिक मात्रामा उपयोग गरिरहेको छ। संविधानले निर्धारण गरेको तहगत सरकारका जिम्मेवारी राजस्व अधिकार संगठन संरचना जनशक्ति समायोजन कार्यमा अपेक्षित सक्रियताको न्यूनता समयसमयमा खट्किएको विषय थियो। यो प्रवृत्ति अहिले पनि विद्यमान छ भने प्रदेश र स्थानीय सरकारमा काम गर्ने निर्वाचित पदाधिकारीहरूको आरोप वर्करार नै छ। हामी संघीयता कार्यान्वयनसँगै सिकिरहेका छौं। सार्वजनिक प्रशासन अर्थात् राजनीतिक परिवर्तनका क्रममा नयाँ विषयको व्यवस्थापन गर्नुभन्दा पुराना कामकुरा छाड्न र प्रवृत्ति त्याग्न कठिन हुन्छ। हाम्रो संघीयता कार्यान्वयनमा यस्तो प्रवृत्तिका कैयन् उदाहरण मौजुद छन्। एकात्मक प्रणालीका हैकम कायमै छ। राजनीतिक, प्रशासनिक र ठालुहरूको रूपान्तरण संविधानको भावना र मर्मअनुरूप हुन नसकेको भनी जिम्मेवार पदाधिकारीहरूको अभिव्यक्तिबाट सुन्न र बुझ्न पाइएकै छ। लामो राजनीतिक संक्रमण द्वन्द्वको असर, शान्तिपछिका अपेक्षा, संविधानका नीति र सिद्धान्तलगायतका प्रावधान र उद्देश्य पूरा गर्न थप क्रियाशीलता ल्याउन आगामी वर्षको बजेटमा देहायका प्रश्नहरूको उत्तर खोजी नीति, कार्यक्रम, योजना र बजेटमा संलग्न गराउन जिम्मेवार पदाधिकारीहरूले ध्यान पुर्याउन सकेमा संघीयता कार्यान्वयनको गति बढ्नेछ। समावेशी लोकतन्त्र र संघीय एकाइहरूको इमान, सक्रियता एवं जवाफदेहीबाट कोभिड १९ को महामारीबाट परेको असर सम्बोधन गरी स्वस्थ नागरिक जीवन अािर्थक पुनर्उत्थान र जीवनस्तरमा सुधार ल्याउन मद्दत पुग्छ। १ कोभिड १९ महामारी नियन्त्रण र उपचारमा कुन तहले केकस्तो भूमिका निर्वाह गरिरहेका छन् र कुन तहमा केकस्तो सुधार र व्यवस्थापन गर्नुपर्ला ? २ संविधानले तोकेका सरकारका तहगत एकल र साझा अधिकारहरूमा स्पष्टता छ। ३ सुम्पिएको अधिकार उपयोग गरी जनताले सेवा दिई समयसापेक्ष विकास व्यवस्थापन गर्ने, संगठन संरचना र जनशक्ति व्यवस्थापन पर्याप्त सक्षम एवं मितव्ययी व्यवहार अवलम्बन छ छैन। ४ के संघीयताअनुरूप राजनीतिक संस्कार र प्रशासनिक व्यवहारमा लोकतन्त्रका शाश्वत मूल्य र मान्यता प्रवद्र्धन भए ? ५ संक्रमणकालीन प्रबन्धले संघीयतामा गरिएको रूपान्तरण कार्यसम्पादन सहयोगी र सक्रिय छ। ६ अधिकारको साझेदारी सहकार्य र समन्वयको संस्कार संविधानअनुकूल छ। ७ देशका विभिन्न तहका ठालुहरू र नवठालूहरू साँच्चै संघीयताको पक्षधर बनी सहयोग गर्न उद्यत् छन्। ८ प्रदेशहरू खोज र नवप्रवद्र्धनका केन्द्र बन्न सक्ने सम्भावना केकति छ ? ९ सार्वजनिक निकायमा खर्च विश्वसनीयता र भ्रष्टाचार नियन्त्रणको स्थिति कस्तो छ ? १० संघीयता कार्यान्वयन गर्न खडा गरिएका निकायहरूको व्यावसायिक क्षमता प्रभाव र प्रभावकारिता कस्तो छ ? ११ तीनै तहका लोकतन्त्रको सुदृढीकरण तथा नियन्त्रण र सन्तुलन सन्तोषजनक छ। १२ आर्थिक अनुशसनको अवस्था र महालेखापरीक्षकको वार्षिक प्रतिवेदनहरूले औंल्याएका विषयहरूको गम्भीरता १३ संघीयतापछि जनाताले केकस्ता बढी सेवा पाएका छन् र ती सेवाको गुणस्तर दिगोपनाको स्थिति कस्तो छ। १४ सेवाप्रदायक निकाय तथा कर्मचारीतन्त्रको मनोबल उत्साह र गतिशीलताको अवस्था १५ लोकप्रियताको होडले उत्पादन बढाउन मद्दत गरेको छ। १६ नागरिक सेवाग्राही र हित समूह सिंहदरबार एवं संघीय निकायमा धाउनुपर्ने क्रम कति घट्यो वा सिंहदरबारको बोझ घट्यो वा सिंहदरबारको तजविज प्रदेश तथा स्थानीय तहमा सर्यो। १७ सुशासन र कानुनको शासनलाई कसरी बढावा दिन सकिन्छ ? १८ हाम्रा मान्छेलाई राम्रा मान्छेले विस्थापित गर्न सक्लान् ? १९ अनुगमन, नियमन र आपूर्ति व्यवस्था प्रभावकारी छ त ? २० प्रदेश र स्थानीय तह अधिकारको वकालत गर्दा कर्तव्य निर्वाह र विश्वसनीयताको कसीमा कुन अवस्थामा छन्। २१ लोकप्रियता वास्तविकता योजनाको माग र आपूर्ति तथा दिगोपनाबीच तालमेल छ या छैन। २२ विद्यमान नीति, योजना र बजेट विनियोजन शैलीले संघीयताको अभीष्ट पूरा गर्न कति समय लाग्छ। २३ विवाद समाधानको स्वतन्त्र र संस्थागत व्यवस्था सन्तोषजनक छ। २४ प्रदेश र स्थानीय सरकार कार्य सम्पादनमा केन्द्रित हुन सकेका छन्, कार्यवातावरण अनुकूल बनाउन सकेको छ कि छैन ? २५ बजेट विनियोजन न्यायोचित र दक्षताका आधारमा तथा सेवाको न्यूनतम मापदण्ड पूरा गर्नमा सन्तुलित हुने गरेको छ। २६ कर दस्तुर आदि राजस्व र र सेवाको आबद्धता (प्रदेश र स्थानीय तहमा) हुन सकेको छ। २७ संघीय एकाइहरू तहगत रूपमा आफ्नो कार्य सीमा दक्षता र मितव्ययी ढंगले कार्यसम्पादन एकअर्काप्रति विश्वास र अपनत्व देखाई समन्वय एवं सहकार्य गर्न कति सक्षम छन् ? संघीयता अवसरको वितरण र जवाफदेहीको संस्थागत व्यवस्थापन हो। यसलाई व्यवस्थापन गर्दा खराबीको वितरण हुन दिनु हुँदैन। विधिको शासन र तहगत नियन्त्रण तथा सन्तुलन यसको मेरुदण्ड हो। यसले नागरिकलाई खण्डितकरण होइन, एकीकरण गरी राष्ट्रिय एकता सुदृढीकरण गर्न सक्नुपर्छ। हाम्रो संघीयता कार्यान्वयनका लागि आवश्यक पर्ने शासकीय प्रणालीका राम्रा आयाम खोज्नुपर्छ। हरेक वर्षको बजेटले संंघीयतालाई सबल, सुदृढ, जवाफदेही, परदर्शी र नतिजामूलक बनाउँदै जानुपर्नेमा दुईमत छैन। माथिका प्रश्न केलाएर नीति कार्यक्रम, बजेट र कार्यान्वयन सुनिश्चितताका आधारमा तहगत रूपमा स्रोतको न्यायोचित वितरण गर्न सक्नुपर्छ। खर्च हुन नसक्ने बजेट र गर्न नसक्ने काम समावेश नगर्ने क्षमता बजेट स्वीकृतिको पूर्वसर्तजस्तै हो। लेनिनले भनेका छन्, मीठा भाषण र धेरै वाचा दिनेहरूले छलफलमा कपट गर्न सक्छन्। यसैगरी निकिता खु्रस्चेभले सबै राजनीतिज्ञ उस्तै हुन्, जसले नदी नै नभएको स्थानमा पुल बनाउनेसम्मको पनि प्रतिज्ञा गर्छन् भनेका छन्। लेनिन र खु्रस्चेभले भनेका बेलामा माग पक्ष सबलीकरण नभई आपूर्ति पक्ष प्रबल थियो होला। अहिले सूचना प्रविधिको प्रयोग र जनचेतना बढेको अवस्थामा त्यस्तो स्थिति छैन। राजनीतिक पारदर्शिता जवाफदेयी र संस्कार परिमार्जन भएको छ। हाम्रो बजेट स्वीकृति र योजना प्रणालीका तह र हैसियतअनुसार १७ हजारभन्दा बढी व्यक्ति प्रत्यक्षपरोक्ष संलग्न हुने अनुमान गर्न सकिन्छ। जनआवश्यकता, प्राथमिकता, प्राविधिक तयारी र खर्च क्षमतालाई यी सबैले मनन गर्न सकेमा मात्र बजेट र योजना प्रणाली यथार्थपरक हुन सक्छ। त्यसैले वाचा कबुल तथा आश्वासनभन्दा पनि तीनै तहका सरकारले कार्यान्वयन गर्नुपर्ने प्राथमिकता गर्न सकिने योजना तथा कार्यक्रम तर्जुमा भई कार्यान्वयन गर्न सकेमा मात्र मुलुकसामु विद्यमान चुनौतीको समाना गर्न सकिन्छ। कार्यान्वयनमा इमान, दक्षता र प्रभावकारिता ल्याउन सकिएन भने संघीयता राजनीतिक, आर्थिक र सामाजिक शक्ति जित्ने र राख्ने तहगत माध्यमका रूपमा सीमित हुने जोखिम उत्पन्न हुन सक्नेछ। तसर्थ राज श्री जनकले भने झैं निर्णय गर्दा के दिन सकिन्छ सोचेर निर्णय गर्ने साहस सबै निर्णयकर्तामा आओस्, शुभकामना !"
अरिंगालको साम्राज्य,"हामीलाई कसैले अरिंगालबारे सोध्यो भने हामी धेरैले विरोधीहरुको प्रतिवाद गर्ने, खिल भएको, रिसाहा, खतरनाक र झम्टिहाल्ने भनी उत्तर दिन्छौं। अरिंगाललाई कीरा, फट्यांग्रा प्रजातिमध्य सबैभन्दा ठूलो सामजिक बारुलाको रुपमा चिनिन्छन् । विश्वमा एशियाली अरिंगाल, घातक हत्यारा अरिंगाल र युरोपियन अरिंगाल गरी तीन प्रकारका प्रजाति पाइन्छन् । घातक हत्यारा अरिंगाल विशेष गरी पूर्वी एशिया र जापानमा पाइने गर्दछन् र एकदम विषालु मानिन्छन् जसलाई माहुरीको शत्रु जीवको रुपमा लिइन्छ। नेपालमा ठूलो प्रजातिको अरिंगालमध्ये रुखमा गोला लगाउनेलाई कालो र रातो अरिंगाल भनिन्छ भने भुँइमा गोला लगाउने सबैभन्दा खतरनाक ठूलो आकारको अरिंगाललाई बच्छियुँ भनिन्छ । प्रजातिअनुसार अरिंगालको आकार १८ देखि ५५ सेन्टिमिटरसम्मको हुन्छ। यिनीहरु सामाजिक प्राणी भएको हुनाले गोलामा एक रानी र अन्य कामदारको रुपमा बस्छन् । खाना खोज्ने क्रममा गोलाबाट ४० किलोमिटर टाढासम्म यात्रा गर्न सक्छन् । मानिसहरु अरिंगाललाई एक आक्रमक प्रजातिको रुपमा चिन्छन्। नेपाली राजनितिमा एक ताका अरिंगाल शब्दले निकै चर्चा पाइरहेको छ। राजनितिमा यो शब्द कतै सकारात्मक तरिकाले प्रयोग भयो भने कतै यस्ता शब्दले मुलुकमा संगठित अपराधलाई प्रेरित गर्ने भन्दै प्रतिवाद भयो । सकरात्मक यस मानेमा कि त्यसले केहि हदसम्म अरिंगालको यथार्थ रुपबारे सर्वसाधारणलाई प्रतिबिम्बित गर्यो । तर, राजनितिमा प्रयोग भएको जस्तो अरिंगालको बिग्रिएको मात्र छवि नभएर अरिंगालका केही सकारात्मक गुण पनि छन्। यिनीहरुको आक्रमण एक हत्या चरणबाट सुरु हुन्छ, जसमा उनीहरु आफ्नो ठूला बंगाराको सहायताले माहुरीलाई टोकेर टाउँको छिनाल्छन् । केही अरिंगालले केही घण्टामा एउटा ठूलो माहुरीको समूहलाई नै सखाप पार्न सक्छन । नेपाली राजनीतिमा प्रयोग भएको यो शब्दका कारण तपाईँ, हामीलाई कसैले अरिंगालबारे सोध्यो भने हामी धेरैले विरोधीहरुको प्रतिवाद गर्ने, खिल भएको, रिसाहा, खतरनाक र झम्टिहाल्ने भनी उत्तर दिन्छौं। इकोलोजिकल एन्टमलजी जर्नलमा प्रकाशित एक अध्ययनअनुसार सर्वसाधारण मानिसहरूले माहुरीलाई मह, फूल र परागसेचनका रुपमा सम्झिन्छन भने अरिंगाललाई खिल, रिसउठ्दो र खतरनाक सम्झिन्छन् र धेरैले अरिंगाललाई घृणा गरेको अध्ययनले देखाएको छ । युनिभर्सिटी कलेज लन्डनकी अनुसन्धानकर्ता डासिरियान सम्नरका अनुसार अरिंगालहरूको छवि सर्वसाधारणमा नराम्ररी विग्रेको छ । अरिंगालहरुले आफू र आफ्नो गुँडमा भएका बच्चालाई खुवाउन अरू कीराको शिकार गर्ने भएकोले शिकारी किराको रुपमा चिनिन्छन् । युरोपेली अरिंगाल र एशियाली अरिंगालमा आकार प्रकारमा समान देखिए पनि युरोपेली अरिंगाल कम आक्रमक र कम खतरनाक हुन्छ । एशियाली हत्यारा अरिंगालको चार इन्च लामोसम्म खिल हुन्छ, जो माहुरीपालक किसानले प्रयोग गर्ने सुरक्षात्मक कपडालाई समेत छेड्न सक्छन्। कमजोर मानिसलाई ४ देखि ५ र हट्टाकट्टा मासिनलाई ५० वटा जति अरिंगालले टोके मात्रै पनि मृगौला खराब भई मानिसको मृत्यु हुन्छ । अरिंगालले धेरै प्रजातिका कीराहरुलाई आफ्नो आहारा बनाउँछन् भने माहुरीहरुको शिकारलाई आफ्नो उत्कृष्ट भोजन मान्दछन्। यिनीहरुको आक्रमण एक हत्या चरणबाट सुरु हुन्छ, जसमा उनीहरु आफ्नो ठूला बंगाराको सहायताले माहुरीलाई टोकेर टाउँको छिनाल्छन् । केही अरिंगालले केही घण्टामा एउटा ठूलो माहुरीको समूहलाई नै सखाप पार्न सक्छन । त्यसपछि, अरिंगालहरु मृत माहुरीलाई खानका लागि तयार हुन्छन् । उनीहरु एक साताको समयसम्म माहुरीको घारमा कब्जा जमाई चाकामा आक्रामण गरी आफ्नो प्युपा, लार्भा र बच्चाहरुलाई लाई खुवाउँछन् । युरोपेली माहुरी (एपिस मेलिफेरा) र जापानी माहुरी एपिस सेराना जापोनिका गरी मौरीका दुई जातहरु छन् । नेपालमा एपिस मेलिफेरा जातको माहुरी १५०० मिटरसम्मको भूभागमा पालिँदै आएको छ भने एपिस मेलिफेरा ६० देखि ३५०० मिटरसम्मको भूभागमा पालिएको पाइन्छ । एपिस मेलिफेरा विश्वमा सबैभन्दा बढी व्यावसायिक रुपमा पालन गरिएको माहुरीको जात हो। यो माहुरी धेरै परागकण संकलन गर्न सक्ने मौरीको रुपमा परिचित भएकोले धरै मह उत्पादन गर्ने जातको रुपमा चिनिन्छ। एपिस मेलिफेरा जातको माहुरीले वार्षिक २८ देखि ४० केजीसम्म मह उत्पादन गर्न सक्छन् भने एपिस सेराना जातको माहुरीले वार्षिक जम्मा ८ देखि २० केजि सम्म मह उत्पादन गर्न सक्छन्। एपिस मेलिफेरा जातको मौरीसँग एशियाली हत्यारा अरिंगालविरुद्ध लड्ने सामथ्र्य हुँदैन तथापि आक्रमणकारी हत्यारा अरिंगालविरुद्ध चिल्ने प्रयास गरेता पनि यिनको प्रयास हत्यारा अरिंगालको अगाडी निरर्थक हुन्छ । यसको ठिक विपरित, जापानी माहुरी एपिस सेराना जापोनिका ले भने विषालु हत्यारा अरिंगालहरुबाट आफूलाई बचाउन एउटा तरिका अपनाउछन्। विज्ञहरु यो मिचाहा र हत्यारा अरिंगालले केही घण्टाभित्र पूरै वासिङटन राज्यमा फैलिई माहुरीको शिकार गरी भविष्यमा माहुरीको जैविक विविधतालाई समेत ध्वस्त बनाउछ सक्छ भनी चिन्ता व्यक्त गरिरहेका छन्। आक्रमणकारी हत्यारा अरिंगालको वरिपरि घुमेर यी माहुरीले आफ्नो गोलाको तापक्रम ११५ डिग्री फरेनहाइट भन्दा बढी नपुगुन्जेल आफ्नो पखेटाहरुलाई फट्फटाउँछन्। यो तापक्रमले अरिंगाललाई मृत्यु हुनेगरी पकाउँनुका साथै पखेटा फटफटाउदा निस्केको कार्बनडाइअक्साइड ग्यासले अरिंगाललाई यातना दिई तिनीहरुविरुद्ध विजय प्राप्त गर्दछन्। एशियाली हत्यारा अरिंगाललाई मिचाहा कीराको रुपमा चिनिन्छ । यसले विश्वभरी यात्रा गरी माहुरीको जैविक विविधतालाई नै जोखिममा पारेको वैज्ञानिकहरुको भनाइ छ ।सन् २००३ तिर यी एशियाली हत्यारा अरिंगाल पहिलो पटक फ्रान्समा प्रवेश गरेको थियो भने सन २०१४ सम्म आइपुग्दा युरोपका प्राय सबै मुलुकमा माहुरीको ब्यापक शिकार गरी युरोपियन मुलुकहरुमा मह उत्पादनमा ब्यापक ह्रास पैदा गरेको थियो। त्यसैगरी सन् २०१९ मा पहिलो पटक एशियाली हत्यारा अरिंगाल ब्रिटिस कोलम्बिया, क्यानडा, ब्लेन र पश्चिमी अस्ट्रेलियाजस्ता देशमा प्रवेश गरी माहुरीको हत्या गरी त्यहाँस्थित माहुरीहरुको जैवकि विविधतामा खलल पारेको एक अध्यनले देखाएको छ। अमेरिकाबाट प्रकाशन हुने द निउवर्क टाइम्स पत्रिकाले जनाए अनुसार एशियाली हत्यारा अरिंगाल सन् २०२० को मे महिनामा पहिलो पटक अमेरिका प्रवेश गरेको जनाएको छ । वैज्ञानिक र कीट विज्ञहरु यो मिचाहा र हत्यारा अरिंगालले केही घण्टाभित्र पूरै वासिङटन राज्यमा फैलिई माहुरीको शिकार गरी भविष्यमा माहुरीको जैविक विविधतालाई समेत ध्वस्त बनाउछ सक्छ भनी चिन्ता व्यक्त गरिरहेका छन्। अनुसन्धानकर्ताको भने बारुला र अरिंगालजस्ता कीरा पर्यावरणीय दृष्टिकोणले माहुरी जत्तिकै महत्वपूर्ण हुने बताउछन् । वैज्ञानिका अनुसार बारुला र अरिंगालको बिग्रिएको छवि सुधार्न एउटा अभियान नै चलाउनुपर्ने आवश्यकता छ । युनिभर्सिटी कलेज लन्डनकी डा सिरियान सम्नर भन्छिन, मौरी संरक्षणका लागि चालिएका कदमजस्तै ती कीराहरूका लागि पनि केही गर्नुपर्छ । डा सम्नरका अनुसार अरिंगालहरू मानिसको खानेकुरा वरिपरि देखिए पनि तिनले आफ्नो गुँडमा भएका लार्भा, प्यूपा र बच्चालाई खुवाउन अरू शत्रु कीराको सिकार गर्न खोजिरहेका हुन्छन्। शत्रु जीवहरुले भने हाम्रो बालीनालीमा नोक्सानी पुर्याउछन् । तसर्थ, अरिंगाल हाम्रो शत्रजीवको शिकार गरी वातावरणमा जैविक नियन्त्रणको भूमिका खेलिरहेका हुन्छन् । इटालीस्थित युनिभर्सिटी अफ फ्लोरेन्सका डा आलेस्सान्द्रो चिनीका अनुसार पर्याप्त अध्ययन नभएकाले वासस्थान विनाश र मौसम परिवर्तनका कारण बारुला र अरिंगालजस्ता कीराको संख्या घट्न थालेको छ । (लेखक कृषि तथा पशुपन्छी बिकास मन्त्रालयमा बाली संरक्षण अधिकृत पदमा कार्यरत छन्।)"
ओसाका सबैभन्दा बढी कमाउने महिला खेलाडी,लन्डन : विश्व खेलकुदमा सबैभन्दा बढी कमाउने महिला खेलाडीको सूचीमा जापानी टेनिस खेलाडी नाओमी ओसाकाले अमेरिकाकी सेरेना विलियम्सलाई पनि उछिनेकी छन्। फोब्र्स म्यागजिनद्वारा जारी विश्वका सर्वाधिक कमाउने खेलाडीको पछिल्लो सूचीमा ओसाका पहिलो स्थानमा उक्लिएकी हुन्। यसअघि उक्त सूचीमा अमेरिकी टेनिस खेलाडी सेरेना पहिलो स्थानमा थिइन्। पछिल्लो १२ महिनाका अवधिमा २२ वर्षीया ओसाकाले विभिन्न प्रतियोगिताको पुरस्कारबाट मात्रै तीन करोड सात लाख पाउन्ड कमाएकी छन्। सोही अवधिमा ३८ वर्षीया सेरेनाले पुरस्कारबाट कमाएको रकमभन्दा ओसाकाले १० लाख १५ हजार पाउन्ड बढी हात पारेकी छन्। ओसाका दुई पटककी ग्रान्ड स्लाम च्याम्पियन खेलाडी हुन्। ओसाकाले सन् २०१८ मा यूएस ओपन र सन् २०१९ मा अस्ट्रेलियन ओपनको उपाधि जितेकी थिइन्। बाँकी दुई ग्रान्ड स्लाम प्रतियोगिता फ्रेन्च ओपन र विम्बल्डनमा भने उनी तेस्रो चरणभन्दा अगाडि बढ्न सकेकी छैनन्। ३८ वर्षीया सेरेना भने २३ पटककी ग्रान्ड स्लाम च्याम्पियन खेलाडी हुन्। सन् २०१७ पछि भने सेरेनाले कुनै पनि ग्रान्ड स्लाम प्रतियोगिताको उपाधि जित्न सकेकी छैनन्। उनले अन्तिम पटक सन् २०१७ मा अस्ट्रेलियन ओपनको उपाधि हात पारेकी थिइन्। फोब्र्स म्यागजिनले सन् १९९० देखि प्रत्येक वर्ष विश्वमा सर्वाधिक कमाउने महिला खेलाडीहरूको सूची प्रकाशित गर्दै आएको छ। त्यसयता हरेक वर्ष सर्वाधिक कमाउने महिला खेलाडीको सूचीमा टेनिसकै दबदबा रहँदै आएको छ। ओसाकाका पिता हाइटीमा जन्मिएका हुन् भने आमा जापानकी हुन्। यस वर्ष फोब्र्स म्यागजिनले जारी गरेको सर्वाधिक कमाउने खेलाडीहरूको सूचीमा समग्रमा भने ओसाका २९औं स्थानमा छिन्। सेरेना भने ओसाकाभन्दा चार स्थान तल छिन्। फोब्र्सको सम्पूर्ण सूची भने आगामी साता मात्र सार्वजनिक गरिने बताइएको छ।
पर्ख र हेरको अवस्थामा डी ब्रुन,"ब्रसेल्स : बेल्जियमको राष्ट्रिय टोलीका प्रभावशाली मिडफिल्डर हुन्, केभिन डी ब्रुन। २८ वर्षीय डी ब्रुन इङ्लिस प्रिमियर लिग क्लब म्यानचेस्टर सिटीबाट व्यावसायिक फुटबल खेल्छन्। म्यानचेस्टर सिटीको थुप्रै सफलतामा उनको महत्वपूर्ण योगदान रहँदै आएको छ। उनी म्यानचेस्टर सिटीमा रमाएका पनि छन्। तर, पछिल्लो समय म्यानचेस्टर सिटी समस्यामा परेको छ। युरोपियन फुटबल महासंघ (यूईएफए) ले म्यानचेस्टर सिटीलाई दुई सिजनसम्म युरोपियन च्याम्पियन्स लिग र युरोपा लिग खेल्न नपाउने गरी प्रतिबन्ध लगाएको छ। आर्थिक अनुशासन पालना नगरेको आरोपमा यूईएफएले म्यानचेस्टर सिटीमाथि यस्तो प्रतिबन्ध लगाएको हो। म्यानचेस्टर सिटी युरोपियन प्रतियोगिता खेल्न नपाउने गरी यूईएफएको प्रतिबन्धमा परेपछि मिडफिल्ड डी ब्रुन पनि अन्योलमा परेका छन्। यूईएफएको प्रतिबन्धपछि आफू म्यानचेस्टर सिटीमा बस्ने वा नबस्ने भन्ने कुरा अन्योलमा रहेको डी ब्रुन आफंैले पनि स्विकारेका छन्। यूईएफएले लगाएको प्रतिबन्धविरुद्घ म्यानचेस्टर सिटीले पुनरावेदन गरेको छ। तर, पुनरावेदनको निर्णय आउन अझै केही समय लाग्नेछ। डी ब्रुनले आफू अहिले त्यही पुनरावेदनको निर्णयको प्रतीक्षामा रहेको बताएका छन्। म्यानचेस्टर सिटीमा बस्ने वा नबस्ने भन्ने कुराको टुंगो पुनरावेदनको निर्णय आएपछि मात्र लाग्नेछ, सञ्चारकर्मीसँगको कुराकानीमा डी ब्रुनले भनेका छन्। च्याम्पियन्स लिग र युरोपा लिग खेल्न नपाउने हो भने म्यानचेस्टर सिटीमा बस्नुको कुनै अर्थ नरहने धारणा पनि उनले व्यक्त गरेका छन्। एउटा व्यावसायिक फुटबल खेलाडीका लागि च्याम्पियन्स लिग र युरोपा लिग ठूला प्रतियोगिता हुन्। त्यही प्रतियोगिता खेल्न नपाउने हो भने क्लबमा बस्नुको कुनै अर्थ छैन। त्यस्तो अवस्थामा मैलै पनि विकल्प खोज्नुपर्ने हुन्छ, उनी भन्छन्। डी ब्रुन सन् २०१५ मा म्यानचेस्टर सिटीमा आबद्ध भएका थिए। त्यसअघि उनले जर्मन क्लब उल्फबर्ग र इङ्लिस प्रिमियर लिग क्लब चेल्सीबाट पनि व्यावसायिक फुटबल खेलेका थिए। म अहिले म्यानचेस्टर सिटीमा रमाएको छु र क्लबले पनि मप्रति निकै विश्वास गरेको छ। सामान्य अवस्थामा म्यानचेस्टर सिटीजस्तो क्लब छाड्ने कुनै पनि खेलाडीको चाहना हुँदैन तर, बाध्यताले विकल्पका ढोकाहरू क्रमशः खोल्दै लैजान्छ, डी ब्रुन भन्छन्।"
८ जुनदेखि ला लिगा,"म्याड्रिड : आगामी जुन ८ बाट स्पेनिस ला लिगा फुटबल सुरु हुने भएको छ। स्पेनका प्रधानमन्त्री पेड्रो सान्चेजले शीर्ष डिभिजनको लिग ८ जुनदेखि सुरु हुने जनाएका छन्। प्रधानमन्त्री सान्चेजले कोरोना भाइरसको महामारीबाट सुरक्षित रहनका लागि स्पेन सरकारले गर्नुपर्ने सबै काम गरिसकेकाले दैनिक गतिविधि सहज बनाउन ला लिगा गर्न अनुमति दिएको बताएका छन्। स्पेनले त्यही काम गरिरहेको छ, जुन काम गर्नुपर्ने थियो। अब समय आएको छ कि हामीले हाम्रो पुरानो गतिविधिलाई फर्काउनु छ, प्रधानमन्त्री साञ्चेजले भने, जुन ८ बाट ला लिगा सुचारु हुनेछ। यसअघि ला लिगा अध्यक्ष जाभिएर टेवासले लिग १२ जुनदेखि सञ्चालन हुन सक्ने जनाएका थिए। लिग कमिटी नियमित रुपमा सरकारसँगको छलफलमा थियो। कमिटीले स्वास्थ्य सम्बन्धी हरेक नियमको पालना गरेर फुटबल फर्काउने प्रतिवद्धता जनाएअनुसार प्रधानमन्त्री साञ्चेजले ८ जुनदेखि लिग सञ्चालन हुने घोषणा गरेका हुन्। फुटबलमा फर्कन प्रयासरत ला लिगा क्लबहरुले केही हप्ता अघिबाट अभ्यास भने थालिसकेका छन्। लिग किमिटीले एक पटकमा १० जना मात्र खेलाडी राखेर प्रशिक्षण गर्न अनुमति दिए अनुसार नै क्लबहरुले प्रशिक्षण गरिरहेका छन्। कोरोना भाइरसको महामारीका कारण स्पेनिस ला लिगा गत मार्च २३ मा स्थगित गरिएको थियो। यस सिजन बार्सिलोना शीर्ष स्थानमा छ। लिगमा ११ खेल बाँकी रहँदा बार्सिलोना रियल म्याड्रिडभन्दा दुई अंकले अघि छ। २७ खेल सकाएको बार्सिलोनाको ५८ र त्यति नै खेल खेलिसकेको रियलको ५६ अंक छ।"
