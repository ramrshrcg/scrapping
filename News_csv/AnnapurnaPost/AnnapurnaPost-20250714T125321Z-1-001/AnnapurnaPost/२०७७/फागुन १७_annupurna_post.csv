शीर्षक,विवरण
अधिकारको दायरा वृद्धिमै महिला सशक्तीकरण,"एक विवादास्पद कदममा नेपाली सरकारले एउटा नयाँ कानुनको प्रस्ताव गरेको छ; जसमा महिलाले आफ्नो पुरुष अभिभावक र स्थानीय सरकारी वडाबाट पहिलोपटक खाडी देश वा अफ्रिका भ्रमण गर्नुअघि उनीहरूको अनुमति लिनुपर्छ। यो महिनाको पहिलो हप्तातिर प्रस्तावित कानुनले ४० वर्षभन्दा कम उमेरका महिलालाई लक्षित गरेको छ; जो काम, व्यवसाय वा फुर्सदका लागि ती स्थानमा यात्रा गर्न चाहन्छन्। सरकारको तर्क छ कि उक्त प्रस्तावित कानुनले महिला बेचबिखन र महिला दुरुपयोग रोक्न सक्छ भन्छ। तर यसले महिला र मानव अधिकारकर्मीका बीचमा ठूलो हंगामा मचाएको छ। उनीहरू भन्छन् कि यो कानुनले नेपाली महिलाको अधिकारको उल्लंघन गर्छ र यसले देशको पितृसत्तात्मक मानसिकता झल्काउँछ। सरकारले मानव बेचबिखन र महिला हिंसा रोक्ने नाममा विदेश जाने रोक्ने होइन कि विदेश पठाउने भर्ती एजेन्सीलाई व्यवस्थित गर्नुपर्यो र गल्ती गरे कडा कारबाही गर्नुपर्छ। उनीहरूले चेताउनी पनि दिएका छन् कि यसले महिलालाई जोखिमयुक्त, बेरोजगार रोजगार, जबर्जस्ती तस्करी र दुरुपयोगको जोखिम बढाउन सक्छ। सरकारको तर्क छ कि महिला तस्करी, दुव्र्यवहार र महिलाविरुद्ध हुने अपराधविरुद्ध लड्ने र महिलालाई विदेशमा समस्या परेको बेला सहयोग गर्न उक्त कानुन प्रस्तावित गरिएको हो। मुलुकमा बलात्कार, दुव्र्यवहार र महिला अधिकारका मुद्दालाई उजागर गर्ने महिलाको मार्चको एक भागका रूपमा फेब्रुअरी १२ मा काठमाडौंको माइतीघर मण्डालामा सयौं महिला भेला भए। प्रस्तावित कानुन संविधान र महिलाविरुद्ध हुने सबै विभेदको उन्मूलनसम्बन्धी संयुक्त राष्ट्र कन्भेन्सनविरुद्ध हो। महिलालाई आफू स्वतन्त्रपूर्वक घुम्न पाउने अधिकारबाट रोक्न खोज्नु उनीहरूको अधिकारको हनन हो। अग्रगामी सोचका साथ अघि बढ्नुपर्ने अवस्थामा हामी उल्टो दिशातर्फ उन्मुख भइरहेका छौं। महिला तस्करी, दुव्र्यवहार र महिलाविरुद्ध हुने अपराधविरुद्ध लड्न उनीहरूको अधिकार कुण्ठित गर्ने होइन। यस्तो लाग्छ हामी साउदी अरब र अफगानिस्तानजस्ता देशको तुलनामा महिलालाई हक, अधिकार प्रदान गर्ने कुरामा अझ पिछडिँदै छौं। महिला अधिकारमा नराम्रो ट्र्याक रेकर्डका लागि परिचित साउदी अरेबिया नेपालभन्दा बढी प्रगतिशील देखिन्छ, जसले हालसालै महिलालाई आफ्नै कार चलाउन र पुरुष अभिभावकविना यात्रामा लगाएको लामो समयदेखि प्रतिबन्ध हटाएको छ। महिला तस्करी, दुव्र्यवहार रोक्न उनीहरूलाई विदेश जानुअघि उचित परामर्श, सीप, दक्षता प्रदान गर्ने हो ताकि उनीहरू उता गएपछि आफैंले त्यहाँ आउने बाधा र व्यवधानको उचित सामना गर्न सकून्। यहाँ भएका म्यानपावर कम्पनीहरूलाई अझ व्यवस्थित गर्नुपर्छ। २०१९ मा नेपाल मानवअधिकार आयोगले तयार गरेको प्रतिवेदनमा अनुमान गरिएको छ कि करिब १५ मिलियन मानिस बेचबिखनको जोखिममा थिए। १५ हजार पुरुष, १५ हजार महिला र पाँच हजार बालबालिका बेचिएका थिए भन्ने अनुमान गरिएको छ। तीमध्ये अधिकांश खाडी राष्ट्र र मध्यपूर्वमा लगिएका थिए। घरेलु कामदारलगायत खाडी राष्ट्रमा काम गर्ने नेपाली महिलालाई अक्सर शोषण गरिएको थियो। दुवै महिलापुरुष तस्करहरूको सिकार हुने भएकाले कुनै पनि प्रस्तावित कानुनी परिवर्तन पुरुष र महिला दुवैलाई लक्षित गर्नुपर्छ। हामीले खाडी तथा अन्य मुलुकमा पुरुष पनि तस्करको सिकार हुने थुप्रै घटना देखेका छौंं। हिंसाले महिला पुरुष केही भन्दैन अनि किन कानुन र प्रावधान महिलाका निम्ति मात्र ? त्यस्ता प्रतिबन्धले खाडी देशमा काम खोज्न र शोषण रोक्न महिलालाई रोक्दैन। यसको सट्टा यसले तिनीहरूलाई उनीहरूको गन्तव्यमा पुग्न अवैध मार्ग छनोट गर्न बाध्य पार्छ। दशकौंदेखि नेपाल सरकारले खाडी देशमा महिलालाई शोषण रोक्नका लागि प्रतिबन्ध लगाएको छ। सन् २०१७ मा सरकारले नागरिकलाई घरेलु कामदारका रूपमा खाडी राष्ट्रमा जान प्रतिबन्ध लगायो, जुन महिला लक्षित थियो। सरकारको माइग्रेसन रिपोर्ट २०२० ले देखाएअनुसार २०१८१९ मा जारी २३६,२०८ श्रम परमिटहरूमध्ये २०,५७८ महिला मात्र थिए र उनीहरूले अनौपचारिक क्षेत्रमा काम गर्ने अनुमोदन प्राप्त गर्नेहरूलाई अनुमति नवीकरण गरेका थिए। यी प्रतिबन्धले मानव बेचबिखन र दुरुपयोगविरुद्ध लड्न मद्दत गर्दैन। यस अवरोधको परिणामस्वरूप महिलाले श्रम अनुमति लिनुको सट्टा भारत हुँदै विदेश जाने गर्थे। नतिजास्वरूप कोरोना भाइरस महामारीका समयमा महिलालाई उचित कागजी कार्यको अभावका कारण फिर्ता गर्न गाह्रो भएको छ। यो मार्गले महिलालाई बेचबिखनको जोखिममा छाडिदिन्छ। महिला प्रायः अवैध र तेस्रो देश मार्गका माध्यमबाट विदेश जान जारी राख्छन्। बरु महिलालाई परमिटको संख्या बढाएर त्यसलाई व्यवस्थित गर्नेतर्फ सरकार लाग्नुपर्छ। प्रतिबन्धको सट्टा सरकारले महिलालाई मानव बेचबिखनबारे सचेत गराउनुपर्छ र उनीहरूलाई राम्रो प्रशिक्षण र कुराकानी गर्ने दक्षता प्रदान गर्नुपर्छ ताकि उनीहरू विदेशमा ज्यालामा कुरा गर्न सक्नेछन्। वैध तरिकाले महिलालाई विदेश पठाएर पनि उनीहरूको रेकर्ड राखेर उनीहरूमाथि हुने हिंसा र तस्कारी रोक्न सक्छ। नयाँ प्रावधानले महिला अधिकारलाई अस्वीकार गरेर पितृसत्तात्मक सोच हावी भएको भन्ने टिप्पणी पनि आइरहेको छ। हामी महिला सशक्तीकरण, अधिकार र समनाताका कुरा गर्छौं तर नीतिनिर्माणमा बसेका मानिसले एकपछि अर्को यस्ता निर्णय लिँदा उनीहरूको अधिकार नै खुम्चिएको भान हुन्छ। देश विकास र अन्य महत्त्वपूर्ण काम अझै बाँकी छ तर सरकारमा बसेका मानिस एकपछि अर्को यस्ता निर्णय र प्रस्ताव लिएर अघि आउँदा उनीहरू आलोचित बन्दै गएका छन्। अहिले एकपछि अर्को महिला हिंसा, बलात्कारका घटना बढ्दै गएको छ। यस्तो अवस्थामा सरकारले महिलाको अधिकार नै कुण्ठित हुने गरी प्रस्ताव लिएर आउनाले पनि यसको विरोध भएको छ। सरकारले आफ्नो ध्यान त्यस्ता अपराध र हिंसा रोक्नेतर्फ केन्द्रित गर्नुपर्छ। सरकारमा बसेका मानिसले महिलाले विदेश जान प्रतिबन्ध लगाउने होइन कि बरु त्यसलाई व्यवस्थित गरेर केही परे हामी छौं भन्नुपर्ने हो। खाडीमा त्यत्रा नेपाली पुरुष कामदार अलपत्र परेका छन् तर उनीहरूका निम्ति यस्तो प्रस्ताव ल्याएको कहिल्यै सुनिएन। आधुनिकीकरण गर्ने देशका रूपमा नेपालले विगत केही दशकमा सशक्त राजनीतिक फट्को मारिरहेको छ। सन् २०१५ मा नयाँ संविधान जारी भएपछि समावेशीकरण, जातीय आधारमा प्रतिनिधित्व तथा अन्य थुप्रै आमूल परिवर्तनतर्फ देश अघि बढिरहेको छ। त्यस्तै महिला अधिकार र सशक्तीकरणमा पनि थुप्रै कार्यक्रम नभएका होइनन् तर पनि नीतिनिर्माणमा बसेका मानिसको सोचमा समयअनुसार परिवर्तन आउन नसकेको यस्ता निर्णयले बेलाबेलामा प्रतिबिम्बित गर्छ। हक र अधिकारमाथि अंकुश लगाएर महिला सशक्तीकरण हुँदैन ताकि महिला अधिकारको दायरामा वृद्धि गर्दै जानुपर्छ। सरकारले मानव बेचबिखन र महिला हिंसा रोक्ने नाममा विदेश जाने रोक्ने होइन कि विदेश पठाउने भर्ती एजेन्सीलाई व्यवस्थित गर्नुपर्यो र गल्ती गरे कडा कारबाही गर्नुपर्छ।"
निकासी व्यापारका अव्यवस्थित स्वरूप,"निकासी व्यापारलाई प्रतिस्पर्धी बनाउन विश्व बजारका कानुनी तथा नीतिगत सुविधा उपलब्ध गराउनुपर्छ देशको निकासी नीतिमा देखिएका कमजोरीले निकासी व्यापारमा ह्रास आएको छ। निकासी व्यापारलाई अर्थतन्त्रमा ठूलो महŒवले हेरिनुपर्छ। तर अद्यावधिक उचित रणनीतिक नीतिनियमको अभावमा निकासी व्यापारमा विस्तार हुन सकेको छैन। निकासी प्रवद्र्धनका तत्कालका लागिसहित अल्पकालीन र दीर्घकालीन कार्यक्रम ल्याइनुपर्छ। नेपालको निकासी व्यापार प्रवद्र्धन प्रोत्साहनमा देखिएका कमीकमजोरीले नेपाली वस्तुका निकासीमा कमी हुँदै आएको छ। नेपालबाट निकासी हुने वस्तुको निकासी परिमाणको आयतन बढ्न सकेको छैन। आर्थिक वर्ष २०७५७६ पछि पहिलो तीन नेपालको निकासीका रूपमा पाम आयल, भटमासको तेल, धागोजस्ता नवनिकासी वस्तुका रूपमा नेपालको प्रमुख निर्यातक वस्तुको निर्यातमा देखा परेको छ। पूर्व पहिलो नम्बरमा रहेका निकासी वस्तुका रूपमा रही निकासी वस्तु खेलाडीका रूपमा रहेको गलैंचा, तयारी पोसाक र पश्मिनाका निकासीमा आएका ह्रास आएको छ। यसले गर्दा देशको अर्थतन्त्रलाई समेत प्रभाव पारेको छ। गलैंचा, तयारी पोसाक, पश्मिना, हस्तकलालगायतका वस्तुका निकासी पहिले प्राप्त उच्चतम विन्दुभन्दा धेरै तल गई माथि बढ्न सकेको छैन। निकासीमा बढी मूल्य बढ्न नसकेकाले नेपालको व्यापार घाटा चुलिँदै गएको छ। नेपालमा सम्भव र विस्तारीत निकासी क्षेत्र बढाउन दीर्घकालीन प्रतिबद्धता आवश्यक छ। दीर्घकालीन परिप्रेक्षमा सबै क्षेत्रमा राष्ट्रिय प्राथमिकतामा निकासीलाई समेटिनुपर्छ। सरकारी र निजी क्षेत्रमामा निकासीलाई यथेष्ट ध्यान नदिँदासमेत व्यापार प्रभावित भएका छन्। सरकारी निकायबाट र निजी क्षेत्रबाट निकासी नीति घोषणा गरिए पनि राष्ट्रिय व्यापार नीति कल्पना गरिएभन्दा समन्वय, एकीकृत र स्थायी गरिएका छैनन्। विनिमय दर, आर्थिक प्रावधान, भन्सार शुल्क छुट र अरू प्रोत्साहन दिने काम कम भएका छैनन्। नेपालमा धेरैजसो निकासीका कारोबारका निकासी प्रक्रिया र अभिलेख सरल नबनाउँदा व्यवसायीले धेरै समस्या व्यहोरिरहेका छन्। अब त विद्युतीय सिंगल विन्डोले यस्ता समस्या कम गर्लान्। राम्रोसँग स्थापित केही निकासीकर्ताबाहेक अरूलाई मालचलानीपश्चात् मात्र निकासी कर्जा दिइने व्यवस्था गरिएको छ। नेपालमा निकासी विस्तारका लागि अत्यावश्यक आवश्यकताका रूपमा पूर्व सामान चलानी र सामान चलानीपश्चात्का निकासी कर्जा आवश्यक देखिन्छ। धेरैजसो निकासीकर्ताका निकाय र नेपाली निकासी उद्यमी कम्पनीले व्यापार अभिवृद्धि गर्न अझ क्षमतावान् बन्न नसकेकाले निकासी वातावरण बन्न सकेको छैन। भौगोलिक अवस्थिति, भारतसँगको खुला सिमाना र नेपालभारत व्यापार सम्बन्धका कारणले व्यापार अभिवृद्धि हुन सकेको छैन। नेपाल व्यापार एकीकृत नीति, व्यापार नीति र नेपालको निकासीका चित्रणमा समन्वयको अभाव देखिन्छ। नेपालको २०६७६८ देखिको २०७५७६ सम्मको तेह्रौं, चौधौं र पन्ध्रौं त्रिवर्षीय योजनाले वस्तु निकासीलाई योजना अवधिको अन्तिम वर्षमा लक्षित रकम मूल्यका विन्दुमा पुर्याउने अपेक्षित प्रतिफल आशा गरिएजति विगतमा हुन सकेको देखिँदैन। यस्तैगरी ती योजनाले वाणिज्य क्षेत्रमा थप रोजगारको अवसर सिर्जना गर्ने भनिएका थिए। ती योजनाको अन्तिमसम्ममा व्यापार घाटालाई कूल गार्हस्थ्य उत्पादनको निश्चित प्रतिशतबाट लक्षित प्रतिशतमा झार्ने र आयातनिर्यातको अनुपात बढन् नदिने भनिएको थियो। यी प्रतिफल पूरा गर्न वाणिज्य क्षेत्रको पृष्ठभूमिका आधारमा उद्देश्य, रणनीति र कार्यनीति तोकिएका थिए। सन् २०१५ (२०७२) को व्यापार नीति र अव्यवस्थित क्षेत्र २०७२ सालको वाणिज्य नीति, २०७३ को एनटीआईएस र २०७३ देखि २०७५ सालसम्म आएको आर्थिक र व्यापारसँग सम्बन्धित ऐन, कानुन, निर्देशिका आदिले २०७२ सालपछि व्यापारिक क्षेत्र डोर्याउँदै आएका छन्। पूर्णत: बन्देज वा परिमाणात्मक वा आंशिक बन्देज गरिएका वस्तुबाहेक अन्य वस्तु निकासी गर्न इजाजत आवश्यक छैन। तर परिमाणात्मक बन्देज गरिएका वस्तुमा निजी क्षेत्रको सहभागिता गराएर निकासी इजाजत पत्र दिइने व्यवस्था गरिएको छ। यसैबीच निकासी रणनीतिमा उल्लेख गरेअनुसार निकासी बढाउन वर्तमानमा रहेको पारवहन र यातायात सुविधामा संस्थागत र भौतिक आधारभूत व्यवस्थामा सुधार गर्न आवश्यक छ। निकासी प्रवद्र्धनका लागि कन्टेनर सेवा सुरु गरिने भनिए पनि आन्तरिक राजमार्गमा अरनिकोबाहेक अरू राजमार्गमा कन्टेनर ढुवानी सुरु गरिएको छैन। निकासी वस्तु उत्पादनका लागि चाहिने प्रारम्भिक वस्तु र कच्चा पदार्थको आयातमा लगाइएका भन्सार शुल्क फिर्ता गर्न निकासीका आधारमा भन्सार फिर्ता गर्ने कार्य सबै वस्तुमा गरिएको छैन। केही भए पनि कार्यान्वयन पक्षमा कमजोरी देखिन्छ। नेपाल व्यापार एकीकृत नीति, व्यापार नीति र नेपालको निकासीका चित्रणमा समन्वयको अभाव देखिन्छ। नेपालको चालु खातामा मुद्रा पूर्णत: परिपत्र्य बनाइए पनि निकासी मूल्यांकन व्यवस्था नहुँदा अर्को समस्या थपिएको छ भनिन्छ। निकासी योजना र कार्यक्रम निकासी क्षेत्रको मद्दतले संयोजन गरिनुपर्छ। निकासी व्यापारलाई अर्थतन्त्रको मुख्य आधार स्तम्भ बनाएर लैजान उचित वातावरण बनाइनुपर्छ। भैरहवा निकासी प्रशोधन क्षेत्र र वीरगन्ज तयारी पोसाक क्षेत्रजस्ता निकासी प्रशोधन क्षेत्र स्थापना गरिएपश्चात् पनि र अरू प्रशोधन क्षेत्र स्थापना गरिने प्रतिबद्धता जनाए पनि पूर्ण स्थापना नहुँदा निकासी व्यापार प्रभावित भएको छ। निकासी प्रवद्र्धनात्मक उद्योगहरू प्रवद्र्धन गर्न निकासी प्रवद्र्धन क्षेत्र स्थापनामा सुरुवात गरिएको छ। अगाडि सारिएको यस क्षेत्रले निकासीका लागि उत्पादन गरिएका वस्तुमा कर नलाग्ने व्यवस्था गरिएको छ। यस्ता क्षेत्रका निकासोन्मुख उद्योगहरूले आफ्नो निकासीमा प्रयोग भएका कच्चा पदार्थ र सहायक कच्चा पदार्थमा लागेको भन्सार शुल्क, मूल्य अभिवृद्धि कर र अन्त:शुल्क उत्पादन प्रक्रियामा प्रयोग भएको खण्डमा सुविधाका सन्दर्भमा फिर्ता गरिने उल्लेख छ। यस्तो प्रावधानात्मक निवेदन प्राप्त भएको ६० दिनभित्र फिर्ता गरिने भनिएको छ। तर व्यावहारिक कदम पहिल्याउँदै जानुपर्छ। ऐनबाट अगाडि बढिसकेको निकासी प्रशोधन क्षेत्रमा स्थापित उद्योगहरूले आफ्नो उत्पादन निकासीका लागि आयातीत मेसिन उपकरण र कच्चा पदार्थमा केही वर्ष कर लिइने व्यवस्था गरिएको हुँदैन। तर नेपालमा निकासी प्रशोधन क्षेत्र स्थापना पूर्ण भए पनि चालु भई निकासीमा असर परेको छैन। दशकौंं बित्दा पनि सो क्षेत्र स्थापनापश्चात् पनि अगाडि नबढ्नु निकासी क्षेत्रलाई महŒव नदिनु नै हो। निकासीका लागि बैंकको कर्जा यथेष्ट उपलब्धता र नेपाली बैंकिङ ढाँचा निकासी प्रवद्र्धनमैत्री हुनुपर्छ। नेपालमा प्रिसिपमेन्ट र पोष्टसिपमेन्ट पूर्ण आर्थिक ऋण सहयोग नेपालका बैंकले दिएका छैनन् भनिन्छ। खोलिएको प्रतीतपत्रका सन्दर्भमा मालचलानीपश्चात्को अवस्थामा सीमित क्षेत्रमा आर्थिक ऋण सहयोग उपलब्ध भने रहेका छन्। निकासी क्रियाकलापका लागि आर्थिक सहयोग प्रदान गर्ने गरी कुनै प्रभावकारी योजना बनाइएको छैन। प्रतीतपत्रद्वारा भुक्तानी गरिए पनि मालचलानीपूर्वका करोबारका क्षेत्रमा नेपालका वाणिज्य बैंकहरूले आर्थिक सहयोग उपलब्ध गराएका छैनन्। नेपालमा निकासी ऋण सहयोेग प्रारम्भिक अवस्थामा छ। नेपालमा निकासी कारोबार ऋण सुविधाको अभाव छ। निकासीकर्ताले आफ्नो लगानीले आफूलाई चाहिने कच्चा पदार्थ किनेर बैंकमा जम्मा गरी अझ बढी समान किन्न बैंकसँग सापटी लिनुपर्ने अवस्था छ। मालचलानीपूर्व पाइने ऋण सुविधाको विचार नेपालमा नोभेम्बर १९८३ मा सुरु भएको थियो। नेपालले अझै कर्जा सुरक्षण प्रणाली प्रयोग गरेको छैन। नेपालमा निकासी कारोबार, ऋण सुविधा र कर्जा सुरक्षण सुविधाको प्रयोग आवश्यक भइसकेको छ। सन १९७० देखि २००० सम्म नेपालको आफ्नो निकासी भारतबाट तेस्रो देशहरूमा विविधीकरण गरेको थियो। तर सन २००१ पछि भारततर्फ पुन: मोडिन पुगेको छ। सन् १९६० पछि कार्यान्वयनमा आएका निकासी बोनस व्यवस्थामा विनिमय दर प्रणाली, नगद अनुदान, एकल विनिमय दर प्रणालीलगायतका जस्तै विभिन्न नीतिगत साधनसहित मालचलानीपूर्व र पछिका कर्जा तुलनात्मक उपलब्ध गराउनुपर्छ। हाल १ र ५ प्रतिशतका नगद अनुदानको व्यवस्था अगाडि सारिएको छ। निकासी व्यापार अर्थतन्त्रको मेरुदण्ड हो। दोस्रो विश्वयुद्धअगाडि नेपालका निकासी राम्रो थियो र सन् १९७० अगाडि पनि नेपालको निकासी अवस्था नराम्रो थिएन। निकासी व्यापारबाट देशले अपेक्षित प्रगति गरेको उदाहरण विगतमा हाम्रोसामु छ। औद्योगीकरणतर्फ उन्मुख भारत र चीनले निकासी व्यापारबाट ठूलो प्रगति हासिल गरिसकेका छन्। एसिया महादेशमा चीनले गरेको प्रगति देखेर अमेरिका र युरोपका महाशक्ति राष्ट्रसमेत आत्तिन थालेका छन्। चीनले आफ्नो बाह्य व्यापारलाई बर्सेनि बढाउँदै लगेको छ। तयारी पोसाकलगायतका घरायसी सामग्री उत्पादन र निकासीमा चीनले विश्वमा फट्को मारिसकेको छ। तर नेपालको निकासी व्यापार दिनप्रतिदिन बढ्न सकेको छैन। वर्षमा नेपालबाट निकासी भएका प्रमुख वस्तुमा पाम तेल, भटमासको तेल, धागो, ऊनी गलैंचा, तयारी पोसाक, मुसुरो दाल, कपडा, फलाम र स्टिल र तामाका वस्तु, जुट बोरा र झोला, अलैंची, चिया, ऊनी र पश्मिनाका सामान मुख्य छन्। तर यी निकासी वस्तुलाई अभिवृद्धि गरेर लैजान सकिएको छैन। निकासी अभिवृद्धि गर्न सरकार र निजी क्षेत्र नै सुदृढ तवरले अगाडि बढे पनि निकासी ह्वात्त बढ्न सकेको छैन। पश्मिना र तयारी पोसाकमा नेपालले आफ्नो पहिचान बनाउन नसकेका कारण यी वस्तुका निकासी धराशायी बन्न पुगे र बढ्न सकेन। यद्यपि नेपालबाट निर्यात हुने हस्तकलाका सामग्रीमा भने वृद्धि हुँदै गएको पनि छैन। दक्षिण एसियामा भारतले आफ्नो व्यापार बढाउँदै लगेको अवस्थामा नेपालको व्यापार बढ्न सकेको छैन। नेपालको निकासी प्रवद्र्धनका लागि विशेष प्याकेज ल्याउन आवश्यक छ। निकासी प्रवद्र्धनका लागि कानुनी प्रावधानलाई समेत लचिलो र मागअनुसार परिवर्तित बनाइनुपर्छ। निकासी व्यापारमा कानुनको भूमिका रहने भएकाले निकासी प्रवद्र्धनमा कठिला र कसिला कानुनको अभाव छ। वर्तमान विश्व्यापीकरणमैत्री अभाव : हाम्रा ऐनकानुन एवम् नियमले निकासी व्यापारलाई असर पारेको छ। निकासी व्याापारका ऐननियमका कारण निकासी व्यापार बढ्न सकेको छैन। वर्तमान कानुनी दायरा सञ्चालन ढाँचाबाट निकासी व्यापारका प्रक्रियागत पक्ष अझ सरल बनाउन आवश्यक छ। सरोकार ऐनहरू कुनै पूर्वयोजना वा ढाँचाविना बनाइएका देखिन्छन्। दशकौंको निकासी कूल गार्हस्थ्य उत्पादनको अनुपात साधारणत: झन्डै स्थिर रहेको छ। राष्ट्रिय बचतको स्रोतका रूपमा निकासी पनि गैरनिकासी झैं ध्यान दिनुपर्ने देखिन्छ। विगतका केही वर्षमा निकासी त्यति बढ्न सकेको छैन। नेपालको वैदेशिक व्यापारको बनावटका विशेषतामध्येको एकमा भारतसँगको व्यापार अत्यधिक एकत्रित हुनु हो। निकासी अभिप्रेरित विनिमय व्यवस्था प्रणाली नगद, अनुदान र अन्य प्रत्यक्ष निकासी प्रोत्साहनजस्ता माध्यम पटकपटक कार्यान्वयन भइसकेका छन्। बंगलादेशसँगको पारवहन सम्झौतापछि पारवहन समस्या समाधान गरिने आशा गरिएको थियो। नियमित हवाई उडानबाट निकासी व्यापार आयतन विस्तार गरेमा समयको बचत हुन्छ। नेपालको व्यापारमा पारवहनका कठिनाइले समेत प्रभाव पारको छ। नेपालमा वस्तु विकास कार्यक्रमको प्रचारप्रसार भए पनि उत्पादन पक्षमा केही उपलब्ध भएको छैन। सरकारको व्यापार नीति अन्य क्षेत्रगत नीतिहरूसँग समन्वयमा छैनन्। नेपालको हालको आर्थिक नीतिहरूको पुनरावलोकन र वैदेशिक व्यापारका वर्तमान व्यवस्थाको पुनर्मूल्यांकन गरिनुपर्छ। नगद प्रोत्साहन, भन्सार माफी उपाय, बन्डेड गोदाम सुविधा र निकासी ऋण सुविधाजस्ता निकासी प्रवद्र्धनका कार्यक्रम ल्याउनुपर्छ। सरकारका नयाँ नीति निकासी कर्जा सुविधामा प्रोत्साहन, निकासी इजाजत प्रक्रिया, निकासी बनावट समायोजन कार्यक्रम, व्यापार सम्झौतामा व्यापारका खराबी र निकासीसम्बन्धी संस्थामा केन्द्रित छन्। नेपालको निकासी व्यापारमा उतारचढाव देखिएको छ। नेपालको निकासी ढुवानीका लागि कोलकाता बन्दरगाहको वैकल्पिक रूपमा बंगलादेश चितगाउँ बन्दरगाहको प्रयोगमा जोड दिइएको छ। नेपालको विश्व व्यापार संगठनको सदस्यतापछि निकासी प्रवद्र्धन हुने अपेक्षा गरिएको थियो। यसले देशको आर्थिक वृद्धिमा योगदान गर्ने आशा थियो। नेपालले भारतको विशाखापटनम बन्दरगाह प्रयोग गरे पनि निकासी बढ्न सकेको छैन यद्यपि समुद्रपार आयात भने यो बन्दरगाहबाट बढोत्तरी भएको छ। नेपालले सन् १९६० को सुरुदेखि विभिन्न निकासी प्रोत्साहनका उपाय कार्यान्वयन गरेर व्यापार विविधीकरण नीति अपनाए पनि नियमित गरिएको थिएन। सन् १९५० को नेपालभारत व्यापार वाणिज्य सन्धिको उद्देश्य नेपाल र भारतबीच भन्साररहित संघ स्थापना गर्नु रहेको जस्तो देखिन्छ। वर्तमान साफ्टाको अवधारणा पनि त्यही हो। तर सन् १९६० को एउटै व्यापार र पारवहन सन्धि सैद्धान्तिक कल्पनामा एकअर्काका क्षेत्रमा उत्पादन भएको नेपालभारतका सम्बन्धित बजारहरूमा प्राकृतिक भन्सार र परिमाणात्मक बन्देज भन्सारविनाको पहुँचको परिकल्पना गरिएको थियो। वर्तमान अवस्थाका व्यापार सन्धिले पनि नेपालको भारततर्फको निकासी बढाउन सकेको छैन। देशले अवलम्बन गरेका यी व्यस्थाले मात्र निकासी व्यापार प्रतिस्पर्धी बन्न सक्दैन। निकासी व्यापारलाई प्रतिस्पर्धी बनाउन विश्व बजारका कानुनी तथा नीतिगत सुविधा उपलब्ध गराउनुपर्छ। विश्व एउटा गाउँको रूपमा विकसित हुँदै गएको छ। एउटै गाउँका रूपमा विकसित हुँदै गएको विश्वबाट नेपालले समेत लाभ लिनेतर्फ आफूलाई उभ्याउनुपर्छ। अन्तर्राष्ट्रिय क्षेत्रमा प्रयोग भइसकेको सुविधा र नीतिगत पक्षलाई आत्मसात गर्दै अगाडि बढ्न सकेमा नेपालको निकासी व्यापार फस्टाउन सक्छ।"
सवारी लाइसेन्स परीक्षा दिन नपाउने ?,"यातायात एक नेपालका लागि नभइनहुने विकासको पूर्वाधार हो। हरेक मानिसलाई छिटोछरितो पुग्न कार्य गर्न यातायातले महŒवपूर्ण टेवा पुर्याउने गरेको पाइन्छ। नेपालको बदलिँदो परिस्थितिमा यातायातका क्षेत्रमा राज्यले हेर्ने दृष्टिकोणमा अझै पनि धेरै समस्या रहेको र सुधार गर्नुपर्ने कुरा देखिएको छ। यातायात मन्त्रालयले सवारी चालक अनुमतिपत्र वितरण गर्ने कार्य २०६० साल पहिल्यै गृहमन्त्रालयअन्तर्गत वितरण कार्य गरिएको थियो भने २०६० सालपछि श्रम तथा यातायात मन्त्रालयअन्तर्गत लाइसेन्स वितरण गर्ने कार्य हुने गरेको थियो। यसअन्तर्गत श्रम तथा यातायात मन्त्रालय, यातायात व्यवस्था विभागअन्तर्गत पर्ने यातायात कार्यालयबाट अनुमतिपत्र वितरण गर्ने गरिन्थ्यो। नेपाल संघीयतामा गएपश्चात् यो मन्त्रालयलाई प्रदेश सरकारअन्तर्गत पारिएको छ। सोहीअनुसार हाल प्रदेशअन्तर्गत सवारी चालक अनुमतिपत्र वितरण गर्ने कार्य भइरहेका छन्। तर सवारी अनुमतिपत्र वितरणलाई अझै व्यवस्थित कसरी गर्ने र सहज कसरी बनाउने ? यसका प्रमुख समस्या केके हुन् र आधुनिकताअनुरूप अगाडि बढाउन केके गर्नुपर्छ भन्ने विषयमा यातायातमा आबद्ध भएका विज्ञसँग सल्लाह र सुझाव लिएर यसलाई व्यवस्थापन गर्नुपर्ने देखिन्छ। आम नागरिकका समस्या समाधान कति बेला हुने, परीक्षा सुचारु रूपले दिन कहिले पाउने जस्ता पक्षमा सरकारको ध्यानाकर्षण हुन जरुरी छ। हाल आएर प्रदेश सरकारअनुसार वितरण गरिएको सवारी चालक अनुमतिपत्र वितरण प्रणालीमा अहिले पनि भइरहेको परीक्षामा लिखित र प्रयोगात्मक परीक्षा उत्तीर्ण परेपश्चात् परीक्षार्थीलाई वितरण गर्ने कार्य रहेको छ। राज्यले जसरी नागरिकता वितरण गर्दा, जसरी राहदानी गर्दा जस्तै सवारीचालक अनुमतिपत्रजस्तै यो पनि अति संवेदनशील र अति आवश्यक रहेको छ तर परीक्षा गर्ने विषयमा हाल कोभिडको प्रभावका कारण देशमा झन्डै दसौं लाख परीक्षार्थी अनुमतिपत्र परीक्षा दिनबाटै वञ्चित हुन पुगे। यसका प्रमुख कारणमा राज्यले हेर्ने दृष्टिकोण र त्यसअनुसारको व्यवस्थापन गर्न अहिले पनि कठिनाइ भएको छ। राज्यले अनुमतिपत्रलाई अझै सरलता गर्न अनलाइन फाराम वितरण कार्य गर्दै आएको छ। तर फाराम वितरण गर्ने क्रममा हाल विभिन्न सवारी अनुमतिपत्रलाई वितरण गर्दा लिखतपश्चात् प्रयोगात्मकका विषयमा विभिन्न प्रयोगात्मक परीक्षा स्थल बागमती प्रदेशमा पनि चार स्थान बागमती यातायात कार्यालय ठूलो भर्याङ, बागमती यातायात कार्यालय चाबहिल, एकान्तकुना, भक्तपुरमा प्रयोगात्मक परीक्षा दिने व्यवस्था राज्यले गरेको छ। तर अहिले परीक्षार्थीले आवेदन फाराम भर्दा एक वर्षको जस्तो अहिले पनि पालो पर्खनुपर्ने अवस्था रहेकोे छ। यातायात कार्यालयले पहिलाको अनुपातमा मोटरसाइकलमा हजारदेखि १५ सय करारमा पाँच सयदेखि सात सयसम्म प्रयोगात्मक परीक्षा दिएका उदाहरण रहेका छन् तर हाल आएर करिब सयदेखि एक सय ५० जना परीक्षार्थी परीक्षामा प्रवेश गराएका छन्। सवारी चालक अनुमतिपत्र लिन १० महिनाजति पालो कुर्नुपर्ने परीक्षार्थीलाई राज्यले कसरी सहजता गर्न सकिन्छ भन्ने विषयमा ध्यानाकर्षण नगरेजस्तो देखिन्छ। त्यति मात्र होइन; अझै अनुमतिपत्रलाई आधुनिकतामा परिवर्तन गर्दा जस्तै स्मार्ट कार्ड ल्याइयो तर स्मार्ट कार्डको जसरी यातायातका कार्य स्मार्ट नभएको देखिन्छ। हाल सवारी अनुमतिपत्रका सम्बन्धमा यसलाई परीक्षार्थी प्रयोगात्मक स्थलमा खाली नै देखिन्छ, जुन १५ सयसम्म गर्न सकिने विभिन्न माध्यम पनि रहेका छन् तर राज्यको यस विषयमा ध्यानाकर्षण भएको छैन। स्मार्ट कार्ड किन चाहियो, केका लागि आवश्यकता छ परीक्षार्थीले उत्तीर्ण भएपश्चात् दुई वर्षमा पनि स्मार्ट सवारी अनुमतिपत्र पाएका छैनन्। अनुमतिपत्रको एकपटक तिरेको दस्तुर पाँच वर्षका लागि भनिए पनि राजस्व तिरेको दुई वर्षसम्म पनि आइरहेको छैन। राज्यमा जनताले गल्ती गर्दा जरिमाना तिर्नुपर्छ तर राज्यले गल्ती गरे जरिमाना तिर्नु नपर्ने जस्ता कुरा रहेका छन्। जसरी एसईईको परीक्षामा ग्रेडिङका आधारमा उत्तीर्ण गरिन्छ तर सवारी अनुमतिपत्र परीक्षामा फेल हुँदा तीनपटक दिन पाउने भन्ने आधार के हो ? यसलाई दिन गन्ती महिना जस्तो गरेर दसौंपटक पनि दिन पाउनुपर्ने कुरा अति आवश्यक रहेको छ। तर आवश्यकताअनुसार समयअनुकूल यी कार्य भएको देखिँदैन। यी कुराको पनि सुधार गर्नुपर्ने देखिन्छ। वर्तमान परिस्थितिमा ट्राफिक, यातायात कार्यालय, संघीय सरकार, प्रदेश सरकार, स्थानीय सरकारमा यातायातमा रुमलिएका विज्ञहरूको सल्लाह र सुझावको कमी देखिन्छ। यातायातमा आधुनिकीकरणअनुसार कमीकमजोरी सुधार गरेर अगाडि बढ्न सकेनौं भने स्मार्ट कार्ड, जीपीए, अनलाइनका कुरा बोलेको बोली र पूरा नहुने सपनाजस्तो बन्ने सम्भावना देखिन्छ। यस्ता कार्य गर्न राज्य चुकेको देखिन्छ। आम नागरिकका समस्या समाधान कति बेला हुने, परीक्षा सुचारु रूपले दिन कहिले पाउने जस्ता पक्षमा सरकारको ध्यानाकर्षण हुन जरुरी देखिन्छ। अनलाइन, टोकनका नाममा सेवाग्राहीले कहिलेसम्म दुःख पाउनुपर्ने हो ? यसलाई कसरी व्यवस्थित गर्न सकिन्छ भन्ने कुरा सरकारले सोच्न जरुरी देखिन्छ। आम हडतालजस्ता विभिन्न किसिमका बन्दमा पनि परीक्षा नै रोकिए त्यसको बदलामा अर्को परीक्षा नलिने प्रवृत्तिले सेवाग्राहीले कष्ट भोग्नुपरेको छ। नेपालमा सवारी दुर्घटना पनि दिनप्रतिदिन बढिरहेको छ। यस्ता घटना हुनबाट रोक्न विद्यालय तहबाटै दुर्घटनाबारेमा नैतिक शिक्षा पढाउनतिर सरकारले ध्यान दिएको छैन। यातायात विज्ञहरूले पटकपटक सरकारलाई सुझाव दिँदासमेत सरकार मौन बसेको देखिन्छ। शिक्षा मन्त्रालयले यसलाई एउटा नैतिक शिक्षाका रूपमा अगाडि बढाएमा यसले झनै दुर्घटना न्यूनीकरण गर्न मद्दत मिल्छ। सवारी चालकहरूलाई पनि समयसमयमा दुर्घटना न्यूनीकरणका विषयमा बोलाएर विभिन्न सुझाव दिनेजस्ता कार्यक्रम व्यापक मात्रामा गर्नुपर्ने देखिन्छ। यति मात्र नभएर सवारी चालक केकस्तो कारणले दुर्घटना भएका छन्, यस विषयमा केलाएमा मात्र सवारी दुर्घटना न्यूनीकरण गर्न सकिन्छ।"
समाजवादका सांस्कृतिक पक्ष,"राष्ट्रिय संस्कृति नीति २०६७ को परिभाषामा संस्कृति मानिसले आफ्नो ज्ञान, क्षमता र सीप उपयोग गरी निर्माण गरेका यावत् सिर्जनाअनुरूपको जीवनशैली हो। हाम्रो जीवन पद्धतिका रूपमा विकास भएका घर, पुल, बाटो, बाँध आदि भौतिक अवयव भौतिक संस्कृति, र गीत, संगीत, भाषा, सोचनशैली, अनुशासन, मूल्य, मान्यताजस्ता अभौतिक अवयव अभौतिक संस्कृति हुन्। मानव अस्तित्व नरहे हाम्रो संस्कृतिको अभौतिक पक्षको अस्तित्व पनि सकिन्छ। संस्कृतिको व्यापकता संस्कृति, चाडपर्व, जात्रा, दशकर्म, रंगरोगन, खेलकुद, पूजापाठ, सरसहयोग आदिमा मात्र सीमित हुँदैन। यसका राजनीतिक, आर्थिक, सामाजिक, धार्मिक, शैक्षिक, वातावरणीय, वैज्ञानिक, जातीय, क्षेत्रीय, लैंगिक, यौनिकजस्ता आयाम हुन्छन्। यसका कतिपय आयामलाई विधिविधान, नियमकानुनले समेटेको हुन्छ भने कतिपय आयाम स्वेच्छाले अपनाइएका हुन्छन्। परम्परागत पारिवारिक समाजवादलाई बृहत् राष्ट्रिय समाजवादको शिलान्यासका रूपमा बुझिनु नेपाली सांस्कृतिक समाजवादको एक सबल विशिष्टता हुन सक्छ। समाजका हितमा विकास भएका संस्कृतिबीच एकरूपता र सर्वस्वीकार्य भने छैन। एउटै देशमा पनि फरक समुदायका फरक संस्कृति हुन्छन्। क्षेत्र र जातिअनुसार देखिने सांस्कृतिक विविधताको अलवा आर्थिक, भौतिक र प्राविधिक विकासको स्तरअनुसार देखिने विविधता पनि छन्। कतिपय सबालमा दुई संस्कृति एकअर्काका उल्टा पनि छन्, जस्तो हाम्रै नेपालमा मामाकी छोरीमा अधिकार लाग्ने प्रचलन पनि छ र त्यस्तो विवाह वर्जित रहेको समाज पनि छ। बाह्य प्रभाव वा देखासिखीबाट मात्र हैन; आन्तरिक रूपमै पनि समाज विकासका क्रममा सामाजिक मान्यता फेरिँदै पनि जान्छन्; शाक्यमुनि बुद्धले सनातन धर्मभित्रै रहेर अहिंसाको पाठ सिकाए, विद्यमान विकृति हटाउन पहल गरे। समाजवादउन्मुख समाज निर्माणका क्रममा हामीले अवलम्बन गर्नुपर्ने संस्कृति कस्तो हुनुपर्छ ? संस्कृति र विकृति कसरी छुट्ट्याउने ? यी प्रश्न अहं महŒवका भएका छन्। समाजवादी संस्कृति समाजवादी संस्कृति कस्तो हुनपर्छ भन्नेमा मतैक्य छैन। समाजवादको सफलता सांस्कृतिक निर्माणसित जोडिएको ठम्याएर चीनमा माओले सन् १९६६ देखि महान् सर्वहारा सांस्कृतिक क्रान्ति चलाए, जुन १० वर्षसम्म चल्यो। उनको मृत्युपछि चीनले सो क्रान्तिलाई गलत ठहर्यायो। नेपालको सन्दर्भमा कृष्णबहादुर महरा लोकसंस्कृतिको संरक्षण र संवर्धनलाई समाजवादको विशेषता मान्छन्। यसरी हेर्दा हामीले संरक्षण, संवद्र्धन, विकास र अवलम्बन गर्नुपर्ने समाजवादी संस्कृति लोकहित, लोकको सहभागिता, लोकको आनन्द र लोकको उन्नतिकै वरिपरि हिँड्ने देखिन्छ। नेपालमै समाजवादी संस्कृति निर्माणका कुरा गर्दा हामी अनावश्यक विवाद सिर्जना नहोस् भन्नेमा सजग रहनुपर्छ। सांस्कृतिक फाँटमा साँच्चै लोकसंस्कृतिको संरक्षण र संवर्धन पहिलो कदम हुन सक्छ। जाति, भाषा, धर्म विविधतासहित नेपालीबीच रहेको सुन्दर शृंगारलाई विवादका मुद्दाका रूपमा प्रस्तुत गर्ने प्रवृत्ति हाबी रहेको वर्तमान अवस्थामा हाम्रो ध्यान यस्तो विविधतालाई आपसमा स्वीकार्ने र यस्ता मुद्दा प्रयोग गरी कसैले कसैलाई होच्याउने, गाली गर्ने र आफ्नो दुनो सोझ्याउन यस्ता मुद्दा प्रयोग गर्ने प्रवृत्तिलाई निरुत्साहित गर्नुपर्छ। लोकको हित, सहभागिता, आनन्द र उन्नतिमा सघाउ पुग्ने काम धेरै छन्। संस्कृतिकै रूपमा चाहिँ तलका सुधार गरिनु तत्कालीन आवश्यकता देखिन्छ : राजनीतिक संस्कृति : कुनै पनि व्यक्तिले आफ्नो महत्ता देख्नु स्वाभाविक हो। अहिले खाँचो नेतामा कस्तो गुण हुनुपर्छ भन्ने उपमा आफ्नै व्यवहारबाट देखाउने महापुरुषको छ। आफ्ना विरोधीलाई झूटो आरोप नलगाउने, सम्बन्धित मत नजिती दलीय वा राज्यसत्तामा नजाने, मत जित्ने अवस्था भए पनि दुई अवधिभन्दा बढी उही भूमिकामा नबस्ने, सत्तामा पुगेपछि हार भएमा फेरि उम्मेदवार नहुने, आफ्नो कार्यकाल सकिएपछि उत्तराधिकारीका काममा अवरोध नपुर्याउने, आफ्नो गुजारा चलेसम्म पेन्सनका रूपमा राज्यकोषबाट आर्थिक फाइदा नलिने। यति गर्न सके नेतृत्व तहमा हुने व्यक्तिगत राजनीतिक स्वार्थको विकृतिमा कमी आउँछ। सबैले देशवासीका हितलाई प्राथमिकतामा राखून् र हरेक तहका नेतामा राम्रो राजनीतिक संस्कार बसोस् भन्नका लागि दलीय राजनीति भए पनि सरकार गठनबाहेकका सबालमा मतदान गर्दा सांसदहरूलाई दलीय निर्देश (ह्विप) नलाग्ने व्यवस्था हुन आवश्यक छ। शिष्टताको संस्कृति : कतिपय मुद्दामा एकअर्कामा असहमति हुनु स्वाभाविक हो, कसैसित रिस उठ्नु पनि स्वाभाविक हो। माथिल्लो तहदेखि तलसम्म प्रतिद्वन्द्वी राजनीतिकर्मीप्रति सामान्य जनसमुदायलाई नपच्ने किसिमको भाषा प्रयोग हुन थालेको छ, यस्तो प्रवृत्ति तुरुन्त रोकिनुपर्छ। पुराना घाउ निको पार्नमा उपयोग हुनुपर्ने वाक्पटुता नयाँ घाउ बनाउनमा, भएका घाउ कोट्याउनमा, कार्यकर्ताबीच मुठभेड बढाउनमा दुरूपयोग हुन थालेका छन्। कहिले तँ, कामी, अपांग, दलित, काट्टो, कात्रो जस्ता शब्दलाई प्रतिबन्ध लगाउने कुरा उठाउने, कहिले परिवारका सबै सदस्य बसेर हेर्न वा सुन्न नसकिने चलचित्र, फोटो र गीत निर्माण गर्ने, गाली गर्ने, कतै मानवताका मुद्दा उठाउने, कतै एक विधवामाथि अपमानजनक टिप्पणी गर्ने। हाम्रा यस्ता व्यवहारले हाम्रो छद्मभेष त दर्शाउँछन् नै; नेतृत्व गर्न कस्सिएका यी अभियन्ताले नेपाललाई कुन दिशातर्फ डोर्याउलान् भन्ने त्रास पनि पस्किन्छन्। चर्को स्वरमा भित्तामा पुर्याउने गरी मनलाग्दी शब्दमा, युद्धशैलीमा, भिडन्त उक्साउने गरी प्रयोग भएका अभिव्यक्तिले दीर्घकालीनरूपमा सबैको हानि गर्छ। अहिले हाम्रो अभिव्यक्तिको मुख्य माध्यम बनेका फेसबुक, ट्वीटर, विच्याट जस्ता सामाजिक सञ्जालमा हामीले व्यक्त गरेका अभिव्यक्तिको रेकर्ड हामीसित हैन; ती सञ्जाल विकास वा सञ्चालन गर्ने विदेशीका हातमा लामो समयसम्म सुरक्षित रहने छ। हाम्रो बेहोसीले एकातिर हामी उनीहरूलाई नि:शुल्क सूचना उपलब्ध गराउँदै छौं भने अर्कातिर विश्वसामु हाम्रो लाजलाग्दो कमजोरी पस्किँदै छौं। मानव समानता र आदरभावको संस्कृति : २०२० सालको नयाँ मुलुकी ऐनमार्फत छुवाछूत प्रथा हटाइएको, बालविवाह, बहुविवाह, अनमेल विवाहलाई दण्डनीय बनाइएको ६ दशक पुग्न लाग्दासम्म पनि हामी तिनै मुद्दामा रुमलिएका छौं। समाजमा लैंगिक र यौनिक विकृति अहिले पनि छ। उमेर नपुगेका साना नानी, किशोरीदेखि वृद्धासम्म, कतिपय अवस्थामा बालक र उमेर ढल्केका पुरुषसम्म बलात्कारको सिकार भएका छन्। कतिले ज्यानसम्म गुमाएका छन्। यस्ता अपराधका घटनामा अपरिचित संसार मात्र हैन; परिचित घेरा र हाडनातासम्म संलग्न भएको पाइएको छ। यो सभ्य समाजको परिचय होइन। त्यसो भनेर हामीले सभ्यता सिक्न बाहिर फर्किन पर्छ भन्ने पनि होइन; बालबालिकाको उद्धार गर्ने बहानामा, धर्मगुरु वा मानवअधिकारकर्मीका भेषमा, विद्यालय र उद्धारगृह सञ्चालन गर्ने नाममा नेपालमा आएर तिनैमाथि यौनशोषण गर्ने, मानव बेचबिखनमा लाग्ने विदेशी पनि छन्। मुख्य कुरा हाम्रो घरदेखि विद्यालयसम्मको शिक्षाले आफ्ना बालबच्चालाई नैतिकता सिकाउन पर्यो, शब्दमा मात्र हैन; आचरणद्वारा पनि सिकाउनपर्यो। केटाकेटी हाम्रा शब्द बोल्छन् र व्यवहार सिक्छन्। कूल र मूलका कुरा यसै उठेको हैन; साथै संगते जायते फलम्। वृद्धवृद्धा र असक्तप्रति सम्मान गर्ने पारिवारिक संस्कृति : हामी व्यक्ति र परिवारको घेराभन्दा माथि उठेर समाजको कुरा गर्दै छौं। तर पछिल्लो समयमा जनसंख्या वृद्धि कम गर्न ल्याइएको नारा सानो परिवार सुखी परिवार को गलत अर्थ लगाउँदै न्युक्लियर फेमिली को नाममा वृद्ध बाबुआमाबाट छुट्टै बस्ने विकृति फैलिँदै छ। उसो त, कामको खोजीमा सहर पसेका युवाले गाउँमा रहेका बाबुआमालाई डेरामा ल्याएर राख्न नसक्ने आर्थिक बाध्यताले पनि यसमा भूमिका खेलेको छ। केही दशक अघिसम्म पनि आमरूपमा संयुक्त परिवारमा असक्त सम्भव भएको योगदानसमेत दिएर सम्मानित जीवन बिताउँथे। अहिले वृद्धवृद्धा र सबैखाले असक्तको पालनपोषण र रेखदेखको जिम्मेवारी सरकारमा आउन थालेको छ। यस्तो प्रवृत्तिले न तिनलाई खुसी राख्न सक्छ, न त तिनको अर्थतन्त्रमा यथोचित योगदान प्राप्त हुन्छ; बरु, देशले तिनको व्यवस्थापनमा स्रोत, साधन र जनशक्ति खर्च गर्नुपर्ने अवस्था आउँछ। अप्ठेरो परेका परिवारलाई आर्थिक राहत दिने तर यस्ता व्यक्ति सम्बन्धित छोराछोरीकै साथ र पालनपोषणमा रहने व्यवस्था गर्न सके फाइदैफाइदा हुन्थ्यो। सायद परम्परागत पारिवारिक समाजवादलाई बृहत् राष्ट्रिय समाजवादको शिलान्यासका रूपमा बुझिनु नेपाली सांस्कृतिक समाजवादको एक सबल विशिष्टता हुन सक्छ। वातावरणमैत्री संस्कृति : कोरोना संक्रमण नेपाल, भारत र अफ्रिकाका गरिब बस्तीमा तुलनात्मक कम घातक देखिनुमा एउटा कारण उनीहरूको प्रकृतिसितको सामीप्य मानिन थालेको छ। हजारौं पुस्तासम्मका हाम्रा पुर्खाले पानी नउमाली पिएका थिए। खाली खुट्टा हिँडेका थिए। वरिपरिका पाखापर्वत, खोलानाला, खनिज, जीवजन्तु र वनस्पतिसँग एकाकार रहेका थिए; हामी मानिस, जीवजन्तु, वनस्पति, पहाड, नदी धेरैलाई सम्मान गथ्र्यौं। पानीको मुहान सफा राख्थ्यौं। हावा सफा थियो। शारीरिक श्रमले जीउ चुस्त रहन्थ्यो, योग र सानातिना घाउचोटले रोगप्रतिरोधात्मक शक्ति बढाउँथे। ऐतिहासिक पृष्ठभूमि र विकसित प्रविधिको संयोजनबाट वातावरणीय सन्तुलन सम्भव छ। संस्कृतिका विधाका अन्य पाटालाई पनि यस्तै तरिकाले सर्वहिताय विकास र उपयोग गर्न सकिन्छ।"
गणेशमान सिंह बक्सिङ सोमबारदेखि,"काठमाडौं : नेपालको प्रजातान्त्रिक आन्दोलनका सर्वमान्य नेता स्व गणेशमान सिंहको स्मृतिमा वीर गणेशमान सिंह स्मृति बागमती प्रदेशस्तरीय बक्सिङ प्रतियोगिता सोमबारदेखि सुरु हुने भएको छ। यसअघि फागुन १९ देखि २२ गतेसम्म आयोजना गर्ने घोषणा गरिए पनि खेलाडीहरूको उत्साहजनक सहभागिताका कारण दुई दिन अगाडिबाटै खेल सुरु गर्न लागेको आयोजक नागार्जुन बक्सिङ खेलकुद समितिका अध्यक्ष सन्तोष बुढाथोकीले जानकारी दिए। बुढाथोकीका अनुसार खेलहरू सोमबारदेखि सुरु भए पनि प्रतियोगिताको उद्घाटन भने फागुन १९ गते बुधबार नै हुनेछ। प्रतियोगितामा एक सय ७३ खेलाडीले सहभागिता जनाएका छन्। सिंहले प्रजातान्त्रिक आन्दोलनका लागि गर्नुभएको संघर्ष, त्याग, समर्पण र बलिदानका बारेमा अहिलेका पुस्तालाई खेलकुदका माध्यमबाट अवगत गराउने उद्देश्यले नागार्जुन नगरपालिकाको विशेष सहयोगमा काठमाडौंको स्युचाटारमा हुने प्रतियोगितामा महिलातर्फ ४८, ५१, ५४, ५७, ६० र ६४ केजी तौल समूहमा प्रतिस्पर्धा हुनेछ। यस्तै पुरुषमा ४९, ५२, ५६, ६०, ६४, ६९, ७५ र ८१ केजीमाथिको तौल समूहमा हाम्रा खेलाडीले प्रतिस्पर्धा गर्ने छन्। प्रतियोगिताका हरेक तौल समूहका विजेता खेलाडीले नगद १० हजार रुपैयाँ पुरस्कार पाउने छन्। यस्तै दोस्रो हुनेले सात हजार र तेस्रो स्थान हासिल गर्ने दुई खेलाडीले जनही चार हजार रुपैयाँ पुरस्कार प्राप्त गर्ने छन्। प्रतियोगिताका उत्कृष्ट महिला खेलाडीलाई स्कुटर र पुरुष खेलाडीले मोटरसाइकल प्रदान गरिने अध्यक्ष बुढाथोकीले जानकारी दिए।"
