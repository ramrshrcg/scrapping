शीर्षक,विवरण
सत्तासंघर्ष भ्रष्टाचारको कारक,"भ्रष्टाचार एउटा गम्भीर सामाजिक समस्या हो। भ्रष्टाचार विकसित, विकासशील र अति कम विकसित सबै मुलुकमा समस्याका रूपमा देखिन्छ। संयुक्त राष्ट्रसंघीय विकास कार्यक्रमअनुसार विश्वमा वार्षिक एक खर्ब अमेरिकी डलरबराबर घुस लेनदेन हुने र दुई खर्ब ६० अर्ब अमेरिकी डलरबराबरको भ्रष्टाचार हुने गरेको छ, जुन विश्वको कूल गार्हस्थ्य उत्पादनको पाँच प्रतिशतभन्दा बढी हो। भ्रष्टाचारको एउटा सानो रूपमा रहेको घुस लेनदेन डेढदेखि दुई खर्ब डलर रहेको अन्तर्राष्ट्रिय मुद्राकोषको अनुमान छ। यसर्थ विकासशील मुलुकमा ती मुलुकमा जाने अन्तर्राष्ट्रिय विकास सहयोगको १० गुनाभन्दा बढी रकम भ्रष्टाचार हुन्छ। विश्वमा दिगो विकास एजेन्डाका लक्ष्य हासिल गर्न भ्रष्टाचार नै प्रमुख बाधक भएको राष्ट्रसंघको ठहर छ। फरक कति हो भने भ्रष्टाचारको मात्रा कतिपय मुलुकमा ज्यादै बढी र कतिपयमा कम रहने गरेको छ। ट्रान्सपेरेन्सी इन्टरनेसनलको पछिल्लो तथा सन् २०१९ को करप्सन पर्सेप्सन इन्डेक्समा १८० देशमध्ये नेपाल ११३ औं स्थानमा परेको छ। नेपालले १३४ मात्र अंक पाएको छ। सन् २०१७ मा ३१ अंकसहित १२२ औं स्थानमा थियो भने सन् २०१८ मा खस्किएर ३१ अंकसहित १२४ औं स्थानमा झर्यो। सन् २०१९ को प्रतिवेदनअनुसार देशका नागरिकले भ्रष्टाचारका बारेमा के सोच्छन् ? यसलाई कसरी बचाउन सकिन्छ ? यो बढेको छ कि घटेको छ ? सरकारले भ्रष्टाचार नियन्त्रणमा प्रशस्त प्रयास गरेको छ कि छैन भनेर गरिएका प्रश्नहरूमा नेपालका ५८ प्रतिशत मानिसले विगत १२ महिनामा भ्रष्टाचार बढेको जानकारी दिए, जुन रिजनल एभरेज ३८ प्रतिशतभन्दा धेरै बढी हो। नेपाल यो क्षेत्रकै सबैभन्दा भ्रष्ट देश बनेर चिनिएको छ। सरकारले गर्ने यस प्रकारको भ्रष्टाचार ठूलो समस्या भएको कुरा ८४ प्रतिशतले बताएका छन्। जसले गर्दा दक्षिण एसियामा नेपाल बढी भ्रष्टाचार हुने मुलुकका रूपमा रहेको देखाउँछ। विशेषगरी अति कम विकसित मुलुकमै भ्रष्टाचारका विविध आयाम बढिरहेको ट्रान्सपेरेन्सी इन्टरनेसनलकै प्रतिवेदनले पनि इंगित गरिरहेको छ। यसको साथसाथै सूचकांकमा नेपालमा भ्रष्टाचार बढ्दै गएकोबाट स्पष्ट हुन्छ नेपालका नेताले भ्रष्टाचारविरुद्ध जतिसुकै भाषण गरे पनि यसको विस्तारमा उनीहरूको संलग्नता छ। सिंहदरबारपरिसरभित्रकै उपल्लो दर्जाका राजनीतिक तथा प्रशासनिक नायकहरूले आफूलाई सच्याएर भ्रष्टाचारबाट पृथक् रहन र सुशासनको सहज अवतरण गराउन नितान्त आवश्यक छ। ढिलै भए पनि नेपाली जनताको मुहारमा मुस्कान ल्याउने सर्वाेत्ताम उपाय पनि यही हो। बाटाघाटा बन्न सकेका छैनन्। अस्पतालमा औषधि पुग्न सकेको छैन। भौतिक पूर्वाधार अत्यन्त कमजोर अवस्थामा छन्। यो अवस्थाको जिम्मेवार मुलुकमा विद्यमान भ्रष्टाचार र भ्रष्टाचारजन्य गतिविधि हुन्। यसर्थ भ्रष्टाचारको ट्रान्सपेरेन्सी इन्टरनेसनलको अनुसन्धान सूचकांकले नेपाललाई दक्षिण एसियाली मुलुकमध्ये तेस्रो भ्रष्ट मुलुकको सूचीमा राखेको छ। सरकारी कार्यालयमा सर्वसाधारणको पहँुच, ठेक्कापट्टा हात पार्न हुने घुस लेनदेन, राजनीतिक भ्रष्टाचार, संसद्, न्यायालय, सुरक्षा निकायलगायतमा हुने भ्रष्टाचारका विषयलाई आधार बनाएर गरिएको यो अनुसन्धानले यस वर्ष पनि नेपालीलाई निराश बनाएको छ। राष्ट्रको शान्ति, विकास र स्थायित्वलाई प्रत्यक्षपरोक्ष रूपमा प्रभाव पार्ने अग्रपंक्तिमा रहेका तत्वमध्ये भ्रष्टाचार पनि एक हो। शाब्दिक रूपमा सदाचारविपरीतका क्रियाकलाप नै भ्रष्टाचार हो। विश्व तथ्यांक हेर्ने हो पनि औंलामा गन्न सकिने देशबाहेक विकसित भनिएका देशहरू पनि भ्रष्टाचारले प्रभावित देखिएका छन्। विकसित र विकासोन्मुख मुलुकमा यसका स्वभाव भिन्नभिन्न पाइन्छ। वाटरगेट काण्ड अमेरिका, बोफोर्स काण्ड पशु दाना काण्ड तथा दूरसञ्चार काण्ड भारत, डलर काण्ड फिलिपिन्स आदि विश्वका चर्चित भ्रष्टाचारमा पर्छन्। अन्तर्राष्ट्रिय मञ्चमा आफ्नो छवि बिगार्ने एपीसी खरिद काण्ड जसलाई सुडान घोटालाका नामले चिनिन्छ, त्यसले नेपाललाई विश्वमा कुख्यात गराएको छ। हाम्रा माननीय सांसदहरूसमेत कूटनीतिक पासपोर्ट दुरुपयोग, विद्युत् चोरी रिसवत लिनेदिने आदि अनधिकृत कार्यमा संलग्न भएको पाइएकाले तिनीहरूकै कामकारबाही नियन्त्रणबाट भ्रष्टाचार न्यूनीकरणका कार्य थालनी गर्न आवश्यक छ। भ्रष्टाचारको मापन विकसित देशभन्दा अल्पविकसित एवं अविकसित देशहरू बढी भएको तथ्यांकले देखाएको छ। त्यस अर्थमा युरोपेली देशहरूमा भन्दा एसियाली र अफ्रिकी देशमा भ्रष्टाचारको प्रतिशत बढ्दो छ। राज्यले सामाजिक सुरक्षाका क्षेत्र जस्तै शिक्षा, स्वास्थ्यजस्ता आधारभूत कुराको प्रत्याभूति गर्न नसक्नु, भ्रष्टाचारी नीति तथा कार्यान्वयन संयन्त्र नहुनु र नीति कार्यान्वयका पक्षलाई प्रभावकारी व्यवस्था गर्न सकिएको छैन। सम्पत्ति छानबिन आयोगको प्रतिवेदन सार्वजनिक गरिएको छैन। आर्थिक उदारीकरणले ल्याएको उपयोगवादी संस्कृतिमा आर्थिक समृद्धि पनि एक हो। नेपालको आर्थिक प्राविधिक तथा व्यवस्थापकीय क्षमता कमजोर भएको परिप्रेक्ष्यमा भ्रष्टाचार नियन्त्रणका लागि निगरानी राख्ने निकायको दक्षता, क्षमता र कार्यकुशलता वृद्धि गर्नु उचित हुन्छ। मुद्रा निर्मलीकरण, नियन्त्रण र सम्पत्ति शुद्धीकरण नियन्त्रणमा राज्यले थप शक्ति र साधन परिचालन गरी आर्थिक हिमायतीहरूलाई ठेगान लगाउन ढिलाइ गर्नु हुँदैन। देशको मौलाउँदो भ्रष्टाचारले मुलुकको चिनारी दागैदाग लागेको छ भने राज्य सञ्चालनका तौरतरिकामाथि नै गम्भीर चुनौती देखिएको छ। प्रतिदिन कानुनी ह्रास आएको छ भने दण्डहीनता बढिरहेको छ। राज्य शान्तिप्रक्रियामा छ। राष्ट्रलाई कमजोर सावित गर्न तम्सिनेहरू अनेक कृत्यकाण्डमा लागेका छन्। यस्तो अवस्थामा विभिन्न भ्रष्टाचारी कदमले राष्ट्रको इज्जतमाथि नै गम्भीर चोट पुगेको छ। भ्रष्टाचार सत्ता र राज्यशक्तिका स्रोतद्वारा नै गरिने हुँदा सर्वप्रथम यसविरुद्ध अभियान छेड्न बहुलवादी खुला समाज निर्माण हुनुपर्छ। एकदलीय व्यवस्थामा र तानाशाही शासनमा पारदर्शिताको गुन्जायस रहँदैन र सूचना तथा अभिव्यक्तिको अधिकार जनताले उपयोग गर्न पाउँदैनन्। तर यो विकल्प बहुदलीय राजनीतिक प्रणालीमा रहने भएकाले भ्रष्टाचारलगायतका विकृतिविरुद्ध जनताले आवाज उठाउन सक्छन्। भ्रष्टाचार एउटा जघन्य सामाजिक र आर्थिक अपराध हो। अधिकारप्राप्त अधिकारीले आफूलाई कानुनबमोजिम प्राप्त भएको अधिकार जिम्मेवारी र स्रोतसाधनको निजी हितका लागि प्रयोग गर्दै अख्तिार दुरुपयोग गरेको अस्वाभाविक र अवैधानिक क्रियाकलाप नै भ्रष्टाचार हो। विश्वमै कहालीलाग्दो सन्जाल फिँजाएको यो महारोगबाट नेपाल पनि अछुतो रहन सकेको छैन। नेपालमा सत्ता संघर्षका कारण भ्रष्टाचार संस्थागत हुँदै आएको छ। विगत १५० वर्षदेखिको सत्ता संघर्ष र यसले निम्त्याएको राजनीतिक गतिरोधका कारण भ्रष्टाचारीहरूको संरक्षण हुँदै आएको छ। भ्रष्टाचारबाट अति प्रभावित क्षेत्र राज्यका तमाम प्रशासनिक, व्यवस्थापिका, न्यायपालिका तथा अर्धन्यायिक निकाय, नीति निर्णयको तह, गैरसरहारी, राजनीति दलहरू; धार्मिक क्षेत्र जस्तै पशुपतिनाथ गुठी, स्ववियु विद्यार्थी राजनीति, औपचारिक क्षेत्र खुद्रा व्यापारी, व्यावसायिक क्षेत्र डाक्टर, वकिल, इन्जिनियर, ठेकेदार आदि; व्यापार वाणिज्य क्षेत्र दातृ समुदाय र वातावरणीय क्षेत्रमा समेत भ्रष्टाचारले व्यापक प्रभाव पारेको छ। भ्रष्टाचारका कारण केन्द्रीकृत परम्परावादी राज्य प्रशासन भ्रष्टाचारको मुख्य जड हो। विश्वस्तरमा भ्रष्टाचारविरोधी माहोल बढेको छ। भ्रष्टाचारविरुद्धको महासन्धि सक्रिय रहेको महान् अवस्थामा भ्रष्टाचारको शल्यक्रिया गर्न सिंहदरवारपरिसर सक्रिय हुन जरुरी छ। भ्रष्टाचार नियन्त्रण सुधारको पूर्वशर्त हो। तसर्थ सिंहदरबारपरिसरभित्रकै उपल्लो दर्जाका राजनीतिक तथा प्रशासनिक नायकहरूले आफूलाई सच्याएर भ्रष्टाचारबाट पृथक् रहन र सुशासनको सहज अवतरण गराउन नितान्त आवश्यक छ। ढिलै भए पनि नेपाली जनताको मुहारमा मुस्कान ल्याउने सर्वाेत्तम उपाय पनि यही हो। राजनीतिक क्षेत्रमा आधुनिकता, वास्तविक प्रजातन्त्रको अभाव कानुनी शासनको अभाव, नागरिक सर्वोच्चता, पारदर्शिता र जवाफदेहिता नहुनु, सुशासनको अभाव, प्रभावकारी कानुनको अभाव र विद्यमान कानुनमा कम दण्डको व्यवस्थाका कारण विगतमा भ्रष्टाचार मौलाएको हो। आर्थिक क्षेत्रमा उच्चदरले आर्थिक विकास हुन नसक्नु, आर्थिक सहायतामा कमी, आयस्रोतमा कमी, राज्यको दायित्व कम गरिनु र सन् १९९० को दशकमा नेपालमा प्रजातन्त्रसँगै आर्थिक उदारीकरण र पश्चिमी मोडलको विकास प्रक्रिया अगाडि बढाउँदा देखिएको नीति कार्यान्वयनका असर, कर्मचारी वर्गको भ्रष्टाचार नियन्त्रणका कठिनाइ तथा वाधा, परम्परावादी शासन प्रणालीका कारण प्रजातान्त्रिक परीपाटीको भावना र मर्मअनुसार राज्यसंयन्त्रले कार्य गर्न नसक्नु साथै नागरिक सर्वोच्चता र शक्ति पृथकीकरणको भावनाअनुसार कार्य नहुनु भ्रष्टाचार नियन्त्रणको मुख्य कठिनाइ हुन्। राजनीतिक नेतृत्वमा प्रतिबद्धताको अभाव र राजनीतिक नेतृत्ववाट शक्तिको दुरुपयोग, महँगो निर्वाचन पद्धति र राजनीतिक दलहरूको वित्तीय पक्ष पारदर्शी नहुनु, राजनीतिक दलको आर्थिक व्यवस्थापन र आचरणसम्बन्धी कानुन निर्माण नहुनु प्रमुख वाधा हुन्। अव्यावहारिक कानुन र प्रभावकारी भ्रष्टाचार नियन्त्रणका कानुन तथा राज्यसंयन्त्रको अभाव, आर्थिक विकास भई प्रतिव्यक्ति आय कम हुनु, राज्यका स्रोतको समानुपातिक वितरण हुन नसक्नु थप चुनौती हुन्। नेपालमा भ्रष्टाचारमा नयाँ संस्कृतिको विकास भएको, दण्डहीनता बढेको र सरुवाबढुवामा समेत कमिसन खाने प्रवृत्ति बढेको, वैदेशिक सहायता पारदर्शी नभएको उल्लेख गर्दै भ्रष्टाचार नियन्त्रणका लागि नागरिक समाज, बुद्धिजीवी र सञ्चार जगत्ले सशक्त रूपमा आवाज उठाउनुपर्ने धारणा रहेको पाइन्छ। प्रतिवेदनमा सरकार सुशासन कायम गर्न संवेदनशील हुन नसकेको, राजनीतिक दल र राजनीतिक नेतृत्वमा भ्रष्टाचार नियन्त्रण गर्ने सम्बन्धमा आवश्यक प्रतिबद्धता एवं इच्छाशक्ति नदेखिएको उल्लेख गरिएको छ।"
व्यावसायिक शिक्षामा रूपान्तरण,"उत्पादन स्थलमै स्थानीय कच्चा उत्पादन सामग्रीको प्रयोगबाट गरिने शिक्षामा के हाम्रा परम्परागत शिक्षकहरू निपुण छन् ? मानिसको शरीर पञ्चमहाभूत (माटो, हावा, पानी, आगो तथा आकाश) बाट बनेको हुन्छ, त्यसैगरी ब्रह्माण्ड अथवा पृथ्वी पनि यिनै पाँचवटा तत्वबाट बनेको हुन्छ। मानवीय संरचना तथा लौकिक संरचना एकै किसिमका भएकाले यिनीहरूमा निरन्तर चलिरहने शारीरिक तथा भौगर्भिक प्रक्रिया पनि मिल्दाजुल्दा नै हुन्छन्। सांख्य दर्शनले व्याख्या गरेको प्रकृतिलाई शरीर अथवा पृथ्वी मान्ने हो भने दुवै जड शरीर तथा पृथ्वीको चैतन्य पुरुष नै उन्नत मोक्ष हुने भयो। प्रकृतिका स्वभावहरूको समुचित नियन्त्रणबाट मात्र सत्व, रजस तथा तमस गुणहरूबाट मुक्त पुरुष अथवा आत्मा अथवा मोक्ष प्राप्त गर्न सकिन्छ भन्ने सांख्य दर्शनको शिक्षा रहेको छ। यही प्रक्रिया नै शिक्षा हो भनेर पूर्वीय दर्शनले भनेको छ। आफैंलाई अथवा आफ्नो अन्तरआत्मालाई चिन्ने प्रक्रिया नै पूर्वीय दर्शनको शिक्षा हो भने प्रकृतिको अध्ययन आधुनिक दर्शनले परिभाषित गर्ने विज्ञान। यही जीवन र जगत्को पहिचान नै पूर्वीय दर्शनको कौशल, दक्षता, सक्षमता तथा तीक्ष्णता हो भने यिनै तथ्यहरूका विभिन्न आयामिक सदुपयोग पाश्चात्य दर्शनको शिक्षा। खुसीको स्तर वृद्घि गर्न हामीले शिक्षकलाई उत्पादनस्थलका लागि तयार गर्ने कि उत्पादनस्थलमा कार्यरत परम्परागत कालिगढलाई शिक्षणका लागिसमेत तयार गर्ने ? माथि उल्लेख गरिएको शिक्षाको उपयोग एक्लै अथवा समुदायका लागिसमेत भन्नेमा भिन्नभिन्न मत हुन सक्छन्। तर पूर्वीय दर्शनले यसलाई समुदायका लागिसमेत उपयोग तथा उपभोग गर्नुपर्नेमा जोड दिन्छ। यसमा पाश्चात्य दर्शनको समेत विमति रहेको देखिँदैन। स्विस विद्वान् एलेन डी वटनका अनुसार जीवन तथा सफल जीवनलाई समुदायसँग जोड्दा प्राप्त हुने खुसीको परिमाण फरक देखिने हुन्छ। एक्लै तथा समुदायबीच समान रकम खर्च गरेर पाइने खुसीको अनुपात तुलना गर्नलायकसमेत नहुनेमा उनले जोड दिएका छन्। समुदायसँग बसेर गरिएको खर्चले एक्लै आफैंका लागि मात्र गरिएको खर्चले भन्दा कैयन् गुणा बढी खुसी प्रदान गर्छ भन्ने कुरालाई उनले रेखाचित्रका माध्यमबाट समेत प्रस्ट्याउन खोजेका छन्। उत्पादनका स्रोतहरूमाथिको स्वामित्वका आधारमा पुँजीवादी तथा साम्यवादी राजनीतिक दर्शन विभक्त भएको पाइन्छ। बटनकै मान्यतालाई विश्वास गर्ने हो भने उत्पादनका स्रोतहरू भनेका वास्तवमा पैसा अथवा लगानी नै हुन्। यही लगानी अथवा खर्चमा समुदायको व्यापक सहभागिताले नै खुसीको स्तर तथा परिमाण मापन गर्न सकिन्छ। विश्वका करिबकरिब सम्पूर्ण विद्वत् वर्गको एकमत के छ भने शिक्षाको विकास तथा विस्तारमा गरिएको खर्च खर्च मात्र नभई लगानी पनि हो। यो लगानीबाट प्राप्त हुने खुसीको स्तरको मापन यसमा संलग्न समुदायको सहभागिताको आयतनमा समेत भर पर्छ। यो अभियानमा संलग्न समुदायका प्रत्यक्ष पात्रहरू कोको हुन् ? विद्यार्थी कि अभिभावक कि रोजगारदाता ? प्रकृतिलाई प्रभाव पार्ने त्रिगुणहरूको नियन्त्रणका माध्यमबाट पुरुष अथवा आत्माको अनुभूति गर्ने खुसी नितान्त व्यक्तिगत हुने हुँदा यसबाट प्राप्त हुने खुसीको स्तर सोही अनुपातमा हुने भयो। यो प्रक्रिया विद्यार्थीका हकमा एकदमै प्रभावकारी हुन्छ। यस अर्थमा विद्यार्थी तथा तिनका अभिभावक उपभोक्तासमेत हुने भए। यिनीहरूले आफ्नो उपभोगका लागि शिक्षा ग्रहण गर्ने भए। समग्र प्रकृति अथवा पृथ्वीको खुसीका लागि उत्पादनका स्रोतहरूको स्वामित्वमा उपभोक्ताहरूभन्दा पर गएर रोजगारदाता अथवा व्यवसायीहरू समावेश भएमा यसबाट प्राप्त हुने खुसीको स्तर निश्चय पनि व्यक्तिगतभन्दा गुरुत्वका हिसाबले माथिल्लो हुने नै भयो गुणस्तर तथा परिमाणका हिसाबले पनि। सर्वजन हितका लागि आवश्यक पर्ने शिक्षाका लागि लगानीको साक्षी रोजगारदाता अर्थात् व्यवसायीहरू हुन् भन्ने कुरा माथिकै तर्कका आधारमा पनि भन्न सकिन्छ। यही शिक्षालाई हामी कार्यस्थलको शिक्षा भन्छौं। यो शिक्षा प्रणाली व्यावसायिक शिक्षा हो। माथिको विवेचनाबाट प्रभावकारी पठनपाठन स्थलका बारेमा यकिन गर्न सकिन्छ। त्यो स्थलमा के पढाउने त ? व्यक्तिले आफ्नो अन्तरआत्मालाई चिन्नु नै ज्ञान भनिन्छ भन्ने कुरा त सनातन दर्शनकै मान्यता भयो। यही सनातन दर्शनले मानव शरीर र पृथ्वी समान मानेपछि प्रकृतिको अध्ययन नै शिक्षा हुने भयो। यही प्रकृतिको अध्ययनलाई नै विज्ञान भन्ने गरिएको छ। विज्ञान भनेको तर्क तथा अनुभवमा पनि आधारित हुने हुँदा भौतिकशास्त्र तथा जीवशास्त्र मात्र नभई अन्य मानविकी तथा समाजशास्त्रलाई समेत विज्ञान भन्ने गरिएको छ। दीक्षान्त समारोहका माध्यमबाट प्रदान गरिने शिक्षाको प्रमाण मानिने हरेक तहका प्रमाणपत्रको तहका अगाडि ब्याचलर अफ साइन्स तथा मास्टर अफ साइन्स थप्नुको औचित्य पनि यही हो। त्यसैले तर्क प्रयोग तथा अनुभवका आधारमा तयार भएका प्रकृतिमा विद्यमान सबै विधा विज्ञान हुन् भने यी विषयको अध्ययन प्रकृतिको अध्ययनसमेत हो। दुई सयदेखि २५० किलोमिटर उत्तरदक्षिण तथा एक हजार किलोमिटरभन्दा माथि पूर्वपश्चिममा फैलिएको नेपालको भूभागमा उष्ण, समशितोष्ण, शितोष्ण तथा हिउँ नै हिउँले ढाकिएको उच्च हिमाली भाग पर्छन्। यति सानो देशमा यति धेरै जलवायु विविधता आफैंमा अनुपम रहेको छ। त्यसैले यहाँ वर्षमा ६ वटा ऋतु पाइन्छन्। यी सबै ऋतुका विशेषताका बारेमा यस आलेखमा वर्णन गरिएन। अभियान्त्रिकी, यान्त्रिक प्रविधि तथा कृषि यान्त्रिकीजस्ता विषयलाई पेसागत विधामा विभक्त गरी अध्ययनअध्यापन गराएर जलवायुलाई जनसाधारणसँग जोड्न सकिन्छ। समथर उप्जाउ तराई, चुरे तथा भावर प्रदेश संलग्न भित्री मधेस, न्यून उचाइ रहेको मनोरम पहाडी क्षेत्र र उच्च हिमशृंखलासमेत रहेको हिमाली क्षेत्र मनोरम हरियाली, कलकल बग्ने जीवनको आधार नदीनाला तथा मनमोहक दृश्यावलीका लागि संसारमै विख्यात रहेको छ। पूरै संसारको एक दशांश प्रतिशत भूभाग रहेको नेपालमा विश्वको ३२ वनस्पति तथा ११ प्राणी पाइनुले यसको बृहत् जैविक विविधतालाई झल्काउँछ। यो विविधता सामाजिक, भौतिक तथा जैविक पर्यावरणको उत्कृष्ट संयोग मात्र नभई प्राणी जगत्कै अनुपम सम्मिलनसमेत रहेको छ। कृषि जडिबुटी तथा पशुपालनजस्ता विषयलाई पेसागत विधामा विभक्त गरी अध्ययनअध्यापन गराएर प्राकृतिक सुन्दरताको उपयोग गर्दै बृहत् जैविक विविधतालाई जनसाधारणसँग जोड्न सकिन्छ। सनातन वैदिक परम्परामा आधारित मठमन्दिर तथा सांस्कृतिक कलाकृति र प्राकृतिक सम्पदा देशका गर्वका निसानी रहेका छन्। यसमा पनि युनेस्कोको विश्व सम्पदा सूचीमै नेपालबाट सातवटा धरोहर सूचीकृत हुनु आफैंमा अनुपम विषय रहेको छ। विभिन्न जातजाति, तिनका भाषाभाषी तथा चालचलन देशको सांस्कृतिक धरोहरका साथै विश्व पर्यटनका लागिसमेत आकर्षणको विषय भएको छ। हिन्दु तथा बौद्ध संस्कृति तथा अन्य संस्कृतिसँग तिनीहरूको सामन्जस्यको अनुपम उदाहरण यहाँबाहेक अन्य मुलुकमा बिरलै पाइन्छ। ललितकला, मूर्तिकला तथा वास्तुकलाजस्ता विषयले समुदायको चासोलाई सम्बोधन गर्न सक्ने देखिन्छ। माथि उल्लिखित जलवायु तथा बृहत् जैविक विविधताका कारण नेपालीको खाद्य परिकारमा पनि त्यस्तै विविधता पाइन्छ। नेवारी, मैथिली, थारू, मगर, गुरुङ तथा अन्य जातजातिका विविध खाद्य परिकार यहाँ लोकप्रिय छन्। यी सबै परिकारको समग्र परिमाण १३० भन्दा माथि रहेको बताइन्छ। स्वादिष्ट परिकारका लागि होटल तथा रेस्टुरेन्ट पेसाको अध्ययनअध्यापनले यही स्वादिष्ट परिकार विविधता तथा यसको व्यवसायीकरणमा सहयोग पुग्छ। विविध जलवायु, मनोरम प्राकृतिक सुन्दरता, बृहत् जैविक विविधता, उत्कृष्ट विश्व सम्पदा, सामन्जस्यमा उनिएको विविध संस्कृति र अनुपम खाद्य विविधता तथा संस्कृति नै नेपालको आन्तरिक तथा बाह्य पर्यटनको आकर्षण रहेको छ। यसमा पनि हिन्दु तथा बौद्ध संस्कृतिको आतिथ्य प्रेम तथा आतिथ्य सत्कार बिछट्टै अनुकरणीय रहेको पाइन्छ। यी माथि उल्लिखित क्षेत्रहरूको नेपालका लागि विशिष्टीकरण नै प्राकृतिक अवयव मात्र होइन; बृहत् जनसमुदायलाई आकर्षित गर्न सक्ने पेसा तथा व्यवसाय हुन सक्छन्। यिनै विषयलाई नागरिक तथा व्यवसायीहरूको बृहत्तर हितका लागि मानकमा आधारित पाठ्यक्रममा रूपान्तरण गरी व्यावसायिक शिक्षालाई मूल प्रवाहीकरण तथा नवीनतम् बनाउन सकिन्छ। यो प्रक्रिया संस्कृति तथा भूगोलअनुसार फरक पर्न सक्छ। यसैलाई पाठ्यक्रममा स्थानीय विषयवस्तु समावेश गर्ने मान्यताको व्यावहारिक प्रयोगका रूपमा पनि लिन सकिन्छ। यिनै विषय नै हाम्रा लागि प्राकृतिक मात्र नभई वैज्ञानिक पनि छन् र त्योभन्दा माथि व्यावसायिक पनि छन्। अहिलेको खुला विश्व प्रतिस्पर्धी परिवेशमा उपभोग्य वस्तुको गुणस्तर तथा यससँग गाँसिएको मूल्य नै यसको खपतको मुख्य आधार हो। त्यसैले स्थानीय बजारमै उत्पादित सामग्रीहरूको गुणस्तर छिमेकी उत्पादनसँग समान भए पनि यसको बजार मूल्य भीमकाय अर्थतन्त्र भएका दक्षिणी मित्र भारत तथा उत्तरी मित्र चीनसँग प्रतिस्पर्धी बनाउनु पनि उत्तिकै चुनौती रहेको छ। त्यसैले अर्थतन्त्रको यथास्थितिका लागि तथा स्थानीय बजारको खपतका लागि यिनै स्थानीय प्राकृतिक स्रोतमाथि भर पर्नुपर्ने हुन्छ। यसरी नेपालको सांस्कृतिक तथा भौगोलिक विविधताका आधारमा समेत निर्धारण गरिएका पाठ्यक्रम र सामाजिक जीवनयापनमा उत्पादन स्थलमै पठनपाठन गर्ने व्यवस्था कार्यस्थलको व्यावसायिक शिक्षा मात्र नभई बृहत् समुदायसम्मिलित उच्च खुसी दिन सक्ने लगानी प्रमाणित भइसकेको छ। यो शिक्षा के ? कहाँ ? पछि अब कसरी ? भन्ने प्रश्न मुखरित हुन्छ। उत्पादन स्थलमै स्थानीय कच्चा उत्पादन सामग्रीहरूको प्रयोगबाट गरिने शिक्षामा के हाम्रा परम्परागत शिक्षकहरू निपुण छन् ? के उनीहरूमा उत्पादनस्थलको समन्वय तथा उत्पादनमा प्रभावकारिता ल्याउन सक्ने कौशल छ ? उनीहरू व्यक्तिगत खुसीका लागि मात्र पात्र हुन् कि ? उत्पादनमार्फत समुदायसम्मिलित खुसीका लागि पनि ? खुसीको स्तर वृद्धि गर्न हामीले शिक्षकलाई उत्पादनस्थलका लागि तयार गर्ने कि उत्पादनस्थलमा कार्यरत परम्परागत कालिगढलाई शिक्षणका लागिसमेत तयार गर्ने ? यो शिक्षाको विकास तथा विस्तारका लागि नेता र प्रशासकसमेत पात्र भए पनि प्रवाहका लागि उद्योग व्यवसायी तथा रोजगारदाता नै मुख्य प्रवर्धक हुन सक्छन्। माथि उल्लेख गरिएका स्थानीय जीविकोपार्जन तथा ज्ञान र कौशलसँग प्रत्यक्ष जोडिएका विषयअन्तर्गतका पेसागत विधामा पाठ्यक्रमको विकास तथा सञ्चालन र तिनीहरूको भौगोलिक विस्तार नै वास्तविक विस्तार हुन जान्छ भने रोजगारदाता तथा उद्योग व्यवसायीको कार्यस्थलमा आधारित शिक्षामा संस्थागत सहभागिता समावेशिता हुन जान्छ। देशको धरातलीय यथार्थका आधारमा यही नै समयसापेक्ष तथा जीवनोपयोगी शिक्षा हुन सक्छ। यही सन्देश सर्वसाधारणको पहुँचमा पुयाउन सकेमा यसका लागि नागरिक रूपान्तरणको एक पाइला चालेको मान्न सकिन्छ भने सोहीअनुरूपको शिक्षालय तथा व्यवसायस्थलको पारस्परिक समन्वयात्मक विकास तथा स्रोत परिचालनलाई संगठनात्मक रूपान्तरण। यी दुवै पक्ष सुनिश्चित हुने गरी स्वायत्त प्राज्ञिक संस्थाको अवधारणाबमोजिम ऐन, नियम तथा तत्सम्बन्धी आवश्यक कानुन तर्जुमालाई संस्थागत रूपान्तरण। यही शिक्षा तथा शिक्षण स्थलको समग्र रूपान्तरण नै व्यक्ति तथा समूदायको चैतन्य पुरुष प्राप्ति अथवा अलौकिक खुसी प्राप्ति हुनेछ। अन्यथा वर्तमान अवस्थाको यथास्थितिको भौतिक विस्तारचाहिँ व्यक्तिले समुदायबाट अलग्गै रहेर एक्लै गरेको अत्यधिक खर्चबाट प्राप्त सीमित खुसी मात्र। समुदायबाट अलग्गिएको व्यक्तिको एक्लो अव्यावहारिक प्रगति।"
'ब्याक गियर' ले टरेको दुर्घटना ?,"नेकपाको आन्तरिक झगडाको सिकार अब संविधान र राज्य प्रणाली हुन थालेको छ। बालुवाटार हुँदै शितलनिवासबाट मंगलबार मध्यान्ह अनियन्त्रित गतिमा दौडिएको अध्यादेशको मोटरमा ब्याक गियर नलागेको भए दुर्घटनाको खतरा थियो। अहिलेलाई त्यो खतरा टरेको छ। संभावित दुर्घटनाको सिकार आफू हुनसक्ने जोखिम देखेपछि प्रधानमन्त्री केपी ओली ब्याकहुन तयार भए र अध्यादेश फिर्ता लिने सहमति भयो। तर यसको औपचारिक निर्णय बिहीबार बेलुकासम्म पनि भएको छैन । अध्यादेश प्रकरणले २४ घन्टा सिंगो मुलुक तरंगित भयो, राजनीति पनि निकै तरल बन्यो। दुर्घटना र दुर्भाग्यका अनेक आशंका र अनुमानले राजनीतिक आकाश पुरै मडारियो। २४ घन्टा पनि नटिक्ने गरी यति संवेदनशिल विषयमा हठात् अध्यादेश सिफारिस गर्ने र त्यसमा तत्कालै लालमोहर लगाइदिने राष्ट्रपति दुवैको राजनीतिक सुझबुझ र नैतिक धरातलप्रति यतिबेला सबैतिरबाट चिन्ता व्यक्त भएको छ। राजनीतिक तथा प्राविधिक रुपमा अध्यादेश प्रकरणको अन्त्य भए पनि यसले मुलुकको शासकीय प्रणालीमा केही गम्भीर प्रश्न र आशंकाहरू उब्जाएको छ। त्यसमा विभिन्न कोणबाट अहिले बहस भइरहेको छ। नेकपाको आन्तरिक झगडाको सिकार अब संविधान र राज्य प्रणाली हुन थालेको छ। दलीय द्वन्द्वबाट प्रेरित भएर सभामुखले संवैधानिक परिषदको बैठक बहिष्कार गर्ने र कार्यकारीले विरोधीलाई ठेगान लगाउन युद्धस्तरमा अध्यादेश सिफारिस गर्ने, राष्ट्रपतिले छिनभरमै त्यसलाई जारी गर्ने अनि फेरि दुई अध्यक्षबीच कुरा मिल्यो भन्दै फिर्ता गर्ने जुन खालको लाजमर्दो नाटक प्रदर्शन भयो, त्यसले नागरिकमा एक खालको भय र चिन्ता छाएको छ। यो प्रकरणले दुवै संस्थाको छवि र विश्वसनियतामा नराम्रो धक्का लागेको छ। आन्तरिक घेराबन्दीमा परेका कार्यकारीले राष्ट्रपतिलाई समेत प्रभावमा पारेर आफ्नो राजनीतिक अहंकार र आवेगमा लालमोहर लगाउन उक्साउनु वा वाध्य पार्नु वा राजीखुसीले राष्ट्रपति स्वयम यसका लागि तयार हुनु लोकतन्त्रका लागि सुभसंकेत होइन। एकछिनको झोंक वा आवेशले दुवै संस्थाले जुन स्तरको आलोचना, आक्रोश तथा अपमान सामना गर्नुपर्यो, त्यसले सिंगो व्यवस्थाका लागि राम्रो सन्देश दिएको छैन। यस्तै गतिविधि र प्रवृत्तिले आम नागरिकमा व्यवस्थाप्रतिको वितृष्णा र अविश्वास जन्माउने हो। अध्यादेश जारी गर्ने अधिकार सरकारलाई छ । तर यो संसद नबसेको विशेष परिस्थितिमा विशेष प्रयोजनका लागि संविधानले दिएको विशेष सहुलियत हो यो । आफू अनुकुल नहुनसाथ वा राजनीतिक प्रतिशोध तथा आवेगमा 'फायर' खोलिहाल्ने कार्यकारीको निजी हतियार होइन अध्यादेश । जुन पृष्ठभूमि र शैलीमा अध्यादेश जारी भएको थियो, यो स्वभाविक थिएन। संसद, प्रतिपक्ष सबैलाई अध्यादेशको डण्डाचलाएर ठेगान लगाउनसक्छु भन्ने एउटा अनौठो राजनीतिक अहंकार र आग्रहबाट यो कदम निर्देशित देखिन्थ्यो। यसमा अलिकति पनि राजनीतिक सुझबुझ देखिएन। प्रधानमन्त्रीले मंगलबार बिहान ९ बजे संवैधानिक परिषद्को बैठक बोलाए। जहाँ प्रधानन्यायाधीश, राष्ट्रियसभाका अध्यक्ष र प्रमुख प्रतिपक्षी कांग्रेस सभापति शेरबहादुर देउवा सहभागी थिए। तर सभामुख अग्नी सापकोटा गएनन्। १० बजे उनले बालुवाटारमै मन्त्रिपरिषद्को आकस्मिक बैठक बोलाए। तर अध्यादेशलाई त्यहाँ औपचारिक एजेन्डाको रुपमा प्रवेश गराइएन। मन्त्रीहरूले सुइँकोसम्म पाएनन्। एकैचोटी क्याबिनेट म्याइन्यूटमा जनाएर तत्कालै राष्ट्रपतिकहाँ पठाइएयो। राष्ट्रपतिले यति संवेदनशील विषयमा सामान्य परामर्श र अध्ययन नगरीकन तत्कालै लालमोहर लगाइदिइन्। एक बजे राष्ट्रपति कार्यलयबाट सूचना जारी भएपछि मात्र मन्त्रीहरू सूचित अनि चकित भए। संभवत: यति युद्धस्तरमा कुनै पनि कानुन बनेको वा संशोधन भएको छैन होला। २४ घन्टा पनि अडिन नसक्ने कार्यकारीको कदम अनि त्यसमा अन्धाधुन्ध सही धस्काउने राष्ट्रपतिको भूमिकामाथि राजनीतिक वृत्तबाट मात्र होइन, नागरिक स्तरमा पनि गम्भीर चासो र चिन्ता व्यक्त भएको छ। पार्टीभित्रका विरोधीलाई ठेगान लगाउन तथा प्रतिपक्षलाई समेत साइजमा राख्न अध्यादेशको डण्डा चलाउने र २४ घन्टा पनि निबत्दै फिर्ता लिन तयार हुनु वा वाध्य हुनु यो कुन तहको राजनीतिक सुझबुझ, दुरदर्शिता र परिपक्कता हो ? अहिले नागरिकले गरेको प्रश्न यही हो। जनता र मुलुकलाई समेत बेबकूफ बनाउन कोसिस गरिएको यो कदम संविधानप्रतिको बेइमानी अनि पद्धतिमाथिको खेलवाड पनि हो। कानुन निर्माण तथा संशोधनको एउटा विशिष्ट प्रक्रिया छ। यो सामान्य विषय होइन। जननिर्वाचित संसदमा विभिन्न चरणमा सघन छलफल भएर अनुमोदन गर्नुपर्ने आफ्नै खालको विधि छ। कसैलाई सनक चढ्नसाथ एकैछिनमा कागजमा कोरेर लालमोहर लगाउन साथ न कानुन बन्छ न काननु परिवर्तन हुन्छ। त्यस्तो परिकल्पना संविधानले कतै गरेको छैन। कसैको निजी आवेग र स्वार्थमा कानुन बन्नु वा संशोधन हुनु मुलुक र व्यवस्थाका लागि दुर्भाग्यपूर्ण हो। यसरी कानुन बन्न र परिवर्तन हुन थाल्यो भने मुलुकमा त्यसले बेथिति र अराजकता निम्त्याउँछ।यस्ता कदमले अन्ततः लोकतन्त्र र संविधानलाई नै पंगु बनाउने खतरा हुन्छ। हो, अध्यादेश जारी गर्ने अधिकार संविधानले सरकारलाई दिएको छ। तर संसद अधिवेशन नभएको विशेष परिस्थितिमा विशेष प्रयोजनका लागि सरकारलाई संविधानले दिएको विशेष सहुलियत हो यो । यो दिनदिनै प्रयोग गर्ने नियमित अधिकार होइन। सामान्य अवस्थामा पनि आफू अनुकुल नहुनसाथ वा राजनीतिक प्रतिशोध तथा आवेगमा फायर खोलिहाल्ने कार्यकारीको निजी हतियार होइन अध्यादेश । अहिले संसदको हिउँदे अधिवेशन तत्काल बोलाउनुपर्ने अवस्था छ।संसदलाई कुर्दा संवैधानिक संकट नै आउने वा बित्ने यो कुनै जरुरी विषय पनि थिएन। संवैधानिक नियुक्ति पहिलेदेखि अल्झिँदै आएको एजेन्डा हो। हिउँदे अधिवेशनको मुखमा सरकारले चालेको यो कदममा संसद छल्ने नियत मात्रै होइन, यसको निशाना संविधानतिर पनि लक्षित छ। अध्यादेशको शृखंला चलाएर संविधानलाई खेलौना बनाउने खतरातिर यो कदम उन्मुख देखिन्छ। यो प्रकरणमा राष्ट्रपतिको भूमिका पनि विवादमा तानिएको छ। बालुवाटारले जे कागज पठाएपछि त्यसलाई कानुन भनेर लालमोहर लगाउने राष्ट्रपतिको सदाशयता अचम्मलाग्दो छ। जबकी बुधबार संसदको अधिवेशन बोलाउन नेकपाका ८३ सांसदको हस्ताक्षर सहित दिउँसो १ बजे शितलनिवास पुगेका नेताहरू छ घन्टा कुर्दा पनि समावेदन दर्ता गरिएन। यसबाट के आशंका गर्न सकिन्छ भने बालुवाटार र शीतलनिवासबीच एउटा गजबको साँठगाँठ छ, जुन रहस्यमय पनि ठानिएको छ। यसले मुलुकमा अरु पनि दुर्भाग्य र दुर्घटना निम्त्याउने खतरा छ। सिंहदरबारको निर्णय र कदममा निगरानी राख्ने, सच्चाउने र सम्झाउने अभिभावकीय भूमिकामा रहेको शीतलनिवास बालुवाटारको रबरस्टाम्पको भूमिकामा प्रस्तुत हुनु शोभनीय होइन। शितलनिवासजस्तो सम्मानित संस्था बालुवाटारको सदर शाखाका रुपमा खुम्चिँदै जानु मुलुककै लागि दुर्भाग्यपूर्ण हो। यति सम्मानित संस्थाका बारेमा नागरिक स्तरमा यो तहमा आलोचना र आक्रोश पोखिनुपर्ने अवस्था किन आयो? स्वयम राष्ट्रपतिले पनि सोच्नुपर्ने विषय हो। संवैधानिक परिषद संवेदनशील ठाउँ हो। त्यहाँबाट हुने नियुक्तिबाटै सरकारको काम कारबाहीको नियमन र निगरानी हुन्छ। संवैधानिक नियुक्तिलाई आफू अनुकुल बनाउन अध्यादेशबाट कानुन संशोधन गर्ने प्रयासका पछाडि संवैधानिक निकायलाई स्यात्त भूमिकामा होइन,सत्ताको नियन्त्रण र प्रभावमा राख्ने नियत देखिन्छ। यस्तो व्यवस्थाले संवैधानिक निकायमा सत्ताको छाया हावी भएर उनीहरूले स्वतन्त्र भूमिका निर्वाह गर्नसक्ने अवस्था रहँदैन। अध्यादेश ल्याउनैपर्ने एउटै कारण भनेको सभामुख र प्रमुख प्रतिपक्ष नेता नआए पनि निर्णय गर्न बाटो खुलाउनु थियो। प्रधानमन्त्री अध्यक्ष रहने संवैधानिक परिषद्मा प्रमुख प्रतिपक्षी नेता, प्रधानन्यायाधीश, सभामुख, राष्ट्रियसभाका अध्यक्ष र उपसभामुख सदस्य रहने व्यवस्था छ। छ जनाको व्यवस्था भए पनि उपसभामुख निर्वाचन नभएकोले हाल पाँचजना सदस्य छन्। बहुमतबाट निर्णय गर्नुपर्ने व्यवस्था अनुकुल नभएपछि वहाल रहेका सदस्यमध्ये बहुमत सदस्य ( तीनजना) सहभागी भएपछि कोरम पुग्ने र निर्णय गर्न मिल्ने गरी अध्यादेश जारी गरिएको गरियो। जबकी पहिले पाँचजनाको उपस्थिति चाहिने व्यवस्था थियो । संविधानले सभामुख र प्रतिपक्षी नेताबिनाको संवैधानिक परिषद् संविधानले परिकल्पना गरेको छैन। अध्यादेशमार्फत जननिर्वाचित संसद्को भूमिकालाई होच्चाउने प्रयास पनि भयो। विपक्षीको भूमिकालाई घुमाउरो हिसाबले निषेध गर्न खोजियो, जुन लोकतन्त्रको आधारभूत चरित्रमाथिको प्रहार थियो । संविधानले विपक्षीको भूमिकालाई अनिवार्य सर्तका रुपमा राखेको छ। एकजना पात्र विशेषसँगको आन्तरिक प्रतिशोधमा सिंगो संसदलाई अपमानित गर्ने हक कार्यकारीलाई छैन। यहाँ कुनै अग्नी सापकोटा वा कुनै पात्र विशेषको कुरा होइन। प्रधानमन्त्रीले बोलाएको बैठकमा सभामुख जानुपर्छ। तर किन गएनन् ? भन्ने प्रश्न महत्वपूर्ण छ। यस विषयमा पार्टीभित्रै छलफल गरेर यसलाई व्यवस्थान गर्न सकिन्थ्यो। बैठक सार्न सकिन्थ्यो। आफ्नै दलको सभामुखलाई समेत विश्वासमा लिएर बैठक राख्न वा निर्णय लिन नसक्नु कार्यकारीको पनि कमजोरी मात्र होइन, यो असफलता पनि हो। यसबाट उम्किन अध्यादेशको बाटो समाउनु अर्को गल्ती थियो। अन्त्यमा, एउटै अध्यादेश जारी गरेर पनि दुईपटकसम्म फिर्ता गर्नुपर्ने यो अवस्था संभवत: पहिलोपटक हो। गत वैशाखमा सरकारले जारी गरेको संवैधानिक परिषद् र दल त्यागसम्बन्धी अध्यादेश पनि चौतर्फी विरोधपछि फिर्ता लिनुपरेको थियो। त्यसबाट अलिकति शिक्षा लिएर सच्चिएको भए यो अवस्था दोहोरिने थिएन। २४ घन्टामै ब्याक हुनुपर्ने गरी हिजो कुन आवश्यकता र आपद्का लागि अध्यादेश जारी गरिएको थियो ? यसको जबाफ यतिबेला नागरिकले पर्खिरहेका छन्। दुवै संस्थाले ढिलोचाँडो यसको उत्तर नागरिकलाई दिनुपर्छ। पार्टीभित्रको आन्तरिक कलहको आवेग र आग्रहमा संविधानमाथि यसरी मजाक गर्ने हक कसैलाई छैन।"
