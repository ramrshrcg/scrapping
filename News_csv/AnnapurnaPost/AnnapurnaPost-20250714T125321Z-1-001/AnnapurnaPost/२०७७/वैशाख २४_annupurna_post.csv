शीर्षक,विवरण
अस्तित्व रक्षाको चिन्ता,"आमनागरिक कोरोनाको संक्रमण र सरकारको बलमिच्याइँको कहरमा मात्रै छैनन् उनीहरूलाई लोकतन्त्र जोगाउने चुनौती पनि सँगसँगै थपिएको छ। विश्वका दुई सयबढी मुलुक कोरना भाइरस (कोभिड१९) को महाव्याधिविरुद्ध लड्दैछन्। सन् २००२ मा सार्सको महामारी झेलेका पूर्वी एसियाली मुलुक कोभिड१९ नियन्त्रणमा केही सफल देखिएका छन्। चीनको वुहानमा गत डिसेम्बरमा देखिएको यो भाइरस विश्वकै टाउको दुखाइ बनेको छ। भाइरसविरुद्धको लडाइँमा चीन सफल देखियो तर अहिले उसैका छिमेकी यो महाव्याधिबाट आक्रान्त छन्। महाव्याधि चीनबाट युरोप, अमेरिका, पूर्वी एसियाली मुलुक हुँदै चार महिनापछि दक्षिण एसियामा प्रवेश गरेको हो। यसको त्रासबाट नेपाल पनि ६ सातादेखि लकडाउनमा छ। चीनले झैं लकडाउनको उपाय अपनाए पनि परीक्षणमा सरकारको ध्यान जान सकेन। लकडाउन तत्कालका लागि समाधान हो, दीर्घकालीन होइन। लगातार लकडाउनले नेपालजस्ता मुलुकको अर्थतन्त्रमा दीर्घकालीन असर गर्छ। आरम्भमा कुनै पनि मुलुकले सोच्ने भनेको महाव्याधिबाट कसरी जोगिने भन्ने नै हो। त्यससँगै अर्थतन्त्र कसरी चलायमान बनाउने ? आफ्ना नागरिकको व्यवस्थापन कसरी गर्ने ? विदेशमा अलपत्र नागरिकलाई राज्यको अनुभूति कसरी गराउने लगायतमा सरकार गम्भीर हुनु जरुरी थियो। अहिले सरकारको कार्यशैली र रवैया देख्दा त्यो असम्भव देखिँदैछ। न त राष्ट्रवादी छवि देखाएर गरिने एक्लो प्रयासबाटै त्यो सम्भव छ। यस्तो समयमा खासगरी सामूहिक प्रयासको खाँचो हुन्छ। कोरोनाअघिको प्रतिस्पर्धात्मक विश्वभन्दा सहकार्यको माग बढेको छ। आफंै सर्वशक्तिमान देखिने राष्ट्रवाद यतिबेला निरिह देखिँदैछ। त्यस्तो सोच राख्ने नेतृत्वले समाधान तत्काललाई असम्भव छ। हुन त लोकतन्त्रको पक्षमा रहने अभिव्यक्ति स्वतन्त्रतामा समेत सरकारले अंकुश लगाउन खोजेको देखिन्छ। विश्व प्रेसस्वतन्त्रताको दुई दिनअघि प्रधानमन्त्रीले प्रेसलाई गाली गरेको भिडियो क्लिप्स सहाकार्यभन्दा विचार लाद्नेतर्फ उद्यत देखिन्छ। लकडाउनमा हामी महाव्याधिको पीडामा रुमलिएका बेला सरकारको ध्यानमा भएको विषयान्तरले जोकोही पनि आश्चर्यचकित छ। १९ दिने अप्रिल क्रान्ति सफल भएकै दिन लोकतन्त्रको घाँटी रेट्ने काम प्रधानमन्त्री केपी ओलीले गरे। ०६२६३ को आन्दोलनपछि पहिलोपटक स्थायी र बलियो देखिएको सरकारले नै नागरिकको त्यो आन्दोलन र संविधानको भावनामाथि सीधा प्रहार गर्यो। कोभिड१९ लाई कसरी परास्त गर्ने भन्नेतर्फ एकजुट हुनपर्नेमा सरकार उल्टो दिशातिर लाग्यो। विडम्बना, सत्तारुढ दल आफ्नो स्वार्थमा लागिपर्दा अहिले आम नागरिकमा एकप्रकारको निराशा छ। प्रधानमन्त्रीले आफ्ना दलभित्रका पनि आफूनिकटलाई मात्र नागरिक सम्झिए। अनि उनले अलोकतान्त्रिक संस्कारको दुई अध्यादेश रचे। भलै उनले गरेको निर्णय पाँच दिन पनि टिकेन। यो समयमा उनको ध्यान कतातिर रहेछ भन्ने खुल्यो। महाव्याधिले नागरिक घरभित्र कुँजिएर बसेको मौकामा सरकार कुनै दल फुटाउने वहाना मिलाएर आफ्नो पद रक्षामा लाग्नु विकृत राजनीतिक संस्कारबाहेक अरू के हुनसक्छ ? प्रधानमन्त्रीको त्यो विकृतिपूर्ण कार्य पूरा हुन नपाए पनि ढुक्क हुने अवस्था छैन। फुटाउन खोजिएको दल एकीकृत भयो। सांसद खरिद र धम्कीको अस्त्र असफल देखियो। सामूहिक नेतृत्वको भावभन्दा पनि आफू कसरी बलियो र सुरक्षित भई सम्पूर्ण शक्ति हत्याउने भन्ने सोचकै परिणाम हो, विद्यमान अवस्था। नेकपाको नेतृत्व नै निरंकुश सत्ताको प्रपञ्चमा लागेको देखिन्छ। राजनीतिक स्थायित्वका लागि भएको पहललाई झन् छरपस्ट पार्न खोजियो। दलसम्बन्धी अध्यादेशको कुनियत तत्काल बाहिर आए पनि संवैधानिक परिषद्मा विपक्षी दलका नेताको भूमिका गौण बनाउन ल्याइएको अध्यादेशले संविधानभन्दा माथि आफू रहेको देखाउन खोज्नुको प्रयोजन पनि खुल्ने नै छ। मुलुकको स्वतन्त्र निकाय कब्जा गर्ने नियत हुनाले संशोधनमा नेकपामा नेताहरूले पनि साथ दिन सक्थे। तर, दलभित्रको शक्तिसंघर्षले मात्र बाहिर आएको हो। हुन त, उनीहरू आत्मालोचना गरेर मिलेको देखिन्छ। तर, संविधानको मर्म र विधिको शासनमा नै प्रहार गर्नु कम्युनिस्ट नेतृत्वको ध्येय हुन्छ। यतिबेला प्रमुख प्रतिपक्ष संख्यात्मक हिसाबले कमजोर छ। सात दशकसम्म लोकतान्त्रिक संघर्षको मियो बनेको प्रमुख विपक्षी नेपाली कांग्रेस आफ्नै नेतृत्वमाथि प्रश्न गरिरहेको छ। अरू राजनीतिक दलको देशव्यापी आधार नै छैन। आम नागरिक कोरोनाको संक्रमण र सरकारको बलमिच्याइँको कहरमा मात्रै छैनन् लोकतन्त्र जोगाउने चुनौती पनि सँगसँगै थपिएको छ। विश्व सम्बन्ध र हामी कोभिड१९ ले अन्तर्राष्ट्रिय सम्बन्धमा दूरगामी प्रभाव पार्नेछ। विश्वले नयाँ प्रणालीमा जान संकेत पनि गरेको छ। तीन दशकअघि बर्लिनको पर्खाल भत्किएको र सोभियत संघको पतनपछिकै जस्तो दूरगामी महत्तव कोभिडपछिको विश्वमा रहन्छ। महाव्याधि कहिलेसम्म जाने निधो छैन तर यसबाट उम्केको विश्वलाई लामो समय खलबल्याउनेछ। प्रविधि र गोलाबारुदमा उन्मत्त विश्व जनस्वास्थ्यमा कमजोर त देखियो नै। शक्तिसम्पन्न र विकसित मुलुकहरूमा नै स्वास्थ्यका लागि आधारभूत सामग्री नहुनुले यसलाई झन् उजागर गरेको छ। यतिबेला आमनागरिक तेस्रो विश्वयुद्धको अनुभव गर्न बाध्य छन्। तेस्रो विश्वयुद्ध रोक्न बनाइएको राष्ट्रसंघ, त्यसअन्तर्गतका निकाय र क्षेत्रीय संगठन यसबेला निष्प्रभावी बने। यहीकारण विश्वमा अब कोभिडअघि र कोभिडपछि भन्दै अन्तर्राष्ट्रिय सम्बन्ध विकसित हुनेछ। चीन अग्रपंत्तिामा रहनेछ। यद्यपि चीनले आफ्ना विचार मिल्ने मुलुक, त्यसका दलहरूसँग गरेको सहकार्य, विदेश विभागको भिडियो कन्फरेन्स र राष्ट्रपतिले गर्ने टेलिफोन कलहरूबाट स्पष्ट देखिन थालेको छ। परम्परागत र उदाउँदो शक्ति उपनामका अमेरिका र चीनकै प्रतिस्पर्धा अबको दिनमा थप धारिलो हुनेछ। त्यसको प्रत्यक्ष असर हामीजस्ता अल्पविकसित भूराजनीतिक चपेटामा रहेका मुलुकमाथि पर्नेछ। त्यस्तो प्रभाव र असरबारे हामीले अध्ययन गर्न ढिलाइ गर्न हुँदैन। यस्तो अवस्थामा छिमेकी भारत पनि सहजरूपमा उक्सन सक्ने नदेखिएकाले हाम्रोजस्तो मुलुक थप सचेत हुनैपर्छ। किनकि विश्वमा अब पुरानो शक्ति र उदाउँदो शक्तिले विश्व ग्यांगिङ गर्नेछन्। हामी यो ग्यांगिङको बीचमा रहेर आर्थिक क्षेत्र बलियो बनाउने आधार तय गर्नुपर्छ। अहिले ती आधार ध्वस्त भइसकेका छन्। वैदेशिक रोजगारीमा जानेहरू घर फर्कन बाध्य हुनेछन्। पर्यटन त प्रत्यक्षरूपमा नै प्रभावित भइसकेको छ। उद्योगधन्दा मात्र होइन सबै क्षेत्रको लगानी प्रभावित भइसके। बैंकको ऋणमा व्यवसायी डुब्दैछन्। यस्तो अवस्थामा नेपालले क्षेत्रगत अध्ययन अघि बढाउन जरुरी देखिन्छ। आँखा चीनतर्फ त्रासदीबाट जोगाउन चीनले गरेको प्रयासप्रति विश्वको आँखा गएको छ। तर, चीनले गरेको प्रयासको आलोचना पनि उत्तिकै छ। यही आधारमा चीनले विश्वव्यवस्थाको नेतृत्व गर्छ भन्ने आकलन गर्न निकै छिटो हुन्छ तर अब प्रतिस्पर्धा थप बढ्ने देखिन्छ। चिनियाँहरूको सिद्धान्त नवउदारवादी, पुँजीवादी र व्यवहारमा समाजवादी व्यवस्था लागू गर्नसक्छ। हो, यतिबेला विश्वमा नै लोकरिझ्याइँवाद हावी हुँदै गएको छ। दोस्रो विश्वयुद्धपछिको विश्व व्यवस्था नै संकटमा पर्दै आएकाले लोकरिझ्याइँवादीले टाउको उठाउन सक्ने देखिन्छ। नेतृत्वको सबै कार्यलाई राम्रो भन्ने र सबै क्षेत्रमा उसको हाबी नै लोकरिझ्याइँवाद हो। अमेरिकी राष्ट्रपति डोनाल्ड ट्रम्पको अमेरिका प्रथम भन्ने राष्ट्रवादी आवरणले पनि विश्व व्यवस्थामा धक्का पुगेको छ। अमेरिकामा संकटको घडी देखाएर ट्रम्पले आउँदै गरेको आमर्निवाचन रद्द गरेमा विश्व झन् विकृत हुनेछ। यता जापान, सिंगापुर, दक्षिण कोरिया र अस्ट्रेलियाले आफ्नो फरक प्रयासमा गरेको र जनतालाई पूर्ण लकडाउनमा नराखी कोभिड१९ सँग लडेको तथ्यले पनि धेरैलाई अर्को पाटोमा सोच्न बाध्य बनाएको छ। स्पेन र इटालीलाई उछिन्दै अमेरिकामा अधिक नागरिकको मृत्यु भए पनि विश्वमा अमेरिकीप्रति विश्वास घट्न सक्ने र यसलाई क्यास गर्दै चीन विश्वमा उदाउन सक्ने आकलन भएको पढ्न पाइन्छ। तर, त्यो आंकलन अलिक छिटो आए झैं लाग्छ। यद्यपि चिनियाँ प्रयास जारी रहने देखिन्छ। सेनाको भूमिका शक्तिशाली सरकार छ, द्वन्द्वको सम्भावना पनि छैन। तर सत्तारुढ दल सधैं सेनाको भरमा नै अघि बढ्ने गरेको देखिन्छ। यस्तो बेलामा पनि सरकारले सेनालाई रिझाएर कसरी आफ्नो शासन दिगो बनाउने भन्नेमा लाग्नु उचित होइन। सरकारले कुनै काम गर्न सकेन भने सेनाको साथ लिनुपर्छ, त्यसमा आशंका छैन। सेनालाई नै सबै कार्यमा संलग्न गराउँदै जाँदा त्यसबाट उत्पन्न हुने परिणामबारे सचेत हुनुपर्छ। छिमेकबाट अलिकति बाहिर गएर नियाल्दा त्यो देख्न सक्छौं। नेपाली सेनाले ०६२६३ मा जनतालाई साथ दिएर लोकतान्त्रिक छवि बनाएकाले अन्य मुलुकका भन्दा उदार देखिएका छन्। नागरिकको पक्षमा रहेको सेनालाई सरकारले थप निरंशुकताको साक्षी बनाउन लागेको विषयलाई सेनाको नेतृत्वले पनि ध्यान दिनुपर्छ। सरकारको काम नागरिक, सेना र सरकारबीचको सम्बन्धलाई कसरी सुदृढ गरेर लैजाने हो। राष्ट्रमा शान्ति सुरक्षा कसरी मजबुत गराउने भन्ने हुनुपर्नेमा सेनालाई आफ्नो ढाकछोप सुम्पिएर शासन गर्ने शैलीमा सरकार अघि बढेको छ। सरकारकै कारण सेनाप्रति आम नागरिकको भावना नकारात्मक हुन पुगे मुलुक थप असहजतातर्फ धकेलिने सक्छ। यतिबेला सेनाले पनि आफ्नो तर्फबाट गर्नसक्ने लोककल्याणकारी कार्य आम नागरिकका लागि गर्न सकेको भए उत्ताम हुन्थ्यो। सडकमा खाली खुट्टा हिँडेर घरतर्फ लागेकाहरूलाई सेनाले सहजीकरण गर्नसक्थ्यो। सेनाले भूकम्प र बाढीपहिरोको समयमा देखाएको कर्मप्रति आम नागरिक खुसी थिए। रानीपोखरी निर्माणको जिम्मा सेनालाई दिने तयारी गरेको सरकारले अहिले औषधि खरिदमा उपयोग गर्नुले कतै सेनालाई ढाल बनाउँदै त छैन ? राज्यविहीन नबनाऊ सरकारले कूटनीति सवल रहेको बताइरहेको छ। टेलिफोन वार्ता र भिडियो कन्फरेन्सको विज्ञप्ति जारी गरिरहेकै छ तर नागरिकले अनुभव गर्न पाएका छैनन्। काठमाडौंस्थित अमेरिका, युरोपका प्राय, दक्षिण कोरिया, अस्ट्रेलियालगायतका दूतावासले विभिन्न क्षेत्रमा छरिएका आफ्ना नागरिकलाई काठमाडौं ल्याएर आफ्नो मुलुक लगे। हामीले हाम्रा सबै नागरिकलाई त्यसो गर्न त सक्दैनौ। किनकि यस्ता राहत र उद्धारको काम गर्न ठूलै बजेट र जनसाधन चाहिन्छ। तर, उनीहरूले नागरिककै पैसामा फर्कने व्यवस्था मिलाइदिएर सहजीकरण गरेका हुन्। हामीले पनि त्यस्तो काम गर्न सक्नुपर्छ। विदेशमा अलपत्र परेकालाई नेपाल ल्याई क्वारेन्टाइनमा राखेर आआफ्नो घर जाने व्यवस्था मिलाउनुपर्छ। रोजगारीमा गएका मात्र होइनन् घुम्न, उपचार गर्न गएर अलपत्र परेकाको पनि उद्धार गर्नुपर्छ। नागरिकलाई राज्यविहीन बनाउन मिल्दैन। खाडीमा रहेका नेपालीको समस्या पनि समाधान गर्नुपर्छ। समुद्रपारीको मात्र होइन सीमापारीबाट आएका नेपालीलाई ध्यान दिनसमेत हामीले सकेका छैनौं। नेपालभारत सीमामा अड्केर बसेका नेपालीलाई कोभिडको उचित परीक्षण गरेर घरभित्र आउने व्यवस्था मिलाउन सक्नुपर्छ। निष्कर्ष विश्व राजनीतिमा आउन लागेको परिवर्तनमा कोभिड१९ एउटा टर्निङ प्वाइन्ट बन्ने अवस्था छ तर हामी आफ्नै धुनमा छौं। छिमेकीबाट सहयोगसमेत लिन सकेका छैनौं। उद्यमीहरू उठ्नै नसक्ने गरी थला परेका छन्। तथ्यांकअनुसार ३६ जिल्लाले पहिलेदेखि नै खाद्यान्न अभाव झेल्दै आएका छन्। ४८ प्रतिशत परिवारलाई आफ्नो उत्पादनले खान पुग्दैन। मुलुकलाई कृषिमा आत्मनिर्भर बनाउनेतर्फ सबैको ध्यान जानुपर्छ। वैदेशिक रोजगारीमात्र होइन, आगामी दिनमा धारिलो बन्ने कूटनीतिक प्रभाव चिर्न कसरी अघि बढ्न सकिन्छ त्यसप्रकारको रणनीति तय गर्नुपर्छ। यसका लागि सामूहिक सहकार्यको भावलाई बढावा दिनुपर्छ। वैचारिक सहकार्यले मुलुकलाई कुन अवस्थामा पुर्याएको छ भन्ने होली वाइन, भेनेजुयला, एमसीसी र तल्लो अरुणप्रकरणबाट स्पष्ट हुन्छ। बजेट अधिवेशन आह्वान भइसकेको छ। सरकारले ऋणसमेत लिन नसक्ने अवस्था विद्यमान रहेकाले आगामी बजेटमा अत्यावश्यकबाहेक लोकप्रिय हुने खालका कार्यक्रम ल्याउनु हुँदैन। किनकि कोभिडले घाइते बनाएको बेला मुलुकले धान्न सक्ने खालको बजेट ल्याउनु आवश्यक छ।"
"शक्ति संघर्ष, वार्ता र समाधान","शक्तिमा हुने र नहुनेबीचको संघर्ष वा लडाइँलाई शक्ति संघर्ष भनिन्छ।शक्ति संघर्ष प्राकृतिक नियम पनि हो र यसलाई राजनीतिशास्त्र र समाजशास्त्र, मनोविज्ञानशास्त्र, जीवविज्ञानशास्त्र, सार्वजनिक प्रशासन तथा व्यवस्थापनमा स्वाभाविक प्रक्रिया पनि मानिन्छ।शक्ति भनेको अरूलाई निर्देशन गर्ने, नियन्त्रणमा राख्ने तथा शासन गर्ने सामथ्र्य हो । संघर्ष र लडाइँविना शक्ति प्राप्त हुन पनि सक्दैन।राज्यशक्ति हात पार्न राजनीतिक नेता र कार्यकर्ताले राज्यशक्तिको विरोधमा उत्रने, आन्दोलन गर्ने, धर्ना बस्ने, अनशन बस्ने, जेल जाने, मर्ने, मार्नेे आदि काम गर्छन्।संघर्ष र लडाइँ राज्यसत्तामा पुग्ने बाटो पनि हो।राज्यशक्तिमा बस्नेका विरुद्ध लड्नुलाई नै शक्ति संघर्षको खेल भनिन्छ।यो खेल हिजो पनि थियो, आज पनि भइरहेको छ र भोलि पनि हुनेछ । माक्र्सवादले शक्ति संघर्षलाई स्वाभाविक र अनिवार्य मानेको छ र शासक तथा शासितबीच संघर्ष र लडाइँ हुनैपर्छ भनेको छ।राजनीति सबै नीतिमध्येको महत्तवपूर्ण नीति भएकाले यसलाई राजा नीति भनिएको हो।राजनीति शक्ति संघर्षको मुख्य केन्द्र पनि हो।त्यसैले राजनीतिमा जति संघर्ष र लडाइँ अरू क्षेत्रमा हुँदैन । राज्यशक्तिका विरुद्ध लडाइँ नभएको कुनै देश पाउन सकिँदैन।संसारका सबै देशको राजनीतिमा विभिन्न वाद वा सिद्धान्तको आधारमा शासन सञ्चालन गर्ने र त्यसका विरुद्ध पनि अनेक वाद वा सिद्धान्तको आधारमा लड्ने र संघर्ष गर्ने गरिन्छ । शक्ति संघर्ष र लडाइँ घरमा, कार्यालयमा, समाजमा, पार्टीमा, शासनमा, र अन्तर्राष्ट्रिय क्षेत्रमा पनि हुन्छ।शक्ति संघर्ष र लडाइँ नहुने ठाउँ कहीं पनि हुँदैन भन्ने हामीले बुझ्न जरुरी छ।शक्ति संघर्षलाई नकारात्मक रूपले मात्रै सोच्न पनि हुँदैन।किनभने शक्तिसंघर्षले घर, समाज, कार्यालय, राजनीतिक दल, शासनव्यवस्थालाई परिष्कृत र परिमार्जित गर्ने हुनाले यसको सकरात्मक पक्ष पनि छ । सामन्ती, पुँजीवादी वा निरंकुश शासनका विरुद्ध मात्रै आन्दोलन र विद्रोह हुन्छ भन्ने हुँदैन।कसैले यो सोच्छ भने त्यो सोचाइ गलत हो।श्रमिक वर्गको नेता वा मजदुर नेताले चलाएको शासनका विरुद्ध पनि आन्दोलन र विद्रोह हुन्छ।चीन र रुसमै पनि राज्यशक्तिका विरुद्ध लडाइँ भएका उदाहरण धेरै छन्।तर, यस्ता आन्दोलन र विद्रोहलाई ती देशमा बलपूर्वक दबाउने गरेको पाइन्छ।हुन त पुँजीवादी शासनमा पनि राज्यशक्तिका विरुद्ध हुने आन्दोलन वा विद्रोहलाई शक्ति र बलका आधारमा दबाउन खोजिन्छ । तर, यी देशमा खुलापन र नागरिक हक अधिकार तथा स्वतन्त्रता र प्रेस स्वतन्त्रताका कारण बलपूर्वक आन्दोलन दबाउन सम्भव हुँदैन।त्यसैले प्रजातान्त्रिक शासन व्यवस्था भएका मुलुकका शासकले आन्दोलनकारी पक्षसँग वार्ता तथा सम्झौता गरी समस्या समाधान गर्नुपर्ने हुन्छ । प्रधानमन्त्रीको आत्मालोचना र पार्टीसँग सहकार्य गरेर जाने प्रतिबद्धताले नेकपालाई फुटको संघारबाट जोगाएको छ।यो उपलब्धिले पार्टी सामन्जस्यता, शासनमा नियमितता, सुशासन तथा इमानदारिता र नैतिकताको प्रवर्द्धन हुने विश्वास गर्न सकिन्छ । फेरि राज्यशक्तिका विरुद्ध पार्टी भित्रैबाट र पार्टीबाहिरबाट पनि लडाइँ र संघर्ष हुन्छन्।अहिले नेपालकै सत्तासीन पार्टी नेकपामा पार्टीभित्र र बाहिरबाट पनि राज्यशक्तिका विरुद्ध आआफ्नै किसिमले लडाइँ र संघर्ष भएको छ।पार्टीभित्रको लडाइँ केही हदमा साम्य भएको अवस्था छ । त्यसरी नै सत्तामा नभएको प्रमुख प्रतिपक्षी पार्टीभित्र पनि आन्तरिक संघर्ष र लडाइँ चलिरहेकै छ।अरू देशको राजनीतिमा पनि शक्ति संघर्ष र लडाइँका यस्ता घटना भइरहन्छन्।अहिले अमेरिकाका दुई ठूला पार्टीमध्ये डेमोक्र्याटिक र रिपब्लिकनबीच पनि शक्तिसंघर्षको ठूलै लडाइँ जारी छ।तर, कोभिड (१९ को क्षति न्यूनीकरण गर्न तथा राहत प्याकेज घोषणा गर्न दुवै दल एकमत भएर काम गरिरहेका छन्।शक्तिसंघर्ष र लडाइँ पनि गर्दै जाने र देश र जनताका लागि मिलेर पनि काम गर्दै जाने भन्ने सन्देश दिएको छ । शक्ति संघर्ष किन हुन्छ भन्ने बुझ्न आवश्यक छ।जब मान्छे, शासक, नेता वा व्यवस्थापकले आफ्नो भूमिका निर्वाह गर्दा प्रचलित कानुन, अनुशासन, असल आचरण, व्यवहार तथा नैतिकता र इमान्दारीको सिद्धान्तविपरीत काम गर्छ, त्यसपछि राज्यशक्तिका विरुद्ध विरोध, आलोचना, बहिष्कार र आन्दोलन गर्ने क्रम सुरु हुन थाल्छ।यो नै शक्तिसंघर्षको मूल कारण हो।राज्य शक्तिका विरुद्ध विरोधको खेल सुरु भएपछि शासक वा व्यवस्थापकले विरोध वा आन्दोलनलाई दबाउन वा साम्य पार्न अनेक उपाय र रणनीति अख्तियार गर्ने गर्छ । शासक जोसुकै भए पनि सजिलै विरोधीका सामु झुक्दैन।यो शासक वा नेतृत्वमा बस्नेको स्वभावै हो।शासक जहिले पनि शासितभन्दा सबै हिसाबले उच्चस्थानमा रहेको अनुभूति गर्छ।महाभारतको लडाइँमा भगवान श्रीकृष्णले राज्यसञ्चालनका क्रममा उठ्ने विवाद, संघर्ष र लडाइँलाई अन्त्य गर्न चार उपाय, साम, दान, दण्ड र भेद प्रतिपादन गरेका थिए । भगवान श्रीकृष्णको यो नीतिलाई अर्का चर्चित पूर्वीय दार्शनिक चाणक्यले यस उपायलाई कूटनीति पनि भनेका छन् र साथै अरू धेरै पूर्वीय दार्शनिक चिन्तकहरूले पनि यी चार उपायको समर्थन गरेका छन्।यी उपायलाई आधुनिक शासनकालमा गरिने वार्ता तथा सम्झौताका सीप पनि भन्ने गरिन्छ।अहिलेको परिवेशमा पनि समस्या समाधानमा यी उपाय प्रभावकारी हुने गरेको देखिन्छ । यस सिद्धान्तअनुसार साम भनेको विवादलाई दुवै पक्षले शान्तिपूर्ण र रमाइलो वातावरणमा बसेर विवाद समाधान गर्नु हो।विवाद मिलाउने यो सबैभन्दा राम्रो उपाय हो।तर, यो उपायलाई राज्यपक्षले भरसक अपनाउन चाहँदैन।उसले विद्रोही पक्षका सबै माग नाजायज भन्दै विद्रोही पक्षसँग वार्ताको टेबुलमा बस्नै चाहँदैन । तर, विद्रोही पक्ष सशक्त ढंगले अगाडि बढ्दै गयो भने बल्ल राज्यसत्ताले सामसम्बन्धी उपाय अपनाउँछ।सुरुमा वार्ताको टेबुलमा बस्दा पनि राज्य पक्ष विद्रोही पक्षसँग सहजरूपले प्रस्तुत हुँदैन, तर वार्ता गर्दै गएपछि विस्तारै सहजतातिर जान थाल्छ र शान्तिपूर्ण तवरबाट विवादको समाधान गरिन्छ । पहिलो उपायले काम नगरेपछि दोस्रो उपाय दामलाई अपनाइन्छ।दाम भनेको विद्रोही पक्षलाई पुरस्कार दिनु, फकाउनु, चक्लेट वा गुलियो वस्तु दिएर वा पदको लोभ देखाएर खुसी बनाउनु हो।उस्तै परे उपरोक्त उपायले काम नदिए घुसै दिएर भए पनि विद्रोहीलाई खुसी बनाई समस्या सामाधान गर्नु हो।यसमा तेस्रो पक्षको पनि प्रयोग गरी समस्या समाधान गर्ने पनि गरिन्छ । नेकपाभित्रको हालको लडाइँमा प्रधानमन्त्रीले आन्दोलन गर्नेमध्येका दुई व्यक्ति पुष्पकमल दाहाल र वामदेव गौतमलाई पुरस्कृत गरेर आफ्नो पक्षमा पारी तत्कालको विरोधलाई साम्य पारेको देखिन्छ । अर्को कुरा, २०७७ वैशाख २० गते शनिबार भएको सचिवालय बैठक व्यवस्थापनलाई प्रधानमन्त्रीले हँसिलो र उज्यालो वातावरण बनाउने योजना गरे।पहिलेको वातावरणभन्दा रमाइलो र उल्लासमय बनाएर प्रधानमन्त्री केपी शर्मा ओलीले अर्का अध्यक्ष पुष्पकमल दाहालको पहिलेपहिले बस्ने सिट प्लानिङ बदलेर आफूसँगै राखिदिए।यसले पनि प्रचण्लाई पहिलेझैं कडारूपमा विरोधमा उत्रन नैतिक संकट पर्न गयो।साथै उहाँले प्रचण्डसँग ४० मिनेट गोप्य वार्ता गरी दिएर खुसी पारिदिए । यो उपायका साथसाथै प्रधानमन्त्रीले अर्को उपाय पनि प्रयोग गरे।यो भनेको भेदको प्रयोग हो।उनले विपक्षी खेमामध्येका एक हस्ती उपाध्यक्ष वामदेव गौतमलाई प्रधानमन्त्री बनाइदिन्छु भनेर उनको कमजोरीलाई मज्जाले पक्डिदिए।वामदेवलाई यो आश्वासन दिँदा प्रधानमन्त्रीजीलाई कुनै नोक्सान थिएन र छैन।यसबाट उनको आफ्नो शक्ति र अधिकार पनि खुम्चने भएन।तर, विपक्षी खेमामा बहुमत पुग्न सकेन।भेद नीतिको सफलता यही हो।यो उपायलाई कुटिल र रणनीतिक उपाय पनि भनिन्छ । प्रायः सबैजसो राष्ट्रिय तथा अन्तर्राष्ट्रिय विवाद समाधानमा पनि यही उपाय अवलम्बन गर्ने गरेको पाइन्छ।यो उपाय पनि त्यति सहज उपाय होइन तर पनि यो उपाय समस्या वा विवाद समाधानमा धेरै प्रभावकारी भएको देखिन्छ।प्रधानमन्त्रीलाई राजीनामा गराउन बस्ने भनिएको सचिवालय बैठकमा सहजरूपमा वार्ता गरी समस्या समाधान गर्नु भनेको प्रधानमन्त्रीको रणनीतिक कार्य सफलता हो । उपरोक्त उपायले काम नगरेको भए प्रधानमन्त्रीले अर्कोे उपाय दण्ड नीति अपनाउनुपर्ने थियो।तर, प्रधानमन्त्रीले यो उपाय अपनाउन परेन।यो वार्ता र छलफल तथा प्रधानमन्त्रीको आत्मालोचना र पार्टीसँग सहकार्य गरेर जाने प्रतिबद्धताले नेकपालाई फुटको संघारबाट जोगाउन सफल भएको छ।यसलाई नेकपाका नेताहरूको ठूलै उपलब्धि मान्नुपर्छ।तर, यो उपलब्धिले पार्टी सामन्जस्यता र शासनमा नियमितता, सुशासन तथा इमान्दारिता र नैतिकताको प्रवद्र्घन, पारदर्शिता र जवाफदेहिता भने आउनु जरुरी देखिन्छ।"
नियमित अभ्यासका लागि इटाली फर्किए रोनाल्डो,"रोम : पोर्चुगिज स्टार क्रिस्टियानो रोनाल्डो इटाली फर्किएका छन्। इटालियन सिरिए क्लब युभेन्ट्सले नियमित अभ्यासका लागि आफ्ना खेलाडीलाई बोलाएपछि रोनाल्डो पनि पोर्चुगलबाट इटाली फर्किएका हुन्। करिब दुई महिना पोर्चुगलमा बिताएर उनी सोमबार अबेर इटाली आइपुगेका हुन्। पाँच पटकका बेलन डी ओर विजेता ३५ वर्षीय रोनाल्डो आफ्नो व्यक्तिगत जेटमा परिवारसहित इटाली आइपुगेको समाचारमा जनाइएको छ। इटालीमा उनले दुई साता क्वारेन्टाइनमा बिताउनेछन्। त्यसपछि मात्र उनी नियमित अभ्यासमा सहभागी हुनेछन्। रोनाल्डोले इटालियन सिरिएमा आफ्नो अन्तिम खेल इन्टर मिलानविरुद्घ खेलेका थिए। गत मार्च ८ तारिखमा बन्द रंगशालामा खेलिएको उक्त खेलमा युभेन्ट्सले इन्टर मिलानलाई २० गोलले हराएको थियो। त्यसपछि विश्वव्यापी रूपमा फैलिएको कोरोना भाइरसको महामारीका कारण इटालियन सिरिए पनि स्थगित भएको थियो। आमा बिरामी भएका कारण त्यसपछि रोनाल्डो पोर्चुगलको माडेइरास्थित आफ्नो घर फर्किएका थिए। युभेन्ट्सले केही दिनअघि नियमित अभ्यासमा सहभागी हुन आफ्ना १० जना विदेशी खेलाडीलाई इटाली बोलाएको थियो। सोही सूचनाका आधारमा अन्य खेलाडीसँग रोनाल्डो पनि इटाली फर्किएका हुन्। इटालीको सरकारले पनि खेलाडीलाई सामाजिक दूरी कायम राख्दै नियमित अभ्यासमा फर्कन अनुमति दिएको छ। यद्यपि, इटालीमा कोरोना भाइरसको संक्रमण अझै नियन्त्रणमा आइसकेको छैन। इटालीमा कोरोना भाइरसका कारण हालसम्म २९ हजारभन्दा बढीको मृत्यु भइसकेको छ। दुई लाखभन्दा बढी कोरोना भाइरसबाट संक्रमित छन्। कोरोना भाइरसको त्रासका कारण इटालियन सिरिए स्थगित हुनुअघि केही टोलीले १२ र केही टोलीले १३ खेल खेल्न बाँकी छ। २६ खेलबाट ६३ अंक जोडेको युभेन्ट्स तालिकाको पहिलो स्थानमा छ। समान खेलबाट ६२ अंक हात पारेको लाजियो तालिकाको दोस्रो स्थानमा आसीन छ। रेलिगेसनमा पर्न सक्ने सम्भावना रहेका टोलीबीच पनि निकै कम अंकको अन्तर देखिन्छ। युभेन्ट्सले नियमित अभ्यास सुरु गर्नुअघि आफ्ना खेलाडीको कोरोना भाइरस परीक्षण पनि गराउनेछ। फेड्रिको बेनार्डडेस्ची, हुवाँ क्वार्डाडो, कार्लो पिनसोग्लियो, लियोनर्दो बोनुसी र एरोन रामसी भने यसअघि नै इटाली फर्किसकेका छन्। म्याथिज डे लिट र क्लाइस माटुडी भने अझै इटाली फर्कन बाँकी छ। गोन्जालो हिग्वेन भने आमाको स्वास्थ्य समस्याका कारण अझै केही समय अर्जेन्टिनामै रहने छन्।"
बुन्डेस लिगाका थप १० खेलाडीमा कोरोना संक्रमण,"म्युनिख : जर्मन बुन्डेस लिगा फुटबल खेल्ने विभिन्न क्लबका १० जना खेलाडी कोरोना भाइरसबाट संक्रमित भएका छन्। जर्मन लिग खेल्ने ए र बी डिभिजनका खेलाडीको कोरोना भाइरस परीक्षण गर्दा १० जनाको नतिजा पोजेटिभ आएको जर्मन फुटबल लिग (डीएफएल) ले जनाएको छ। बुन्डेस लिगामा सहभागी क्लबहरूले आफ्ना खेलाडीलाई नियमित अभ्यासमा फर्काउनुअघि खेलाडीमा कोरोना भाइरसको संक्रमण रहे, नरहेको परीक्षण गराएको थियो। एक हजार सात सय २४ जना खेलाडीको परीक्षणको नतिजा आउँदासम्म १० खेलाडीमा कोरोना भाइरसको संक्रमण देखिएको समाचारमा जनाइएको छ। संक्रमण देखिएका खेलाडीलाई आइसोलेसनमा राखिएको छ, डीएफएलद्वारा जारी विज्ञप्तिमा भनिएको छ। ए डिभिजन क्लब कोलोनका थप खेलाडीमा भने कोरोना भाइरसको संक्रमण नदेखिएको पनि डीएफएलले जनाएको छ। गत साता कोलोनका तीनजना खेलाडीमा कोरोना भाइरसको संक्रमण देखिएको थियो। कोरोना भाइरसको महामारीका कारण युरोपका सम्पूर्ण घरेलु लिग फुटबल प्रतियोगिताहरू लामो समयदेखि स्थगित छन्। लिग पुनः सुचारु गर्ने सम्भावना नदेखिएपछि केही राष्ट्रका लिग रद्द गरिएका छन् भने केही राष्ट्रमा अंकतालिकाको वर्तमान समीकरणका आधारमा विजेतासमेत घोषित गरिसकिएको छ। तर, प्रिमियर लिग, स्पेनिस लिग, इटालियन सिरिए, बुन्डेस लिगाजस्ता विश्वचर्चित लिगहरू भने अझै पनि अन्योलमै छन्। यसैक्रममा डीएफएलले भने छिट्टै नै बुन्डेस लिगा पुनः सुचारु गर्ने निर्णय लिएको छ। सोही योजना अनुरूप बुन्डेस लिग क्लबहरूले आफ्ना खेलाडीलाई नियमित अभ्यासमा समेत बोलाएको छ। खेलाडीलाई अभ्यासमा फर्काउने बुन्डेस लिगा युरोपकै पहिलो लिग पनि बनेको छ। डीएफएलले मे ९ तारिखको समय निर्धारण गरे पनि जर्मन सरकारले भने त्यसमा सहमति जनाएको छैन। सम्भवतः मे १६ वा २३ तारिखका लागि सरकारले पनि अनुमति दिने सम्भावना छ। दुई पटक कोरोना भाइरसको परीक्षण गर्दा दुवै पटक नतिजा नेगेटिभ आउने खेलाडीलाई मात्र नियमित अभ्यास र खेलमा सहभागी गराइनेछ कोलोनद्वारा जारी विज्ञप्तिमा भनिएको छ। कोरोना भाइरसको त्रासका कारण गत मार्चको मध्यमा बुन्डेस लिगा स्थगित गरिएको थियो।"
कीर्तिमानी खेलाडी राजभण्डारीद्वारा सहयोग,"काठमाडौं : एसियाली खेलकुदकी रजत पदक विजेता सविता राजभण्डारीले लगातारको लकडाउनका कारण मारमा परेका मजदुरलगायत पीडित परिवारलाई मंगलबार राहत सामग्री प्रदान गरेकी छन्। सविता र उनका पति किशोर श्रेष्ठको सहयोगमा काठमाडौं महानगरपालिका वडा ११ का दुई सय पीडित परिवारलाई राहत प्रदान गरिएको छ। उनीहरूबाट प्रदान गरिएको सहयोग राष्ट्रिय खेलकुद परिषद्का सदस्यसचिव रमेशकुमार सिलवालले वडाध्यक्ष हीरालाल तण्डुकारलाई हस्तान्तरण गरेका थिए। राहतमा चामल, चिउरा, आलु, प्याज, नुन, तेल र साबुनलगायतका सामग्री प्रदान गरिएको थियो। राहत हस्तान्तरण कार्यक्रममा वडा सदस्यसमेत रहेका चार पटकका स्नुकरका राष्ट्रिय च्याम्पियन सरोजकुमार मुल्मीलगायतको उपस्थिति रहेको थियो। सविताले सन् १९९८ मा थाइल्यान्डको बैंककमा भएको एसियाली खेलकुदमा तेक्वान्दोबाट रजत पदक जितेकी थिइन्। एसियाली खेलकुदमा कुनै पनि नेपाली खेलाडीले व्यक्तिगत स्पर्धामा जितेको यो एक मात्र रजत पदक पनि हो। टिम स्पर्धामा भने नेपालले प्याराग्लाइडिङमा रजत जितेको छ। सन् २०१८ मा इन्डोनेसियामा भएको एसियाली खेलकुदमा नेपालले पुरुष टिम क्रस कन्ट्रीमा रजत जितेको थियो। सविताका पति किशोरले पनि सन् १९९८ कै बैंकक एसियाडको तेक्वान्दोमा कांस्य जितेका थिए। उनीहरू अमेरिकाको सियाटलमा बस्दै आएका छन्। २०७२ सालको भूकम्प पीडितलाई पनि उनीहरूले आर्थिक सहयोग गरेका थिए।"
