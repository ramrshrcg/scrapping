शीर्षक,विवरण
संसारका चार अचम्म !,"कलियुगको पूर्वसन्ध्या ! अनौठा दृश्य देखिँदै थिए। द्वापर युगका नायक श्रीकृष्णले एकपटक युधिष्ठिरलगायत अन्य चार भाइलाई बोलाएर एकै ठाउँमा राखी भन्न लागे, बाबु युधिष्ठिर, तिमी सत्यका प्रतीक हौ। धर्मको अर्को रूप हो यो तिम्रो ! संसारमा तिमीले केही अचम्मका कुराको खोज, अनुसन्धान गर्नुपर्छ। अर्का भाइ भीमसेनलाई भन्नुभयो, बाबु तिमी वीर छौ। तिमीले पनि केही कुराको नयाँ अवलोकन गर्नुपर्छ। अर्जुनलाई भन्नुभयो, बाबु तिमी इन्द्रका प्रतीक हौ। तिमीले पनि आश्चर्यका केही विषयको खोज गर्नुपर्छ। नकुल र सहदेव उस्तैउस्तै सादासीधा उनीहरूलाई भनियो, बाबुहरू तिमीहरूले संसारका केही अचम्मका कुरा खोजेर ल्याऊ। आदेशपालक तिनीहरू चार समूह मिलाएर पृथ्वीको चारै दिशातिर हिँडे। सबैका हातमा एकएक डायरी थियो। पूर्व दिशाको नेतृत्व युधिष्ठिरले गरे। घुम्दै जाँदा बाटामा एउटा अचम्मको दृश्य देखे। एउटा यामानको हात्ती रहेछ। दुईतिर सूँढ भएको र दुवै सूँढले वरिपरिका सबै सामान भस्मासुर शैलीमा निल्दै रहेछ। दुवैतिरबाट खाना खाने क्या अचम्मको, कहीं नदेखिएको दृश्य भन्दै उनले डायरीमा नोट गरे। दक्षिणको नेतृत्व भीमसेनले गर्दै थिए। उनले आफ्नो भ्रमणमा सर्वथा अनौठो दृश्य देखे। एउटा ब्याएको गाई रहेछ। भर्खरै जन्मेको बाच्छोले माउको दूध चुस्तै रहेछ। माया गरेर माउले आफ्नो बाच्छोलाई आफ्नै खस्रो जिब्रोले बेस्सरी चाट्दै गर्दो रहेछ। चाट्दाचाट्दै कोमल अंगबाट रगत बग्दै गरेको दृश्य देखी अचम्मित भएर आफ्नो डायरीमा नोट गर्दै फर्किएछन् उनी ! पश्चिम दिशाको नेतृत्व गर्ने अर्जुनले बाटामा अचम्मको दृश्य देखेछन् एउटा चरो। चराका दुवै प्वाँखका बाहिरभित्र साधु, सन्त र ज्ञान अनि विज्ञानको ट्रेडमार्क रहेछ। तर चुच्चो भने रक्ताम्य। उनलाई अचम्म लागेछ। यस्तो ट्रेडमार्क भएको अनि साधुको चिह्न भएकाको पनि हिंसाले मुख रातै भएको अचम्म लागेर डायरीमा नोट गर्दै फर्किएछन् उनी ! चौथो समूह उत्तरतिर जाँदै गर्दा नकुल र सहदेवले देखेछन् अनौठो दृश्य ! लस्करै सातवटा पोखरी रहेछ। ६ वटामा पानी टलपलटलपल तर जोडिएको अन्तिम पोखरीको भुइँमा कमिला हिँडेको, चुहिएको, पानी रसाएको, कतै भुइँ भिजेको पनि छैन। कस्तो अचम्मको दृश्य ! यसको उत्तर र जिज्ञासा समाधानका लागि हामी श्रीकृष्णसामु नै जानुपर्छ भन्दै सबै समूह भेला भई अघि आदेश दिने कृष्णसामु नै पुगेछन् सबैजना। एक किसिमको गोष्ठीको आयोजना नै भएछ। गरिबको नाम भजाइन्छ। दृश्य देखाइन्छ। दाताहरूले गरिबका नाममा पैसा, सामान छुट्ट्याउँछन् पनि तर गरिबतिर चुहिँदैन, अर्कैले भुँडी भर्छ। सबैले आपूले देखेका दृश्यको प्रस्तुति गरे। एकसाथ निचोड निकाल्दै श्रीकृष्णले भने, हेर कलिमा यस्तै हुन्छ। अनौठो मान्नु हुन्न। तिमीले देखेको हात्ती कलिको राजा, महाराजा, भनौं नेताहरू हो प्रतीक हो यिनीहरू दुवै हातले खान्छन्। आसुरी शैली हो यो ! अरूलाई दिन जान्दैनन्। आफू र आफन्तलाई भाग छुट्याउँछन्। स्वदेश, विदेश सबैतिर अनेकौं बहाना बनाउँछन् र आफैं उग्राउँछन्। सकेसम्म अरूको भाग पनि खोस्छन्। अब धर्म लँगडो भएको छ। द्वापरको अन्त्यपछि लगत्तै कलिको आरम्भ हुन्छ। यसको उमेर चार लाख बत्तीस हजार वर्षको हुन्छ। (यो आलेख तयार गर्दा पाँच हजार एक सय बाईस वर्ष बितेको छ) यसको अन्त्यतिर महाकलि आउँछ, त्यतिबेला झन् हाहाकार हुन्छ। सक्नेले अगाडि, पछाडि, तल, माथि सबैतिरबाट खान्छन्। मुखैमुख हुन्छ। जति खाए पनि राजनीतिकर्मीहरू अघाउँदैनन्। जनता सुकेनाशमा हुन्छन्। नेता मोटाएर फुल्छन्। तैपनि उनीहरू अघाएको भानै हुँदैन। अनेक बहाना गर्दै सत्ताकै लुछाचुँडीमा हुन्छन्। यसलाई अनौठो मान्ने होइन, सहज मान्नुपर्छ। श्रीकृष्ण रक्ताम्ये चराको चुच्चोबारे स्पष्ट्याउँदै भन्छन्। हेर ! कलिमा देखाउने ढोंगीहरू धेरै हुन्छन्। सिद्धान्त एकातिर हुन्छ, व्यवहार अर्कातिर ! उनीहरूको ट्रेडमार्क ज्ञान र विज्ञानको हुन्छ, भाषणमा आकाशपातालका कुरा गर्छन्। नेता, व्यापारी, कर्मचारी, साधु, सन्त, महात्मा, सबैले मीठो कुरा गर्छन्। वेदान्ती प्रवचन पनि गर्छन्। मुखमा राम, राम अनि बगलीमा छुरा हुन्छ। पेटमा हलाहल विष लिएर मुखले अमृत पान गरेको देखाउँछन्। मौका खोज्छन्। गौंडा कुर्छन्। कानुन र नियम देखाइदिन्छन्। इमानदारी, नैतिकता र सच्चरित्रताको वकालत गर्छन्। अनि मौका मिल्नासाथ हत्या, हिंसा, बलात्कार, चोरी, केके हो केके, भएभरको भ्याइदिन्छन्। कानुनको नौ सिङ हुन्छ। पीडक उम्किन्छ, पीडित पिल्सिन्छ। चराको पखेटा झैं वकिल, डाक्टर, आफ्नैले, अग्रजले कैंची काटिदिन्छ। धेरै उदाहरण परेन। एउटा सुन व्यापारीले आफ्नै छोरीको सुन गालेर गहना बनाउँदा जर्ती काटिदिन्छ। यो त नियमले पाएको कुरा भयो। नियमले नदिएको कुरा लुकिछिपी वा झुक्याएर अनेकौं नाटक रच्दै दुनो सोझ्याउने काम हुन्छ। राजनीतिकर्मीहरूले अरू ललीपप देखाएर जनतालाई अर्को भड्खालोमा हालिदिन्छन्। आपूलाई कम्फर्ट भएन भने अनेकौं तिकडम रचाएर दिनदहाडै अँध्यारो पारिदिन्छन्। मतदाता अवाक् बन्न पुग्छन्। माखे सांग्लो देखेर, समय नआउँदै चुनवतिर पनि धकेलिन बाध्य हुन्छन्। माउले बाच्छो चाट्दै गर्दा बाच्छो रक्ताम्ये भएको दृश्यको विश्लेषण गर्दै निस्कर्ष निकालिन्छ। माउ गाई कलिको अभिभावक हो। बच्चाको मनमस्तिष्क कोमल हँुदै, राम्ररी हुर्कन नपाउँदै, पुस्तकका भारी बोकाइन्छन्, होमवर्कका ठेली थोपरिन्छन्, हिँड्न नजान्दै बोर्डिङका बसहरू चढाउन सडकमा उतारिन्छ। आमाको मायाबाट टाढा राखी धाई आमा, बट्टाको दूध, बजारको बट्टा बन्दी खाजा, खाना, होस्टेलको दौड, प्लस टु गर्न नपाउँदै भिसा र पासपोर्टको चक्कर, स्वदेशी भाषा होइन, विदेशी भाषा, भेष, लबाइ, रहनसहन, नानाथरीका उर्दी जारी हँुदा बालकको कोमल मनमष्तिस्क भत्कन बेर लाउँदैन। धेरैले प्रजातन्त्र भन्छन्, लोकतन्त्र, गणतन्त्र, मताधिकार, मतपत्र, जनतन्त्र, जनगणतन्त्र, आपैंमा सम्प्रभुता, दैलोको सरकार, सुशासन, पारदर्शिता अनेकौं शब्दावली प्रयोग गरिन्छ। सरकारमा आउनजान बाकस थापिन्छ। टेन्डर हुन्छ। लिलाम हुन्छ। मतपत्र गन्दा अटोमेटिक बत्ती नै निभ्छ। च्यातिएको मतपत्रले जहाज चढ्छ। अदालतमा घुमफिर गर्छ। चाहेको व्यक्ति ल्याउन सिद्धान्त हेरिन्न। ठाउँ खाली गराइन्छ। कमजोर उम्मेदवार उठाइन्छ। तालमेल गराइन्छ। प्रचार गर्न नपाइने मौन समयमा भित्रभित्रै दलहरूले अर्कै उम्मेदवारतिर मत खसाल्न निर्देशन दिन्छन्। बेलुकी एउटा निर्णय हुन्छ र बिहान परिणाम अर्कै आउँछ। जिताउनुपर्ने उम्मेदवार मतगणनामा अलितल परेको देखियो भने मतगणना स्थगित हुन्छ। कुनै थप सम्झौता भएपछि पुनः सुरु हुन्छ। देशको मूल कानुन र संविधान बनाउन ठूलो समूह गठन हुन्छ तर तयारी संविधान आउँछ। सबै दर्शक बन्छन्। तररर ताली बजाई भत्ता सिनित्त पार्छन्। जोडघटाउ र लेनदेनका कुरा गोप्य ढंगले गरिन्छ। यो मैले गरेको हो भन्छन् नेताहरू। गर्नेगराउने अर्कै हुन्छ। सरकारमा आउन निम्तोे दिइन्छ, किस्ती सजाइन्छ। अनि कसैले मेरो अपराधीको मुद्दा फिर्ता गर अनि आउँछु भन्छन्। अर्कालाई भन्यो भने त्यही भन्छ मेरो अपराधी जेलमा छ,स उसलाई छुटाइदिने हो भने आउँछु भन्छ। नआउँदै यस्तो शर्त राख्नेबाट सरकारमा आएपछिको आफ्नै हातमा डाडुपन्युँ हुँदाको अपेक्षा र अवस्था के हुन्छ। सत्ता समीकरणको नाम दिइन्छ यसलाई ! जोकोहीले पनि बुझ्ने कुरा हो यो ! गरिबको नाम भजाइन्छ। दृश्य देखाइन्छ। दाताहरूले गरिबका नाममा पैसा, सामान छुट्ट्याउँछन् पनि तर गरिबतिर चुहिँदैन, अर्कैले भुँडी भर्छ। अल्पविकसितहरू उठ्न खोज्छन् तर उठिहाले भने नेताहरूको दुनो साँघुरो हुने डरले उठ्न दिँदैनन्। गरिब झन् गरिब हँुदै जान्छ र धनी झन् धनी हुन्छ। विकासमा ट्रिक्कल डाउनको कुरा गरिन्छ तर ट्रिक्कल डाउन हुन्न। नजिकका छिमेकी देशले संसारको विकासको रस लिइसक्छन्, आर्थिक वृद्धि दर मनग्ये गर्छन्। बीचमा परेकाहरू सपनीको आकाशमा रमाउँछन्। नेताहरूले चटकी शैलीमा रूपान्तरण गर्ने भन्दै भाषणबाजी गर्छन्। भाषण गरेका ठाउँमा जनताको ओइरो पनि लाग्छ। तर किन र केका लागि त्यहाँ गएको सुइँकोसम्म तिनीहरूले पाएकै हुन्न। पछिल्लो पोखरीमा पानीको थोपो पनि नहुनुको रहस्य यही हो भन्दै कार्यशाला भनौं गोष्ठीको समापन स्वयं श्रीकृष्णले गरेको कलिको संकेत र प्रसँग हो यो, जुन हिजोआज छर्लंग देखिँदै छ।"
संज्ञानात्मक पूर्वाग्रहमा नेपाली राजनीति,"इमानदार, सक्षम तथा शिक्षित राजनीतिले नै कुनै पनि राष्ट्र सुखी र समृद्ध हुन्छ। तर, नेपालको राजनीति तस्बिर हेर्ने हो भने अधिकांश कम पढेलेखेका, अल्पज्ञानी, अदक्ष्य तथा अक्षम व्यक्ति जान्नेसुन्ने पल्टेर राजनीति गरेको देखिन्छ भने धेरै पढेलेखेका विज्ञ, दक्ष्य तथा क्षमतावान् मानिसले या त जागिर व्यवसाय गरेको या किनाराका साक्षी बसेको देखिन्छ। जसको कारण मैले गर्छुको साहस देखाउने मुर्खहरूले सत्तामा रजाइँ गरेका छन् भने मैले सक्दिन कि भन्ने बुद्धिमान सडकमा अलपत्र परेका छन्। अतः यसबाट प्रष्ट हुन्छ, नेपालको राजनीति पूर्णरूपमा डनिगंक्रुगर इफेक्टबाट प्रभावित छ। डनिगंक्रुगर इफेक्ट भनेको के हो ? डनिगंक्रुगर इफेक्ट एक संज्ञानात्मक पूर्वाग्रह हो। यस संज्ञानात्मक पूर्वाग्रहको खोज कसरी भयो भन्ने सम्बन्धमा एउटा रोचक सत्य घटना छ। कुरा सन् १९ अप्रिल १९९५ को हो। अमेरिकामा एउटा अकल्पनीय तथा मुर्खतापूर्ण घटना भयो। म्याकआर्थर वहिलर नामक एक व्यक्तिले दिउँसै बिना मास्क लगाएर दुईदुई बैंक डकैती गर्यो। सीसीटिभी क्यामरामा हेरेर मुस्कुराउँदै (समात्न सके समात भन्दै) फरार भयो। प्रहरीले सीसीटीभी फुटेज हेरेर उसको खोजतलास गर्यो र तुरुन्तै उसलाई गिरफ्तार गर्यो। ऊ हैरान भयो, कसरी मलाई प्रहरीले गिरफ्तार गर्न सक्यो ? मैले त अनुहारमा कागतीको रस लगाएको थिएँ। कागतीको रसको मसीले सेतो कागजमा लेखेको देखिँदैन भने मेरो अनुहार कसरी देखियो ? यो अचम्मको खबर मनोवैज्ञानिक डेभिड डनिंगले थाहा पाएँ। अनि आफ्ना विद्यार्थी जस्टिन क्रुगरसँग मिलेर यस विषयमा शोध गर्न थाले। शोधको क्रम वहिलर कुनै मनोवैज्ञानिक समस्याबाट पीडित भएको पनि देखिएन। बरु समाजमा यस किसिमका मुर्खहरू धेरै देखिए। यस विषयमा अनेक प्रयोग भए। अनि विकास भयो डनिगंक्रुगर इफेक्ट्स। शंकाले भरिएका बौद्धिक मानिस र आत्मविश्वासले ओतप्रोत मुर्खहरूको कारण नै संसारमा समस्या देखा परेको हो। डनिगंक्रुगरका अनुसार समाजमा कतिपय यस्ता मानिस हुन्छन्, जो यथार्थमा अल्पज्ञानी तथा अक्षम हुन्छन् तर उनीहरूले आफूलाई अद्भुत बुद्धिमान, सर्वज्ञानी र प्रतिभाशाली ठान्छन्। अरू मान्छेहरूलाई मान्छे गन्दैनन्। यहाँसम्म कि विशेषज्ञ तथा समाजले बुद्धिमान ठानेका मानिसको कुरा पनि सुन्दैनन्, आफूले जेजस्तो गरेको छन् त्यही नै ठीक हो भन्ने गर्छन्। त्यसैगरी समाजमा अर्काथरि मान्छे पनि हुन्छन्, जो ज्ञानी, दक्ष्य तथा बुद्धिमान भएर पनि आफूलाई अरूभन्दा कम क्षमतावान् सम्झिन्छन्। यो नै हो डनिगंक्रुगर इफेक्ट्स। डनिगंक्रुगर इफेक्ट एक यस्तो संज्ञानात्मक पूर्वाग्रह हो, जुन भ्रमात्मक श्रेष्ठताका कारण देखा पर्छ। यस किसिमको संज्ञानात्मक पुर्वाग्रही व्यक्ति आफ्नो अल्पज्ञान, अल्पक्षमता तथा आफूले गरेका गल्ती पहिचान गर्न नसक्ने उल्टो मै हँु भन्ने खालका हुन्छन् भने क्षमतावानमा भ्रमात्मक हीनता हुन्छ। यो संज्ञानात्मक मनोविज्ञान विलियम शेक्सपियरको मुर्खले आफूलाई बुद्धिमान ठान्छ, तर बुद्धिमानले आफूलाई मुर्ख ठान्छ भन्ने भनाइसँग मेल खान्छ। मानिसमा डनिगंक्रुगर मनोविज्ञान कसरी विकास हुन्छ भन्ने सन्दर्भमा अनेक सिद्धान्त छन्। भ्रमात्मक श्रेष्ठता वा हीनताका कारण मानिसमा डनिगंक्रुगर इफेक्ट देखिने भएता पनि शिक्षादीक्षा तथा वातावरणले यसलाई प्रत्यक्ष असर गर्छ। यो संज्ञानात्मक मनोविज्ञानको समस्या हो। मानिसमा डनिगंक्रुगर मनोविज्ञान कसरी विकास हुन्छ भन्ने जान्न एउटा बोध कथा पढौंः जंगलको रुखमुनि एउटा ढाडे बनबिरालोले मरेको मृगको गर्धन फोडेर खाँदै थियो। रुखमा बसेका मोतिया बिन्दु भएका बाँदरहरूको एक हुलले त्यो देखे। उनीहरूलाई त्यो बिरालो सिंह जस्तो लाग्यो। अनि स्वरमा स्वर मिलाएर बिरालोको जय जयकार गर्न थालेः जंगलको राजा सिंह सरकारको जय जय होस्। सिंह राजा अमर रहुन्। बाँदरहरूले चिच्चाउँदै उसको जयजयकार गरेको देखेपछि बिरालोले सोच्यो, हैन, म जंगलको राजा सिंह नै त होइन ? मासु खाइवरि अगाएपछि बिरालो अगाडि बढ्यो। बिरालोलाई देखेर कौवा, डांग्रे तथा भँगेरा उड्दै कराउन थाले। बिरालोलाई लाग्यो, चराचुरुंगीले पनि उसको जयजयकार गरिरहेका छन्। अलि अगाडि पुगेपछि एउटा खरायोको बच्चा उसलाई देख्ने बित्तिकै सुइँकुच्चा ठोक्यो। अब उसलाई आफू सिंह नै हो भन्ने कुरामा एकरत्ति पनि शंका रहेन। अनि ऊ सिंहझैं गर्जिदै राजसी ठाटबाटमा जंगल जंगल चर्हादै हिँड्न थाल्यो। ऊ जता जान्छ त्यता कौवा, डांग्रे तथा भँगेरा कराएको उसलाई जयजयकार गरेको जस्तो लाग्यो। यसरी दिनहरु बित्दै थियो। एक दिन कतै जाँदा उसले बाटो छेकेर बसेको सिंहलाई देख्यो। अनि गर्जिदै सिहंलाई भन्यो, तेरो यत्रो हिम्मत ? मेरो बाटो छेकेर बस्ने ? मेरो बाटो छोड पाजी। बिरालोको कुरा सुनेर सिंह अचम्म पर्दै उठ्यो र भन्यो, पहिला यो भन मलाई आदेश दिने तँ को होस् ? बिरालोले टाउकोमाथि गरी छाती फुलाउँदै भन्यो, तैले सुनेको छैनस् चराचुरुंगीले मेरो जयजयकार गरेको ? म यस जंगलको राजा हुँ। सिंहले बिरालोको पछिपछि जय जयकार गरेका जनावर तथा चराचुरुंगीको ठूलो बथान देख्यो, छाती फुलाउँदै राजसी चालको हिँडेको बिरालोलाई हेर्यो। सिंहलाई पनि बिरालो जंगलको राजा जस्तै लाग्यो। अनि उसले बिरालोलाई बाटो छोड्दिँदै भन्यो, माफ गरिदिनुहोस् महाराज गल्ती भयो। अनि सिंह पनि बिरालो महाराज कि जय भन्दै बिरालोको पछिपछि लाग्यो। ठीक यसरी नै नेपालमा पनि उहिलेदेखि बिराला सिंह बनेर सिंहदरवारमा मोज गरिरहेका छन् भने सिंहहरू भने आफूलाई बिरालो ठानेर झर्ला र खाउँलाको म्याउँ म्याउँ गरिरहेका छन्। यो नै नेपाल र नेपालीका लागि ठूलो दुर्भाग्य हो। के छैन नेपालमा ? जल छ, जमिन छ, बन छ, जडीबुटी छ। हिमालपहाडतराई, पाखापखेरा, छाँगाछहरा, नदीनाला, वनजंगल, डाँफेमुनाल र लेखबेंसीले शोभायमान छ नेपाल। प्रकृतिले सुन्दर नगरीका रूपमा सिंगारेको यस नेपालमा बहुुजाति, बहुभाषी, बहुसंस्कृति तथा जैविक विविधता छ, अनेकौ धर्म, भाषा र संस्कृति अपनाउने यावत् जातजाति सदियौंदेखि हातमा हात गाँसी मिलेर बसेका छन्। यस्तो सामाजिक सद्भाव संसारमा बिरल्लै देख्न पाइन्छ। समाजिक सद्भाव र आपसी एकता, अनुशासित र इमानदार नागरिक र जनशक्तिले पनि धनी छ नेपाल। तर नेपालको राजनीति भने डनिगंक्रुगर इफेक्टले ग्रस्त छ। सधैँभरि सत्तामा मुर्खको हालीमुहाली छ भने विद्धान कि त उनीहरूको झोला बोकेर कि त तमासा हेरेर बसेका छन्। अतः कारण प्रष्ट छ, डनिगंक्रुगर प्रभावमा रहेका यस्ता माइण्डहरूका कारण नै नेपाल पछाडि परेको हो। इमानदार र सक्षम व्यक्ति नेपालको राजनीतिमा नआएका कारण नै देशको यो दुर्गति भएको हो। यस सम्बन्धमा चाल्र्स बकोवस्कीले बढो यथार्थ कुरा गरेका छन् शंकाले भरिएका बौद्धिक मानिस र आत्मविश्वासले ओतप्रोत मुर्खहरूको कारण नै संसारमा समस्या देखा परेको हो। नेपालको राजनीतिक समस्याको कारण पनि यही हो। त्यसैले देशलाई सुखी र समृद्धिशाली बनाउन आफ्नो ठीक पहिचान गरी इमानदार र सक्षम व्यक्ति राजनीतिमा अगाडि आउन आवश्यक छ। यसको कुनै विकल्प छैन। इमानदार र सक्षम व्यक्तिहरूले सत्ताको बागडोर समाते भने नेपाल सुखी र समृद्धिशाली राष्ट्र बन्न धेरै वर्ष पर्खिनु पर्दैन।"
एमाले जोगाउने सूत्र,"एमालेलाई समाप्त पार्न माओवादी केन्द्रका अध्यक्ष पुष्पकमल दाहाल योजनाबद्ध ढंगले लागेको स्पष्ट देखिन्छ मुलुकको सबैभन्दा ठूलो पार्टी एमालेका नेताहरू अहिले न सम्बन्ध, न त सम्बन्ध विच्छेदको अवस्थामा छन्। तत्काल एमाले न फुट्न सक्छ, न जुट्न नै। पार्टीभित्र समानान्तर गतिविधि चलिरहेका छन्, जुँगाको लडाइँ जारी छ। अब माधवझलनाथ पक्षले आफ्नो पोजिसन स्पष्ट पार्नुपर्ने बेला आएको छ। दुईवटा डुंगामा खुट्टा राखेर कतै पुग्न सकिँदैन। मन प्रचण्डतिर र तन एमालेतिर राखेर उहाँहरूको राजनीति जोगिँदैन। एमालेमा अहिले न मन मिल्छ, न मत मिल्छ, न भावना मिल्छ, न त चाहना मिल्छ। जनताको बहुदलीय जनवादले समेत उहाँहरूलाई जोड्न सक्दैन भने जबर्जस्ती एउटै पार्टीमा रहनुभन्दा अलग बाटो समात्नु नै श्रेयस्कर हुन्छ। कम्युनिस्ट नेताहरूले विचार, सिद्धान्त, दर्शन र कार्यक्रमलाई तिलाञ्जली दिएर पद र प्रतिष्ठाको लडाइँ लड्न थालेको वर्षौं भइसकेको छ। पानीलाई जतिसुकै उमाले पनि केही समयपछि आफ्नो मूल स्वभावमा फर्किन्छ र चिसो हुन्छ। उहाँहरूको पदलोलुप चरित्र जतिसुकै ढाकछोप गर्न खोजे पनि उदांगो भइसकेको छ। महाधिवेशनको तयारीमा जुटौं नीति र नेताबारे छिनोफानो गर्ने सर्वोच्च र सार्वभौम थलो महाधिवेशन हो; अर्याल होटल, हेरिटेज गार्डेन वा बालुवाटारको कोठे बैठक होइन। गुटगत भेला र आरोपप्रत्यारोपले न पार्टी बन्छ, न त नेता नै बन्न सकिन्छ। अँध्यारो कुनामा षड्यन्त्रका तानाबाना बुनेर नेतृत्वमा पुग्ने सपना देख्न एमालेजनले छाड्नुपर्छ। नोबेल पुरस्कार विजेता साहित्यकार अल्बर्ट कामुद्वारा लिखित कृति द मिथ अफ सिसिफसको कथा चर्चित छ। ग्रिक सभ्यताको पौराणिक कथामा एउटा सिसिफस भन्ने पात्र भेटिन्छ। जो साह्रै क्रूर, कपटी र धूर्त भएका कारण श्रापित हुन पुग्छ। उसलाई दिइएको श्रापअनुसार उसले सधैं एउटा ठूलो ढुंगोलाई बडो मुस्किलले उकालोतिर घचेट्दै डाँडाको टुप्पोमा पुर्याउनुपर्छ। जुन ढुंगा विस्तारै तलतिर गुड्छ। त्यही ढुंगोलाई डाँडाका टुप्पोमा पुर्याइरहनु सिसिफसको दैनिकी र नियति बन्न पुग्छ। एमाले नेताहरू पनि हिजोआज यस्तै उपलब्धिविहीन, निरर्थक र औचित्यहीन भेलामा व्यस्त छन्। सबै तिक्तता बिर्सेर महाधिवेशनको दिशामा अग्रसर हुनु नै सर्वोत्तम विकल्प हो। हैसियतअनुसारको जिम्मेवारी सर्वोच्च अदालतको आदेशपछि एमालेले पुनर्जीवन पाएको छ। लामो समयपछि क्रियाशील भएको पार्टीलाई गति प्रदान गर्न महाधिवेशनबाट निर्वाचित पदहरूलाई अक्षुण्ण राख्दै नयाँ कार्यविभाजन गर्नुपर्छ। बदलिएको परिवेशमा तीन वर्षपछि पनि सोही कार्यविभाजन लागु हुुनुपर्छ भन्ने अडान हलो अड्काएर गोरु चुटेसरह नै हो। माओवादी केन्द्र परित्याग गरेर जोखिम उठाएका नेताहरूलाई सम्मानजनक रूपले व्यवस्थापन गर्नुपर्छ। गुटतन्त्र हावी हुँदा परिश्रमी कार्यकर्ताले भरिएको एमाले परिक्रमीहरूको पार्टीमा रूपान्तरण हुने खतरा बढ्दै गएको छ। अवसरको न्यायोचित बाँडफाँडले मात्र पार्टीभित्रका अन्तर्विरोध हल हुन सक्छन्। अहिले प्राप्त हुने जिम्मेवारी तदर्थ प्रकृतिका हुन्। यसलाई ठुलो प्रतिष्ठाको विषय बनाउन जरुरी छैन्। विधिको परिपालना कुनै पनि पार्टी जीवन्त र क्रियाशील हुने माध्यम भनेको विधिको पालना नै हो। पार्टी विधिसम्मत, प्रक्रियासम्मत र संस्थागत रूपले सञ्चालन भएमा मात्र पार्टीभित्रका अन्तरद्वन्द्व हल भएर जान्छन्। अस्ट्रेलियन विद्वान् आल्फ्रेड आडलरको प्रसिद्ध भनाइ छ, कुनै पनि व्यक्तिलाई सिद्धान्तका लागि लड्नुभन्दा त्यो सिद्धान्त परिपालना गर्न कठिन हुन्छ। एमालेका सबै नेताहरू विधि, विचार र विधानको घेराभित्र रहेर संघर्ष गर्न तयार हुनुपर्छ। अब एमाले नेताहरूले पनि आफ्नो भूमिका र कर्मको समीक्षा गर्ने बेला आएको छ। सांगठनिक रूपमा बलियो र व्यवस्थित एवं वैचारिक रूपमा सुदृढ पार्टी एमाले विभाजित भए नेपाली कम्युनिस्ट आन्दोलन उठ्नै नसक्ने गरी थला पर्नेछ। एमालेभित्र ओली ताजा बहुमतमा छन् र माधव पक्ष प्रस्ट अल्पमतमा छ। कम्युनिस्ट पार्टीमा अल्पमत बहमुतको अधीनस्थ रहन्छ। कम्युनिस्टको सांगठनिक सिद्धान्त यही हो, लोकतन्त्रको आधारभूत मान्यता पनि बहुमतको निर्णय र अल्पमतको सम्मान नै हो। बहुमतमा भएर पनि प्रधानमन्त्री ओलीले गत फागुन २८ गते गुटगत भेलाबाट निर्णय गरेर शान्त तलाउमा ढुंगा हान्ने काम गरेका छन्। बैठकपूर्व महासचिव नेतृत्वको सचिवालयले स्थायी कमिटी, पोलिटब्युरो र केन्द्रीय समिति बैठकको कार्यसूची तयार गर्ने एमालेको प्रचलनलाई पार्टी अध्यक्षले पालना गर्न जरुरी छ। दुवै पक्षका भेलाका निष्कर्षलाई बागमती नदीमा बगाएर नयाँ शिराबाट छलफलको थालनी गर्नुपर्छ। सहमतिका आधारमा केन्द्रीय बैठक र एजेन्डाको तय गर्दै पार्टीभित्र देखिएको गतिरोध अन्त्य गर्नुपर्छ। गुपचुप र अपारदर्शी कार्यशैलीले पार्टीलाई कमजोर बनाउँछ। नेताहरूले पूर्वाग्रह, इगो र बदलाभावले प्रेरित भएर विभाजनकारी गतिविधि गर्नुभन्दा पार्टी पुनर्गठन र पुनर्निर्माण अभियानमा जोडिनु सबैका लागि हितकर हुनेछ। वामदेवको सक्रियता आवश्यक कम्युनिस्ट एकताको अभियान छेडिरहेका उपाध्यक्ष वामदेव गौतमले मूकदर्शक र रमिते नबनी एमाले एकताका लागि मध्यस्थकर्ताको भूमिका खेल्नुपर्ने समय आएको छ। विभाजनको सबैभन्दा ठूलो पीडा भोगेका गौतमले एमालेभित्र भावनात्मक एकताका लागि हस्तक्षेपकारी भूमिका खेल्नुपर्ने परिस्थिति सिर्जना भएको छ। नेपाली कम्युनिस्ट आन्दोलनको केन्द्र एमाले नै हो। कम्युनिस्ट आन्दोलनको मियो पार्टी टुक्राटुक्रा भए नेपाली कम्युनिस्ट आन्दोलन विसर्जन हुन्छ। जननेता मदन भण्डारीले कुनै बेला भनेका थिए, वामदेवविनाको एमाले लुलो हुन्छ भने वामदेव नेतृत्वको एमाले धुलो हुन्छ। राजनीतिमा एउटा भनाइ छ, डन्ट स्ट्यान्ड अन द डोर। कठिन घडीमा नेतृत्वको परीक्षण हुन्छ र कठिन समयले नै नेता जन्माउँछ। वामदेव गौतमको अगाडि ठूलो अवसरको घन्टी बजेको छ। यो अवसरको सदुपयोग गर्दै एमालेलाई एकीकृत बनाउने अभियानमा लाग्नु अपरिहार्य छ। कार्यकर्ताको सचेत विद्रोह राणा प्रधानमन्त्री जंगबहादुर राणासँग जोडिएको एउटा सन्दर्भ यहाँनेर सान्दर्भिक हुन्छ। कुनै दिन जंगबहादुर सैनिकहरूको फौजसहित चितवनको दक्षिणी भेगमा सिकार गर्न गएछन्। त्यसै समयमा उनले फौजका कमान्डरहरूको इमानदारी जाँच्नका लागि गजबको जुक्ति निकालेछन्। उनले जंगलमा सबैभन्दा धेरै बांगोटिंगो परेको रूखलाई देखाउँदै भनेछन्, हेर त कमान्डरहरू हो, यो रूख कस्तो सर्लक्क परेको सीधा रहेछ। हो कि हैन ? भन त। उनको यस्तो कुरा सुनेर चाकरी गर्न खप्पिस कमान्डरहरूले हो मा हो मिलाउँदै भनेछन्, महाराज, यो रूख त यहाँबाट झन् सीधा देखियो। अर्को कमान्डरले दुर्बिनले हेरेजस्तो गरेर भनेछ, महाराज, यहाँबाट त झन्् सीधा देखियो। रानी साहेबहरूलाई डोली बोक्न काम लाग्छ। यसरी पालैपालो धेरैजनाले बांगो रूखलाई सीधा भएको भनेछन्। एकजना कमान्डरले साहस जुटाएर भनेछन्, हजुरका आँखा फुटेका हुन् कि मेरो गर्धन चिलाएको हो, यो रूख त ज्यादै बांगो पो छ महाराज। सत्य बोल्ने ती सैनिक कमाण्डर पुरष्कृत भएर थप दुई फुली हात पारे रे। हरेक कार्यकर्ता आफ्नो पार्टीप्रति प्रतिबद्ध हुन्छन्, पार्टीप्रति उनीहरूको आस्था, विश्वास, जिन्दगी र भविष्य जोडिएको हुन्छ। जुन पार्टीमा आफ्नो लगानी, श्रम, संघर्ष र लगाव छ, त्यो पार्टी समाप्त र लथालिंग होस् भनेर कोही पनि चाहँदैनन्। एमाले पार्टीलाई फुट हुनबाट जोगाउने हो भने पार्टीका प्रायवाणु एवं खम्बा मानिने कार्यकर्ताले नेतृत्वमाथि प्रश्न गर्ने हिम्मत जुटाउनुपर्छ। गुटगत गतिविधिबाट टाढा रहेर एकताको वातावरण तयार गर्न भुमिका निर्वाह गर्नुपर्छ। दम्भ र अहंकार त्यागौं दक्षिण अफ्रिकाको एउटा चिडियाखानामा सिंहको डमरु तथा मृगको बच्चालाई सँगै हुर्काइएको थियो। डमरु बढेर सिंह भएपछि आफ्नो बालसाथी मृगलाई सिकार गर्नुको साटो ऊसँगसँगै खेल्न थाल्यो। त्यति मात्र होइन, जब त्यो ठुलो भएको सिंहलाई जंगलमा लगेर छाडियो, जंगलका मृगहरूलाई समेत त्यो सिंहले सिकार गरेन। एमाले नेताहरू सँगै बस्न नसक्ने कुनै कारण छैन। कविशिरोमणि लेखनाथ पौडेलले मानवीय प्रवृत्तिलाई व्यंग्य गर्दै मार्मिक हरफ कोरका छन्। एउटा कवितामा उनी लेख्छन्, म खाऊँ मै लाऊँ सुखसयल वा मोज म गरूँ, म बाचूँ मै नाचूँ अरू सब मरून् दुर्बलहरू। पौडेलले यी शब्द निश्चय नै एमालेकै लागि भनेर कोरेका होइनन् तर आजका दिनमा एमाले पतनउन्मुख हुनुको मुख्य कारकतत्व भनेकै म खाऊँ, मै लाऊँ भन्ने प्रवृत्ति नै हो। एमालेमा लोभी, पापी, स्वार्थी तथा बिचौलियाको रजगज चल्न थालेको छ। पार्टीभित्र हावी हुँदै गएको व्यक्तिवादी चरित्र र मेरो गोरुको बाह्रै टक्का गर्ने अहंकारी प्रवृत्ति एकताको लागि वाधक छ। धमिलो पानीमा माछा मार्ने दाउ एमालेलाई समाप्त पार्न माओवादी केन्द्रका अध्यक्ष पुष्पकमल दाहाल योजनाबद्ध ढंगले लागेको स्पष्ट देखिन्छ। पछिल्लो समयमा सबथोक गुमाएर हारेको जुवाडेजस्तो अवस्थामा पुग्नुभएका प्रचण्डले एमालेलाई तहसनहस पारेर बलियो हुने खेल खेलिरहनुभएको छ। फुटाऊ र राज गर सिद्धान्तका सम्राट् कमरेड प्रचण्डले एमालेभित्र चर्को द्वन्द्व सिर्जना गराएर लाभ लिने कसरत गरिरहनुभएको तथ्य लुकेको छैन। कमरेड प्रचण्डले माधवकुमार नेपाललगायतका नेताहरूको राजनीतिक भविष्यको चिन्ता लागेर सहानुभूति प्रकट गर्नुभएको पटक्कै होइन। भुईंको टिप्न खोज्दा खल्तीको झरेपछि कमरेड प्रचण्ड निकै बेचैन हुनुहुन्छ। एमाले फुटाएर केही थान नेताकार्यकर्तालाई पार्टीमा ल्याउने उहाँको योजना ओपेन सेक्रेटजस्तै छ। माधव कमरेडहरू एमाले कब्जा गर्न जानुभएको हो। सके कब्जा गर्नुहुन्छ, नसके विद्रोह गर्नुहुन्छ। माधव नेपालहरूको कसरी उद्धार गर्ने चिन्ता छ भन्ने जस्ता अभिव्यक्ति दिएर एमालेभित्र अविश्वास र आशंकाको वातावरण सिर्जना गर्न प्रचण्ड लागिरहनुभएको छ। यति साधारण तथ्यको हेक्का माधव पक्षले नराख्ने हो भने उहाँको राजनीतिक जीवनमा निकै संकट पर्नेछ। राजनीतिक विचारक टमस हब्स मानिसलाई चरम स्वार्थी र असामाजिक प्राणी ठान्छन्। उनका अनुसार मानिस तीन कारणले झगडालु बन्छ, प्रतिस्पर्धा, पारिस्परिक अविश्वास र वैभव। मानिस स्वभावले नै प्रतिस्पर्धी प्राणी हो। आपसी मतमतान्तर नितान्त स्वाभाविक कुरा हुन्। पार्टी हितका लागि सबैले योगदान पुर्याउनुको विकल्प छैन। केही समयपहिले राजनीतिमा एउटा शब्दको खुब प्रयोग हुन्थ्यो, सिंहावलोकन। सिंहले दुईचार पाइला हिँडेपछि त्यसपछि टक्क रोकिन्छ। पछाडि फर्किन्छ। दायाँबायाँ फर्किन्छ। कतैबाट खतरा छ कि छैन भन्ने हेरेपछि अगाडि बढ्छ। त्यसरी अगाडि बढ्ने क्रममा पछाडि फर्केर आफ्नो कामको मूल्यांकन गर्ने गरिन्छ। अब एमाले नेताहरूले पनि आफ्नो भूमिका र कर्मको समीक्षा गर्ने बेला आएको छ। सांगठनिक रूपमा बलियो र व्यवस्थित एवं वैचारिक रूपमा सुदृढ पार्टी एमाले विभाजित भए नेपाली कम्युनिस्ट आन्दोलन उठ्नै नसक्ने गरी थला पर्नेछ। ओली अधिवक्ता हुन्।"
नेकपा प्रहसनको पटाक्षेप,"माओवादीजस्तै एमाले पंक्तिमा पनि चरमपन्थी र उत्तेजनात्मक नारा र विचारले तुरुन्तै भड्किने नेताकार्यकर्ताको अभाव देखिएन गत मंसिरमा प्रकाशित एक लेखमा मैले कार्ल माक्र्सले प्रसिद्ध रचना लुई बोनापार्टको अठारौं ब्रुमेयरमा लेखेको इतिहास आफैंमा दोहोरिन्छ पहिलोपटक त्रासदी र दोस्रोपटक प्रहसनका रूपमा भन्ने वाक्यको उद्धृत गर्दै उल्लेख गरेको थिएँ, निर्दलीय राजासँग कार्यगत एकता गरेर एकदलीय अधिनायकवादी माओवादीले पहिलोपटक बहुदलीय लोकतान्त्रिक प्रणालीको खिलाफमा छेडेको कथित जनयुद्ध एक त्रासदी थियो। अहिले उनीहरूले लोकतन्त्रलाई मान्दै आएको एक संसद्वादी दलभित्रै घुसेर दोस्रोपटक लोकतान्त्रिक प्रणालीलाई निष्क्रिय पार्ने षड्यन्त्र रचिरहेका छन् तर यसपटक यो फगत एक प्रहसनको रूपमा टुंगिनेछ। अहिले आएर यस प्रहसनको पटाक्षेप भएको छ र परिणाम अनुमान गरेअनुसार नै आएको छ। साथसाथै यस क्रममा केही खलनायक र नवपात्रहरू पनि उदांग भएका छन्। सर्वप्रथमतः एमाले र माओवादीबीच भएको जुन एकता भएको भनिएको थियो; त्यो दुवै पक्षले रणनीतिक रूपमा नलिई कार्यनीतिक रूपमा लिएको मनसाय एकता गर्ने सहमतिको मसी सुक्न नपाउँदै छरपस्ट भएको थियो। दुवै पक्षको कार्यनीतिक उद्देश्य एकताका घटकलाई निस्तेज गरेर एकअर्कामाथि हावी हुनु थियो। एकताका आधारहरू सिद्धान्त र विचारभन्दा ६०४० को अंकगणित र दुई अध्यक्ष प्रणालीबाट विस्तार भएर पार्टी तथा राज्यका सम्पूर्ण निकायमा हुने नियुक्तिको अनिवार्य भागबन्डा हुन पुगे। भागबन्डाले राजनीतिक, वैधानिक र नैतिक परिधि पनि नाघिसकेको थियो। मन्त्रिपरिषद् र सरकारी निकायका त के कुरा; पार्टी राजनीतिबाट स्वतन्त्र रहनुपर्ने संवैधानिक परिषद्सम्ममा पनि भागबन्डाका झगडाका प्रभाव परे। विवादको चरमोत्कर्षमा निष्पक्ष रहनुपर्ने सभामुखले प्रचण्डको निर्देशनमा संवैधानिक परिषद्का बैठकहरू खुलमखुला बहिष्कार गर्न थाले र प्रत्युत्तरमा प्रधानमन्त्रीले संवैधानिक अंगहरूमा नियुक्तिका लागि अध्यादेशको सहारा लिए। त्यसपछि घटेका घटनासँगै ऐतिहासिक एकता बाट बनेको भनिएको घरमा आगो सल्केको देखियो र यसका छानो, दलिन, भिता एकपछि अर्को गर्दै जल्दै र ढल्दै गए। ऋषि कट्टेलको मुद्दाको फैसलाले ल्याएको हावाको झोक्काले त्यस घर जलेर बाँकी रहेको खरानी उडाइदियो। नेकपाको कुनै अस्तु पनि रहेन र यसको मृत्युमा रुने पनि कोही देखिएन। यस घटनाको यति व्याकुलताका साथ प्रतीक्षा भइरहेको रहेछ भने सो अवसरमा केही एमाले कार्यकर्ताले दीप प्रज्ज्वलन गरे। प्रचण्डको सत्तारोहणको आकांक्षा अब संसद्को तेस्रो दलमा गएर खुम्चियो र ओलीविरुद्धको आरोप पत्र मा व्यक्त भएको जनवादी सत्ता स्थापना गर्ने सपना यसपटक एक प्रहसनमा टुंगियो। नेकपाका अस्तित्वका दुई वर्ष दस महिनाभरि नै यसका घटकहरूले एकअर्काप्रति सहयात्रीभन्दा प्रतिद्वन्दीका रूपमा व्यवहार गरे। त्योभन्दा अघि बढेर उनीहरूले प्रतिद्वन्द्वी घटकभित्र अन्तरविरोध खोज्ने र सम्भावित परिणाम आफ्नो अनुकूल हुने देखिए त्यसलाई चर्काउने र सकेसम्म आफ्नो पक्षमा प्रयोग गर्ने निरन्तर प्रयास गरे। माओवादीहरूले पूर्वएमालेभित्र विभिन्न समयमा आफ्नो प्रभाव गुमाइसकेका तर माओवादी केन्द्रसँग भएको एकताले उत्पन्न गरेको नयाँ अवस्थामा सत्ता र स्वार्थका अतृप्त आकांक्षा उजागर गर्ने अवसर खोजिरहेका नेताहरूको एक झुन्डको पहिचान गरे। आफ्नो अनुकूलको राजनीतिक परिणाम प्राप्तिका लागि उपयोगिताको अस्त्र प्रयोग गर्नमा प्रचण्ड त्यसै पनि एक माहिर खेलाडी हुन्। एमालेभित्रको अन्तरविरोध वैचारिकभन्दा व्यक्तिगत भएकाले राजनीतिक नियुक्तिका भागबन्डाका विषयको उठान गुटबन्दीका लागि प्रभावकारी देखिए। प्रचण्डले कौशलपूर्वक ओलीमाधव विवाद प्रयोग गरेर एमालेमाथि प्रहार गरे र त्यसभित्रको अन्तरविरोध चर्काइदिए। यो क्रम असहनीय मात्रामा बढ्दै गएको देखिएकाले नै नेकपा बदरको समाचार आउँदा एमाले कार्यकर्ताले राहतको सास फेरेका हुन्। उता प्रचण्ड पक्षबाट भने एमालेको पूरै विभाजन गर्न नसकेको र उल्टो रामबहादुर थापालगायत आफ्नै पंक्तिका प्रभावशाली नेता गुमाउनुपरेकोमा आत्मग्लानि प्रकट भयो। तर पनि नेकपाको अवसान निश्चित र औपचारिक भइसकेपछि सम्पन्न केन्द्रीय समितिको बैठकमा प्रचण्डले गर्वका साथ घोषणा गर्दै भने, शत्रुको कित्तामा ठूलो क्षति पुर्याएर सकुशल फर्कन सफल भएका छौं। नेकपाको उत्थान र अवसान मूलतः मनोगत कारणले हुँदाहुँदै पनि यसको अल्पायुको समयभित्र बहुदलीय लोकतान्त्रिक व्यवस्थामा राज्य सञ्चालन गर्ने अधिकार कसको हो भन्ने एक सैञ्द्धान्तिक प्रश्नमा सबै घटकका कम्युनिस्ट पार्टी पंक्तिको प्रशिक्षणमा एक गम्भीर त्रुटि देखियो। प्रधानमन्त्री स्वयंले संसदीय प्रणालीलाई अभ्यास र कार्यान्वयन गर्ने प्रयास गरेको भए पनि पार्टीले त्यसलाई सहजै पचाउन सकेको देखिएन। विकासको सामन्ती चरण पूरा गरेर लोकतन्त्र स्थापना भएपछि पहिला सामन्त (वस्तुतः राजदरबार) को तजवीजमा हुने निर्णयको अधिकार जननिर्वाचित पदाधिकारीमा हस्तान्तरण हुन्छ। तर नेकपा शासनको दुई वर्षमा उक्त अधिकार जननिर्वाचित निकायहरूलाई नदिएर पार्टी सचिवालयले दाबी गर्यो। पार्टी सचिवालय जननिर्वाचित निकाय होइन र त्यसलाई राज्य सञ्चालनका कुनै पनि विषयमा निर्णय गर्ने अधिकार छैन। नेकपाले परिकल्पना गरेको समाजवाद वास्तविक समाजवाद नभएर सामन्ती समाजवाद रहेछ भन्ने छर्लंग भयो। यस्तै घटनाले जनसमुदायमा राजतन्त्र हटे पनि सामन्ती शासन विधि कायमै रहेको विश्वास भयो र जनताले गीतै गाए, गणतन्त्र ल्यायौं भन्छन् फाल्यौं भन्छन् राजा, त्यही फालेका राजाजस्ता कैयौं निस्के आज। अवश्य नै दलीय व्यवस्थामा राजनीतिक दलका नाममा उसको चिन्ह र घोषणापत्र लिएर चुनाव लडिन्छ र जितेको खण्डमा पार्टीको नीतिनिर्देशनअनुसार सरकारले काम गर्छ। तर नेकपा सरकारलाई निर्देशन दिने पार्टी निकाय र माध्यममै अस्पष्ट देखियो। निर्देशन पार्टी समितीबाट निर्णय भएर आउने हो या नेताहरूका खल्तीबाट या टेलिफोनबाट भन्ने जस्ता कुरामा विवाद देखियो। २०७७ साल पुस ५ गतेभन्दा अघि बसेका नेकपा केन्द्रीय समितिका कुनै पनि बैठकले सरकारले पार्टीको नीतिनिर्देशनअनुसार काम नगरेको भन्ने किटान गरेको थिएन। यसैबाट सरकार सहमतिमा चलेन भन्ने गुनासा व्यक्तिगत महŒवाकांक्षामा आधारित भएको प्रमाणित हुन्छ। त्यस्तो गुनासो गर्नेमध्येका केही प्रमुख पात्र अब नेकपाबाट एमालेमा स्थानान्तरण भएकाले यो प्रवृत्ति पुनः हाबी हुने खतरा मौजुद छ र यसको समयमै निदान हुन आवश्यक छ। माओवादीजस्तै एमाले पंक्तिमा पनि चरमपन्थी र उत्तेजनात्मक नारा र विचारले तुरुन्तै भड्किने नेताकार्यकर्ताको अभाव देखिएन। यसबाट सबै कम्युनिस्टहरूको चरित्र एउटै हो भन्ने धारणा राख्नेलाई बोल्ने अवसर मिल्यो। संसदीय व्यवस्थामा लामो समयदेखि अभ्यस्त भइसकेको, चारचारजना प्रधानमन्त्री बनाइसकेको र अन्तर्राष्ट्रिय छवि भएको भनेर विश्वास गरिएको एमाले पार्टीका नेताहरूको भाषणमा प्रयोग भएका शब्द, राजनीतिक प्रतिद्वन्द्वीलाई प्रहार गर्ने भाषा निम्नस्तरीय देखेर कार्यकर्ता त के सर्वसाधारणलाई पनि लज्जाबोध भयो। बौद्धिक समाज र महिला अधिकारवादीका अग्रणी भनेर दाबी गरेका रघुजी पन्त र रामकुमारी झाँक्रीजस्ता व्यक्तिले प्रचलित कानूनद्वारा दण्डित हुनसक्ने हदसम्मको गालीगलौजमा उत्रन संकोच मानेनन्। यिनीहरूबाट अब प्रगतिशीलताको कुनै अपेक्षा हुने कुरा भएन। पूर्वप्रधान तथा उपप्रधानमन्त्रीहरू यस नैतिक परीक्षामा कहिल्यै उठ्न नसक्न गरी पछारिए। केही वर्तमान मन्त्रीहरू पनि आफू उपस्थित भएको सभाको मर्यादासमेत ख्याल नगरेर नाराबाजीमा उत्रिए। नेकपा प्रहसनको प्रस्तुति उत्कर्षतर्फ बढ्दै जाँदा यसमा केही बाह्य पात्र पनि सहभागी देखिए, जसको भूमिका हास्यास्पद रह्यो। यिनीहरूको जमात (वस्तुतः कंलोमेरट) मा नागरिक समाजका स्वघोषित अगुवाहरू, सर्वोच्च अदालतका केही पूर्वन्यायाधीश र निर्वाचन आयोगका केही पूर्वप्रमुख आयुक्त थिए। यिनका गतिविधि भड्काउन, चर्काउन र त्यसमार्फत उत्तेजना फैलाउन केही प्रायोजित सञ्चारमाध्यम पनि सक्रिय थिए। नागरिक समाजको एक प्रमुख विशेषता उसको गैरराजनीतिक चरित्र हो। राजनीतिक द्वन्द्व या विवादको बेला यसले एक निष्पक्ष सहजकर्ताको भूमिका खेल्छ। नेपालकै सन्दर्भमा पनि २०४६ सालको जनआन्दोलनताका या माओवादी हिंसाद्वारा उत्पन्न द्वन्द्वकालमा नागरिक समाजले सकारात्मक भूमिका खेलेको हो। तर यसपटक यी अगुवाहरू र तिनका सहपात्र आफैं राजनीतिक दलहरू जस्तै गालीगलौज र भाषणबाजीमा उत्रे। अदालतमा विचाराधीन विषयमा आफ्नो फैसला सुनाउँदै हिँडे। जनताको धार्मिक आस्थामा चोट पर्ने गरी वक्तव्यबाजी गरे र नागरिक समाज का लागि नसुहाउने गरी कुनै एक राजनीतिक गुटविशेषको जनवर्गीय संगठनको हैसियतमा ओर्ले। राजनीतिक द्वन्द्वको अवस्थामा नागरिक समाज स्वयं कुनै एक पक्षको राजनीतिक एजेन्डा बोकेर हिँड्यो भने यसको उपादेयता रहँदैन। देशमा एक निष्पक्ष नागरिक समाजको खाँचो अहिले पनि टड्कारो देखियो। पछिल्ला घटनाले के पनि प्रमणित गर्यो भने नेपाली जनताले अब हिंसाको आह्वान त के; यसको कुनै सुक्ष्म संकेतलाई पनि पचाउन सक्दैन। प्रचण्डले मांसाहारी आन्दोलन को आह्वान गर्दा र टाउको फुटाएर रगत बगाउने इच्छा प्रकट गर्दा उनी आम जनसमुदायसामु अट्टहासको पात्र भए। अहिलेको राजनीतिक यथार्थ संसदवादीहरूले एकदलीय अधिनायकवादी र निर्दलीय राजावादी दुवैलाई विस्थापित तथा निरस्त्र गरेको अवस्था हो। सशस्त्र संघर्ष भन्नेबित्तिकै विदेशी हस्तक्षेपको प्रश्न उठ्छ। माओवादी हिंसा आयातीत हतियारबाटै भएको थियो र प्रचण्डले मांसाहारी आन्दोलनको हाँक दिँदा एकसाथ बाबुराम भट्टराईले अंग्रेजीमा ट्वीट गरेर भारतीय हस्तक्षेपका लागि आह्वान गरेका थिए। तर यी दुवै विचारलाई जनताले तिरस्कार गरे। प्रचण्डको सत्तारोहणको आकांक्षा अब संसद्को तेस्रो दलमा गएर खुम्चियो र ओलीविरुद्धको आरोप पत्र मा व्यक्त भएको जनवादी सत्ता स्थापना गर्ने सपना यसपटक एक प्रहसनमा टुंगियो। जर्मन दार्शनिक फ्रेडरिक नित्सेले भनेका थिए, जसरी आफ्नो काँचुली फेर्न नसक्ने सर्पलाई मर्न कर लाग्छ, त्यसरी नै परिस्थितिअनुसार परिवर्तित हुन नसक्ने विचार विचार हुन छाड्छ। नेपालका माओवादी या त्यही ढर्राका पुरातनवादी कम्युनिस्टहरूले समयको माग बुझेर परिवर्तित हुँदै जान सकेनन् भने उनीहरूले यसरी नै धेरै अवसर गुमाउनेछन् जसरी अहिले विघटित नेकपाका घटकहरू दुईतिहाइ बहुमतसहितको जनादेशबाट प्राप्त दुर्लभ अवसर गुमाउने स्थितिसामुन्ने नतमस्तक भएर उभिएका छन्।"
गोपी र सन्तोषीलाई उपाधि,"काठमाडौं : विभागीय टोली एपीएफ क्लबका गोपीचन्द्र पार्की र धादिङकी सन्तोषी श्रेष्ठले दोस्रो संस्करणको वीर गणेशमान सिंह टेनके रोड रेस प्रतियोगिताको उपाधि जितेका छन्। शनिबार बिहान आयोजना भएको प्रतियोगितामा पुरुषतर्फ गोपी र महिलातर्फ सन्तोषीले उपाधि जितेका हुन्। गोपी र सन्तोषीले लगातार दोस्रो पटक उपाधि जितेका हुन्। दुवै खेलाडीले पहिलो संस्करणको उपाधि पनि जितेका थिए। १३औं दक्षिण एसियाली खेलकुद (साग)का स्वर्ण विजेता गोपीले निर्धारित दूरी ३१ मिनेट ४४४९ सेकेन्डमा पूरा गरे। गोपीले अघिल्लो संस्करणमा आफैंले बनाएको ३२ मिनेट ०१२ सेकेन्डको कीर्तिमान तोडेका थिए। नयाँ कोर्स रेकर्ड बनाएका उनले थप १० हजार रुपैयाँ प्राप्त गरे। उपाधिसँगै गोपीले ६० हजार नगद पुरस्कार पाए। पुरुषतर्फ अनिश थापामगर ३१ मिनेट ५०४९ सेकेन्डका साथ दोस्रो भए। तीर्थ पुनले ३१ मिनेट ५६३८ सेकेन्डको समय निकाल्दै तेस्रो स्थान हासिल गरे। यस्तै गजेन्द्र थापा चौथो र नरेन्द्र रावत पाँचौं भए। दोस्रोले ३० हजार, तेस्रोले १५ हजार, चौथोले १० हजार र पाँचौं हुने खेलाडीले पाँच हजार नगद पुरस्कार प्राप्त गरे। यस्तै रामजी बस्नेत छैटौं, जितेन्द्र दनुवार सातौं, नरेश बुढा आठौं, सन्तोषविक्रम विष्ट नवौं र टंक कार्कीले १०औं स्थान हासिल गरे। उनीहरू सबैले चार हजार बराबरको गिफ्ट ह्याम्पर पाए। यसैगरी १३औं सागकी स्वर्णधारी सन्तोषीले निर्धारित दूरी ३७ मिनेट ५३:४४ सेकेन्डमा पूरा गरिन्। उपाधिसँगै सन्तोषीले ६० हजार नगद प्राप्त गरिन्। सन्तोषीले अघिल्लो संस्करणमा निर्धारित दूरी ३९ मिनेट १०९८ सेकेन्डमा पूरा गरेकी थिइन्। अघिल्लो संस्करणको समय भंग गरेकी सन्तोषीले थप १० हजार रुपैयाँ प्राप्त गरिन्। नेपाल पुलिस क्लबकी राजपुरा पछाई ३९ मिनेट ३०० सेकेन्डका दोस्रो भइन्। एपीएफकी फुलमती राना ४० मिनेट ५६० सेकेन्डका साथ तेस्रो भइन्। यस्तै पूर्णलक्ष्मी न्यौपाने चौथो र बिर्सना कुमालले पाँचौं स्थान हात पारे। दोस्रोले ३० हजार, तेस्रोले १५ हजार, चौथोले १० हजार र पाँचौं हुनेले पाँच हजार नगद पुरस्कार प्राप्त गरे।"
