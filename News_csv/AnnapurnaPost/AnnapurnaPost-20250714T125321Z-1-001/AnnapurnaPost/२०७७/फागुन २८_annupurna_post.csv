शीर्षक,विवरण
शान्ति सम्झौताको सान्दर्भिकता,"न्यायपालिका, कार्यपालिका र व्यवस्थापिकामा तीनवटै स्वतन्त्र निकाय भए मात्र सन्तुलन सम्भव हुन्छ। तर, हाम्रो देशमा व्यवस्थापिका र कार्यपालिका एउटैजस्तो छ। हामीले नेपालको राजनीतिक, आर्थिक, सामाजिक र सांस्कृतिक विषयलाई विश्लेषण गरिरहेका थियौं। गरिरहेका छौं। राजनीतिक हिसाबले परितवर्न त भए तर राजनीतिक स्थिरताले बाटो अझै समात्न सकेन। त्यो विषयलाई हामीले हेर्नुपर्छ भन्ने लागेको र विश्लेषण गरिरहेको स्थिति हो। आर्थिक हिसाबले पनि नेपाली जनतालाई कसरी समृद्ध बनाउने वा समृद्धि कसरी ल्याउने भन्ने छलफल गरिरहेको विषय हो। त्यही कुरा नमिलेकाले संसदीय व्यवस्थासँग असहमति राख्दै वैचारिक, राजनीतिक संघर्ष चलाइरहेका थियौं। अहिले राजनीति निकै संकटपूर्ण स्थितिबाट गुज्रिन पुग्यो। सरकारमा पनि संकट, जनतामा पनि संकट, पार्टीमा पनि संकट, संसदीय दलहरूमा पनि संकट सिर्जना भयो। हामीले जे भनिरहेका थियौं, जुन राजनीतिक नारा लिएका थियौं, त्यसको व्यवहारमै परिपुष्टि भइसकेपछि वार्ताका माध्यमबाट शान्तिपूर्ण समाधान दिने भन्ने निष्कर्षबाट सहमतिसम्म पुगिएको हो। हामीले राजनीतिक, सामाजिक, आर्थिक, सांस्कृतिक समस्या छन् भन्ने विश्लेषण गरेका थियौं। त्यही कुरा प्रमाणित भयो। दुई तिहाइको सरकार भएर पनि काम गर्न नसक्ने स्थिति पैदा भयो। उल्टै सरकार मात्रै होइन, पार्टी नै विघटन हुनुपर्ने, संसद् भंग गर्नुपर्ने स्थिति आयो। सर्वाेच्च अदालतले पुनःस्थापना गर्नुपर्ने वा अदालत जानुपर्ने स्थिति सिर्जना भयो। जनतामा त्यो संकट पहिल्यैदेखि देखिइरहेको थियो। जनतामा अशिक्षा, गरिबी, बेरोजगारी र भोकमरी छ। संकट झन् विकराल बन्दै गइरहेको छ। यस्ता यावत् संकटका कारण हाम्रो पार्टीसहित भएर यो देशमा राजनीतिक निकास दिनुपर्छ भन्ने समयले माग गर्यो। यो संकटले समाधान ल्याउने कोसिस गर्यो। आवश्यकता भनेको आविष्कारको जननी हो भनेजस्तै नेपालको राजनीतिक संकटले वर्तमान निकास दिन सम्भव तुल्यायो। संकटले हाम्रो सहमतिलाई जन्म दिने धाईको काम गर्यो। देशको राजनीतिक स्थितिको जटिलताई ध्यानमा राखेरै सरकारमार्फत छलफल गर्ने र निष्कर्षमा पुग्ने भन्ने निचोडमा हामी पुगेका हौं। त्यही कारण जटिल स्थितिमा पनि वार्ता सम्भव र सफल भयो। यदि, परिस्थिति सरल(सरल खालले गइदिएको हुन्थ्यो भने सायद सरकार दमन गरेरै ठीक पारौं त भन्नेमा जान सक्थ्यो। वा, अरू यसले ठूलो द्वन्द्व सिर्जना गराउन सक्थ्यो। तर, त्यो भएन। किनभने यता हामीले विश्लेषण गरिरहेका थियौं देशमा जुन संकट सिर्जना भयो, त्यसले हाम्रो पार्टीलाई समेत छलफल, वार्तामा ल्याउने आवश्यकता पैदा गर्यो। त्यसो संघर्षका क्रममा हाम्रो पार्टीमाथि प्रतिबन्ध पनि लाग्यो। हामीले चुनाव बहिष्कार गरेका थियौं। राजनीतिक संघर्ष चलाइरहेका बेला प्रतिबन्ध लगाइएपछि हाम्रो संघर्षलाई अझ पेचिलो बनाउँदै लग्यौं। हाम्रा मुद्दा जनताले अझ घनीभूत तरिकाले लैजाने र बुझ्ने स्थिति पैदा भयो। पछिल्लो चरणमा हामीले जुनजुन विषयमा छलफल गरेका थियौं, त्यो सावित भएको छ। हाम्रो देश अल्पविकसित मात्र छैन, ग्लोबलाइजेसन, प्राइभेटाइजेसन र लिबरलाइजेसनको दबदबामा पनि छ। यसका आफ्नै सकारात्मक पाटा पनि नभएका होइनन्। तैपनि यसको मुख्य सहउत्पादनका रूपमा नेपालको संसदीय प्रणालीले राजनीतिक अस्थिरता पैदा गरायो। लोकतन्त्रका तीन खम्बा न्यायपालिका, कार्यपालिका र व्यवस्थापिकामा तीनवटै स्वतन्त्र निकाय भए मात्र सन्तुलन सम्भव हुन्छ। तर, हाम्रो देशमा व्यवस्थापिका र कार्यपालिका एउटैजस्तो छ। त्यसलाई मिलाउनु जरुरी छ। दोस्रो आर्थिक विषय छ। नेपाल कृषिप्रधान देश भनिए पनि उत्पादन छैन। उद्योग छैन। औद्योगीकरण गर्ने देशको नीति छैन। राज्यप्रणाली यस्तो अवस्थामा छ, जसले उद्योग स्थापना हुन दिँदैन। यसले मान्छेलाई समृद्ध बनाउन दिँदैन। जनशक्तिजति विदेश लैजाने, रेमिट्यान्समा देश चल्ने, उत्पादन नहुने हुन्छ। उत्पादन हुने ठाउँको एकाधिकार पुँजीपतिको हातमा जाने अनि जनताले काम गर्ने ठाउँ नपाउने अवस्था छ। श्रम गरे पनि पैसा पाउँदैनन्। यो जस्तो प्रकारको संरचना छ, जति चल्दै जान्छ, त्यति समाज धराशयी बन्दै जान्छ। यो समस्यालाई मिलाउनुपर्छ। मर्मत नगरी सुखै छैन। हामीले पुँजीवाद कि वैज्ञानिक समाजवाद भन्ने छान्न जनमतसंग्रह मागेका छौं। मान्छेले जनमतलाई सामान्य ढंगले बुझ्छन्। जनमतसंग्रह भनेको लोकतन्त्रको उच्चतम रूप हो। लामो समयदेखि हामीले आन्दोलन, जनयुद्ध जनआन्दोलनका माध्यमबाट मिलाउँदै अघि बढाउने कोसिस त गर्यौं तर त्यो काम अधुरै छ। र, हामीले अन्तिम रूपमा मिलाउनुपर्छ र अघि बढ्नुपर्छ भन्ने छ। यही सन्दर्भलाई लिएर सरकार र हाम्रो पार्टीबीच सहमति भयो। अब पक्कै वार्ता प्रक्रिया अघि बढ्ला। हाम्रा एजेन्डा राखिसकेपछि सुरुवात, मध्य र अन्त्यका रूपमा समग्र खाका आइसकेपछि देशलाई अघि बढाउन मद्दत पनि गर्ला। सार्वजनिक रूपमा बहसको विषय पनि बन्ला। त्यसले देशलाई अघि बढाउन मद्दत पनि पुर्याउला भन्ने लागेको छ। विकृतिको जड संसदीय व्यवस्था हो भन्ने प्रस्ट्याउन अझै धेरैले हामीसँग जिज्ञासा राख्नुहुन्छ। यस विषयमा हामीले मुख्य रूपमा व्यवहार हेर्यौं। उदाहरणका लागि, नेपालमा ०४६ सालमा संसदीय प्रणाली स्थापना भइसकेपछि पहिलो काम विकासको मुहान काट्यो। हेटौडाबाट काठमाडौं रोपवे आउँथ्यो, त्यसले सस्तोमा सामान ढुवानी गथ्र्यो। त्यस बेलाको बाटो अहिलेको जस्तो थिएन। हेटौंडाबाट काठमाडौं पुग्न गाडीमा १७१८ घण्टा लाग्थ्यो। तर, रोपवेले २३ घण्टामा सामान पुर्याउँथ्यो। बहुदलीय प्रणाली आइसकेपछि के हुनुपथ्र्यो भने एउटा रोपवेका ठाउँमा एउटा, दुइटा, पाँचवटा, दसवटा बनाउनुपर्थो। तर भएको काटियो, थप एउटा पनि बनेन। किन त्यस्तो भयो भन्दा संसदीय व्यवस्थाको चरित्रका कारण। पुँजीपतिका कारण विकासको मुख्य नसा काटियो। यद्यपि, बाटो पनि विकासको आधारै हो। तर, नेपालको तीव्र विकासको प्रतीकात्मक नसा अर्थात् रोपवेलाई चट्टै काटियो। त्यहाँदेखि बन्द भएर अहिलेसम्म यो चलेको छैन। सरकारी रोवपे थियो, सस्तोमा आउँथ्यो। टाढाबाट आउँथ्यो। रातदिन सामान आउँथ्यो। अहिलेसम्म चलिरहेको भए राजधानीमा हरेक उपभोग्य सामानको भाउ आधा सस्तो पथ्र्यो। अर्कातिर चुनाव महँगो भयो। करोडकरोड चलाउन नसक्ने मान्छे चुनावमा जान सक्ने अवस्था भएन। विचार, राजनीति, योजना, आदर्शले काम गर्न छाड्यो। पैसा जसले बाँड्न सक्छ, त्यसले काम गर्न थाल्यो। कस्तो खालको देश बनाउने, योजना के बनाउने भन्ने विषयले प्राथमिकता पाउन छोड्यो। पैसा जसले खर्च गर्छ, उसैले चुनाव जित्ने अवस्था आयो। एक करोड खर्च गर्र्नेले हार्ने भयो, २ करोड खर्च गर्नेले जित्ने भयो। मान्छेमा नैतिकता, आदर्श, विचार र योजना हराए। पैसा कसरी कमाइन्छ भन्ने मात्र ध्याउन्न भयो। संसदीय प्रणालीमा गइसकेपछि स्वच्छ प्रतिस्पर्धा हरायो। प्रतिस्पर्धी मान्छेसँग प्रतिस्पर्धा हरायो। चुनाव हुँदा कुनै व्यक्तिले मन्त्री बन्ने लक्ष्य बनाएको छ भने नेताले आफूलाई मन्त्रीमा प्रतिस्पर्धा नगर्ने मान्छे छान्ने भयो। खट्टा तानेर, टुप्पी समातेर वा घिसारेर कसरी हुन्छ, कठालो समातेर के गरेर हुन्छ, खर्च गर्न नसक्ने योग्य व्यक्तिलाई तलै थचारिदिने भयो। यसप्रकारको खेल संसदीय प्रणालीमा बन्यो। केपी ओली, प्रचण्ड, शेरबहादुर देउवा, माधव नेपाललगायत सबैले त्यसै भन्नुहुन्छ। सबैलाई चिन्ता छ। सबैले सकेको गरिरहनुभएकै छ। देश बनाऔं, एकताबद्ध गरौं भन्ने भावना पछि छ। उहाँहरूको बाध्यता के छ भने पैसा नभई त केही पनि बन्दैन। पहिलो प्राथमिकता आफूले जित्नै पर्ने हुन्छ। आफूलाई प्रधानमन्त्रीमन्त्री बनाउन भविष्यमा भोट दिने मान्छेले जित्नुपर्यो। उसको क्षमता यति होस् कि जितेपछि आफूलाई भोट देओस्। यस्तो विकृतिमा जोसुकै राष्ट्रपति, प्रधानमन्त्री वा मन्त्री भए पनि वा जसले जतिसुकै आदर्शका कुरा गरे पनि देश अघि बढ्दैन। त्यसैले संसदीयका कमजोर प्वाइन्टमा मर्मत गर्नुपर्छ। गर्नै पर्छ। त्यसमा हामीसँग कम्प्रिहेन्सिभ राजनीतिक एजेन्डा छन्। तिनलाई हामी अगाडि सार्छौं। त्यसलाई सार्वजनिक बहसमा ल्याउँछौं। हाम्रो एजेन्डा अपत्यारिलो वा असम्भव लागे पनि, समाधान त त्यही हो। औषधि तीतो भएर खान मन नलागे पनि नखाई निको हुँदैन भने त खानै पर्छ। हामी त्यसमा विश्वस्त छौं। हाम्रो समाजले त्यसलाई ग्रहण गर्नै पर्छ। हामी अघि बढ्नै पर्छ। यसमा जोडिने मुख्य कुरो, राजनीति विकृत छ भने आर्थिक क्षेत्र पनि विकृत हुन्छ। आर्थिक विकृतिले राजनीतिलाई विकृत बनाउँछ। हामीकहाँ दुवै विषय अशुद्ध भएका छन्। दुवैको शुद्धीकरण गर्नु छ। हाम्रो प्रणाली र प्रवृत्ति देखाउन म जेल बसाइका तीन अनुभूति साट्न चाहन्छु। एक पटक एक न्यायाधीशले सरकारी वकिललाई मतिर देखाएर भन्नुभयो, उहाँमाथि कति अपराधका अभियोग छन्, तिनमा कति सजाय हुन्छ, त्यो पनि भनिदिनुहोला। एउटा अभियोगमा जन्मकैद हुँदो रहेछ। त्यो भनेको सय वर्ष कैद हो। अर्को अभियोगमा १५१६ वर्ष कैद हुँदो रहेछ। अर्कामा ५७ वर्ष। अनि, बयानका क्रममा एक जना प्रहरीले मलाई भनेका थिए, तपाईंका मुद्दा धमाधम आउँदै छन्। अहिलेसम्म १४ देखि २० वटासम्म लाइनमा छन्। एउटामा तीनटा अनिवार्य गाँसिएका छन्। मैले हिसाब गरें। सबै जोड्दा २ हजारदेखि २५ सय वर्ष जेलमा बस्नुपर्ने देखियो। यति ठूलो कसरत गरेर मात्र शान्ति आउन सक्ने रहेछ भन्ने अनुभूति मिल्यो। त्यस्तै, अड्डासार गर्दा एउटा गाडीमा चार जना प्रहरी हुन्थे। राजनीतिक नेता भनेपछि उहाँहरू मसँग कुरा गर्न चाहनुहुन्थ्यो। उहाँहरू प्रायःको भनाइ हुन्थ्यो, २० हजार रुपैयाँ तलब हुन्छ। ६ हजार रासनको पाइन्छ। जम्मा त्यति हो। यसले हाम्रो परिवारको गुजारामै समस्या छ। तपाईंहरूको कुरा हामीलाई चित्त बुझ्छ। तर, त्यो सम्भव छ जस्तो लाग्दैन। सम्भव भयो भने शिक्षा र स्वास्थ्य निःशुल्क गराइदिनुहोला। बाँकी हामी पुर्याउँछौं। यतिमै सन्तुष्ट भएर काम गर्नेछौं। हिरासतमा सबैभन्दा बढी बन्दी लागुऔषका कारोबारी हुँदा रहेछन्। अर्थात् सरदर ९० प्रतिशत। ८ प्रतिशतजति चोरीका। १ प्रतिशत हाराहारी मारपिटहल्लाखल्ला गर्ने। र, बाँकी १ प्रतिशत कर छलीलगायत अभियोगका पाइए। ०४३ सालमा जेल पर्दा राजनीतिक बन्दी बढी थिए। अहिले लागुऔषध कारोबारीले त्यो ठाउँ लिएछ। यसले पनि हाम्रो देशको राजनीतिक धरातल देखाउँछ। उत्पादनमा लाग्नुपर्ने, पढ्नुपर्ने, पाइलटडाक्टर बन्नुपर्ने, कृषिकर्म गर्नुपर्ने युवा नसामा लट्ठिएर प्रहरी खोरमा बसेको छ। यो विकराल स्थिति हो। अन्त्यमा हामीले पुँजीवाद कि वैज्ञानिक समाजवाद भन्ने छान्न जनमतसंग्रह मागेका छौं। मान्छेले जनमतलाई सामान्य ढंगले बुझ्छन्। जनमतसंग्रह भनेको लोकतन्त्रको उच्चतम रूप हो। खास लोकतन्त्रको यसबाट अभ्यास हुन्छ। जनताले के चाहन्छन्, स्वच्छ बहस गरौं। पैसाको कुरा नगरौं। म यति पैसा दिन्छु, मलाई भोट दे भनेर नभनौं। तर, जनमतसंग्रह गरौं। यो प्रणालीका बिग्रिएका पार्टपुर्जा सबै मिलेर मर्मत गरौं। उन्नत र जनहितकारी प्रणाली निर्माण गरौं। (बाँस्तोला सरकारसँगै भर्खरै शान्ति सम्झौता गरेको विप्लव नेतृत्वको नेपाल कम्युनिस्ट पार्टीका नेता हुन्)"
बालप्रज्ञा प्रतिष्ठान : आवश्यकता र औचित्य,"प्रत्येक चरणमा बच्चालाई जीवनको वास्तविक अनुभव प्राप्त गर्न दिइनुपर्छ; कुनै पनि बालकको गुलाबबाट काँडा उम्रन कहिल्यै दिनु हुँदैन। एलेन कीले भनेका यी दुई वाक्य प्रत्येक अभिभावकले गहन ढंगबाट ग्रहण गर्न जरुरी छ। हामी कति अभिभावकले आफ्ना सन्तानलाई जीवनको वास्तविक अनुभव गर्ने अवसर प्रदान गर्यौं होला ? अझ प्रत्येक चरणमा गर्ने अवस्था छ कि छैन ? अझ दोस्रो प्रश्न सर्वाधिक मर्मस्पर्शी छ। के सबै बालबालिकामा गुलाब फुल्न सकेको छ ? वा अभिभावकले उनीहरूको गुलाबबाट काँडा उम्रन नदिन के, कति र कस्ता पहल र प्रयास गर्यौं ? आफैंमा अनुत्तरित यस्ता दर्जनौं प्रश्न छन् तर न अभिभावक, न समाज न त राज्यले नै यिनका उत्तर खोजिरहेछ। हरेक बालबालिकालाई सुसंस्कारी बनाउन सके मानव होइन, नयाँ र योग्य मानव जन्मने छन्। बालबालिकामा सही संस्कार बसाल्न सक्यौं भने परिवार खुसी र सुखी हुन्छ। यही जग हरेक परिवार र क्रमशः समाजमा बसाल्न सक्यौं भने बालबालिकालाई सही चरित्र, बोलीमा पक्का र सादा जीवनमा उच्च विचारको महामार्गमा दौडाउन सकिन्छ। परिणाम अन्ततः समृद्धि नै हो चाहे त्यो व्यक्ति, परिवार, समाज वा राष्ट्र। अन्तर्राष्ट्रिय प्रचलन आत्मसात गर्ने हो भने १८ वर्षमुनिका बालबालिकाका नेपालको कुल जनसंख्याको झन्डै ४० प्रतिशत छन्। आजसम्म नेपालमा विकास हुन नसक्नुको प्रमुख कारण नै जग बलियो नभएरै हो। के समयमै बालबालिकालाई संस्कारको यो जगमा राख्न सकियो भने भोलि देश हाँक्ने युवामा सामाजिक दायित्व पूरा गर्ने, देशभक्त, नैतिकवान् र मानवीय हुँदैनन् र ? यसले परिवार, समाज र राष्ट्रप्रति उत्तरदायी त अवश्य बनाउँछ नै; सँगै अरूप्रति सद्भाव राख्ने, सहयोग र सम्मान गर्ने परिपाटीको पनि विकास हुन्छ। नेपालमा बालबालिकालाई हेर्ने दृष्टिकोण नै गलत छ। उनीहरूलाई सम्मान गर्नुपर्छ; उनीहरूका विचारलाई स्थान दिनुपर्छ र उनीहरूले गर्न चाहेका काममा होस्टेमा हैंसे गर्नुपर्छ भन्ने संस्कारकै अभाव छ अभिभावकमा। बालबालिकाले जुनजुन उमेरमा जेजे पाउनुपर्ने हो; त्यो पाएकै छैनन्। यी सबैका लागि नेपालमा बालप्रज्ञा प्रतिष्ठान अत्यावश्यक छ। सर्वांगीण विकासमा प्रारम्भिक बालविकासको अवधारणा विश्वव्यापी छ। तर यसलाई नेपालमा पछिल्ला वर्षमा मात्र आत्मसात गर्न थालेको देखिन्छ। यो पनि पूर्णरूपमा र सबैलाई समेट्न सकिएको छैन। संयुक्त राष्ट्रसंघको बालअधिकारसम्बन्धी अनुबन्धको धारा १७ मा पनि बालबालिका आफ्नो विकासका लागि आवश्यक विभिन्न माध्यमबाट सूचना र ज्ञान, भाषाको विकास गर्ने अवसर, बालपुस्तक तथा स्वस्थ मनोरञ्जनका सामग्री पाउने र हानिकारक सामग्रीबाट बच्न पाउने अधिकार उल्लेख गरिएको छ। पाठ्यक्रमले मात्र बालबालिकाको सर्वांगीण विकास सम्भव छैन। यसका लागि विभिन्न विधाका बालसाहित्य आवश्यक हुन्छ तर हामी कति अभिभावकले सन्तानका लागि बालसाहित्य किनेर लगिदिन्छौं; पढाउँछौं र साथमा राखेर बुझाउँछौं ? बालसाहित्यका पुस्तकले बालबालिकाको शारीरिक, संवेगात्मक, सामाजिक, मानिसक र आध्यात्मिक विकास गराउँछन्। बालबालिकाले हरसमय अवसर खोजिरहेका हुन्छन् तर अभिभावक त्यो दिन तयार छैन। अभिभावक त्यसको आवश्यकता बोध गर्दैन वा अल्पज्ञान र आर्थिक अभावले त्यो वातावरण दिनै सक्दैन। परिवार र समाजले नै बालबालिकालाई हरेक दिन यसरी नै खुम्च्याइरहेको छ। यो खाडल बालप्रज्ञा प्रतिष्ठानले पुर्नेछ। तपाईं एउटा बच्चालाई उचित वातावरण, पारिवारिक परिवेश, भोजन, आमाबाबुको माया, समुचित स्वतन्त्रता, संस्कार एवं शिक्षाबाट वञ्चित राख्नुहुन्छ भने तपाईं एक त्यस्तो वयस्कको निर्माण गर्दै हुनुहुन्छ; जसको व्यक्तित्व सधैं अविकसित रहन्छ। साथै उसको व्यक्तित्व विकास अगाडि नबढेर त्यसको सट्टा पछौटेपनतिर धकेलिन्छ। जोन ग्रेनको यो भनाइलाई या आत्मसात गर्न नसकेर या त नचाहेर सन्तानलाई सही बाटो दिन हामी सकिरहेका छैनौं। परिणामतः हिंसात्मक स्वभाव हुने, गलत संस्कार एवं मूल्यमान्यता अपनाउने, लागूपदार्थ दुव्र्यसनमा फस्ने, अश्लील र हानिकारक सामग्रीको कुलतमा पर्ने, पारिवारिक एवं सामाजिक दायित्व बोध नहुने जस्ता समस्याको दलदलमा उनीहरू फस्छन्। भोलिका यस्ता नागरिकबाट देश र देशवासीले के अपेक्षा गर्ने ? ग्लोबल भिलेजको यो जमानामा कसरी विश्वसँग प्रतिस्पर्धा गर्ने ? यसका लागि बालसाहित्यका अलावा कला र संस्कृतिको नियमित अभिलेखन (डकुमेन्टेसन), अध्ययन, अनुसन्धान हुन जरुरी छ। सँगै अनुगमन, मूल्यांकन तथा गुणस्तर निर्धारण गर्नु र गराउनुपर्छ। जीवन र जगत्लाई नेपालीमय बनाउने र सोही वातावरण र संस्कारमा हुर्कने गरी बालबालिकाको खानपानदेखि समग्र जीवनशैली अटाउने गरी प्रतिष्ठानको अवधारणा बनाएर काम थाल्न ढिलो भएको उहाँको भनाइ छ। बालबालिकाका क्षेत्रमा जेजति काम भए; ती अधिकांश हचुवाकै भरमा छन्। अनुसन्धानबाट प्राप्त निष्कर्षबाट गर्ने परिपाटी नबसुञ्जेल यो क्षेत्रको गुणस्तरीयताको अपेक्षा गर्नै सकिन्न। अनुसन्धानमूलक बालपुस्तक, शोध तथा अनुसन्धान पत्र, विश्व बालसाहित्य र कलाका उत्कृष्ट कृतिको नेपालका विभिन्न भाषामा अनुवाद ढिलो भइसकेको छ। बालसाहित्यलाई सर्वसुलभ रूपमा देशव्यापी बनाउन विशेषगरी डिजिटल बालसाहित्य को अवधारणामा जानैपर्छ। यी सबै बालप्रज्ञा प्रतिष्ठानबाट मात्र सम्भव छ। आजसम्म जति पनि प्रयास भए; सबै ठूला मानिसका लागि भए। गिलो माटो मात्र हो जस्तो स्वरूप दिए पनि आकारमा आउने। हामीले यति कुरो बुझ्न ढिलो गर्यौं। माटो कडा भएपछि वा सुकेपछि त्यसलाई आकार दिन खोज्नु भनेको मूर्खता हो। हो, अहिले त्यही भइरहेछ। उमेर छिप्पिएपछि आफ्नो कमजोरी सुधार्न सक्ने मान्छे हजारमा एक होलान् तर बालबालिकालाई सानैदेखि सही दिशा दिने हो भने हजारमा हजार नै सही गोरेटोमा हिँड्नेमा दुईमत हुनै सक्दैन। सर्वश्रेष्ठ सम्पत्ति भनेकै असल संस्कार हो भन्ने बुझाउन र सोहीअनुसार वातावरण प्रदान गर्नु आजको आवश्यकता हो। परिवार र समाजले सही वातावरण दिन नसक्दा थुप्रै बालबालिका अहंकारी र कुसंस्कारी बनेका छन्। अहंकारले हराउँछ र संस्कारले जिताउँछ भन्ने सन्देश दिन सकेनौं। संस्कारले सभ्य र सुसंस्कृत बनाउँछ। परिवार पहिलो पाठशाला भए पनि यी सबै सिकाउन सम्भव नहुन सक्छ। पाठ्यक्रममा आधारित शिक्षा भएकाले त्यहाँ पनि यी सबैको अपेक्षा गर्न सकिन्नँ। त्यसैले बालप्रज्ञा प्रतिष्ठानको औचित्य यहाँनेर छ। विश्वका केही देशले बालबालिकामा गरेको लगानी हेरे मात्रै पनि यसको औचित्य स्वतः पुष्टि हुनेछ। फूल फक्रिएपछि सुन्दर र मनमोहक देखिन्छ। दूध राम्रोसँग जम्यो भने मात्र दही राम्रो बन्दछ र घिउ राम्रोसँग निस्कन्छ। फूल फक्रिएर मनमोहक देखिनु र दूध जमेर घिउ बन्नु विशुद्ध प्राकृतिक प्रक्रिया हो। ठीक यसैगरी संस्कार शिक्षाद्वारा मानवलाई असल, कुशल र सफल बनाउनु पनि एक प्राकृतिक प्रक्रिया हो। खेतबारीमा रोपिएको अन्नबाली गोडमेल गरेपछि त्यसले राम्रो फल दिन्छ। त्यस्तै दुर्गुण, दुव्र्यसन, दुर्भाव, दुव्र्यवहारजस्ता स्वभावगत झारपातलाई बेलैमा गोडमेल गरी मिल्काएपछि व्यक्तिको व्यक्तित्वले सुसंस्कृत र सुयोग्य बन्ने मौका प्राप्त गर्छ। सुसंस्कारको फल यही हो। डा राजु अधिकारीका यी वाक्यलाई बालप्रज्ञा प्रतिष्ठानले शतप्रतिशत कार्यान्वयन हुने गरी काम गर्नुपर्छ। बालसाहित्यकार शाश्वत पराजुली पनि अब बालबालिकालाई हेर्ने दृष्टिकोण परिवर्तन गर्नुपर्नेमा जोड दिन्छन्। राज्यले महत्व दिनुपर्नेमा जोड दिने उहाँ थप्नुहुन्छ, बालबालिकाको क्षेत्रलाई दुईचार एनजीओलाई सुम्पेर राष्ट्र मूकदर्शक बन्नु हुँदैन। प्राज्ञिक संस्था गठन गरी धेरै काम गर्नुपर्छ। बालसाहित्यकार रामबाबु सुवेदी बालबालिकालाई असल नागरिक बनाउन ढिलो भइसकेको तर्क गर्नुहुन्छ। भन्नुहुन्छ, नेपालको भौगोलिक, सामाजिक, सांस्कृतिक, जातीय, लैंगिक, क्षेत्रीय आदि विविधतालाई सम्मान गर्ने उच्च गुणस्तरको समतामूलक, समावेशी तथा बहुसांस्कृतिक बालसाहित्य एवं बालहितकारी कला सिर्जना गर्न, गराउन बालवांमयका सर्जक, कलाकार, संगीतकर्मी, शोधकर्ताहरू अब संस्थागत रूपमै लाग्नुपर्छ। हिन्दी कार्टुनले बालबालिकालाई तानेजसरी अब नेपाली कार्टुनको उत्पादन र विस्तार गर्नुपर्ने भनाइ वरिष्ठ चित्रकार केके कर्माचार्यको छ। भन्नुहुन्छ, श्रव्यदृश्यले बालबालिकालाई छिटो तान्छ र सिकाउँछ। गुणस्तरीय कार्टुन भए सिकाइ र संस्कारको जग पनि त्यसैबाट सुरु हुन्छ। अब संस्थागत प्रयास ढिलो गर्न हुन्न। वरिष्ठ बालसाहित्यकार शान्तदास मानन्धर बालबालिका आशाको दियो भएकाले तिनलाई बाल्ने र बलिरहने वातावरणको खाँचो भएको औंल्याउनु हुन्छ। सबै भनाइप्रति बुझाइ एकमत हुँदै गराइमा समाहित हुन सके गीतसंगीतमा जस्तै शब्द, सूर र ताल मिल्नेछ। तपाईंहरूले मात्र होइन; मैले पनि बालबालिकाको सर्वांगीण विकासका लागि यस्तो संस्थाको अभाव महसुस गरिरहेछु, राष्ट्रपति विद्यादेवी भण्डारीले बालसाहित्यकारको समूहमा अवधारणापत्र ग्रहण गर्दै भन्नुभयो, योग्य र सिर्जनात्मक बनाउन बालप्रज्ञा प्रतिष्ठान यो देशका लागि अति आवश्यक छ, कताकता रेल छुटेजस्तो महसुस भइरहेछ। टेलिभिजनलगायत सबै सञ्चारमाध्यम, श्रव्यदृश्य र बालसाहित्यका सबै विधालाई यत्रतत्र सर्वत्र बनाएर बालबालिकाको सर्वांगीण व्यक्तित्व विकास गर्नुपर्नेमा राष्ट्रपतिको जोड छ। जीवन र जगत्लाई नेपालीमय बनाउने र सोही वातावरण र संस्कारमा हुर्कने गरी बालबालिकाको खानपानदेखि समग्र जीवनशैली अटाउने गरी प्रतिष्ठानको अवधारणा बनाएर काम थाल्न ढिलो भएको उहाँको भनाइ छ। भण्डारीले भन्नुभयो, सबै स्थानीय सरकार, प्रदेश र केन्द्रबाट भएगरेका प्रयासलाई पनि समेटेर बालप्रज्ञा प्रतिष्ठानलाई बहुभाषिक, बहुजाति, बहुसांस्कृतिक बनोटका आधारमा अघि बढाउन अब ढिलो गर्नुहुन्न। विकासका नाममा हुने भ्रष्टाचार र योजनाआयोजनाका नाममा हुने आर्थिक अनियमितता मात्रै कटौती गर्न सक्ने हो भने बालहितका लागि अर्थात् देश विकास गर्ने नागरिक बनाउन लगानी गर्ने बजेटमा पनि कुनै समस्या हुँदैन। भोलिका लागि लगानी गर्नुमै देश र देशवासीको कल्याण हुनेछ।"
"जीवन एक, दृष्टिकोण अनेक","जसको जीवनले मानिसलाई पछिसम्म पनि प्रेरणा र शिक्षा दिन्छ, बाटो देखाउँछ; त्यही जीवन सार्थक हो। वातावरण, परिवेश, तत्कालीन सामाजिक र पारिवारिक अवस्था, शरीरभित्रका भिन्नभिन्न जैविक रसायन तथा आनुवंसिकीसमेतले मानिसको चेतना र व्यक्तित्व निर्माण प्रभावित हुन्छ। परिवार र समाजका घटनाले पनि व्यक्तिको व्यक्तित्व निर्माणमा प्रभाव पार्छ। यसका साथै व्यक्तिको रुचिअनुसार क्षमता अभिवृद्धि गर्न उसले गर्ने प्रयत्नबाट व्यक्तिले आफूलाई विकसित गर्छ। मानिस अन्तरमुखी, बहिर्मुखी र कुनै मानिस असाधारण क्षमतायुक्त बहुप्रतिभाशाली तथा चमत्कारिक व्यक्तित्व भएका हुन्छन्। हरेक मानिसका फरकफरक इच्छा, आकांक्षा र रुचि हुन्छन्। त्यही भिन्न रुचि र स्वभावअन्तर्गत मानिसले गरेको सिर्जनाले नै आजको विश्व यो अवस्थामा आइपुगेको हो। विविध रंगीचंगी फूल फुलेको फूलबारी सुन्दर देखिएजस्तै विविधतायुक्त मानव सिर्जनामा नै संसारको सुन्दरता भरिएको छ। त्यसैले सबै मानिसबाट एउटै किसिमको अपेक्षा राख्नु उपयुक्त हुँदैन। जीवन कसरी जिउने ? जीवन कसरी जिउने यो व्यक्तिको छनोटको कुरा हो। प्रत्येक व्यक्ति आफ्नो जीवन कस्तो बनाउने भन्ने छनोट गर्न स्वतन्त्र छ। तत्कालीन परिस्थिति तथा उसको आर्थिक सामाजिक अवस्थाले सबैलाई एउटै अवसर नहुन सक्छ, तर व्यक्ति दृढ संकल्पयुक्त छ र लक्ष प्राप्ति गर्ने इच्छाशक्ति छ भने बाटो अवश्य पहिल्याउँछ। अति सामान्य र विपन्नावस्थामा जन्मेहुर्केका मानिस पनि आफ्नो लगनशीलता, मेहनत, अध्ययन र कार्यले ख्यातिप्राप्त बनेका छन्। अमेरिकाका अब्राहम लिंकन, भारतका भीमराव अम्बेडकर गरिबी र असहज सामाजिक परिस्थितिमा जन्मेहुर्केका थिए। तर मेहनत, लगनशीलता र संकल्पले दुवैले ख्यातिप्राप्त गरे र आफ्नो विद्वता र कर्मले आजसम्म पनि स्मरणीय छन्। मानिस विद्वान् वा राजनीतिज्ञ मात्र महान् हुन्छन् भन्ने पनि होइन। कोही उद्योगी, व्यवसायी, अनुसन्धानकर्ता, आध्यात्मिक चिन्तक, कला साहित्य साधक, समाज सुधारक, प्रशासक वा आफ्नो रुचिअनुसार जुनसुकै क्षेत्रमा पनि काम गर्न सक्छन्। समाजको उन्नति, मानव जीवन सरल, सहज, व्यवस्थित र सुख, समृद्धिले सौन्दर्ययुक्त बनाउन गरिने हरेक काम, पेसा, व्यवसाय सबै महत्त्वपूर्ण छन्। यो संसारमा अस्तित्वमा रहेका सबै जीवजन्तु, वनस्पति वा अन्य वस्तुका आआफ्नो उपयोगिता छ। उपयोगिताविहीन कुनै वस्तु छैन। त्यसमा पनि सृष्टिको सर्वोत्तम प्राणी मानिएको मानिस बुद्धि र विवेक प्रयोग गर्ने र सिर्जनशील हुनाले विविध क्षेत्रमा नयाँनयाँ सिर्जना गर्दै आजको अवस्थासम्म आइपुगेको छ। त्यसैले कुनै पनि क्षेत्रमा उत्तम कार्य गरेर मानिसले समाजमा योगदान गर्न सक्छ। फरक रुचि र विशेषताले मानिसको जीवन जिउने कला पनि भिन्नभिन्न छ। कति मानिस साधारण जीवन बिताउन रुचाउँछन्। पारिवारिक भरणपोषणलगायतका कर्म र सामान्य दिनचर्या गर्दै आफ्नो जीवन व्यतीत गरेका हुन्छन्। कतिलाई परिवार पनि बोझ लागेर एक्लो जीवन बिताएका छन्। कति मानिस साहसिक कार्यमा रुचि राख्छन्। यस्तै अरू धेरै रुचिअनुसारको फरकफरक जीवन शैली छन्। हामी कसैलाई उसले समाज वा राज्य व्यवस्थाविरोधी कार्य गरेको छैन भने तिमीले बाँचेको जीवनशैली ठीक छैन। यस्तो तरिकाले जीवन चलाऔं भन्न सक्दैनौं। यो सम्बन्धित व्यक्तिको स्वतन्त्रता हो। तर व्यक्तिको कर्म र चरित्रबारेमा समाजको दृष्टिकोण त बनेकै हुन्छ। समान चाहना केही अपवाद छाडेर हरेक व्यक्तिको चाहना समाज वा अरू मानिसले आफूलाई राम्रो भनोस् भन्ने नै हुन्छ। प्रशंसित भएको सुन्न कसलाई मन नपर्दो हो र ! व्यक्ति स्वयंको वा व्यक्तिले गरेका कार्यको प्रशंसा गरिदिँदा सम्बन्धित व्यक्तिका नजिकका नातेदार, समर्थक त खुसी हुन्छन् भने झन् व्यक्ति नै त कति आनन्दित प्रफुल्लित होला। कसैले नराम्रो भन्दा दुःख लाग्ने र राम्रो भनिदिँदा खुसी हुने, सबैको आफ्नै अनुभूति होला, हुन्छ नै। जीवित अवस्थामा मात्र नभएर मृत्युपछि पनि सम्झियून् भन्ने चाहना हुन्छ। जस्तोसुकै कठिन परिस्थिति आए पनि आफ्नो उद्देश्यमा प्रतिबद्ध रहन आवश्यक छ भन्ने महान् व्यत्तिहरूको जीवनले शिक्षा दिन्छ। हुन त मरेपछि जोसुकै राजा भन्ने उखान छ। तर यो तत्कालको ओठेजबाफ मात्र हो। भित्री इच्छा सबैको एउटै हुन्छ। जीवित हुँदा र मृत्युपश्चात् पनि कसैले नराम्रो नभनोस्। त्यसैले हामी सामान्य भाषामा मलामी बढाउने काम भन्छौं भने हिजोआजको सभ्यताले इतिहास निर्माण गर्ने भन्छ। सानो होस् कि ठूलो, राम्रो होस् कि नराम्रो इतिहास त बन्छ। हो राम्रो वा नराम्रो काम जसले व्यापक र दीर्घकालीन प्रभाव पार्छ, त्यसको लिखित इतिहास बन्छ भने सानो, क्षणिक, सीमित प्रभाव भएको काम केही समयका लागि स्मरणमा मात्र रहन्छ। सबैले स्मरण गर्नका लागि स्मरणीय काम पनि गर्नुपर्छ। तसर्थ राज्य व्यवस्थाका नियम उल्लंघन नगरीकन जुनसुकै तरिकाले जीवन बिताउन र कस्तो काम गर्ने भनी छनोट गर्ने स्वतन्त्रता छ भने धेरैले सम्झिरहने मानिस बन्ने काम गर्ने कि बिर्सनलायक भन्ने पनि व्यक्तिमै निर्भर छ। लक्ष्य निर्धारण र प्रतिबद्धता केही न केही लक्ष्य हरेक मानिसको हुन्छ। लक्ष्यविहीन कोही हुँदैन। कसैका ससाना लक्ष हुन्छन्, जो छोटो समयमा सम्पन्न हुन्छन्। साधारण जीवन बाँच्नका लागि पनि केही कामको लक्ष र तालिका त आवश्यक परिहाल्छ। तर कतिपय मानिस दीर्घकालीन लक्ष लिएर हिँडछन्। अल्पकालीन, दीर्घकालीन समयको अन्तरले लक्ष सानो वा ठूलो, राम्रो या नराम्रो हुँदैन। तर व्यक्तिको लक्षले कति व्यापक प्रभाव पार्न सक्छ भन्ने कुराको भने ठूलो महत्त्व हुन्छ र त्यसले तात्विक अन्तर पार्छ। व्यक्तिको लक्ष र लक्षित काम सम्पन्न हुँदा वा गर्दा परिवार, समुदाय, गाउँ, देश र विश्वमा के प्रभाव पर्छ भन्ने कुराले त्यसको महत्त्व निर्धारण गर्छ। लक्ष निर्धारण विभिन्न अवस्थामा हुन्छन्। कसैले सुरुमै केही लक्ष राखेर काम गर्छन्। कोही काम गर्दै जाँदा आएका घटना र भोगेका समस्याबाट प्रभावित भएर नयाँ लक्ष सिर्जना गर्छन्। कोही सामान्य जीवन व्यतीत गर्दै गर्दा नयाँ सोच विकास भएर अगाडि बढेका हुन्छन्। कुनै जिज्ञासु स्वभावका कारण नयाँनयाँ खोजमा समर्पित हुन्छन्। विभिन्न अवस्था र कारण हुन्छन्, जसले मानिसको बाटो निर्धारण गर्छ। मानिसले लिने लक्ष, उद्देश्य या संकल्प र ती पूरा गर्न गरिने कर्म र त्यसको परिणामले संसार अगाडि बढेको छ। नयाँनयाँ सिर्जना भएका छन् र हुँदै जानेछन्। सबै मानिस आफ्नो संकल्पमा निरन्तर लागिपर्न सक्तैनन्। बाटोको कठिनता र दृढ इच्छाशक्तिको अभावले कतिपय मानिस बीचमै लक्ष परिवर्तन गर्न पुग्छन्। संस्कृतको नीति श्लोक छ प्रारभ्यते न खलु विघ्न भयेन नीचै।प्रारंभ्य विघ्न विहता विरमन्ति मध्या।विघ्नै सहर्ष गुणितैरपि हन्यमाना।प्रारब्ध उत्तम गुणा नपरीत्यजन्ति।। अर्थात् कमजोर मानिस विघ्नको डरले काम नै सुरु गर्दैनन्, मध्यम चरित्रका मानिस काम सुरु त गर्छन् तर अप्ठ्यारो देखेपछि बीचमै छाडिदिन्छन्। तर उत्तम मानिस जतिसुकै कठिनाइ आए पनि आफ्नो संकल्पबाट पछि हट्दैनन। मानिसको मानिसक दृढता कति छ, आफ्नो लक्षप्रति कति संकल्पित र प्रतिबद्ध छ, त्यसले उसको लक्षप्रतिको निरन्तरताको निर्धारण गर्छ। तसर्थ लक्ष लिनु मात्र महत्त्वपूर्ण होइन, त्यो लक्ष पूरा गर्न चाहिने प्रतिबद्धता र त्यसमा अटल रहन सक्ने दृढता महत्त्वपूर्ण हो। के काम ? कुन काम असल ? प्रायः मानिस अरूको प्रसिद्धि र सफलताबाट प्रभावित हुन्छन् र आफू पनि त्यस्तै बन्ने चाहना जाग्छ। यो आफैंमा नराम्रो पनि होइन। तर त्यस्तै बन्नका लागि तदनुरूपको रुचि, ज्ञान, मेहनत, लगनशीलता आवश्यक हुन्छ। रुचि र ज्ञान नभईकन अर्को जस्तै बन्छु भनेर लाग्दा असफल मात्र हात लाग्छ। रुचि र ज्ञान भएन भने मेहनत र लगनशीलता पनि हुँदैन। कुनै काममा रुचि जाग्दैन भने त्यसलाई छाडी अर्को रुचिअनुसारको काम गर्न आफूलाई तयार गर्नुपर्छ, अन्यथा असफलताका कारणले जीवनप्रति निराशा हुन थाल्छ। संसारमा कुनै एउटा काम मात्र अब्बल होइन। सबैको उत्तिकै महत्त्व छ। महान् व्यक्तिहरू कुनै एक विधा या विषयका छैनन्। सिद्धार्थ गौतमको राजकाजमा रुचि भएन, जीवनको दुःखको कारणको खोजमा हिँड्नुभयो र प्राप्त ज्ञान बाँडेर भगवान् बुद्ध बन्नुभयो। मेसोडोनियामा जन्मेकी मेरी टेरेसा भारतका गरिब दुःखीको सेवामा समर्पित भएर मदर टेरेसा बन्नुभयो। मोहनदास करमचन्द गान्धी अहिंसा र सत्यप्रतिको अटल निष्ठाबाट महात्मा गान्धी बन्नुभयो। हेनरी ड्युना युद्धमा घाइतेहरूको सेवा गर्दै रेडक्रसका जन्मदाता बन्नुभयो। भिन्नभिन्न क्षेत्रमा काम गरेका यस्ता अनेक महान् व्यक्ति छन्, जसले मानव सेवामा आफूलाई समर्पण गरेर अमर बनेका छन्। तसर्थ कुनै एउटा मात्र कार्य श्रेष्ठ होइन, मानव समुदाय र प्रकृतिको हितमा गरिने जुनसुकै कल्याणकारी काम उत्तम हुन्छ। जीवनका सफलता र असफलता काममा सफलताको चाहना सबैको हुन्छ। सानो होस् कि ठूलो आफूले गरेको काम सम्पन्न हुँदा वा त्यसले परिणाम दिँदा मानिस खुसी हुन्छ। कामको सफलता, असफलतालाई जीवनको सफलता, असफलतासँग जोड्ने पनि गरिन्छ। कहिलेकाहीं असल मनले लगनका साथ गर्दा पनि त्यो कामको परिणाम व्यक्तिको जीवनकालमा आउन सक्दैन। व्यक्तिको जीवनको सीमा छ अनन्त छैन। सानातिना लक्ष त छोटो समयमा पूरा हुन्छन्। जसले महान् लक्ष लिएका हुन्छन्, ती सम्बन्धित व्यक्तिको जीवनकालमा पूर्ण नहुन पनि सक्छन्। फेरि सफलता र असफलताका पनि व्यक्तिगत मापदण्ड छन्। लाखौं मानिसको हत्या गर्ने रूसका तानाशाह स्टालिनले अविच्छिन्न शासन गरे र शक्तिसम्पन्न रहँदै मृत्यु प्राप्त गरे। उनी आफूलाई सफल नै मान्थे। उनलाई महान् मान्ने अझै पनि धेरै मानिस छन्। तर मानवीय समवेदना नभएको हिटलरपछिको क्रूर तानाशाहको बदनामी पनि उनकै नाउँमा छ। नेपालकै राजा महेन्द्र सबभन्दा विवादित छन्, कतिपय मानिस उनलाई राष्ट्रवादी र समयको आकलन गर्न सक्ने राजा मान्छन् भने अत्यधिक नेपाली उनको एकछत्र शासन गर्ने व्यक्तिगत आकांक्षाको परिणामले देश आजसम्म पनि दुरवस्थाबाट निस्कन नसकेको मान्छन्। सायद कतिपय जर्मनले त हिटलरलाई पनि राष्ट्रवादी र साहसिक नायक मान्दा हुन्। एउटा व्यक्ति जसले अन्याय र गलत धन्दा गरेर धन कमाएको छ। आफ्नो सम्पत्ति बढाएको छ। उसले पनि सम्पन्न बन्न सकेकोमा आफूलाई सफल नै मान्छ। साधारण अर्थमा भन्दा जुनसुकै मूल्यमा भए पनि आँटेको काम सम्पन्न गर्नु र कामना गरेको चिज प्राप्त गर्नु सम्बन्धित व्यक्तिका लागि सफलता नै हुन्छ। तर यस्तो सफलता सभ्य समाजमा ग्राह्य हुन सक्छ ? मानव समुदाय र प्रकृतिलाई ग्राह्य कर्म मात्र ग्रहणीय हुन्छ र त्यसलाई सामाजिक स्वीकार्य प्राप्त हुन्छ। व्यक्तिको जीवनको सफलताको मापन परिणामको प्राप्तिमा मात्र हुन सक्दैन। परिणामलाई मात्र सफलताको प्रमाण मान्ने हो भने कैयन् महान् व्यक्तिको जीवन असफल मान्नुपर्ने हुन्छ। हाम्रै देशका महान् सहिद शुक्रराज, धर्मभक्त, दशरथचन्द, गंगालाल प्रजातन्त्रको लक्ष प्राप्त गर्न जीवित रहेनन्। जीवन दान गरे। बीपी कोइराला जीवनभर प्रजातन्त्रका लागि संघर्ष गर्नुभयो। उहाँको जीवनभर प्रजातन्त्र आउन सकेन। महात्मा गान्धी अहिंसा, सत्याग्रह र स्वतन्त्र अखण्ड भारतका लागि संघर्ष गर्नुभयो, तर हिंस्रक स्थितिमा खण्डित स्वतन्त्र भारत हात लाग्यो। अहिंसाका पुजारीको गोलीबाट मृत्यु भयो। मार्टिन लुथर शान्तिको सन्देशसहित जातीय विभेदविरुद्ध लाग्नुभयो। उहाँको हत्या गरियो। यिनीहरूका जीवन आज मानिसका लागि अनुकरणीय छन्। आफ्नो लक्ष या उद्देश्य जीवित अवस्थामा प्राप्त गर्न सकेनन् भनेर के यी महान् व्यक्तिलाई असफल भन्न सकिन्छ ? लक्ष प्राप्ति आफ्नो जीवनकालमा सुखद अवश्य हुन्छ, तर तत्काल प्राप्त नभए पनि असल, महान् उद्देश्यमा समर्पित जीवन असफल हुँदैन। सफल जीवन त्यो हो; जो सत्य र निष्ठामा प्रतिबद्ध हुन्छ, बहुजन हितकारी हुन्छ, अनुकरणीय हुन्छ। त्यसको जीवन सफल छ, जसले नवीन रचनात्मक र जीवनोपयोगी सिर्जना गर्छ, जो दीनदुःखीको पीडा कम गर्न र परोपकारमा समर्पित छ। राष्ट्र र समाजबाट लिनका लागि नभएर केही दिनका लागि समर्पित जीवन नै सफल जीवन हो। जीवनको सार्थकता पृथ्वीमा अस्तित्वमा रहेका जीवित र निर्जीव सबै वस्तुको आआफ्नो उपयोगिता छ। गुण र स्वभावअनुसार सबैका आफ्ना स्वाभाविक गति छन्। प्राकृतिक परिवर्तनअनुसार कति नयाँ उत्पत्ति हुँदै जालान् र कति भएका पनि लोप होलान्। यी सम्पूर्ण जीवमध्ये मानिस मात्र यस्तो जीव हो, जसले आफूलाई आफैं परिवर्तन गर्न सक्छ। गुण परिमार्जन गर्न सक्छ, स्वभाव बदल्न सक्छ, कर्म रोज्न सक्छ, नयाँनयाँ खोज गर्छ। पृथ्वीका अन्य वस्तुबारेमा सार्थक कि निरर्थक भनेर अर्थ खोजिँदैन, तर मानिसको मूल्यांकन हुन्छ, स्वयं मानिसबाट नै। हामी सुन्छौं र भन्छौं त्यो मानिसले राम्रो काम गयो त्यसको जीवन सार्थक भयो। कहिलेकाहीं कुनै मानिस आफूप्रति नै निराश भएर भन्छन् जीवन निरर्थक भयो। मानिसको जीवनको अर्थ हामी खोजिरहेका हुन्छौं। तर जीवनको सार्थकता के हो त ? सृष्टिको एउटा अंग भएकाले सृष्टि वृद्धि गर्न सक्नु सार्थकता हो भन्ने पनि छन्। तर यो त पृथ्वीका सबै जीवले गरिरहेकै छन्। धर्माचरण गरी पापमुक्त भएर मोक्ष प्राप्ति गर्नु मनुष्य जीवन सार्थक बनाउनु हो भन्ने मत पनि छ। ज्ञान प्राप्त गर्नु, नयाँनयाँ सिर्जना गर्नु, जीव र जगत्का रहस्यको खोजी गर्नु, पत्ता लगाउनु, समाज सेवा गर्नु, परोपकार गर्नु, अन्यायविरुद्ध संघर्ष गरेर न्याय स्थापना गर्नु आदि धेरै क्षेत्र छन्, जसमा मानिसले रचनात्मक कार्य गरेर, त्यो कार्यमा आफूलाई समर्पित गरेर जीवनलाई उद्देश्यमूलक बनाउँछ। उद्देश्यविहीन र सुकर्मविमुख जीवनले कालान्तरमा सुखद परिणाम दिँदैन र स्वयं कर्तालाई आफ्नो जीवनप्रति असन्तोष हुन्छ। कैयन् चर्चित मानिस आफ्नो गलत कार्यको परिणामको सामना गर्न नसकेर आत्महत्या गरेका छन्। सार्थक जीवनका लागि असल उद्देश्य हुनु र उद्देश्यमा इमानदार, दृढ र समर्पित हुन आवश्यक छ। मानिसले सबैलाई ढाँट्न सक्छ, आफूलाई ढाँट्न सक्दैन। असल उद्देश्य लिएर हिँडेका मानिस पनि अलिकति गाह्रो पर्नासाथ उद्देश्य छाडेर सरल र सुविधा प्राप्त हुने बाटोमा लाग्दा जीवनभर बाटो परिवर्तन गर्नुको जतिसुकै पक्षपोषण गरे पनि अन्तिम अवस्थामा पश्चात्ताप गर्दै मृत्युवरण गरेका छन्। जस्तोसुकै कठिन परिस्थिति आए पनि आफ्नो उद्देश्यमा प्रतिबद्ध रहन आवश्यक छ भन्ने महान् व्यक्तिहरूको जीवनले शिक्षा दिन्छ। त्यसैले जसको जीवनले मानिसलाई पछिसम्म पनि प्रेरणा र शिक्षा दिन्छ, बाटो देखाउँछ; त्यही जीवन सार्थक हो। जीवनको सार्थकताको सन्दर्भमा बीपी कोइरालाको यो वचन उद्धरण गरेर यो लेखको समापन गर्छु, जीवनको सार्थकता कुनै उद्देश्यका लागि प्रतिबद्धतामा निर्भर गर्छ। मानिस आफ्नो संकल्प र आस्थाले यथार्थमा मानिस हुन्छ।"
"एपीएफ फाइनल प्रवेश, शनिबार पुलिससँग भिड्ने","काठमाडौं : विभागीय टोली एपीएफ क्लब काठमाडौं मेयर्स कप एकदिवसीय पुरुष क्रिकेट प्रतियोगिताको फाइनलमा प्रवेश गरेको छ। बिहीबार भएको लिग चरणको अन्तिम खेलमा काठमाडौं मेयर११ लाई सात विकेटले पराजित गर्दै एपीएफ उपाधि नजिक पुगेको हो। एपीएफले फाइनलमा अर्को विभागीय टोली नेपाल पुलिस क्लबसँग शनिबार खेल्नेछ। मूलपानी क्रिकेट मैदानमा काठमाडौंले दिएको एक सय ७८ रनको लक्ष्य एपीएफले ४४१ ओभरमा तीन विकेट गुमाएर पूरा गरेको थियो। एपीएफको जितमा सन्दीप जोरा र कप्तान शरद भेषावकरले अर्धशतकीय पालि खेले। शरदले अविजित ६१ रन बनाउँदा सन्दीपले ६२ रन बनाए। यस्तै शंकर रानाले ३१ र भुवन कार्कीले ११ रन बनाए। काठमाडौंका कप्तान सन्दीप लामिछाने, अनुज चुनारा र अनिल खरेलले एकएक विकेट लिए। यसअघि टस हारेर पहिले ब्याटिङ गरेको काठमाडौंले ४८५ ओभरमा अलआउट हुँदै एक सय ७८ रनको योगफल खडा गरेको थियो। काठमाडौंका सन्दीप रजालीले सर्वाधिक ४८ रन बनाए। यस्तै हरिशंकर साहले ३६, खड्क बोहराले १३, विक्रम भुसालले २० र कप्तान सन्दीप लामिछानेले ११ बनाए। एपीएफका कमलसिंह ऐरी र अविनाश बोहराले तीनतीन विकेट लिए। जितसँगै एपीएफले चार खेलमा तीन जितसहित ६ अंक जोड्यो। एपीएफ दोस्रो स्थानमा रहँदै फाइनल पुगेको हो। पुलिसले पनि चार खेलमा तीन जितसहित ६ अंक जोडेर फाइनल पक्का गरेको थियो। पुलिस रन रेटका आधारमा एपीएफभन्दा अघि रहेको हो। यसैगरी त्रिवि क्रिकेट मैदान कीर्तिपुरमा भएको खेलमा बागमती प्रदेशले त्रिभुवन आर्मी क्लबलाई १० रनले पराजित गर्यो। बागमतीले दिएको दुई सय ६७ रनको लक्ष्य पछ्याएको आर्मी ४७१ ओभरमा दुई सय ५६ रनमै समेटियो। आर्मीका कप्तान विनोद भण्डारीले एक सय १९ रनको शतकीय पालि खेले पनि टोलीलाई जित दिलाउन सकेनन्। आर्मीलाई रोक्न बागमतीका अरियो पौडेलले पाँच विकेट लिए। यस्तै रामनरेश गिरीले दुई तथा नन्दन यादव, सोनु देवकोटा र पारस खड्काले एकएक विकेट लिए। यसअघि पहिले ब्याटिङ गरेको बागमतीले दुई सय ६६ रनको योगफल खडा गरेको थियो। बागमतीका पारस खड्काले एक सय १९ रनको शतकीय पालि खेलेका थिए।"
