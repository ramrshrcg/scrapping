शीर्षक,विवरण
राष्ट्रवाद सीमामा देखिनुपर्छ,"विश्व ब्रह्माण्ड कोभिड १९ अर्थात् कोरोना भाइरस रोगसँग पौंठाजोरी खेलिरहेको छ। सबैको ध्यान मानव जातिको अस्तित्व रक्षामा केन्द्रित छ। ठीक यही बेला नेपाल भने कोरोनासँगको युद्ध मोर्चाबाटै राष्ट्रिय अस्मिताको संघर्षमा होमिएको छ। गत वैशाख २६ गते भारतीय रक्षामन्त्री राजनाथ सिंहले दार्चुला लिपुलेक हँुदै तिब्बतको कैलाश मानसरोवर जाने लिंक रोडको उद्घाटन गरे। त्यसले नेपालको लडाइँ दोहोरो बनेको छ। नेपाली भूमि लिम्पियाधुराबाट सडक बनाएर भारतले चीनसँगको व्यापार विस्तार गर्ने उपयुक्त अवसर अहिल्यै बनायो। यो घटनाले फेरि नेपाली राजनीति तातिएको छ। गज्जबको संयोगचाहिँ यो प्रकरणमा सम्पूर्ण देशवासीले सरकारलाई साथ र समर्थन दिएका छन्। प्रधानमन्त्री केपी ओलीलाई सबै पार्टीले बल दिएका छन्। जनताको यत्रो साथ र समर्थन पाएर पनि सरकार भने गैरकूटनीतिक बाटो अख्तियार गर्दै छ। अपरिपक्व ढंगले प्रस्तुत भइरहेको छ। विगत १२ वर्षदेखि लिम्पियाधुरा हुँदै बाटो बनाइरहेको भारतले नेपाली भूमि मिचेको प्रायः सबैलाई ज्ञात भएकै विषय हो। अझ राष्ट्रवादी नारा उरालेर सत्तामा पुगेको ओली सरकार त यो मामलामा कहिल्यै इमानदार देखिएन। नेपाल र नेपाली भूमि रक्षाका लागि उसको अहं भूमिका थियो। राष्ट्रवादी नारा लगाएर सत्तामा उक्लिएका ओलीका लागि यो राम्रो अवसर थियो। देशका सबै पार्टीले उनलाई नेपाली भूमि रक्षा गर्ने अभियानमा सघाएका थिए। तर, ओली भने हरेक मोर्चामा चुके। पछिल्लो पटकसमेत ओली सरकार केवल कडा वक्तव्य र डिप्लोमेटिक नोट जारी गरेर जिम्मेवारीबाट उम्किनेतिर लाग्यो। कडा वक्तव्य दिने तर भारतीय र चिनियाँ पक्षसँग ठोस वार्ताको पहल भने नगर्ने प्रवृत्ति र चरित्र फेरि पनि दोहोरिएको छ। भारतले नेपाली भूमिमा दागा धरेको यो पहिलो घटना होइन। यसअघि पनि धेरै घटना भएका छन्। तर, शासन सत्तामा बस्नेले कहिल्यै गम्भीरतापूर्वक लिएनन्। त्यसैको परिणाम आज हामी भोगिरहेका छौं। भारतले मात्र होइन, यो प्रकरणमा त चीनसमेत दूधको साक्षी बिरालो बनेको छ। नेपाली कम्युनिस्टका आदर्श चिनियाँ पक्षलाई समेत ओली सरकारले केही पुछताछ गर्न सकेको छैन। जतिखेर नेपाल विनाशकारी महाभूकम्पले थिल्थिलो भएको थियो, ठीक त्यही बेला भारत र चीनले नेपालीभूमि लिम्पियाधुरा अतिक्रमण गर्ने तानाबुना मिलाएका थिए। सन् २०१५, मे १४ अर्थात् जेठ १, २०७२ मा भारतीय प्रधानमन्त्री नरेन्द्र मोदी र चिनियाँ राष्ट्रपति ली खस्याङले यो बाटो भएर द्विपक्षीय व्यापार विस्तार गर्ने सहमति गरे। तत्कालीन प्रधानमन्त्री सुशील कोइरालाले त्यसको कडा प्रतिवाद गरे। भारत र चीन दुवै देशलाई आफ्नो असहमति लिखित रूपमै सम्प्रेषण गरे। तर दुवै देशले त्यसको बेवास्ता गर्यो। यसको मतलब आफ्नो स्वार्थका लागि चीन पनि नेपाली भूमि अतिक्रमणको साझेदार बन्न नहच्किने रहेछ भन्ने प्रमाणित भएको छ। त्यसपछिका सरकारले यो विषयमा कुनै पनि ठोस पहलकदमी गरेनन्। परिणामतः भारतले नेपाली भूमि कब्जा गर्ने दुस्साहस गर्यो। यो विषय ओली सरकारलाई मात्रै सुम्पेर पार लाग्दैन। किनभने ओली यतापट्टि संवेदनशील छैनन्। सम्पूर्ण नागरिक समाज, राजनीतिक दल र आम जनता नै राष्ट्रको अस्मिता जोगाउन सचेत बन्नु जरुरी छ। प्रधानमन्त्री ओलीले सर्वदलीय बैठक गरे। अजेन्डा यही थियो, अर्थात् लिपुलेकमाथिको भारतीय अतिक्रमण। सहभागी राजनीतिक दलका सबै नेताले एकै स्वरमा नेपाली जनताको साथ लिएर सरकारले अतिक्रमित भूमि फिर्ता लिनुपर्ने आवाज उठाए। प्रधानमन्त्री ओली अझै एक कदम अगाडि बढेर भन्दै थिए पुर्खाले सहादत दिएर जोगाएको नेपाली भूमि छाडिने छैन। तर उनले उक्त जमिन फिर्ता ल्याउन के रणनीति बनाउने भनेर कुनै छलफल गरेनन्। यसअघि पनि उनले यस्ता अभिव्यक्ति पटकपटक दिएका छन्। गएको १४ कात्तिक २०७६ मा जब भारतले आफ्नो राजनीतिक नक्सा जारी गर्यो, त्यहाँ लिपुलेक पनि देखियो। त्यसपछि तातेको नेपाली सडक र संसद्मा ओलीले गज्जबको तर्क गरेका थिए। नेपालले आफ्नोतर्फबाट तत्कालै राजनीतिक नक्सा जारी गर्न भनी उठेको आवाजलाई निस्तेज पार्न ओलीले भनेका थिए हामी यस्ता नक्सामा विश्वास गर्दैनौं, भूभाग नै फिर्ता गरेर देखाउँछौं। त्यसपछि ओलीको ध्यान कहिल्यै त्यता गएन। जब भारतीय रक्षामन्त्रीले बाटो उद्घाटन गरेको समाचार आयो, अनि मात्र झल्याँस्स भएको देखियो। प्रधानमन्त्री ओलीले यतिसम्म पनि भन्न भ्याए ए हो र ? मलाई त भारतले त्यहाँ (लिपुलेक) मा बाटो बनाउँदै गरेको थाहै थिएन। सरकार प्रमुखले दिएको यो अभिव्यक्तिलाई नागरिकले कसरी लिने ? प्रश्न गम्भीर छ। अर्कातिर उनकै परराष्ट्रमन्त्री प्रदीपकुमार ज्ञवाली भन्दै थिए भारतले बाटो बनाउँदै गरेको सरकारलाई थाहा थियो। अब कसका कुरा पत्याउने नागरिकले ? विगत लामो समयदेखि त्यहाँ भारतले जबर्जस्ती बाटो बनाउँदै गरेको विभिन्न सञ्चारमाध्यमले तस्बिरसहित समाचार प्रकाशन र प्रसारण गरेका हुन्। भएन सो क्षेत्रबाट प्रतिनिधित्व गर्नेहरूले पटकपटक संसद्को रोस्ट्रममा उभिएरै सरकारको ध्यान आकृष्ट गरेको रेकर्ड संसद् सचिवालयमा अझै खोज्दा पाइन्छ। तर, ओली भने हावादारी गफ दिन अझै अभिशप्त छन्। सर्वदलीय बैठकमा ओलीले यसो भन्दै गर्दा अरू नेताहरूले कसरी पत्याए ? विवादको चुरो सन् १९६२ मा जब भारत र चीनबीच युद्ध भयो, त्यतिबेलै कालापानी विवादले जन्म लिएको हो। तत्कालीन राष्ट्र प्रमुख राजा महेन्द्रले यो प्रकरणमा दह्रो प्रतिबाद गर्न सकेनन्। उनको तर्क थियो दुवै छिमेकी युद्धको मैदानमा रहँदा यो विवाद झिक्नु उचित होइन। पहिला त हामी यहीं चुक्यौं। नेपाली भूमि मिचेकोमा कडा प्रतिवाद गर्नुपथ्र्या। त्यतिखेर नै भारतले कालापानीमा आफ्नो सेना उतारिसकेको थियो। युद्ध सकिएपछि पनि भारतले त्यहाँबाट सेना फिर्ता गरेको छैन। चीनसँगको सामरिक महत्वको उक्त क्षेत्र नेपालीभूमि हो। उक्त कुरा भारतीय पक्षलाई पनि राम्रो थाहा छ। पञ्चायत कालभरि त यो विषय प्राथमिकतामा परेन। जब संसदीय प्रजातन्त्रको सुरुआत भयो, त्यसपछि पनि यो प्रकरणमा खासै प्रगति भएन। विसं २०५७ मा तत्कालीन प्रधानमन्त्री गिरिजाप्रसाद कोइरालाले यसबारे भारतीय पक्षसँग दह्रोसँग कुरा राख्नुभएको थियो। सीमालगायत भारतसँगको विविध विषयमा छलफल गर्न दुवै देशका प्रतिनिधि रहने गरी नेपाल भारत प्रबुद्ध व्यक्ति समूह (ईपीजी) गठन गरियो। तर, ईपीजीलाई भारतीय पक्षले केवल देखावा मात्र बनायो। नेपालसँगको विवादलाई सधैं उपेक्षा गर्ने भारतीय संस्कृति नै बनेको छ। तत्कालीन एमाले पार्टीले यो विषयलाई ठूलो मुद्दा बनाएर देशमा तोडफोडको राजनीति गर्यो। विद्यार्थी र युवा नेतालाई कालापानी मार्च नै गराएर राष्ट्रवादी नारा दियो। तर जब आफू सत्तामा उक्लियो, यो प्रकरण ओझेलमै राख्यो। यसैबाट नेपालका कम्युनिस्टको राष्ट्रवादको असलियत छताछुल्ल भएको छ। अब भन्नैपर्छ ओलीको राष्ट्रवाद लम्पसारवादमा रूपान्तरण भएको छ। लिम्पियाधुरा नेपालीभूमि अहिले भारतले अतिक्रमण गरी बाटो बनाएको क्षेत्र नेपाली भूमि भएको अनगिन्ती प्रमाण छन्। सबैभन्दा पहिला त सन् १८१६ मा भएको सुगौली सन्धि नै हेरौं। उक्त सन्धिमा प्रस्टसँग काली नदीलाई द्विदेशीय सीमा स्विकारिएको छ। काली नदी (महाकाली) पश्चिम भारत र पूर्व नेपाल भनेर मानिएको छ। लिम्पियाधुरा काली नदीको पूर्वीभागमा अवस्थित छ। त्यसलाई भारतले पनि सधैं स्वीकार गरेकै हो। तर, नेपालमा ओली सत्तामा आएपछि एकाएक उसले लिम्पियाधुरामाथि कर्के आँखा लगायो। १४ कात्तिक २०७६ मा लिम्पियाधुरालाई भारतीय पक्षले आफ्नो राजनीतिक नक्सामा राखेर सार्वजनिक गर्यो। यो केवल संयोग मात्रै हो वा योजनाबद्ध परिघटना, भविष्यले जवाफ देला नै। सन् १९९६ फेब्रुअरी १२ मा नेपाल र भारतबीच भएको चर्चित महाकाली सन्धिले पनि काली नदीको मुहानलाई नै सीमा मानेको छ। तर, भारतले कालापानीमा रहेको सानो खोल्सीलाई काली नदी भन्दै त्यही नै सीमा भएको तर्क गरिरहेको छ। जुन कुरा यसअघि गरिएका दुवै सन्धिले गलत साबित गरेको छ। अब के गर्ने ? ओली सरकारको लाचारी र गैरकूटनीतिक गतिविधिले समस्या हल हुन सक्दैन। यो विषय ओली सरकारलाई मात्रै सुम्पेर पार लाग्दैन। किनभने ओली यतापट्टि संवेदनशील छैनन्। सम्पूर्ण नागरिक समाज, राजनीतिक दल र आम जनता नै राष्ट्रको अस्मिता जोगाउन सचेत बन्नु जरुरी छ। नागरिक तहमा समेत लिम्पियाधुरा नेपाली भूभाग भएको यथेष्ट प्रमाण थिए। नागरिक अगुवा भैरव रिसालले पटकपटक भनेका कुरा यहाँ स्मरण गर्नु सान्दर्भिक होला। अतिक्रमित भूभाग नेपालको हो भन्ने यथेष्ट प्रमाण हामीसँग छ, तर सरकार त्यो लिन वास्ता गर्दैन रिसालले भनेका छन्। उनीलगायत नागरिक अगुवा डा द्वारिकानाथ ढुंगेल, सीमाविज्ञ बुद्धिनारायण श्रेष्ठसमेतले सप्रमाण नेपाली नक्सा बनाएर ओली सरकारलाई बुझाएको थियो। तर, सरकार उक्त नक्सा सार्वजनिक गर्न आनाकानी गर्दै छ। अझ भूमिसुधारमन्त्री पद्मा अर्याल त लिम्पियाधुरा नेपालको नक्सामा थिएन भन्दै अन्तर्वार्ता दिइरहेकी छन्। त्यसैले यो मुद्दाको हल खोज्न बृहत् राष्ट्रिय सहमति आवश्यक छ। नेपालका तर्फबाट नक्सा पारित भएको घोषणा गर्दैमा भूमि फर्कन्छ भन्ने आधार छैन। शाही नेपाली कांग्रेसका युवा नेता हुन्।"
गरिबमारा लकडाउन !,"येषां न विद्या न तपो न दानं, ज्ञानं न शीलं न गुणो न धर्मः। ते मत्र्यलोके भुविभारभूता, मनुष्यरूपेण मृगाश्चरन्ति।। कतैबाट साभार गरिएका यी श्लोकहरूको भावार्थ हुन्छ ः जोसँग न विद्या हुन्छ, न तप, न दान, न शील, न गुण र न धर्म हुन्छ, ती मनुष्यको रूपमा मृग अर्थात् जनावर जस्तै घुमफिर गर्ने पृथ्वीका बोझ हुन्। श्लोकसँग शतप्रतिशत सहमत हुन आवश्यक छैन तर यसको सन्देश सान्दर्भिक छ। महामारीले विद्यावान्, गुणवान् र अग्रसक्रिय नेतृत्व, जनताको पीडामाथि पीडा थप्ने मनुष्यरूपेण मृगाश्चरन्ति जस्तो नेतृत्व र केही नगरेर बस्ने, गुण, शील केही नभएको नेतृत्वको पहिचान गरिदियो। भनिन्छ, प्रत्येक समाजले आफ्नो हैसियतअनुसारको नेता प्राप्त गर्छ। तर, प्रत्येक समाजले आफ्नो औकातअनुसारको गुन्डा, अपराधी, भ्रष्टाचारी र अक्षम नेतालाई पनि पालेर राखेको हुन्छ। कोरोनाले त्यस्ता नेताको परीक्षा लिएको छ। विश्वको वैज्ञानिकजगत् अकस्मात् आएको महामारी कोभिड१९ र यसको कारक कोरोनाको अध्ययनमा व्यस्त छ। यसको खोप निर्माण गर्ने कार्यमा वैज्ञानिकहरूले प्रगति गरिसकेका छन। कतिपय सम्भावित खोपको पहिलो चरणको मानव परीक्षण भइसकेको छ। कोरोनाको संक्रमण निस्तेज पार्ने औषधिको समेत परीक्षण भइरहेछ। आगामी एक वर्षसम्ममा विज्ञानले विश्वलाई एक शुभ समाचार दिन सक्नेमा यो रोगका विज्ञ र वैज्ञानिकहरू लगभग सहमत छन्। यो महामारीले राजनीतिज्ञलाई वैज्ञानिकसँग सहकार्य गर्ने अवसर जुराएको छ। वैज्ञानिकको नेतृत्वमा नेताहरूले पत्रकार सम्मेलन गरेको देखियो। महामूर्ख राष्ट्रप्रमुखसमेत टेलिभिजनमा वैज्ञानिकसँगै देखिए। यो एक परिवर्तित विश्व परिपेक्षको सन्देश हो। महामारीको मापन गर्ने एउटा वैज्ञानिक सूचकांक छ। मूल प्रजनन संख्या (बेसिक रिप्रोडक्सन नम्बर )। यो संख्या एकभन्दा कम भयो भने महामारी नियन्त्रित हुन्छ। एकभन्दा बढी भयो भने महामारी फैलिन्छ। कोभिड१९ को मूल प्रजनन संख्या करिब तीनको हाराहारीमा छ। अर्थात् एकजना संक्रमितले आफ्नो संक्रमणकालमा करिब तीनजनालाई यो रोग सार्छ। औषधि र खोपको अभावमा यो मूल प्रजनन संख्यालाई कम गर्ने उपाय सामाजिक चेतना हो जसका लागि राजनीतिक नेतृत्वको भूमिका महत्तवपूर्ण हुन्छ। माथि उल्लेख गरिएको श्लोक यहाँ सान्दर्भिक हुन्छ। ताइवान, दक्षिण कोरिया, न्युजिल्यान्ड, अस्ट्रेलिया र स्लोभेनिया जस्ता देशमा राजनीतिक नेतृत्वको सतर्कताले मूल प्रजनन संख्या एकभन्दा मुनि रह्यो। चीन, इटाली, स्पेन, जर्मनी आदि देशहरूमा यो संख्या अहिले एकभन्दा तल झरेको छ। अमेरिकामा अहिले यो घटेर करिब एकको हाराहारीमा छ। ब्राजिल, रूस आदिमा यो अझै उच्च छ। गत हप्ताको आकडाअनुसार भारतमा यो एक दशमलव तीनको हाराहारीमा छ। अर्थात् संक्रमण बढ्दोछ। वैज्ञानिकको अहिलेको एउटै चासो छ। यो मूल प्रजनन संख्यालाई कसरी घटाउने ? लकडाउन गर्नु भनेको सरकारले जनतासँग केही निश्चित कामका लागि समय मागेको हो। विश्व स्वास्थ्य संगठनले चेतावनी दिएको दुई महिना ट्वाँ परेर बसेको सरकारलाई लकडाउन किन आवश्यक पर्यो ? चीनमा अकस्मात् यो विपत् आइपरेकाले लकडाउन गरेर चीनले यो संख्या घटायो र महामारीको फैलावटलाई सुस्त बनायो। चीन यसबाट मुक्त भइसकेको भने छैन। चीन, इटाली, स्पेन र बेलायतमा देखिएको संक्रमणको अनुभवको आधारमा तेस्रो मुलुकले सिक्न सक्ने दुइटा पाठ थिए। लकडाउनले केवल समय लम्ब्याउनेछ र स्वास्थ्य उपचारको यथेष्ट सुविधाको आवश्यकता पर्नेछ। विश्व स्वास्थ्य संगठनले नेपाललाई समयमै चेतावनी दिइसकेको थियो। भारत, बंगलादेश, पाकिस्तान र नेपालका लागि उपचारको व्यवस्था गर्ने, चिकित्साकर्मीलाई आवश्यक तालिम र उपकरणको व्यवस्था गर्ने यथेष्ट समय थियो। मूल प्रजनन संख्यालाई नियन्त्रणमा राख्ने लकडाउनबाहेकका उपाय कतिपय देशले देखाइसकेका थिए। भारतले गरिबमारा लकडाउनको सहारा लियो। नेपालले भारतको नक्कल गर्यो। चीनबाहेक सबै मुलुकलाई यो संक्रमणको सामना गर्ने प्रशस्त समय थियो। विश्वका केही देशका नेतृत्वले यो महामारीको सामना गर्न आफ्नो भूगोल र जनसंख्याअनुसारका योजना बनाए। न्युजिल्यान्डकी प्रधानमन्त्री जेसिन्डा आर्डेनको नेतृत्व उदाहरणीय छ। उनले सामाजिक सञ्जालमार्फत जनतासँग संवाद सञ्चालन गरेर सामाजिक एकताको आवश्यकता रहेको जनतालाई आश्वस्त गराइन्। उनले पारस्परिकता बनाइराख्न आह्वान गरिन्। एकीकृत भएर समस्यालाई सामाजिक दायित्वको रूपमा लिइनुपर्ने प्राथमिकतामा राखिन्। उनले महामारी प्रकोपको अवस्थाका आधारमा चार तहका सामाजिक चेतावनीका स्वरूप तयार गरिन्। उनी सफल भइन्। चेतावनीको चौथो स्वरूपबाट अहिले न्युजिल्यान्ड तेस्रोमा झरेको छ। महामारी निर्मूल भएको छैन। कुशल योजना बनाएर ताइवान संक्रमण नियन्त्रण गर्न सक्षम रहेको छ। ताइवानमा जनतालाई क्वारेन्टाइनमा राख्ने योजना र त्यसको किसिम समयमै बनायो। हवाई उडानहरू पनि समयमै रद्द गरियो। ताइवान र दक्षिण कोरियाले प्रविधिको अधिकतम उपयोग गर्ने नीति बनाए। नेपालमा र्यापिड टेस्टको चर्चा छ। र्यापिड टेस्ट एउटा सामान्य चेतावनी दिने र निगरानी गर्ने रक्षाकवच मात्रै हो। यो घरमा चौकीदार राखेजस्तै हो। चौकीदार राख्दैमा चोरी हुन्न भनेर ढुक्क हुन सकिँदैन। चौकीदारलाई चौकिदारी गर्न अनेक प्राविधिक उपकरण र तालिमको आवश्यकता पर्छ। ताइवान र दक्षिण कोरियाले वैज्ञानिक ढंगले सम्पर्क अनुरेखण गर्न र्यापिड टेस्टको उपयोग गरे। बेलायत, इटाली र स्पेनमा महामारीको प्रकोप फैलिँदा जर्मनीमा त्यो फैलिन पाएन। जर्मनीका चान्सलर एन्जेला मर्केल आफैं एक शिक्षित नेत्री भएकाले उनलाई यो महामारीका लागि तयार रहन कसैले सिकाइरहनु परेन। स्विडेनले आफ्नै योजना बनायो, क्यानडाले आफ्नै। तर, महत्तवपूर्ण के हो भने तिनले योजना बनाए। योजना बनाउन आनाकानी गर्ने मुलुकमध्येका उत्कृष्ट उदाहरण अमेरिका, ब्राजिल र रूस हुन्। तिनले नतिजा भोग्दै छन्। भारत र नेपालको प्रसंग तल आउनेछ। अमेरिकामा समयमै मूल प्रजनन संख्या घटाउने योजना बनाएको भए धेरै ज्यान जोगाउन सकिन्थ्यो। राष्ट्रपति डोनाल्ड ट्रम्पको घमण्ड र मूर्खताले त्यो हुन सकेन। तर, अमेरिका संघीय मुलुकको उत्कृष्ट उदाहरण पनि हो। यहाँ संक्रमण नियन्त्रण गर्ने एकीकृत राष्ट्रिय नीतिको अभाव भए पनि प्रत्येक राज्यहरूले बिरामीलाई औषधि उपचार गर्ने व्यवस्थामा यथेष्ट तयारी गरेका थिए। अमेरिकामा क्वारेन्टाइन कष्टपूर्ण छैन। सँगै बस्ने एउटालाई संक्रमण भएमा अर्कोलाई होटेलमा खाना र खाजासहित बस्ने व्यवस्था पनि गरिएको छ। परीक्षण सुलभ बनाइएको छ। सट्टा बजार ओरालो लागेपछि आर्थिक राहत पनि तुरुन्तै वितरण गरियो। बेरोजगारी भत्ताको सुविधा छँदै थियो। चीनको राजनीतिक व्यवस्थाले लकडाउनलाई असहज गर्दैन। त्यसैमा चीनले उच्च प्रविधिको प्रयोगसमेत गरेर मूल प्रजनन संख्या घटायो। जुन बेला ताइवान, न्युजिल्यान्ड, दक्षिण कोरिया, अस्ट्रेलिया आदि देशका कुशल शासकहरू महामारी नियन्त्रणमा वैज्ञानिकहरूसँग छलफल चलाइरहेका थिए त्यसबेलामा भारतका प्रधानमन्त्री नरेन्द्र मोदी ट्रम्पलाई जादु देखाउन लाखौं जनतालाई सडकमा उतारिरहेका थिए। नेपालका प्रधानमन्त्री संसद्मै नभएको व्यक्तिलाई प्रधानमन्त्री बनाउने र अर्कोलाई तेस्रो अध्यक्ष बनाउने जादु सिक्दै थिए। मोदीले समयमा कुनै योजना बनाउन सकेनन् बरु चिनियाँ शैली (लकडाउन) अपनाए। समस्या के हो भने भारत एक लोकतान्त्रिक मुलुक हो र चीनको जस्तो प्रविधिको उपयोग गर्न सक्ने हैसियत भारतको छैन। न्युजिल्यान्डको जस्तो जनतालाई आश्वस्त पार्ने, पारस्परीकरण सिकाउने, दायित्तवबोध गराउने मोदीको कुनै योजना बनेन। बलपूर्वक क्वारेन्टाइनमा राख्ने व्यवस्था गरियो। सबभन्दा कठोर परि श्रम गरेर सबभन्दा कम आर्जन गर्ने प्रवासी मजदुरले सयौं किलोमिटर पैदल यात्रा गर्नुपर्यो। कतिपयले बाटैमा प्राण त्याग गरे। गर्भवती महिलाले सडकमा बच्चा जन्माए। देहाडी मजदुर मालिकबाट ठगिए, लुटिए। करोडौं जनताको रोजगारी गुम्यो, सर्वस्व गुम्यो। मानव अधिकारको उल्लंघन भयो तर संक्रमण त रोकिएन। किन ? किनकि लकडाउन केवल संक्रमणको दरलाई सुस्त गर्ने एक अस्थायी उपाय मात्र हो। यसले अलिकति समय उपलब्ध हुन्छ तर यसले रोगको निराकरण गर्दैन। भारत सरकारले सामान्य आर्थिक राहतको घोषणा भने गरेको छ। अन्त्यमा, प्रसंग नेपालको। एकजना नेपाली नागरिकले आफ्नो देश फर्कन उर्लिरहेको महाकालीमा हामफाले। यो एक नागरिकको विवशतामा सरकार संवेदनशील देखिएन। ती नागरिकलाई प्रहरीले समातेर लगे। आफ्नो घर जाने नागरिकलाई उसको घरसम्म पुर्याउने व्यवस्था सरकारले गर्नु पर्दैन ? उसबाट आफूलाई रोग सर्छ भन्ने भयले उसलाई उसैको वेदनामा मर्न दिने कि उसको उद्घार गर्ने ? आफू महलमा सुरक्षित बस्न लकडाउन गर्ने ? सयौं गरिब प्रवासी मजदुरहरू आफ्नै देशको सरकारसँग शरण माग्दै रोइरहेकोबाटै थाहा हुन्छ नेपालमा कोरोनासँग जुध्ने तयारी शून्य थियो। मोदीले लकडाउन गरे, त्यही नेपालमा गरियो। मोदीले ग्रीन, ओरेज र रेड जोनको घोषणा गरे नेपालमा पनि ग्रीन, एल्लो र रेड् जोनको घोषणा गरियो। मोदीले लकडाउन खुकुलो पार्ने भने, नेपालमा पनि तथास्तु भनियो। जेलबाट कैदी भागे झैं क्वारेन्टाइनबाट संक्रमित भागिरहेका छन्, त्यहाँ मरेका छन्। अर्थात् क्वारेन्टाइन बस्नयोग्य छैनन्। सबभन्दा तल्लो तहका जनतालाई सर्वहाराको शासनमा सबभन्दा ठूलो बज्रपात लागेको छ। लकडाउन गर्नु भनेको सरकारले जनतासँग केही निश्चित कामका लागि समय मागेको हो। विश्व स्वास्थ्य संगठनले चेतावनी दिएको दुई महिना ट्वाँ परेर बसेको सरकारलाई लकडाउन किन आवश्यक पर्यो ? एउटा सांसदलाई उठाउन वा वामदेवलाई फकाउन लकडाउन चाहिन्न। वामदेव भए विकास हुन्छ भन्ने बज्रस्वाँठको हैसियत माथिको श्लोकको भावार्थसँग ठ्याक्कै मिल्छ। तिनलाई फकाउन लकडाउन गरिनु हुँदैन। अन्त्यमा, कोरोनापश्चात्को विश्वमा चुनौती र अवसरको एउटा फरक परिपेक्ष देखिनेछ। कोरोनाको परीक्षामा अनुत्ताीर्ण हुने वा अन्य छलछाममार्फत राजनीतिमा छाएका कतिपय दुष्ट नेताबाट मुक्ति पाउने एउटा अवसर उपलब्ध हुनेछ। नेपालको ठूलै नेतालाई कोरोनाको संक्रमण भयो भने उनलाई विदेश जाने अवसर उपलब्ध हुने छैन। नेपालको स्वास्थ्य क्षेत्रका लागि यो एक ऐतिहासिक उपलब्धि हुनेछ। अमेरिकी जनताले आफ्नो हैसियत र औकातअनुसारको नेतृत्व यसै वर्ष नोभेम्बरमा प्राप्त गर्ने छन्। वामदेवका लागि संविधान संशोधनको बहस गर्ने नेपाली समाज, मुसलमानले कोरोना फैलाएको भन्ने भारतीय समाज वा पाकिस्तान र बंगलादेशजस्ता अर्ध लोकतान्त्रिक देशको कोरोनापश्चात्को नेतृत्व हाललाई भने परिवर्तन हुने छाँट छैन, किनभने त्यो पनि आफ्नै हैसियत र औकातअनुसारको हुनेछ।"
दुनियाँ कोरोनाले त्रस्त ट्रम्प झुट भाइरसले ग्रस्त,"अमेरिकी राष्ट्रपति डोनाल्ड ट्रम्पलाई उनका आलोचक झुटको पुलिन्दा भन्छन्। कोभिड१९ महामारीले ट्रम्प कति झुट बोल्न सक्छन्, त्यसको सीमा नभएको प्रमाणित गरिदिएको छ। विरोधी सञ्चारमाध्यमलाई फेक न्युज फैलाएको आरोप लगाउने उनी आफू भने झुटको भाइरसले ग्रस्त छन्। अमेरिका कोरोना भाइरस महामारीबाट सबैभन्दा बढी प्रभावित भएको देखेर बाँकी विश्वका मान्छे आश्चर्यमा छन् संसारको पहिलो नम्बरको महाशक्ति राष्ट्रले कसरी यत्रो क्षति बेहोर्यो?एक शताब्दीसम्म विश्व व्यवस्थालाई आफ्नो इच्छाअनुसार डोर्याउँदै आएको अमेरिका महामारीसँगै नयाँ यथार्थमा ब्युँझिँदै छ अमेरिका आफूलाई जति शक्तिसम्पन्न, दक्ष र स्रोतसम्पन्न ठान्थ्यो, त्यस्तो होइन रहेछ। संसारको पनि आँखा खुलेको छ, महाशक्ति राष्ट्र पनि निरीह हुन पुग्दो रहेछ। विश्वभर कोरोना भाइरस संक्रमितको संख्या साढे ४८लाख नाघेको छ। हालसम्म तीन लाखभन्दा बढी मानिसको ज्यान गएको छ। संक्रमित र ज्यान गुमाउनेको एकतिहाई हिस्सा अमेरिकी छन्। अमेरिकामा संक्रमितको संख्या १५ लाखभन्दा बढी छ भने ९० हजारभन्दा बढी अमेरिकीले ज्यान गुमाइसकेका छन्। कोरोना भाइरस हराउनेछ अमेरिकाको साख यसरी खस्किनुमा धेरै हदसम्म राष्ट्रपति डोनाल्ड ट्रम्पको भूमिका छ।महामारी रोक्ने सवालमा आफ्नो असफलतालाई उनी सुरुदेखि नै झुटको सहारामा ढाकछोप गरिरहेका छन्। उसो त साँचो बोलेर राजनीतिमा उदाएका होइनन्, ट्रम्प।निम्न वर्गीय श्वेतहरूको मनमा आप्रवासीप्रतिको भय र घृणाको बीउ रोपेर उनले ह्वाइटहाउससम्मको यात्रा तय गरेका हुन्। महामारीको सुरुवातदेखि नै उनले साँचो बोल्ने, परिस्थितिको सही आकलन गर्नुपर्ने आवश्यकता देखेका थिएनन्। अमेरिकामा महामारी सुरु नै नभई फेब्रुअरी ७ मा ट्रम्पले गर्मी सुरु भएपछि भाइरसको असर नपर्ने दाबी गरेका थिए।यसको कुनै वैज्ञानिक आधार थिएन। फेब्रुअरी २७ मा पनि उनले त्यस्तै दाबी दोहोर्याए। यो भाइरस हराउनेछ, उनले भनेका थिए, चमत्कार भएजसरी एक दिन भाइरस हराउनेछ। तर, भाइरस हराएन।मार्चसँगै अमेरिकामा महामारीसुरु भयो। ट्रम्पले गरेको अर्को हास्यास्पद दाबी थियो यदि लकडाउन गर्ने हो भने कोरोनाबाट मर्नेभन्दा आत्महत्याबाट मर्नेको संख्या धेरै हुनेछ। तर, त्यसो भनेर लकडाउनलाई सुरुमा बेवास्ता गर्दा अहिले यति धेरै ज्यान गएको छ। विभिन्न अनुमानअनुसार अमेरिकामा अगस्टसम्ममा डेढ लाख हाराहारीमा मृत्यु हुनेछ। एक मिनेटमै भाइरस ठहरै पार्ने औषधि छ अमेरिकाको अर्को लज्जास्पद पक्ष, यत्रो महाशक्तिले आफ्ना नागरिकलाई आवश्यक पर्नेजति परीक्षण उपलब्ध गराउन सकेन। मार्च ६ मा ट्रम्पले भनेका थिए,आवश्यकता पर्ने सबैले परीक्षण गर्न पाउँछन्। तर, त्यसो भएन। भाइरसको संक्रमण बढ्नेबित्तिकै अमेरिकाले विभिन्न मुलुकबाट स्वास्थ्य सामग्री र परीक्षण किट माग्न थाल्यो। अझ गम्भीर बिरामीको चाप बढ्न थालेपछि अमेरिकामा र खासगरी न्युयोर्कमा भेन्टिलेटरको चर्को अभाव भयो। मार्च २४ मा ट्रम्पले दक्षिण कोरियामा भन्दा उच्च दरमा अमेरिकामा परीक्षण भइरहेको बताए। तर, त्यो बिलकुल झुटो भनाइ थियो। त्यसबेला दक्षिण कोरियाको तुलनामा अमेरिका निकै पछाडि थियो। जनसंख्याको अनुपातमा दक्षिण कोरियाले अमेरिकाको तुलनामा पाँच गुणा बढी परीक्षण गरेको थियो। सरकारी नीति र कार्यक्रम घोषणा गर्दा पनि ट्रम्पले अनेकौँ भ्रम सिर्जना गरेका छन्।मार्च ११ मा उनले बेलायतबाहेक युरोपका सबै मुलुकबाट हुने यात्रा ३० दिनका लागि रोकिएको बताए। तर, त्यो विदेशी नागरिकका लागि मात्र थियो। अमेरिकीहरू निर्बाध आइरहेका थिए। फेब्रुअरीमा चीनबाट आउने सबै यात्रुलाई आफूले प्रतिबन्ध लगाएको दाबी उनले बारम्बार गर्दै आएका छन्। तर, त्यो सीमित प्रतिबन्ध थियो। फेब्रुअरी २ मा प्रतिबन्ध लगाएपछि पनि चीनबाट ४० हजारभन्दा बढी मानिस अमेरिका पुगेका थिए। स्पष्ट छ, सुरुमा ट्रम्पले महामारीलाई गम्भीरतापूर्वक लिएका थिएनन्। तर, जब महामारीले ताण्डव देखाउन थाल्यो, उनीमाथि अक्षमता र हेलचेक्य्राइँको आरोप लाग्न थाल्यो, तब आफूले महामारीलाई सधैँ गम्भीरतापूर्वक लिएको दाबी गर्न थाले। यसलाई अरूले महामारी भन्नुअघि नै मैले यो महामारी हो भन्ने महसुस गरिसकेको थिएँ,मार्च १७ मा ट्रम्पले भनेका थिए, यसलाई सुरुदेखि नै गम्भीर रूपमा लिएको थिएँ। तर, यो सत्य थिएन। उनले यसलाई कोरोना भाइरसलाई हल्लाको संज्ञा दिनेदेखि लिएर रुघाखोकीसँग समेत तुलना गरेका थिए। अझ कोभिड१९ को उपचारबारे ट्रम्पका दाबीले त मानिसहरूको ज्यानै खतरामा पार्यो। अप्रिल २३ को पत्रकार सम्मेलनमा उनले अल्ट्राभायोलेट किरण र निस्संक्रमण औषधिले कोरोना भाइरस मार्ने बताए। यसको उपचारका लागि वैज्ञानिकहरूले प्रकाश र औषधि शरीरमा पुर्याउने विधि खोज्नुपर्ने बताए।निस्संक्रामक औषधिले एक मिनेटमै भाइरसलाई ठहरै पार्दो रहेछ, एक मिनेटमै, पत्रकार सम्मेलनमा उनले भनेका थिए, के यी दुई चीजलाई शरीरभित्र पुर्याउने विधि छैन? इन्जेक्सन दिएर वा कुनै तरिकाले ? जाँच गर्न पाए काइदा हुन्थ्यो। सँगै उभिएकी एक चिकित्सकले उपचारका रूपमा यी विधिले काम नगर्ने बताएकी थिइन्। तर, हुनु क्षति भइसकेको थियो। त्यसको भोलिपल्टैदेखि अमेरिकामा निस्संक्रामक औषधि पिएर बिरामी पर्ने मानिसको संख्या ह्वात्तै बढ्यो। त्यस्तो औषधि सेवन गर्नु किन हानिकारक छ भने चिकित्सकहरूले व्याख्या गर्नुपर्यो। सञ्चारमाध्यमले त्यसबारे सूचना, जानकारी र आलेख प्रकाशित गरे। भोलिपल्ट अप्रिल २४ मा आफूले व्यंग्यात्मक रूपमा मात्र त्यस्तो विधि सुझाएको ट्रम्पले दाबी गरे र यो दोषबाट पन्छिए। त्यस्तै अप्रमाणित औषधिले कोरोनाको उपचार हुने दाबी ट्रम्पले मार्च १९ मा पनि गरेका थिए। मलेरियाको उपचारमा प्रयोग हुने क्लोरोक्वाइन नामक औषधिले कोरोनाविरुद्ध चमत्कार गर्ने र त्यसलाई अमेरिकाको फुड एन्ड ड्रग एड्मिनिस्ट्रेसन (एफडीए) ले प्रमाणित गरेको बताए। तर, त्यो सोह्रै आना झुट थियो। एफडीएका आयुक्त स्टिफन हानले सो औषधिको परीक्षण चलिरहेको र प्रमाणित नभएको स्पष्टीकरण दिए। तथापि, डाक्टरहरूले यसको प्रयोग भने गर्न सक्ने प्रावधान थियो।यसबीचमा अमेरिकाले भारतबाट त्यो औषधि आयात गर्यो।त्यसै गरी, मार्च २ मा ट्रम्पले फर्मास्युटिकल कम्पनीहरूले चाँडै नै कोरोनाविरुद्धको खोप आविष्कार गर्ने दाबी गरेका थिए। तर, ट्रम्पकै विज्ञहरूले समेत सोही दिन खोप तयार हुन कम्तीमा एकदेखि डेढ वर्ष लाग्ने बताएर उनको अभिव्यक्तिलाई असत्य साबित गरिदिएका थिए। झुटको मूल्य कसले चुकाउँदै छ ? यति धेरै झुट र ढाकछोपका विपरीत अमेरिकाको कमजोरी लुकेन।त्यसैले ट्रम्प अरू बहाना खोज्न थाले। पछिल्लो समय उनले दुइटा बहाना फेला पारेका छन्। पहिलो, चीनर दोस्रो,पूर्वराष्ट्रपति बाराक ओबामा। पूर्ववर्तीओबामा प्रशासनले स्वास्थ्य क्षेत्र भद्रगोल छाडेकाले अहिले कोरोना भाइरस महामारीमा स्रोतसाधनको अभाव भएको उनको दाबी छ। तर, त्यो सत्य होइन। यदि ओबामाले खराब विरासत नै छाडेको भए पनि गएको चार वर्षमा उनी त्यसलाई सुधार्न सक्थे। तर, ट्रम्प तर्कमा कहाँ विश्वास गर्छन् र ? ट्रम्पले फेब्रुअरीभरि भाइरसविरुद्ध चीनले चालेका कदम र राष्ट्रपति सी जिनपिङको प्रशंसा गरेका थिए। फेब्रुअरी ७, १०, १३, २३ र २६ मा उनले सीको अनेकाँैपटक वाहवाही गरे। तर, जब मार्चमा अमेरिकामा महामारी फैलिन थाल्यो, चीनप्रतिको उनको कटाक्ष बढ्दै गयो।मार्च ११ मा उनले कोरोनालाई विदेशी भाइरसको संज्ञा दिए। मार्च १६ पछि उनी यसलाई चाइना भाइरस भन्न थाले। मार्च १६ देखि मार्च ३० सम्ममा ट्रम्पले चाइना भाइरस शब्द २० पटक उच्चारण गरेको फ्याक्टबेस नामक वेबसाइटको तथ्यांक छ।झुटका सेनापति ट्रम्पको इसारापछि उनका समर्थक सिपाहीले चीनविरुद्ध अनेक आरोप लगाउन सुरु गरे। कसैले यसलाई वुहान भाइरस भने। केहीले तकुङ फ्लू समेत भन्न भ्याए।राजनीतिक नेतृत्वले समेत खुल्लमखुल्ला भाइरस वुहानस्थित ल्याबबाट बाहिरिएको निराधार दाबी गर्न थाल्यो। मे महिनाको सुरुवातसँगै यो आरोप अझै मुखर भयो। विदेशमन्त्री माइक पोम्पेओ र अन्य अधिकारीले अमेरिकी गुप्तचर निकायहरूलाई भाइरसको स्रोत ल्याब नै भएको पुष्टि गर्न दबाब दिन थालेका खबर बाहिरिए। मे ३ मा पोम्पेओले सार्वजनिक रूपमै भाइरसको स्रोत ल्याब भएको यथेष्ट प्रमाण भएको दाबी गरे।तर, एउटै भए पनि प्रमाण भने उनले दिन सकेका छैनन्। यो आरोपलाई ट्रम्पले दोहोर्याउने गरेका छन्। पत्रकार सम्मेलनमा आफूलाई प्रश्न गर्ने पत्रकारहरूसँग पनि ट्रम्प शत्रुतापूर्वक प्रस्तुत भइरहेका छन्।अघिल्लो सोमबार उनले ह्वाइटहाउसको पत्रकार सम्मेलन बीचमै छोडेर हिँडेका थिए। अमेरिकी अधिकारीहरूको यस्तो कदमलाई सन् २००१ को इराक आक्रमणको बेलाको अमेरिकी दाबीसँग तुलना गर्न थालिएको छ। त्यसबेला विदेशमन्त्री कोलिन पावेलले सद्दाम हुसेनसँग आम नरसंहारकारी हतियार रहेको प्रमाण पेश गरेका थिए,जुन पछि गएर सर्वथा झुटो ठहरियो। मे ९ मा चिनियाँ विदेश मन्त्रालयले अमेरिकाले आफूमाथि लगाएको आरोपको खण्डन गर्दै ११ हजार शब्दको आलेख आफ्नो वेबसाइटमा प्रकाशित गरेको छ, जसमा उसले अमेरिकी नेताहरूले चीनबारे बोलेका २४ झुटको तथ्यजाँच गरेको छ। ट्रम्पको यस्तो झुटबाट कसलाई फाइदा भइरहेको छ? यसको सोझो जवाफ हो ट्रम्प स्वयंलाई। उनी जसरी हुन्छ, आगामी निर्वाचन जित्न चाहन्छन् र भाइरसले अमेरिकामा पुर्याएको क्षतिको जिम्मेवारीबाट पन्छिन चाहन्छन्। अनि यो झुटको मूल्य कसले कसरी तिरिरहेको छ ? यसको पनि जवाफ स्पष्ट छ अमेरिकी जनताले ज्यान गुमाएर। एजेन्सीको सहयोगमा कवि आचार्य"
कोरोना र त्रसित मानव !,"विश्व अहिले एकसाथ एउटै युद्ध लडिरहेको छ। कुनै गोला बारुद छैन, कुनै बम, बन्दुक र मिसाइल छैनन्। तैपनि बड़ेमानहरू भनिरहेछन् कि हामी विजय हुन्छौं, विजय भयौं, विजय भएरै छोडछौं, कोभिड१९ आँखाले नदेखिने भाइरसलाई। यतिखेर विश्व सम्पूर्ण आयआर्जन गरेको विकास, व्यापार र बजारलाई बन्द गरेर मानब प्राणीलाई बन्दाबन्दीमा गुम्स्याएर विकासका उपकरणद्वारा विश्व मानव सञ्चालन गरिरहेको छ। तर विकसित देशहरूका लागि जस्तो गरे पनि हुँदोरहेछ। प्रत्येक मान्छेको घरमा खाना, बैंक खातामा पैसा, घरधनीलाई करमा सुविधा, ऋणको ब्याजदर कटौती, घरभित्र व्यायामका अनेक साधन, व्यापार वा औद्योगिक लगानीमा कर छुट, स्वास्थ्य बिमाको पूर्ण सुरक्षा र आफ्ना नागरिकलाई सरकारी अनुदान दिने राष्ट्रहरूलाई कुन कुराले पो फरक पर्ला र ? कोरोना कफ्र्यू वा लकडाउन ले। जसले प्रत्येक विद्यालयका नर्सरीदेखि उच्च शिक्षा तथा विश्वविद्यालयका प्रत्येक विद्यार्थीलाई ल्यापटपकम्प्युटर उपलब्ध गराएका हुन्छन्, त्यसै माध्यमबाट पढ़ाइ हुन्छ। यदि सरकारसँग सिस्टम र प्रशासकीय इमान्दारिता छ भने जनता व्यासगाउँका भेडा हुनै सक्तैनन्। जुन सर्वोच्च नेता गणेशमानले भनेका थिएँ। तैपनि देशका नेताहरूको भाषणबाजीले बिहान काम गरेर बेलुकी छाक टारिरहेका गरिब नेपाली जनतासँग तालमेल मिलाउन सकेको छैन। शासकधारीका बोली र व्यवहारले गरिब जनताले कोरोनाको निहुँमा पाएको कष्ट र पीडादायी जीवनमा सरकारले घोड़ा चढेको दृश्य देख्दा कुन चेतनशिल नेपालीको मन रुँदैन। त्यसैले प्रत्येक नेपालीमा चेतना नआउञ्जेल न देशको विकास हुन्छ न त नागरिकको बिकास अनि न त आउँछ तिनमा मानसिक परिवर्तन नै। वर्तमान विश्व लकडाउन भएको बेला नेपाललाई कोरोना कफ्र्यू लगाएर जनतालाई झन् बढी त्रासमा राख्नु अनि नेपालीलाई मानसिक बिरामी पारेर झन् कष्टमय जीवनतिर धकेल्नु न्यायोचित छैन। विश्व अहिले एकसाथ एउटै युद्ध लडिरहेको छ। कुनै गोला बारुद छैन, कुनै बम, बन्दुक र मिसाइल छैनन्। तैपनि बड़ेमानहरू भनिरहेछन् कि हामी विजय हुन्छौं, विजय भयौं, विजय भएरै छोडछौं, कोभिड१९ आँखाले नदेखिने भाइरसलाई। सरकारले अस्पताल र अस्पतालको जनशक्ति, सिमानामा अलपत्र नेपाली, राष्ट्रका सुरक्षाकर्मी कसैलाई कोरोना कफ्र्यू र कोरोना लकडाउन को परिभाषा सिकाएन, मात्र सिकायो अधुरो लकडाउन र नागरिकमा त्रास। विश्वले आफ्ना नागरिकको सुरक्षाका लागि हवाईजहाजद्धारा ओसार्छ तर, नेपाली दाजुभाइलाई जोडिएको सिमानाबाट पाँच सय मिटर पनि पाइला सार्न दिएन। विदेशी भूमिमा परिश्रम गर्न गएका परिवारका सदस्यलाई परिवारसँग भेट गराउन चाहेन, त्यो मनोविज्ञान सरकारले बुझेन। सन् २००५ सेप्टेम्बरमा फ्रेन्च नागरिक ह्यानरी नागार्जुन जंगलमा हराउँदा फ्रेन्च सरकारले कुकुर सहितको चार्टर गरेर जहाज पठाएको थियो। नेपालले यस्तो परिस्थितिमा अलपत्र नेपालीले नियमबमोजिम सुरक्षा अपनाएर स्वदेश फर्कन्छौं भन्दा पनि किन नपाउने ? हप्तौंसम्म सिमानामा अलपत्र परेका नागरिकले खान नपाएर भोकै छु भनेको अवाज कसैले सुनेनन। चीनको वुहान राज्यबाट सल्केको आगोको झिल्को (विश्व स्वास्थ्य संगठनका अनुसार, कोभिड१९) लाई महामारीको संज्ञा दिएर बिश्वमा मानवमा त्राहि त्राहिको सन्नाटा फैलाइएको छ। विश्व स्वास्थ्य संगठनको नियम पालन गर्ने गरी साबुनपानीले हात धुने, मुखमा माक्स लाउने, हातमा पञ्जा लाउने, संक्रमित ब्यक्तिबाट बच्ने भनेर सूचना जारी गरेको छ। तर यसरी कोरोना भाइरस कहिल्यै निर्मुल हुँदैन। विश्वका कुनै पनि मानिस यसबाट अछुतो रहन सक्तैन भनेर डब्लूएचओले नै आधिकारिक सूचना जारी गरेको छ। यसैबाट पनि सिद्ध हुन्छ कि कोरोना मृत्यु होइन, कोरोनाबाट सावधानी हुने मात्र हो। सावधानी त प्रत्येक समयमा प्रत्येक चिजवस्तुअनुसार गरेकै हुन्छ होला नि । यो यस्तो हो र कोरोना जीवाणु नै हो भनेर निक्र्यौल गर्न नसकेको डब्लूएचओको विरोधाभास विज्ञप्तिले विश्वमै आतंक मच्चिएको छ, यस्ता दृश्य प्रशस्त देखिएका छन्। पर्याप्त पानी पिउन नसक्ने ठाउँमा के बीस सेकेन्डसम्म साबुनपानीले प्रत्येक चोटी हात धुन सम्भव छ सरकार ? कोरोना कÞहरको मध्यतिर ज्यान गुमाएका डाक्टर, नर्सहरूले के साबुनपानीले हात धोएका थिएनन् होला ? के यसको उत्तर डब्लुएचओसँग छ ? घरभित्र बस्नोस् सुरक्षा अपनाउनोस् भनेर हाम्रा घघडान नेताहरूले खाना पकाएको भिडियो फेसबुकमा हाल्ने र टेलिभिजनहरूमा खानेकुराको अन्तर्वार्ता दिएर गरिब जनताको मुखमा माड लाग्ला र नेताज्यू ? हो, यसैका लागि हो सचेत नागरिकको आवश्यकता, आत्मबल र सच्चा सद्भावको आवाश्यकता। घरभित्र बस्नोस् सुरक्षा अपनाउनोस् भनेर हाम्रा घघडान नेताहरूले खाना पकाएको भिडियो फेसबुकमा हाल्ने र टेलिभिजनहरूमा खानेकुराको अन्तर्वार्ता दिएर गरिब जनताको मुखमा माड लाग्ला र नेताज्यू ? हो, यसैका लागि हो सचेत नागरिकको आवश्यकता, आत्मबल र सच्चा सद्भावको आवाश्यकता। म केही वर्षयता विश्वको राजधानी न्यूयोर्क सहरमा बस्छु, अझ कोरोनाले भयाभित भएको मध्यभाग कोरोना सिटीमै बस्छु। विश्वको शक्तिशाली अनि ठूलो देशको ठूलो सहर न्यूयोर्क पनि यतिबेला सुतिरहेको छ। तर यहाँको राज्य प्रमुख स्टेट गभर्नर र सिटी मेयरको राष्ट्रप्रतिको जिम्मेवारीले एक करोडभन्दा बढी आवास भएको यो न्यूयोर्क सहरका जनतालाई एकअर्कालाई नछुने गरेर लकडाउन गर्न सकेको छ। छोटो र लामो दूरीका ट्रेन रोकिएनन्, छोटो दूरी र लामो दूरीका बसहरू नियमपूर्वक सञ्चालनमा रहे तर पनि केही र कुनै असर परेन। खाद्यान्न पसलहरू नियमानुसार खुलिरहे, मानिसबीचको छ फिटको दूरीको नियम पालना गर्यो र अहिले सामान्य परिस्थितिमा फर्किएको छ। मेरो परिवारमा दुईजना, आफन्तमा तीनजना र साथीका परिवारमा सातजना अमेरिकाकै चिकित्सा क्षेत्रसँग आवद्ध छन्। सबैलाई मैले न सोध्न सकें, न त क्वारेन्टाइन कै स्वाद लिनोस् भन्न सकें। कारण, चिकित्सा क्षेत्रको सपथ लिएका थिए तिनले। न्यूयोर्क सहर हो, त्यसमा पनि विश्वकै ठूलो। बस्तीमा घनत्व बढी हुने गर्छ नै ! प्रत्येक कोठामा अलग अलग परिवारका अलग अलग सदस्य बस्छन्, बस्नेगरीको सुविधा पनि हुन्छ। जुन नेपालको हकमा सम्भव नहोला। यहाँ सामान्य अवस्थामै कोही कसैलाई मतलब गर्दैन भने यो भयभित परिस्थितिमा कसले सोध्छ ?, तिमीलाई कोरोना लागेको छ र भनेर ? हामीले यही सूचनाको आधारमा देखिएका लक्षणबाट थाहा पाउने त रहेछ, अहिलेको यो क्वारेन्टाइनको समयमा। यसकारण सरकारबाट घरमा बस्नोस् भन्ने उर्दी जारी गरिएको हो। तर, यो समयमा चेकजाँच गर्ने विधि र सरलता अपनाउनु पर्ने थियो। त्यो नभएरै नागरिकले दुःख पाएका छन्। कोठामा बसिरहेको मान्छे वा कोठामै भएको कुनै वस्तु वा धातुबाट सर्ने होइन कोरोना। मान्छेबाट सर्ने भएकाले क्वारेन्टाइनमा बस्ने भनिएको हो। कुनै न कुनै बिरामीबाट मानव पीडित भएकै छन्। चिन्ता त कहिलेकाँही हुन्छ नै ! तर, चिन्ता म मरुँला भन्नेमा होइन, चिन्ता त यसरी यो परिस्थितिमा स्वास्थ्य क्षेत्रमा लागि परेकाको र तिनका परिवारमा लगायत सेवामा तल्लीनका सन्दर्भमा हो। त्यसैले पनि म त्यो देवभूमिलाई सम्झन्छु, गगनचुम्बी विकास नभए पनि दिव्य वैद्यखानी र जडीबुटीको तपोभूमि नेपाल सम्झिरहेछु। हे कैलाशपते ! यो कोरोनाको भयबाट छिटै विश्वलाई मुक्ति देऊ।"
बेल ताक्दै न्युक्यासल,"लन्डन : प्रिमियर लिग क्लब न्युक्यासल युनाइटेडले स्पेनिस महारथि रियल म्याड्रिडका स्ट्राइकर गारेथ बेललाई अनुबन्धको तयारी गरेको छ। रियलले बेच्ने सूचीमा राखेको बेललाई न्युक्यासलले समर ट्रान्सफर विन्डोमा अनुबन्ध गर्न लागेको हो। बेललाई प्रिमियर लिग फर्काउन न्युक्यासल खुलेर लागेको बेलायती सञ्चार माध्यमले जनाएको छ। ३० वर्षीय बेलका लागि न्युक्यासलले ५३ मिलियन पाउन्ड खर्चन लागेको बताइएको छ। हालै साउदी अरबको लगानी भित्र्याएको न्युक्यासल आगामी सिजन स्टार खेलाडी जम्मा गरेर सशक्त प्रदर्शन गर्ने अभियानमा छ। सन् २०१३ मा प्रिमियर लिग क्लब टोट्टनहामबाट रियल पुगेका बेल पछिल्लो समय रियलमा त्यति खुसी छैनन्। जिनेदिन जिदान रियलको प्रशिक्षकमा पुनः फर्किएपछि बेल जिदानको तारोमा परेका थिए। जिदानसँग शीतयुद्ध चलेका कारण बेलले अघिल्लो सिजन नै रियल छाड्न चाहेका थिए। उनी कीर्तिमानी मूल्यमा चिनियाँ क्लब जियाङ सुनइङ जाने तयारीमा थिए। अन्तिममा रियल व्यवस्थापनले उनलाई चीन जानबाट रोकेको थियो। जिदानको आगमनपछि बेलले मैदानमा कमै मौका पाउँदै आएका छन्। त्यसैले बेलले यसपटक रियल छाड्ने पक्का जस्तै छ। रियलमा बेलको सम्झौता सन् २०२२ सम्म छ। अहिले बेलमाथि युरोपका ठूला क्लबसँगै अमेरिकी एमएलएस क्लब इन्टर मियामीले पनि आँखा लगाएको छ। उनी पूर्वक्लब टोट्टनहाम फर्कन सक्ने अनुमानसमेत गरिएको छ। चर्चित प्रशिक्षक जोसे मोउरिन्हो टोट्टनहामको प्रशिक्षक बन्नासाथ बेललाई टोट्टनहाम फर्काउने चर्चा सुरु भएको थियो। रियलका पूर्व प्रशिक्षकसमेत रहेका मोउरिन्होले आफ्ना पूर्वस्टार बेलप्रति चासो देखाइरहेका छन्। बेललाई मोउरिन्होले टोट्टनहामबाटै रियल लगेका थिए। मोउरिन्होसँग सम्बन्ध राम्रो रहेकोले पनि बेल टोट्टनहाम फर्कन सक्ने बताइएको छ। मोउरिन्हो सन् २०१७ मा म्यानचेस्टर युनाइटेडमा रहँदा पनि बेललाई युनाइटेड लैजाने प्रयास गरेका थिए। सात वर्षअघि त्यतिबेलाको कीर्तिमानी ८५ मिलियन पाउन्डमा टोट्टनहामबाट रियल पुगेका बेलले रियलका लागि सबै खाले उपाधि जिताएका छन्। उनले रियलबाट ला लिगा, चार पटक च्याम्पियन्स लिग, कोपा डेल रे, क्लब विश्वकपजस्ता ठूला उपाधि जितेका छन्। रियलका लागि उनले सबै खाले दुई सय ३१ खेल खेल्दै एक सय दुई गोल गरेका छन्। रियल आउनु अघि उनले सन् २००७ देखि २०१३ सम्म टोट्टनहामबाट खेलेका थिए। उनले टोट्टनहामका लागि एक सय ४६ खेल खेल्दै ४२ गोल गरेका थिए। बेल वेल्स राष्ट्रिय टोलीका महत्वपूर्ण खेलाडी हुन्। सन् २००६ देखि लगातार राष्ट्रिय टोलीमा रहेका उनले देशका लागि ८३ खेल खेल्दै ३३ गोल गरेका छन्। उनको उत्कृष्ट प्रदर्शनमा बेल्स सन् २०२० को युरोकपमा छनोट भएको थियो। कोरोना भाइरसको कारण युरोकप एक वर्ष पछि सारिएको छ।"
