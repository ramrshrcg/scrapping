शीर्षक,विवरण
कोभिड र शिक्षा क्षेत्रमा प्रभाव,"विद्यार्थीले विद्यालय र विश्वविद्यालयका प्रांगण नटेकेको ६ महिना बितिसकेको छ। कोरोना कहरले चौतर्फी असर पारिरहेका बेला शिक्षा क्षेत्र पनि अस्तव्यस्त हुन पुगेको छ। विश्वविद्यालयका परीक्षाहरू स्थगित भएको आधा वर्ष पुगिसक्यो। परीक्षा हुने वा नहुने विषयमा शिक्षा क्षेत्रले निर्णायक सूचना दिन नसक्नुकै कारण विद्यार्थीको दिमागमा परीक्षाको भूत सवार छ। कोरोनाकै कारण स्थगित भएको परीक्षाले विद्यार्थीमा पर्ने मनोवैज्ञानिक त्रास, मूल्यांकन प्रणालीमा सुधारलगायतका विषयमा रिपोर्टिङ गर्न शिक्षा मन्त्रालय धेरै धाइयो। कहिले विश्वविद्यालय अनुदान आयोग त कहिले परीक्षा बोर्ड। करिबकरिब रिपोर्टिङ गर्दाका दैनिकी यसरी नै बिते। परीक्षा सञ्चालन कसरी हुन्छ त, कहिलेसम्ममा हुन्छ भनेर दर्शकको जिज्ञासा मेट्न मैले धेरै विज्ञमाझ माइक तेर्साए। तर न त विज्ञको सान्दर्भिक सुझाव न त सरोकारवालाको स्पष्ट वक्तव्य नै पाएँ। बस्, मैले प्राप्त गरेको यही अन्योल हो। यस विषयमा सरकार, विश्वविद्यालय र शिक्षा बिटको रिपोर्टर म आफैं अस्पष्ट भइरहँदा दर्शकलाई कसरी बुझाउन सकूँ ? तर केही प्रश्न भने पक्कै उत्पन्न भएका छन्। अरूको कुरै छाडौं, कसैले धेरै परीक्षा दियो भने त्यो स्वास्थ्यकर्मी, सुरक्षाकर्मी र सञ्चारकर्मी नै हुन्। विनाहतियार मैदानका योद्धा भएका उनीहरूले व्यवहारमै परीक्षामा त दिइसकेका छन्, तर विडम्बना काजगको खोस्टामा तीन घन्टा घोप्टिन भने कहिले पाइएला भनेर बाटो हेरिरहनुपरेको छ। सरकारले ६ महिना लामो लकडाउनका कारण स्थगित परीक्षा सञ्चालन गर्न सैद्धान्तिक सहमति त दियो, तर दैनिक दुई हजार बढी संक्रमण भइरहँदा विद्यार्थीले परीक्षा दिन सही बेला यही हो त ? नेपालको सिकाइ प्रणाली व्यवहारसँग नजोडिएको आरोप लागेका बेला हाम्रो परीक्षा र मूल्यांकन प्रणालीलाई व्यवहारसँग जोड्न साँच्चै कठिन छ त ? के पुरातन शैली र तीनघन्टे परीक्षा प्रणाली मात्र विद्यार्थी मूल्यांकनको रामवाण मान्ने हो ? विद्यार्थीले प्राप्त गरेको ज्ञान र सीपलाई व्यावहारिकतामा जोड्न सके शिक्षाको सार्थकता हुने हो। अनि फेरि मरूँ कि बाँचूँ भन्ने अवस्थामा किन पुरानै मूल्यांकन प्रणाली ? आज यी सबै प्रश्न शिक्षा क्षेत्रका बेथिति र सरोकारवालाको कार्यसम्पादन चुस्त नहुनाले उब्जिरहेको छ। आरआर क्याम्पसको पत्रकारिता विषयमा स्तातकोत्तर तहको अन्तिम सेमेस्टरमा पढ्ने सयौं विद्यार्थी छन्। अधिकांश विद्यार्थी कुनै न कुनै मिडियामा आबद्ध छन्, त्यो पनि मूलधार मानिने मिडियामा। कान्तिपुर, एपीवान, हिमालय, एभिन्युज, सगरमाथाजस्ता टेलिभिजन छन्। अन्नपूर्ण पोस्ट्, कान्तिपुर, नयाँपत्रिका, नागरिक र राजधानीजस्ता पत्रपत्रिका छन्। अनलाइनअन्तर्गत बाह्रखरी, सेतोपाटी, रातोपाटी, देशसञ्चार, देखापढी, नेपाललाइभदेखि नेपालखबरसम्म र रेडियोअन्तर्गत रेडियो नेपाल, कान्तिपुर, अन्नपूर्ण होस् वा इमेज एफएम हरेक क्षेत्रमा अनवरत खटिरहेका विद्यार्थीको मूल्यांकन सबैभन्दा चुनौतीको विषय बनेको छ। यसबीचमा पत्रकारिताको धर्म निर्वाह गर्न उनीहरूलाई न लकडाउन लाग्यो न त कोरोनाको भय। फेरि यसको मूल्यांकन त न मिडिया हाउसले गरेका छन् न विश्वविद्यालयले। साँच्चै विद्यार्थीको मूल्यांकन सीपसँग जोडिन्छ भनेर शिक्षा क्षेत्रका व्यक्तिहरूले भनिरहँदा यही कुरा लागू गर्न केको आपत्ति ? पत्रकारिताका विद्यार्थीले पत्रकारिता गरेको प्रमाण छ। स्वास्थ्य क्षेत्रकाले सेवा र मानिसको आयु थपेको प्रमाण छ। कृषिका विद्यार्थीले कृषक बनेको प्रमाण छ। यतिका प्रमाण हुँदाहुँदै विद्यार्थीले फेरि तीनघन्टे परीक्षा कुर्नैपर्ने ? अवस्थाअनुसार परिर्वतन नै विकास भनिन्छ भने शिक्षा क्षेत्रले किन यो सही समयको फाइदा उठाउँदैन ? एसईई र कक्षा ११ मा विद्यालयले विद्यार्थीको स्वमूल्यांकन गरेजस्तै मिडिया हाउसले उसका कर्मचारीको मूल्यांकनको जिम्मा लगाउँदा के हुन्छ ? अनलाइन परीक्षाका नाममा पुरानै ढर्रा अँगाल्दै प्रश्नपत्र तयार गर्ने, स्क्यान गर्ने र विद्यार्थीलाई दिने गरिन्छ। तीन घन्टामा लेखेर त्यही प्रक्रियामा दिएको उत्तरलाई आधिकारिक मान्नुभन्दा विद्यार्थीले आफ्नै क्षेत्रमा गरेका कार्यलाई किन मूल्यांकन गर्न सकिन्न ? किन त्यही आधारले फेलपासको नतिजा नदिने त ? तिनै विद्यार्थीले बनाएका समाचार रेडियो, टलिभिजनका हेडलाइन र समाचारपत्र, अनलाइनको कभर स्टोरीले समाज डोर्याउँदा हुने त्यसकै मूल्यांकन गर्न नहुने ? स्वास्थ्यकर्मीले दिएको सेवाले सन्तुष्टि मिल्छ भने उनीहरू सफल र विफल विद्यार्थी भन्न पनि सक्नुपर्छ। कृषिका विद्यार्थीले उब्जनी गर्न सक्छ भने ऊ उत्तीर्ण विद्यार्थी हो। साँच्चै शिक्षा सीपसँग जोडिने हो भने पत्रकारितामा अडियन्सले उत्तीर्ण बनाएका पत्रकारलाई विश्वविद्यालयको परीक्षा प्रणालीले फेल कसरी गर्न सक्छ ? यही प्रश्न हरेक विषयअन्तर्गत उठेका सवाल हुन्।"
पहिला आफूलाई बचाऔं,"घरका परिवारलाई कोरोना पोजेटिभ देखिएपछि दुईबर्से छोरा र चारबर्से छोरी लिएर निर्मला आÏनो र छोराछोरीको स्वास्थ्य सुरक्षानिम्ति माइत आइन्। उनी तीजमा समेत घरबाहिर ननिस्कने भनेर माइत आएकी थिइनन्। तर तीजलगत्तै सासूससुरा दुवैलाई पोजेटिभ देखिएपछि उनलाई माइत आउनैपर्यो। दसैं नजिकिँदै थियो। घरबाट सासूको फोन आयो, बुहारी, दसैंमा घर आउने सुरसार छैन ? नातिनातिनालाई दशमीका दिन टीकाजमरा लगाइदिनुपर्छ। यस्तै चालले त अर्को वर्षसम्म बँचिन्छ कि बाँचिन्न। सासूका कुरा सुनेर निर्मला अवाक् भइन्। केही बेरपछि भनिन्, बाबुनानीलाई यहीं राम्रो छ। त्यहाँ तपाईंहरू कोरोनामुक्त भइसक्नुभएको पनि छैन। निर्मलाका पति पनि बोले, निर्मला, जति सम्झाए पनि बाआमाले बुझेनन्। भोलि बिहानै तिमीलाई लिन आउँछु। तयार भएर बस्नू। यता निर्मलाका बाआमालाई दसैंको मुखैमा छोरीलाई घर पठाउनु भन्दा पनि नातिनातिनाको स्वास्थ्यप्रति चिन्ता र अन्योल बढ्यो। सन् २०१९ को डिसेम्बरमा चीनको वुहानबाट सुरू भएको कोरोना इटाली, चीन, फ्रान्स, अमेरिकालगायतका सुविधासम्पन्न मुलुकमा समेत व्याप्त भयो। त्यहाँ पनि शøयाको अभाव, संक्रमितको बढ्दो दर र उपचारमा कठिन अवस्था देखा पर्यो। नेपालमा पनि त्यही अवस्था देखिएको छ। सुरुको बन्दाबन्दीमा धेरै सजग भएका हामी पछिल्ला दिनमा संयमता र सजगता गुमाउँदै गयौं। यसले सडक र सहरमा भीडभाड देखियो। धेरैका घरघर र छिमेकमा पनि कोरोना संक्रमित देखिन थाले। नेपालमा कोरोना संक्रमितको संख्या देख्दा लाग्छ सबै कोरोना संक्रमित भइसकेका छन्। कतिपय मुलुकले दोस्रोपटक लकडाउन गरे। उदाहरणका रूपमा इङल्यान्डलाई लिन सकिन्छ। व्यवस्थापन र भौतिक साधनको उपलब्धता हुँदा पनि ती मुलुकले संकटको सामना गर्नुपरेको छ। यस अवस्थामा हामी प्रत्येक व्यक्तिले आफैं सजग हुनुको विकल्प छैन। अब संक्रमितको व्यवस्थापन गर्दागर्दा हाम्रा सरकार र सरकारी अस्पतालले थेग्न सक्ने अवस्था देखिँदैन। न आपत्कालीन अवस्थामा हामीले एम्बुलेन्स सुविधा पाउने सम्भावना छ, न त अस्पताल गएर सहजरूपमै बेड पाउने अवस्था नै। सरकारको मुख नताकी एकएकले आफ्नो स्वास्थ्यको ख्याल नराख्ने हो भने स्थिति विकराल बन्न सक्छ। सुरुमै तीन महिना घरभित्र बन्द हुँदा सरकारले कोरोना संकट समाधानका लागि छुट्टयाएको बजेट कसरी कहाँ खर्च गर्यो ? परीक्षणको दायरा कस्तो रह्यो ? हाम्रा अस्पतालहरूको क्षमता कति छ ? कहिले, कति संख्याले पूरै भरिने हो ? त्यसअनुसारको अनुगमन, निगरानी र विश्लेषण गरेर योजना बनेको देखिंदैन। संक्रमितले अस्पतालमा भोगेको व्यथा सामाजिक सञ्जालमार्फत जानकारी आएको देख्दा लाग्छ, अस्पतालहरू बेड अभावको चरम विन्दुमा पुग्दैछन्। त्यसो हुन नदिन जनस्वास्थ्यका मापदण्ड कडाइ गर्ने, अनुगमन र निगरानी बढाउने, अस्पताल र आइसोलेसनको क्षमता विस्तार गर्ने, अस्थायी कोभिड अस्पताल बनाउन सरकारी र निजी क्षेत्रसँग सहकार्य गर्ने, संक्रमणको अवस्था थाहा पाउन परीक्षणको दायरा बढाउनेलगायतको तयारी गर्नुपर्ने हो तर त्यसो भएको पाइन्न। संक्रमितहरूले स्वयं व्यक्त गरेका अनुभव र बढ्दै गएको संक्रमणको आधारमा भन्न सकिन्छ संक्रमणको तुलनामा परीक्षणको दायरा कम भएको छ। राजधानीमै संक्रमितको संख्या र मृत्यु दर बढ्दो छ। क्वारेन्टाइनको व्यवस्थापन र असुविधा देखेर क्वारेन्टाइन प्रयोग गर्नेहरूको संख्या न्यून हुँदैछ। संस्थागत आइसोलेसनहरू पनि त्यति व्यवस्थित देखिँदैन। धेरैजसो संक्रमित होम आइसोलेसनमा बस्दा पनि अस्पतालका बेड, आईसीयू र भेन्टिलेटरको अभाव हुनुको कारण के होला ? स्थानीय सरकारको महत्त्वपूर्ण भूमिका र दायित्य निर्वाहको क्षण यही नै भएकाले सुविधाजनक आइसोलेसन प्रत्येक वडामा बनाइनुपर्छ। अक्सिजन बेडहरूको संख्याको कमी महसुस हुँदै गएकाले त्यसलाई बढाउने काम तुरुन्तै गरिनुपर्छ। कतिपयले आर्थिक अभाव र उपेक्षाका कारण तथा लक्षण नदेखिएका आधारमा परीक्षण नगरेकाले भोलिका दिन कोरोना समस्या विकराल बनेर बाहिर आउने हो कि ? गरिब जनताले परीक्षण कसरी गर्ने ? धरौटी राखेर उपचार गर्ने आँट कसरी गर्ने ? तिनीहरूले बाध्य भएर आफ्नो रोग लुकाउनुपर्ने र नजानिंदो तरिकाले समाजमा त्यो संक्रमण फैलिन सक्छ भन्ने सोच्नुपर्ने हुन्छ। प्लाज्मा थेरापीका लागि रगत नपाएको दुःखद घटना अभिव्यक्त भइरहँदा जनस्वास्थ्य, जनचेतना र संयमित व्यवहारका लागि सरकारबाट प्रत्यक्ष निगरानी र अनुगमनको जरुरी रहन्छ। जनताले राहत पाउने कुरालाई प्राथमिकतामा नराखिनु, कर उठाउने क्रममा आफ्नो नियम लागू गराइछाड्नुजस्ता व्यावहारिक पक्षले संकट बढिरहेको महसुस गर्न सकिन्छ। महामारीका कारण आयआर्जनमा परेको प्रभाव र त्यसले पुर्याएको मानसिक अशान्तिलाई कसले बुझ्ने ? छाक टार्न धौधौ परेकाले मास्कलगायतका सुरक्षा सामग्रीको जोहो र भौतिक दूरीको मर्म उनीहरूले कसरी बुझ्ने ? यी सबै पक्षप्रति सरकार अनुदार हुनु राम्रो होइन। सरकारको मुख नताकी एकएकले आफ्नो स्वास्थ्यको ख्याल नराख्ने हो भने स्थिति विकराल बन्न सक्छ। यस अवस्थामा आफूले आफैंलाई बचाऔं। यसैमा बुद्धिमानी हुनेछ।"
संविधानप्रति उत्तरदायी बन्ने बाटो,"हाम्रा महान् पर्वमध्ये विजयादशमी भर्खरै सकिएको छ। अर्को ठूलो चाड तिहार तपाईंहाम्रो घरआँगनमा आइपुग्न लागेको छ। लगत्तै म्हपूजा, छठपर्व पनि आउने छन्। यी सबै पर्वका आराध्य देवदेवीले तपाईंको स्वास्थ्य दुरुस्त राखून्। मुलुक र समस्यामा परेका दाजुभाइ तथा दिदीबहिनीका हितमा केन्द्रित भई सर्वजन हितायमा कदम अगाडि बढाउने सद्बुद्धि तपाईंलाई प्रदान गरून्। नेकपाभित्र र देशकै सर्वशक्तिमान हुनेतर्फ भन्दा कोरोना, बाढीपहिरो र गरिबीबाट आत्तिएका जनताका मर्ममा मलम लगाउन तपाईंको ध्यान जाओस्। तपाईंको प्रधानमन्त्रीत्वमा सरकार गठन भएपछि मुलुकको आर्थिक अवस्था, आम नेपाली नागरिकको स्थिति र सरकारका क्रियाकलाप केकस्तो हुनुपर्ने भन्ने सूचना दिने विभिन्न संयन्त्र छन्। मन्त्रालय, विभाग, राष्ट्रिय अनुसन्धान, सतर्कता केन्द्र, प्रहरी, सेना आदि सबै तपाईंमातहत छन् र तिनले देश र जनताबारेमा तपाईंलाई सही सूचना दिइरहेका होलान्। हामीले त सञ्चारमाध्यमबाटै जानकारी पाउने हो। साहित्यकार भूपी शेरचनले घुम्ने मेचमाथि अन्धो मान्छे कविता लेखेका थिए। ती सबै संयन्त्रले सूचना दिँदादिँदै पनि यहाँले पूर्णरूपेण बेवास्ता गर्नुभएको हो कि सबै निकाय खियाले भुत्ते भइसकेका छन् ? होइन भने अहिलेजस्तो दुर्दिन नेपाली जनताले इतिहासमै बेहोर्नुपरेको थिएन। मिडियाले प्रमाणसहित देखाए भने सरकारले नदेखेको मिडियाले कसरी देख्छ भनेर उल्टै प्रतिप्रश्न गर्नुहुन्छ। अति भइसकेको छ, शीघ्रातिशीघ्र संवेदनशील हुनुहोस्। तपाईं सफल हुनका लागि मन, वचन र कर्म देश, जनता र संविधानप्रति उत्तरदायी हुनैपर्छ। समय छ उपयुक्त काम मात्रै गर्नुस्, चाँडै सच्चिनुस्। दैनिक तीन हजारका दरले हाम्रा दाजुभाइ तथा दिदीबहिनी काम र मामको खोजीमा गौरीफन्टा नाकाबाट भारततिर गइरहेका छन्। यस्ता नाका थुप्रै छन् र ती सबैबाट यही संख्यामा उनीहरू बिदेसिन बाध्य छन्। पढ्नका लागि होइन, अधिक धन आर्जनका लागि होइन, हनिमुनका लागि होइन, रिफ्रेसमेन्टका लागि होइन, मुलुकमा गाँस र कपासको अभाव भएकाले हो। देशभित्रै काम गर्छु भन्दा पनि पाएनन्। तिनका सन्ततिले माम पाएनन्। जाडो आइसक्यो हरमा नाना पाएनन्। त्यसैले भोकले मर्नुभन्दा रोगलाई जित्नु नै बेस भन्दै भारत हान्निएका हुन् भन्ने ज्ञान तपाईंलाई पक्कै हुनुपर्ने हो। तपाईं पार्टीमा दह्रो हुनेबित्तिकै यिनका समस्या समाधान हुँदैनन्। प्रचण्ड, माधव नेपाल र झलनाथ खनालहरू कमजोर भए भनेर खुसी मान्दैमा यिनको भोक टर्दैन। प्रचण्ड गुटका मन्त्री तपाईंले छान्नुहोस् या प्रचण्डले नै सिफारिस गरून्, यिनलाई कुनै मतलब छैन। यिनको गुनासो यसमा छ करिब दुईतिहाई मत पाएको तपाईंको पार्टी नेकपा जनताप्रति किन यति उदासीन भयो ? बडा नेता भनेर चिनिनुभएका तपाईंको मन किन जनताबाट टाढिँदै ठेकेदार, भ्रष्टाचारी र बिचौलियासँग रमाउन थाल्यो ? रोम जल्दै गरेको बेलाको नीरोजस्तै तपाईं किन बन्नुभयो ? तपाईं एकपटक गौरीफन्टा नाकामा गएर एक घन्टा मात्रै बिताउनुस् र महामारीको अवस्थामा समेत जन्मभूमि छाडेर किन बिदेसिँदै छौ भनेर ती नेपालीलाई एक वचन सोध्नुस्। साथै यो पनि सोध्नुहोस् सरकारले के गर्यो भने तपाईं नेपालमै बस्नुहुन्छ ? यिनका कुरा सुन्दासुन्दै भक्कानिएर रुनुभयो भने तपाईं साँच्चैकै प्रधानमन्त्री हो भन्ने स्पष्ट हुन्छ। रुने भनेको गोहीको जस्तो होइन। तपाईं त महान् नाटककार हुनुहुन्छ, त्यसै तुरुक्क रोए झैं गर्नुहोला। तिनका कुराले तपाईंको मन पग्लेन भने त्यो ढुंगाको मन हो भन्ने स्पष्ट हुँदैन र ? तीन वर्ष पुग्न लागिसक्यो तपाईं कुर्सीमा बसेको। गौरीफन्टा मात्रै होइन, एक दिन वीरगन्ज जानुस्, एक दिन भैरहवाको सुनौली नाकामा बस्नुस्, एक दिन नेपालगन्जको रुपैडिया नाकामा धर्ना दिनुस्। नेपाली जनताको साँच्चैको प्रधानमन्त्री हो भने नेपाल र नेपाली जनताका लागि यति तीन दिन दिनुस्। हात फैलाएर रोक्नुस् ती दाजुभाइलाई। वाचा गर्नुस् उनीहरूसँग आजदेखि म तपाईंहरूकै काम गर्छु। ठेकेदार र भ्रष्टाचारीसँगको संगत छाड्ने कसम खान्छु। नेपालमै बस्नुस्, म रोजगार सिर्जना गर्छु भन्नुस् त, कस्तो होला हाम्रो मुलुक ! भोकको मारले घरबार छाडेर हिँडेका जनताले फेरि प्रश्न गर्लान् चुनावमा त घरघरै भात आउँछ भन्नुभएथ्यो, खोइ त ? भात खान काम गर्नै पर्दैन भन्नुभथ्यो। त्यो त पत्याएका थिएनौं, तर हामीलाई काम पाए पुग्छ। भात तपाईंले दिनुपर्दैन, काम दिनुस्। ग्यास किन्न सिलिन्डर बोकेर हिँड्ने होइन, पाइपमा भान्सामै आउँछ भनेको तीन वर्ष बित्यो। यस्ता हावादारी कुरा पटकपटक गर्नुभएको थियो तर तीमध्ये केचाहिँ पूरा भयो त ? तपाईंले उत्तर दिन त सक्नु हुन्छ ? तर विदेश जान बाध्यसँग सच्चा मनले माफी मागी दिनुस् पुग्छ। चौरासी करोडमा रेल किनेर प्लास्टिकले ढाकेर राख्न तपाईंलाई रकम अभाव हुँदैन। राष्ट्रपतिलाई एक करोडको गलैंचा किन्दा तपाईं खुसी देखिनुहुन्छ। पानीजहाज कार्यालय खोलेर अनावश्यक रूपमा जनताले तिरेको कर सिध्याउँदा आत्मसन्तुष्टि मिलेको पाइन्छ। संविधान संशोधन गरेर दल फुटाउने खेलमा विजय प्राप्त गर्न पाएँ भन्ने कल्पना गर्नु हुन्छ। बिरालाले यो घरका सबै मरेदेखि कुँडेमा बसेर दूध पिउँथें भने झैं सबै सिध्याउने खेलमै व्यस्त देखिनु हुन्छ। साँच्चै भन्नुस् त कतिबेला जनताबारेमा सोच्नुहुन्छ ? कुन बेला जनकल्याणका योजना बनाउनु हुन्छ ? करिब दुईतिहाइको सरकार भए पनि तपाईंको सरकारका कुनै पनि निर्णय स्थिर हुन सकेनन्। राजनीतिक स्थिरता खोजेका जनताले स्थिर सरकार पनि पाएनन्। सरकार त स्थिर भएन नै, सरकारमा बसेकाहरूको मनस्थिति पनि स्थिर देखिएन। कोरोनाजस्तो संक्रामक रोगको उपचार गर्न सक्दिनँ भनेर हात उठाउनु हुन्छ। भोलिपल्टै होइन, होइन सरकारले गर्छ भन्नुहुन्छ। अघिल्लो दिन गरिबको परिचयपत्र पेस गरे सरकारले उपचार गर्दिन्छ भन्नुहुन्छ, भोलिपल्ट परिचयपत्र चाहिँदैन, गरिब हुँ भनी स्वघोषणा गरे पुग्छ भन्नुहुन्छ। यसरी न सरकार चल्छ, न त देश। नेपालको विकास भनेको तपाईंलाई पानीजहाज र रेल भन्ने लाग्छ, तर हामीलाई तिनै विदेशिन बाध्य दाजुभाइ दिदीबहिनीको समग्र उन्नति होस् भन्ने लाग्छ। राजनीतिक स्थिरता भनेको तपाईंलाई प्रधानमन्त्रीको कुर्सीमा ओलीको निरन्तरता भन्ने लाग्छ भने आमनागरिकलाई सहिदको रगत र आमनेपालीको संघर्षबाट आर्जित लोकतन्त्रात्मक संघीय गणतन्त्रको संरक्षणसंवद्र्धन भन्ने लाग्छ। अर्थात् संविधानको पूर्ण परिपालनाबाट देश र देशवासीको कल्याणका लागि प्रतिबद्ध एवं कटिबद्ध सरकार भन्ने लाग्छ। नेपाली जनता र तपाईंको सोचमा व्यापक भिन्नता देखिन थालेको छ। जनताको चाहना तपाईं सफल प्रधानमन्त्री बन्नुहोस् भन्ने हो। यसका लागि बाढीपहिरोबाट धनजन गुमाएका परिवारका घर जान थाल्नुस्। कोरोनाको महामारीबाट रोजगार गुमाएका परिवारलाई काम दिएर सान्त्वना दिन थाल्नुस्। प्रधानमन्त्री कृषि आयोजना नेकपा कार्यकर्ताका लागि होइन, नेपाली जनताको साझा कार्यक्रम हो भनी प्रमाणित गर्न आरम्भ गर्नुस्। प्रधानमन्त्री स्वरोजगार कोष, युवा स्वरोजगारजस्ता कार्यक्रमलाई जनताको कार्यक्रम बनाउन थाल्नुहोस्। तपाईं सफल हुनका लागि मन, वचन र कर्म देश, जनता र संविधानप्रति उत्तरदायी हुनैपर्छ। समय छ, हावादारी कुरा गर्न छाडें, उपयुक्त काम मात्रै गर्छु भन्नुस्, चाँडै सच्चिनुस्, नेपाली जनताका तर्फबाट हार्दिक आग्रह गर्छु।"
हाम्रो मौलिकता के हो त ?,"मौलिकता तथा आत्मनिर्भरता नै हाम्रो स्वतन्त्र पहिचानका लागि आवश्यक शर्तहरू हुन् ईशापूर्व १५०० भन्दा पहिल्यै प्रार्दुभाव गरिएको वेदमा विश्वास गर्ने पूर्वीय सनातन तथा सन् २०२० को हाराहारी तथा त्यसपछि केही महामानवबाट प्रतिपादित पाश्चात्य अब्राहमिक (क्रिस्चियन, जुडाइजम तथा इस्लाम) धर्ममा मुख्यतया बहुलवाद तथा अन्य धर्म मान्ने मतावलम्बीका बारेमा शब्दमा मात्र नभई व्यवहारमै भिन्नता पाइन्छ। सनातन धर्ममा नास्तिक तथा अब्राहमिक धर्ममा सैतान तथा पगानजस्ता शब्दहरूको अत्यन्तै प्रयोग भएको पाइन्छ। यो आलेखमा यी पदावलीको शाब्दिक अर्थ यिनीहरूको बहुलवादप्रतिको अवधारणा र विशेषगरी सनातन धर्मको मौलिकता तथा यसमा व्यक्त भएका दर्शनहरूको वैज्ञानिक आधार तथा औचित्यताबारेमा चर्चा गरिनेछ। वेदमा विश्वास गर्ने मतावलम्बीलाई सामान्यतया आस्तिक भन्ने गरेको पाइन्छ। वेदमा विश्वास नगर्ने मतावलम्बीहरू नास्तिक मानिन्छन्। नास्तिक भनेको अधर्मी तथा पापी नभई विधर्मी मात्र हो। चार्वाक, जैन तथा बौद्ध दर्शनहरू अवैदिक दर्शन हुन्। यिनीहरूलाई नास्तिक अर्थात् आत्मा तथा पुनर्जन्ममा विश्वास नगर्ने दर्शनका कोटीमा राखिन्छ। सनातन धर्ममा यिनीहरूलाई आदरणीय दर्शन तथा पन्थका रूपमा सम्मान गरेको पाइन्छ। यो आस्तिक विश्वासको मुख्य आधार षड्दर्शन रहेको छ। यी षड्दर्शनलाई दुइटा दर्शनको जोडी बनाई व्याख्या गर्ने गरिएको छ। न्याय तथा वैशेषिक दर्शनको जोडीलाई अनुभव तथा तर्कमा आधारित भएको विश्वास गरिन्छ। न्याय दर्शन महर्षि गौतमबाट प्रतिपादन गरिएको हो। यसलाई तर्क विज्ञान भनिन्छ। मस्तिष्कको उपयोगबाट कुनै विचार तथा प्रमाण स्थापित गर्नुलाई न्याय भनिन्छ। त्यसैगरी महर्षि कणादद्वारा प्रतिपादित दर्शनलाई वैशेषिक दर्शन भनिन्छ। यो दर्शन अनुभव तथा प्रयोगका माध्यमबाट प्रतिपादित भएको हुन्छ। यसलाई अणु विज्ञान भनिन्छ। आधुनिक भौतिकशास्त्रको आधार यही वैशेषिक दर्शनलाई मान्ने गरिन्छ। यो जोडीले तर्क तथा विज्ञानलाई ज्ञानको आधार मानेको छ। कुनै पनि विचार सत्यता तथा तथ्यता प्रमाणित गर्नका लागि गरिने संशय अर्थात् द्वैतवादलाई सांख्य दर्शन भनिन्छ। यसका प्रणेता महर्षि कपिलमुनि रहेका छन्। यसलाई द्वैत विभेद विज्ञान भनिन्छ। शरीरको तन्दुरुस्ती तथा शुद्धताबाट मनलाई एकाग्र गरी द्विविधारहित सच्चिदानन्दमय अवस्थामा पुग्न मद्दत गर्नु नै योग दर्शनको मुख्य शिक्षा रहेको छ। महर्षि पतञ्जलीबाट प्रतिपादन गरिएको योगसूत्रमा समाधिपाद, साधनपाद, विभूतिपाद र कैवल्यपाद गरी चारवटा खण्ड रहेका छन्। सांख्य योगको दर्शन जोडीले शरीर र मनको सन्तुलनका माध्यमबाट शाश्वत विचार ग्रहण गर्न सकिन्छ भन्नेमा जोड दिन्छ। यसलाई शास्त्रीय योग विज्ञान भनिन्छ। त्यसैगरी महर्षि जैमिनीबाट प्रतिपादित पूर्वमीमांसा दर्शनले मोक्ष प्राप्तिका लागि के गर्न हुने र के नहुनेजस्ता विधिविधानका बारेमा चर्चा गरेको छ। यसलाई वैदिक टीका विज्ञान भनिन्छ। महर्षि वाद्रायनबाट प्रतिपादित उत्तर मीमांसा अर्थात् वेदान्तले भक्तिका माध्यमबाट मोक्ष प्राप्तिका बारेमा चर्चा गरेको छ। यसलाई पछिल्लो वेद विज्ञान भनिन्छ। यो दर्शनको जोडीले विधिपूर्वक आराधना तथा भक्ति गरी मोक्ष प्राप्त गर्न सकिन्छ भन्नेमा जोड दिन्छ। यी माथि व्याख्या गरिएका षड्दर्शनमा विश्वास नगर्ने मताम्बलीहरूलाई नास्तिक भनिन्छ। यसको अर्थ पापी वा अधर्मी भने हुँदै होइन। शारीरिक सुखसुविधा तथा भौतिकवादमा विश्वास गर्ने चार्वाक दर्शन, आत्मा तथा परमात्मा विश्वास नगर्ने जैन दर्शन तथा चार आर्य सत्यमा मात्र विश्वास गरी आत्मामा अविश्वास गर्ने बुद्ध दर्शनमा विश्वास गर्ने मतावलम्बीलाई अवैदिक अथवा नास्तिक भन्ने गरिएको हो। यी सबै दर्शनलाई सनातन धर्मले एकदमै सम्मान गर्ने गरेको छ। सनातन धर्मावलम्बीहरूको संसारका सम्पूर्ण मानव कुटुम्ब हुन् भन्ने मान्यता वसुधैव कुटुम्बकम् ले सबैप्रति सम्मान गरेको प्रमाणित हुन्छ। सनातन वैदिक विश्वासले परमात्मा एक हुन्छन् र परमात्माको प्राप्ति नै मनुष्यको प्रमुख कर्तव्य मानेको छ। त्यसैले परमात्मासम्म पुग्ने मार्ग अलगअलग भए पनि गन्तव्य त्यही एक परमात्मा नै हो भन्नेमा विश्वास गर्छ। त्यसैले सनातन धर्मले नास्तिक दर्शन अथवा अब्राहमिक दर्शनहरू त्यही परमात्मासम्म पुग्ने अलगअलग पन्थ मानेको छ। यी पन्थ न त शत्रुवत् छन् न त प्रतिक्रियावादी। यही नै बहुलवादका उत्कृष्ट नमुना हुन्। पहिचानको राजनीतिक भाष्य जेसुकै भए पनि धर्मले हामीलाई पथ प्रदर्शन गर्छ। इतिहासले अनुभवका आधारमा आत्मविश्वासी बन्न तथा विगतका अनुभवबाट वर्तमान तथा भविष्यमा तय गर्नुपर्ने विषयमा पाठ सिकाउँछ भने भाषाले भाइबन्धुलाई एकता सूत्रमा जोड्न मद्दत गर्छ। सनातन धर्ममा विश्वास गर्ने मतावलम्बी हिन्दुहरूले यसलाई धर्म भन्न पनि मन पराउँदैनन्। उनीहरूले सनातन हिन्दु धर्मलाई जीवन पद्धति भन्ने गरेका छन्। अरू पन्थ तथा धर्महरूमा मित्रवत् व्यवहार गर्नेर प्राणीहरूमा समेत श्रद्धा तथा सम्मान गर्ने हुँदा यो सनातन दर्शनलाई प्रजातान्त्रिक तथा बहुलवादी दर्शन मानिन्छ। १५०० देखि १००० ईशापूर्वको समाजलाई पूर्व वैदिक समाज भन्ने गरिएको छ। सप्त सिन्धव (हालको सिन्धु उपत्यका (पाकिस्तान) क्षेत्रमा उत्पत्ति भएको विश्वास गरिने यो समाजमा जौ तथा गहुँ मुख्य अन्नबाली थिए भने गाई मुख्य सम्पत्ति। यसै समयमा ऋग्वेदको सिर्जना भएको मानिन्छ। १००० देखि ६०० ईशापूर्वको समाजलाई उत्तर वैदिक समाज भन्ने गरिएको छ। गंगा नदीको किनारको समतल भूमिमा (हालको भारत) उत्पत्ति भएको विश्वास गरिने यो समाजमा भने धान मुख्य अन्नबाली थियो भने जमिन मुख्य सम्पत्ति। यसै समयमा अन्य वेदहरूको सिर्जना भएको मानिन्छ। वेद र दैनन्दिन जीवनका बीचमा के सम्बन्ध छ भन्नेबारेमा यहाँ चर्चा गरिनेछ। मन्त्रहरू समावेश भएको पवित्र ग्रन्थलाई ऋग्वेद भनिन्छ भने आयुर्वेद यसको उपवेद हो। मानिसहरूको कर्म मात्र नभई वाणी पनि शुद्ध हुनुपर्छ भन्ने सनातन धर्मको विश्वास रहिआएको छ। मन्त्रहरूले शब्द तथा वाणी शुद्ध उच्चारण गर्न वा बोल्न सहयोग गर्छन्। शब्द तथा त्यसको सही उच्चारणले कर्मलाई पनि परिष्कृत बनाउन मद्दत गर्छ भन्ने मान्यता रहिआएको छ। ऋग्वेदको उपवेद रहेको आयुर्वेद औषधि विज्ञानसम्बन्धी दस्ताबेज रहेको छ। यसमा खानपान तथा उपचार पद्धतिका बारेमा चर्चा गरिएको छ। यही आयुर्वेद नै हाम्रा ऋषिमुनिहरूको स्वस्थ तथा दीर्घ जीवनका कारण रहिआएको छ। यसबारेमा अन्य थप चर्चा पछि गरिनेछ। संगीतको ग्रन्थ मानिने सामवेद रागहरूको उत्पत्तिको स्रोत मानिन्छ। कला तथा संगीतका बारेमा थप विवरण भएको गन्धर्व वेदलाई सामवेदको उपवेद मानिन्छ। संगीतका सात अलंकारहरू (सा, रे, ग, म, प, ध, नि तथा सा) ले शरीरका सात कुण्डलिनी चक्रहरू (मूलाधार, स्वाधिष्ठान, मणिपुर, अनाहत, विशुद्धि, आज्ञा तथा सहस्रार) लाई सक्रिय बनाई इदा, सुषुम्ना तथा पिंगला नाडीका माध्यमबाट तलबाट माथि ऊर्जा प्रवाह गर्छन्। छन्दमय मन्त्र वाचन तथा संगीतले यिनै चक्रलाई सक्रिय बनाई ऊर्जा उत्पादन तथा प्रवाहमा मद्दत पुर्याउँछन्। ऊर्जा उत्पादन तथा प्रवाहले केवल शक्ति सन्तुलनको सिद्धान्तलाई प्रमाणीत गर्छ। यसले सिर्जनशीलतालाई पनि मद्दत गर्छ। यही नै साहित्य तथा कला हो। पद्य तथा गद्य गरी दुई भागमा विभक्त दान तथा बलिका बारेमा उल्लिखित ग्रन्थ यजुर्वेदको उपवेद शील्प तथा अर्थ वेद हो। अर्थ तथा शिल्पका बारेमा यहाँ चर्चा गरिएन। अर्थका लागि शिल्प चाहिन्छ भने भने शिल्पविना अर्थोपार्जन सम्भव पनि हुँदैन। यही नै व्यावसायिक शिक्षा तथा अर्थशास्त्रको उद्देश्य पनि हो। दानका बारेमा लिने र दिने दुवैमा पात्रताको अति आवश्यकता औंल्याइएको हुँदा बन्धुत्व तथा भाइचाराका बारेमा पनि यो वेदले दिशानिर्देश गरेको मानिन्छ। परोपकारी संस्था तथा तिनीहरूबाट गरिने सामाजिक तथा मानव सेवा यसैबाट उत्प्रेरित भएका हुन्। एक मानवले अर्को मानवलाई सहयोग गर्ने परम्पराको उत्प्रेरणा यसैबाट भएको हो। जादुगरीका बारेमा वर्णन गरिएको अथर्ववेदको उपवेद धनुर्वेद हो। धनुर्वेदमा हातहतियार तथा युद्धकौशलका बारेमा व्याख्या गरिएको छ। अहिलेको प्रतिस्पर्धी तथा युद्धोन्मुख राष्ट्रहरूको आन्तरिक, क्षेत्रीय तथा अन्तर्राष्ट्रिय शक्ति सन्तुलनका बारेमा यसले त्यतिबेलै संकेत गरेको पाइन्छ। यसरी मन, वचन तथा कर्म शुद्ध गरी शरीरलाई तन्दुरुस्त राख्न र रोगव्याधीबाट बच्न उचित खानपान तथा औषधिमूलोको व्यवस्था ऋग्वेद तथा आयुर्वेदले गरेका छन्। संगीतका माध्यमबाट ऊर्जा प्रवाह गराई सिर्जनशील मस्तिष्क विकासका बारेमा सामवेद र गन्धर्ववेदले निर्देश गरेका छन्। व्यावसायिक शिक्षा (शिल्पकला) तथा अर्थशास्त्रका माधयमबाट जीविकोपार्जनका बारेमा बताउने यजुर्वेद र अर्थ तथा शिल्पवेद रहेका छन्। ईश्वर तथा परमात्मा प्राप्तिको मार्ग तथा लक्ष मात्र नभई जीविकोपार्जनका लागि आवश्यक पर्ने सम्पूर्ण अवयवका बारेमा वर्णन गरिएकाले सनातन हिन्दु धर्मलाई धर्म मात्र नभनी जीवन दर्शन भनिएको हो। यिनै वेदहरूको बृहत् अध्ययन तथा मननबाट आचार्य चाणक्यले अर्थशास्त्र तथा कूटनीतिका आधारभूत सिद्धान्त प्रतिपादन गरे। यी दुवै नीति आज पनि पथ प्रदर्शक रहेका छन्। शक्तिको होडबाजीमा साम्राज्य विस्तारका लागि धर्म र संस्कृतिमाथि अतिक्रमण तथा विस्थापन एकदमै आवश्यक हतियार भएको छ। भारत वर्ष विशाल, सुसंस्कृत तथा विकसित भएकाले ग्रिक, मुगल तथा अंग्रेजहरूको नजर यसमाथि पर्न गएको हो भन्ने विश्वास गरिन्छ। यसको सामरिक महŒव मात्र उपनिवेशको कारण नहुन पनि सक्छ। भारत वर्षको जस्तै अवस्था रहेको हाम्रो देश सामरिक महŒवका दृष्टिले भने भारतभन्दा संवेदनशील रहेको यहाँको निरन्तरको राजनीतिक अस्थरताले समेत पुष्टि गर्छ। हामी नेपाली राजनीतिक तथा भौगोलिक अतिक्रमणबाट अछुतो रहे पनि हाम्रो धर्म तथा संस्कृति बचाउन कति सफल रह्यौं, यो जगजाहेरै छ। हाम्रो विशाल देशको आकार अहिलेको अवस्थामा हुनु पनि हाम्रो जीवन्त इतिहास हो। हाम्रो वैदिक परम्पराको सुरुआतका बारेमा केही अपुष्ट तथ्यगत जानकारी प्राप्त भए पनि यसका महान् पवित्र ग्रन्थहरूका बारेमा त्यस्तो तिथि, मिति तथा रचनाकारसहितको तथ्यगत जानकारी भने भेटिँदैन। यसो भए पनि यी ग्रन्थमा उल्लिखित सन्देशलाई पाश्चात्य तथा पूर्वीय पाँचौं कलमका (घरभित्रकै विभीषण) अनुयायीले खण्डन गर्ने मात्र नभई यिनलाई अनुसरण गर्न सुरु गरेको पाइन्छ। पहिचानको राजनीतिक भाष्य जेसुकै भए पनि यसको वास्तविक अर्थ धर्म, इतिहास तथा भाषा नै हो। धर्मले हामीलाई पथ प्रदर्शन गर्छ। इतिहासले अनुभवका आधारमा हामीलाई आत्मविश्वासी बन्न तथा विगतका अनुभवबाट वर्तमान तथा भविष्यमा तय गर्नुपर्ने विषयमा पाठ सिकाउँछ भने भाषाले भाइबन्धुलाई एकता सूत्रमा जोड्न मद्दत गर्छ। कोरोना कहरका बीच हामीले आत्मनिर्भरता तथा मौलिकतामा जोड दिनुपर्नेमा कुनै दुईमत देखिँदैन। अर्कातिर छिमेकी शक्तिराष्ट्रहरूको होडबाजीबीच र टाढाको शक्तिराष्ट्रको समेत गहन अभिरुचिका सन्दर्भमा मौलिकता तथा आत्मनिर्भरता नै हाम्रो स्वतन्त्र पहिचानका लागि आवश्यक शर्तहरू हुन्। चार वेदहरूमा उल्लेख गरिएका आयुर्वेद औषधि विज्ञान, सिर्जनात्मक कला तथा संगीत, जीविकोपार्जनका लागि शिल्पकला तथा अर्थशास्त्रसम्बन्धी शिक्षा र सुरक्षाका लागि धनुर्वेदको युद्धकौशल नै हाम्रा मौलिकता हुन्। यी हाम्रा धर्म, इतिहास र भाषासमेत हुन्। यिनिहरूलाई यही सतम (संस्कृतबाट जन्मेका) समूहका अन्य भाषामा सरल अनुवाद गरी यी भाषाका नागरिकमा जबर्जस्ती थोपरिएको गलत व्याख्या निराकरण गर्नु राज्य तथा नागरिक समाजको कर्तव्यसमेत हो। हाम्रो मौलिकतामाथिको पहिलो सिकार शिक्षा प्रणाली र संस्कृति भएको छ भने अर्को सिकार हाम्रो आफ्नै उपचार पद्धति आयुर्वेदसमेत भएको छ। कोरोना कहरमा शतप्रतिशत बिरामीको सुपथ मूल्यमा सफल उपचार गरेको आयुर्वेद पद्धतिका बारेमा विदेशी अन्य पद्धतिको र तिनका प्रतिनिधिको विमति त प्रायोजित नै देखिन्छ तर सरकारको उदासीनताले आत्मनिर्भरता र मौलिकता ओठेभक्ति मात्र हो कि भन्नेमा संशय पैदा गरेको छ।"
बिहारको लोकतन्त्र र अनुन्नति,"तीन दशकको अन्योलबाट केही सिक्ने कि बिहार पथमा लम्किने ? लोकनायकको उपनामले परिचित नेता जयप्रकाश नारायण (जेपी) को समाजवादी आन्दोलनको कर्मभूमि भारतीय राज्य बिहारमा अहिले विधानसभाको निर्वाचन हुँदै छ। बिहारले भारतलाई राष्ट्रपति र लोकसभाका सभामुखसमेत दिएको छ। बलिउडका सफल चलचित्रकर्मी प्रकाश झा, नीरज पाण्डे, मनोज बाजपेयी, पंकज त्रिपाठी, शत्रुघ्न सिन्हा आदि बिहारकै हुन्। भारतीय क्रिकेटका पूर्वकप्तान महेन्द्रसिंह धोनी तत्कालीन बिहारकै हुन्। तर दैनिक ज्यालादारी मजदुर उत्पादन गर्ने नामले बिहार भारतमा प्रसिद्ध छ। नेपालमा बोलिने मैथिली र भोजपुरी भारत र नेपालका साझा भाषा हुन्। नेपालसँग सिमाना जोडिएको, सांस्कृतिक र रोटीबेटीको सम्बन्ध भएकोले भर्खरै संघीय ढाँचामा गएको नेपालका लागि बिहारको लोकतान्त्रिक अभ्यासको अनुभव शिक्षाप्रद छ। २०४६ सालको बहुदलीय व्यवस्थाका पक्षमा भइरहेको आन्दोलनताका पंक्तिकारको युवा अवस्था थियो। त्यसबेला भारतको कांग्रेस सरकार र भ्रष्टाचारको विरुद्धमा जन्मेको आन्दोलनपश्चात् धर्मनिरपेक्षता र समाजवादको हिमायती पार्टी जनता दलको निर्माण भयो। त्यो अहिलेको जस्तो इन्टरनेटको समय थिएन। मनोरञ्जनको एकमात्र साधन ठूलो पर्दा थियो। भारतमा राजनीतिमा तरंग फैलाउन चलचित्रका भावनात्मक संवादहरूको प्रयोग अहिले पनि गरिन्छ। सूचना क्रान्ति भएको थिएन। त्यसबेला अमिताभ बच्चनको व्यावसायिकता संकटमा थियो। सलमान खान मैने प्यार किया मार्फत उदाउँदै थिए। सन् १९८९ मा जनता दलद्वारा कांग्रेस पराजित भयो र भारतीय जनता पार्टी (भाजपा) को सहयोगमा जनता दलका नेता बीपी सिंह भारतका प्रधानमन्त्री बने। पछि जनता दलबाटै चन्द्रशेखर, एचडी देवेगौडा र इन्द्रकुमार गुजराल भारतका प्रधानमन्त्री बने। जनता दलबाट टुक्रिएका दलहरू (जनता परिवार) ले बिहारलगायत अनेक राज्यमा आजसम्म शासन गरिरहेका छन्। के बिहारले समाजवादी क्रान्ति गर्यो त ? ७० वर्षको लोकतान्त्रिक अभ्यासपछि पनि संघीय भारतको जनसंख्याका आधारमा तेस्रो ठूलो राज्य बिहारमा जातीय र धार्मिक विभाजनका कारणले राष्ट्रिय दलहरू भाजपा, कांग्रेस र कम्युनिस्टले आआफ्नै नेतृत्वमा निर्वाचनमा जान सकेका छैनन्। सत्तारूढ दल भाजपा जनता परिवारको एउटा घटक जनता दल युनाइटेड (जेडीयू) सँग गठबन्धन गरेर जेडीयू नेता नीतिश कुमारको नेतृत्वमा निर्वाचनमा गएको छ। यो एक धर्मनिरपेक्ष र दक्षिणपन्थीबीचको समीकरण हो। दुई अन्य राष्ट्रिय दलहरू कांग्रेस र भारतीय कम्युनिस्ट पार्टी जनता परिवारकै अर्को घटक राष्ट्रिय जनता दल (आरजेडी) सँग गठबन्धन गरेर आरजेडीका नेता तेजस्वी यादवको नेतृत्वमा निर्वाचनमा गएका छन्। यो एक वंशवाद र जातिवादमा रमाउने दलको वंश र जात नमान्ने कम्युनिस्टसँग समीकरण हो। भारतमा ७० को दशकको काँग्रेसविरोधी र ९० को दशकको भाजपाविरोधी ध्रुवीकरणसँग जनता परिवारको इतिहास जोडिएको छ। सन् १९७५ मा भारतीय प्रधानमन्त्री इन्दिरा गान्धीको पद नै दाउमा पर्ने गरी अदालतबाट आएको एउटा फैसलापश्चात् गान्धीले संकटकाल लागू गरिन्। त्यसबेला भारतको समाजवादी आन्दोलनका प्रमुख नेता जेपीले सम्पूर्ण क्रान्ति नामक आन्दोलन चलाइरहेका थिए। नेपाली कांग्रेसका कतिपय तत्कालीन नेताहरू जेपीको त्यस आन्दोलनमा सहभागी थिए। संकटकालमा समाजवादी आन्दोलनका नेताहरूले गर्नुपरेको जेल यात्रा राजनीतिमा योग्यताका रूपमा स्थापित भयो किनभने त्यसबेला जेलनेल परेका नेताहरू कांग्रेसमा मात्र थिए। नेपाली कांग्रेसका नेताहरू राष्ट्रिय मेलमिलाप गरेर स्वदेश फर्किए। यसैबीचमा जेपीकै अगुवाइमा जनता पार्टीको जन्म भयो र इन्दिरा हटाओ देशको बचाओ नारासहित सन् १९७७ को निर्वाचनमा त्यसले कांग्रेसलाई पराजित गर्यो। जेपीको त्यस समाजवादी आन्दोलनका कार्यकर्ता जर्ज फर्नान्डिस, शरद यादव, रामविलास पासवान, लालुप्रसाद यादव, नीतीशकुमार, सुशीलकुमार मोदी सबै बिहारकै हुन्। यिनले बिहारमा लामो समयसम्म जनप्रतिनिधित्व गरे। कांग्रेसविरुद्धमा गठन भएको जनता दलको ९० को दशकको धार्मिक ध्रुवीकरणमा भाजपासँग पानी बाराबारको शत्रुतापूर्ण स्थिति थियो। भाजपाका तत्कालीन नेता लालकृष्ण आडवाणी लालुकै आदेशमा बिहारमा गिरफ्तार गरिए। त्यही धार्मिक ध्रुवीकरणमा बिहार र उत्तरप्रदेशमा थप नेताहरूको उदय भयो। बिहारले यादवमुस्लिम नेता पायो, दलितमहादलित नेता पायो, केन्द्रीय सरकारमा मन्त्री पाएको पायै गर्यो। बिहार विधानसभाको गत निर्वाचनमा मोदीको विरोधस्वरूप गठबन्धन नै त्याग गरेर आरजेडी र कांग्रेसको सहयोगमा निर्वाचनमा गएर नीतिश मुख्यमन्त्री बनेका थिए। उनले आफूले प्राप्त गरेको आरजेडी, कांग्रेस र जेडीयू जनमतको बेवास्ता गरी बीजेपीसँग सम्झौता गरेर पुनः मुख्यमन्त्री बने र निर्वाचनमा पराजित भएको भाजपा नीतिशको कारणले बिहारमा सत्तासीन भयो। अहिले भाजपाले नीतिशलाई चुनावी चेहरा त बनाएको छ तर महाराष्ट्रमा शिवसेनाका नेता उद्धव ठाकरेका कारणले भाजपाले प्रतिपक्षमा बस्नुपरेको भाजपाले बिर्सेको छैन। त्यसैले भाजपा एउटा कमजोर सहयोगीका रूपमा नीतिशलाई स्थापित भएको हेर्न चाहन्छ। भाजपाले यसको तयारी गरिसकेको अनुमान पनि भारतीय राजनीतिमा गरिन्छ। आरजेडी, कांग्रेस र कम्युनिस्टबीचको गठबन्धनका एक प्रमुख प्रचारक र गठबन्धनको आकर्षणको केन्द्रमा अहिले कम्युनिस्ट नेता कन्हैया कुमार छन्। कन्हैया राष्ट्रिय र अन्तर्राष्ट्रिय राजनीतिको समेत ज्ञान भएका र धरातलीय वास्तविकता जानेका र भोगेका एक शिक्षित युवा नेता हुन्। सैद्धान्तिक रूपले भने कन्हैया जाति, धर्म र वंशवाद मान्दैनन्। कुनै बेला भुरावालभूमिहार, राजपुत, ब्राह्मण र लालाको साफ करो भन्ने नारामा राजनीति गरेका, भ्रष्टाचार मुद्दामा जेल गएका, आफ्नी अनपढ पत्नीलाई मुख्यमन्त्रीमा नियुक्त गरेका नेता लालुको बिर्ता सम्हालेका लालुका पुत्र तेजस्वी अहिले कन्हैया सारथि बनेका छन्। एउटा सत्य के हो भने बिहारमा लालुको परिवार लोकप्रिय छ। लालुको परिवारले बिहारमा करिब १५ र नीतिशले करिब १५ वर्ष मुख्यमन्त्री चलाए तर जाति, धर्म, वर्ग, समुदाय र आरक्षणजस्ता मुद्दा कायम राखे। तेजस्वीलाई एउटा जाति र समुदायले समर्थन गरेको छ भने अर्को समुदायको भोट नीतिशसँग छ। हिन्दुका केही जाति भाजपाका शक्ति हुन्। तेजस्वीले सबैलाई समेट्ने प्रयासस्वरूप कमाइ, पढाइ और दबाइ भन्ने नयाँ नारा तय गरेका छन्। तर तेजस्वीलाई कांग्रेस र कम्युनिस्टको साथ कहिलेसम्म रहन्छ हेर्न बाँकी छ। भारतीय राजनीतिका विद्वान्हरूले निर्वाचन परिणामको गणितले अहिलेको गठबन्धनको प्रारूप फरक भएमा आश्चर्य मान्नु नपर्ने पनि भनेका छन्। तेजस्वीको कमाइ, पढाइ र दबाइ भन्ने नारा समाजवाद (वा साम्यवाद) को भ्रममा आशा गरेर बसेका जनताका लागि सान्दर्भिक छ। कम्युनिस्टले पनि जनताको कमाइ, पढाइ र दबाइमा समानता गर्न नसक्ने तथ्य नेपालमा स्थापित भइसक्यो। भ्रमको खेती धेरै भयो। जनताको जीवनस्तर परिवर्तन गर्न जनताले ज्ञान र सीप (पढाइ ) आर्जन गर्नैपर्ने हुन्छ, अर्थात् सशक्तीकरण आवश्यक हुन्छ। मेरो दलमा लम्पट भएर लाग, पढ्नु पर्दैन भन्ने नारा अनुचित थियो, त्यो भ्रम थियो। धन कमाउन जनतालाई प्रेरित गर्नैपर्छ। जनताले धन नकमाए कसले कर तिर्छ ? आज नेपालमा हजारजना विनोद चौधरी, हजारजना रुपज्योति र हजारजना मोतीलाल दुगडजस्ता व्यापारी भएका भए के देशको मुहार फरक हुने थिएन ? सर्वहारा हुनुलाई योग्यता मान्नु सबभन्दा ठूलो भ्रम थियो। राजनीतिमा दूरदृष्टिता भएन, भ्रम सिर्जना गरेर अनेकले लाभ लिए। अक्षरमा लोकतन्त्र, समाजवाद र धर्मनिरपेक्षता लेखिएको भारतमा धेरै भयो। सन् ९० देखि बिहारमा जनता परिवारको एकछत्र शासन कायम छ। यसबीचमा बलिउडमा अमिताभ पुनः उदाए, सलमान सुपरस्टार बने। विश्वमा सूचना क्रान्ति भयो, ठूलो पर्दाभन्दा ओटीटी (ओभर द टप) लोकप्रिय भयो तर प्रतिव्यक्ति आयमा बिहार भारतको पुछारमा छ। सन् ९० को युवापिढी प्रौढ भयो। यसै अवधिमा समानता प्रमुख मुद्दा भएको दलको नेतृत्वमा नेपालमा आठवटा सरकार बने, धेरै सरकारमा त्यस दलको सहभागिता रह्यो तर समानता स्थापित भएन। महामारीका बेला पनि नेता र जनतालाई समान उपचार गर्ने व्यवस्था गर्न सकिएन। ससाना जमिनदारलाई जनकारबाही गरियो तर अहिले त्यस्तो गर्ने नेतालाई पनि सम्पत्ति चाहिएको छ। बुर्जुवा शिक्षा चाहिँदैन भनियो तर त्यसलाई विस्थापन गर्न सकिएन। संविधानमा समाजवाद लेखिएको छ तर जनताले तिरेका करबाट नेताहरूको व्यापक व्यवस्थापन गरिएको छ। यसैबीचमा नेपालका विद्यार्थी, स्नातक युवा र श्रमिकहरू पलायन हुने क्रममा विशाल वृद्धि भयो। युवाहरूले पढाइ र कमाइका लागि र सक्नेले दबाइका लागि समेत बिदेसिनुपर्ने अवस्था आजसम्म विद्यामान छ। बिहारको तीन दशकको अन्योलबाट केही सिक्ने कि बिहार पथमा लम्किने ? अक्षरमा लेखिएका समानता, लोकतन्त्र र समाजवादले सामाजिक परिवर्तन हुँदैन। हाइलाइट युवाहरूले पढाइ र कमाइका लागि र सक्नेले दबाइका लागि समेत बिदेसिनुपर्ने अवस्था आजसम्म विद्यामान छ।"
आईपीएल : मुम्बईले दिल्लीलाई दियो २०१ रनको चुनौती,यूएई : इन्डियन प्रिमियर लिग (आईपीएल) अन्तर्गत अहिले भइरहेको खेलमा मुम्बई इन्डियन्सले दिल्ली क्यापिटल्स्लाई २०१ रनको चुनौती दिएको छ । टस हारेर पहिलाे ब्याटिङ गरेको मुम्बईले पाँच विकेटको क्षतिमा २०० रन बनाएको हो । आजको खेलमा मुम्बईले छक्काको वर्षा नै गरेको छ । मुम्बईका लागि इशान्त किसनले सर्वाधिक ५५ रन बनाए । उनले ३० बलमा तीन छक्का र चार चौका हाने । त्यसैगरी सूर्यकुमार यादवले ३८ बलमा ५१ रनको अर्धशतकीय इनिङस खेले । उनले दुई छक्का र ६ चौका प्रहार गरे । यस्तै क्विन्टन डी ककले २५ बलमा ४० रन बनाए । दिल्लीका लागि रवीचन्द्र आश्विनले तीन विकेट लिए भने एनरिच नोर्टरेज र मार्कस स्टोइनिसले एकएक विकेट लिए । पहिलो क्वालिफायरमा विजय हुने टिम सिधै फाइनल पुग्नेछ । दिल्लीले जवाफी ब्याटिङ थालेको छ ।
२०१ रनको लक्ष्य पछ्याएको दिल्लीले शून्य रनमै तीन विकेट गुमायो,"यूएई : इन्डियन प्रिमियर लिग (आईपीएल) अन्तर्गत पहिलो क्वालिफायरमा मुम्बई इन्डियन्सले दिएको २०१ रनको लक्ष्य पछ्याएको दिल्ली क्यापिटल्सले शून्य रनमै तीन विकेट गुमाएको छ । पहिलो ओभरमा मेडन दुई विकेट गुमाएको दिल्लीले दोस्रो ओभरको दोस्रो बलमा तेस्रो विकेट गुमाएको हो । दिल्लीका ओपनर पृथ्वी शा, शिखर धवन र अजिन्का रहाणे शून्य रनमा आउट भएका हुन् । पृथ्वी र शिखरले दुईदुई बल खेले भने रहाणेले तीन बल खेले । तर, तीनैजना ब्याट्सम्यान बिना रन आउट भए । तेस्रो ओभरको पाँचौ बलमा दिल्लीका कप्तान श्रेयस ऐर आउट भए । उनले ८ बलमा तीन चौकाको मद्दतमा १२ रन बनाए । अहिले मार्कस स्टोइनिस र ऋषव पन्त ब्याटिङमा छन् । यो समाचार तयार पार्दासम्म २०१ रनको लक्ष्य पछ्याएको दिल्लीले चार विकेटको क्षतिमा ३६ रन बनाएको छ । मुम्बईका लागि टेन्ट बोल्ट र जसप्रीत ब्रुम्राहाले दुईदुई विकेट लिएका हुन् । पहिलो ब्याटिङ गरेको मुम्बईले पाँच विकेटको क्षतिमा २०० रन बनाएको थियो । मुम्बईका लागि इशान्त किसनले सर्वाधिक ५५ रन बनाए। उनले ३० बलमा तीन छक्का र चार चौका हाने । त्यसैगरी सूर्यकुमार यादवले ३८ बलमा ५१ रनको अर्धशतकीय इनिङस खेले । उनले दुई छक्का र ६ चौका प्रहार गरे । यस्तै क्विन्टन डी ककले २५ बलमा ४० रन बनाए । दिल्लीका लागि रवीचन्द्र आश्विनले तीन विकेट लिए भने एनरिच नोर्टरेज र मार्कस स्टोइनिसले एकएक विकेट लिए । पहिलो क्वालिफायरमा विजय हुने टिम सिधै फाइनल पुग्नेछ । दिल्लीको सुरुवाती ब्याटिङ इतिहासकै धराप बनेको छ ।"
