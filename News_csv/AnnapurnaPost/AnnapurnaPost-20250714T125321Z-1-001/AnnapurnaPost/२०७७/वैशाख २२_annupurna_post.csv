शीर्षक,विवरण
महाव्याधिपछिको आर्थिक संकटमोचन,"सरकारले कागज वा वचनबाट भ्रष्टाचार निवारण तथा ढिलासुस्ती अन्त्य गरेर राजस्व चुहावट रोकथाम गर्न नसके धान्नै नसक्ने अवस्था आउन सक्छ विद्यमान अवस्थामा जीवनरक्षाका निम्ति हाम्रासामु दुई प्रमुख चुनौती छन् कोभिड१९ संक्रमणबाट जोगिने र महाव्याधिको नियन्त्रणपछिका दिनमा विपन्नताको प्रकोपबाट सुरक्षित अवतरण। संक्रमणको महामारीबाट नागरिकको जीवन रक्षार्थ सरकारले अपनाएको प्रभावकारी रणनीति भनेको लकडाउन मात्र सावित भएको छ। लकडाउन कडाइका साथ पालना गरेर चीनले महामारी नियन्त्रण गर्ने सफलता हासिल गरेको छ। भारतको अवस्था भने अझै जोखिमपूर्ण एवं चिन्ताजनक नै छ। हामीकहाँ प्रत्येक दिन न्यून भए पनि संक्रमित हुनेहरूको संख्या बढ्दोछ। राजनीतिक क्षेत्रमा देखापरेको शक्ति संघर्ष तथा लकडाउनलाई निरन्तरता दिँदा सरकारलाई हुने राजनीतिक लाभको समेत हिसाब गर्ने हो भने लकडाउन अवधि थपिने प्रवल सम्भावना छ। जतिजति लकडाउन लम्बिन्छ त्यतित्यति अर्थतन्त्र खुम्चने र त्यसको प्रत्यक्ष असर आर्थिक क्षेत्रमा पर्दै जान्छ। अर्थात् त्यसै पनि कमजोर अवस्थामा रहेको हाम्रो अर्थतन्त्र अझै तहसनहस हुने निश्चित छ। महाव्याधिले विश्वलाई पिरोलिरहेको छ। त्यसमध्ये पनि हाम्रा दुई छिमेकीमा अधिक सम्पर्क भएका राष्ट्रमा अझै संक्रमणको जोखिम उच्च रहेको वर्तमान परिपेक्षमा कोभिड१९ को आर्थिक सामाजिक प्रभाव तथा असरहरूको आकलनको परिणाम वास्तविकभन्दा पृथक हुने सम्भावना प्रचुर देखिन्छ। उतारचढावपूर्ण अर्थतन्त्र विद्यमान अवस्थालाई आधार मानेर केन्द्रीय तथ्यांक विभागले १७ वैशाखका दिन सार्वजनिक गरेको आर्थिक वर्ष २०७६७७ को राष्ट्रिय लेखा तथ्यांक अनुसार यस आर्थिक वर्षमा राष्ट्रिय अर्थतन्त्र २ ७ प्रतिशतले वृद्घि हुने अनुमान गरिएको छ। उक्त अनुमान विश्वबैंकले केही दिनअघि गरेको सन् २०२० मा १ ५ देखि २ ८ प्रतिशतको वृद्घिदर कायम हुने सम्भावनासँग मिल्दोजुल्दो छ। विश्वबंैकले आउँदा दुई वर्षको अवधिमा दुई प्रतिशतकै हाराहारीको आर्थिक वृद्घिदर कायम रहने सम्भावनासमेत उल्लेख गरेको छ। त्यसपछि अर्थात तीन वर्षपछि मात्र अर्थतन्त्र तग्रिँदै जाने उसको प्रक्षेपण छ। विगतको आर्थिक वृद्घिदरको ग्राफ प्राध्यापक मलिका शाक्यले उल्लेख गरेअनुरूप हिमशृंखलाको स्वरूपजस्तै उतारचढावले भरिपूर्ण पाइन्छ। सरकारी संयन्त्रबाट हुने अनावश्यक ठहर गरिएका विदेश भ्रमण, पुरस्कार, राजनीतिक कर्मीहरूलाई दिइने विभिन्न प्रकारका आर्थिक सहायता र चन्दालगायत लाई तत्काल रोक्नुपर्छ। लगातार कुनै पनि तीन वर्षको अवधिमा एकनासको वृद्घिदर हासिल गर्न हामी सफल भएका छौं, विगत छ दसकको विकास अभ्यासको क्रममा। छ दशक लामो अवधिलाई पञ्चायती तथा प्रजातन्त्र पुनस्र्थापना कालखण्डहरूमा छुट्टाउने हो भने पञ्चायतकालीन तीनदसकको अवधिमा औषत आर्थिक वृद्घिदर दुई प्रतिशतको हाराहारीमा रह्यो। त्यसपछिका तीनदसकमा उक्त दर बढेर सरदर चार प्रतिशत प्रतिवर्ष हुन पुगेको छ। पञ्चायती कालखण्डमा आर्थिक वृद्घिदरमा जति उतारचढाव हुन्थ्यो त्यसको दाँजोमा पछिल्ला तीनदसकको अवधिमा केही न केही स्थिरता कायम भएको छ। पञ्चायत कालखण्डमा छ पटक आर्थिक वृद्घिदर ऋणात्मक थिए। ऋणात्मक वृद्घिदर लगातार दुई वर्षसम्म भने हुन पाएन। एक वर्षकै अवधिमा अर्थतन्त्र तग्रिँन सफल रह्यो। ऋणात्मक विन्दुबाट अर्थतन्त्र उकालोउन्मुख हुँदै एक वर्षअघिको अवस्थामा पुग्नुका कारण खोतल्ने हो भने प्रमुखचाहिँ स्पष्ट छ, सरकारले अर्थतन्त्र कुण्ठित भएको वर्षहरूमा साधारण खर्च नियन्त्रण गर्दै विकास खर्च बढाउने कार्य गरेको पाइन्छ। साधारण खर्च घटाउने क्रममा राजाको खानकी तथा राजदरबारका लागि छुट्याइएको रकमहरू समेत घटाइएको उदाहरण भेटिन्छ। बहुदलीय प्रणालीको तीनदसक लामो अवधिमा आर्थिक वृद्घिदर ऋणात्मक भएन। सबैभन्दा न्यून आर्थिक वृद्घिदर सन् २०१६ (० ६ प्रतिशत) मा भएको थियो जसलाई गोर्खा र सिन्धुपाल्चोककेन्द्रित महाभूकम्प तथा संविधान जारी भएपछि भारतद्वारा लगाइएको अघोषित नाकाबन्दी ठहर गरिएको छ। उदारवादी अर्थतन्त्र सन् १९८६ देखि सुरु गरिएको उदारवादी आर्थिक नीतिले अर्थतन्त्र स्वरूप तथा आकारमा वृद्घि ल्याउन अहं भूमिका खेलेको हो। अर्थतन्त्रको आकार वृद्घिसँगै राजस्व संकलन पनि बढ्दै गएको छ। राजस्व रकममा वृद्घि आएसँगै सरकारको खर्चमा अपार वृद्घि आएको छ। सरकारी खर्चमा सरकार सञ्चालन खर्च जसलाई चालु खर्च भनिन्छ, त्यसको दाँजोमा पुँजीगत खर्च अर्थात् सरकारद्वारा विकास निर्माण कार्यहरूमा गरिने खर्च भने बढ्न सकेको छैन। पुँजीगत खर्च गर्दा पञ्चायत कालखण्डमा जस्तो आयोजनाहरूको छनौट सुक्ष्म अध्ययन गरेर आर्थिक औचित्य (लागत र लाभ दाँज्नुका साथै खर्चको अनुपातमा हुने लाभ) लाई ग्राह्यता दिने परिपाटीलाई राजनीतिक कारणहरूले विस्थापित गर्न थालेको छ। फलस्वरूप सरकारी खर्च प्रभाव उत्पादनशील तथा उत्पादकत्व बढाउने क्षेत्रहरू तर्फभन्दा अनुत्पादित क्षेत्रतर्फ बढ्न थालेको छ। आयोजना छनौट कार्यलाई कति महत्तव दिने गरिएको छ विगत ३० वर्षको अवधिमा, भन्ने वास्तविकता सन् २०१६ (सबैभन्दा न्यून आर्थिक वृद्घिदर हासिल भएको वर्ष ) मा गरिएको सरकारी बजेटका प्रावधानहरू नियाल्ने हो भने प्रष्टिन्छ। किनकि तात्विक रूपमा २०१५ तथा २०१६ को सरकारी बजेटमा कुनै फरक पाइँदैन। त्यसैगरी सन् २०१७, २०१८ र २०१९ का वर्षहरू जुनबेला अर्थतन्त्रले छ प्रतिशत प्रतिवर्षभन्दा उच्च आर्थिक वृद्घिदर हासिल गर्यो ती बजेटहरूमा पनि उल्लेखनीय भिन्नता पाइँदैन। सरकारले अख्तियार गरेको आर्थिक तथा मौद्रिक नीतिहरूलाई आधार मान्ने हो भने यस अवधिमा कुनै रचनात्मक सुधार गरिएको छैन। यिनै कारणहरूले गर्दा उच्च आर्थिक वृद्घिदर हासिल हुनुको कारण सरकारको नीतिगत हस्तक्षेपलाई भन्दा बढी योगदान अनुकूल मौसमले कृषि उब्जाउमा आएको वृद्घि, भूकम्पप्रभावित पुनर्निर्माण तथा विप्रेषण (रेमिट्यान्स) प्रवाहमा आएको अभिवृद्घि आदिलाई दिइने गरिएको हो। विगत पाँच महिनाको अवधिमा कोभिड१९ को नियन्त्रण अभिप्रायका अलावा केही दिनदेखि नेकपाभित्र चुलिएको शक्ति संघर्ष तथा त्यसलाई मन्थन गर्ने गृहकार्यमा लखतरान भएको सरकारका निमित्त अर्थतन्त्र जोगाउने विषयले अध्ययनरत अवस्थाभन्दा बढी महत्तव पाएको महसुस हुँदैन। नागरिकको तहमा भने अवस्था पृथक छ। हिउँदे बाली भित्र्याउने समयमा श्रमको अभाव तथा लगातार पर्दै गरेको वर्षा र असिना जस्ता कारणले गर्दा अधिकांश किसानका निमित्ता बाली भित्र्याउने कार्य औचित्यहीन हुँदै गएको छ। आफ्नै मुलुकमा रहेर जीवन निर्वाह बाट व्यावसायिक खेती प्रणालीतर्फ उन्मुख किसान, १२१५ लाख संख्याका भूमिहीन श्रमिक किसान, जन्मथलोमा रहेको व्याप्त बेरोजगारी तथा चरम गरिबीको चपेटाबाट उम्किने सपना बोकेर रोजगारी तथा आयआर्जनका निमित्ता सहरी क्षेत्रका गैरसंगठित क्षेत्रहरूमा कार्यरत ४४ लाखभन्दा बढी संख्याका श्रमजीवी तथा अज्ञात संख्याका साना उद्यमीलाई विपन्नताबाट मुक्ति पाउने सपना सपनामै सीमित हुन पुगेको छ। वैदेशिक रोजगारीका निमित्ता भारत तथा अन्य राष्ट्रहरूको श्रम बजारमा पुगेका श्रमिकमध्ये अधिकांशका निमित्ता घर फर्कनु एक मात्र विकल्प भएको छ। वैदेशिक रोजगारी र सोहीको आधारमा परिवारको लालनपालन गर्ने २०२५ लाख समुद्रपार पुगेका कामदारका निमित्ता कुन महिनाको पारि श्रमिक अन्तिम हुन्छ, त्यसको ठेगान छैन। मुलुकको सानो जनसंख्या (२० प्रतिशतभन्दा कम) बाहेक अन्यका निमित्ता कोभिड१९ संक्रमणको अन्त्य भएपछिका दिनहरू अझै कष्टप्रद हुने निश्चित छ। भी सेप को बाउन्स ब्याक गिर्दो अर्थतन्त्रलाई अर्थशास्त्रीहरू अंग्रेजीको अक्षर यूसेप (ओरालो लाग्ने क्रम रोकिए पनि ओरालोउन्मुख हुनुपूर्वको अवस्थामा पुग्न केही वर्ष लाग्ने) अथवा एल सेप (ओरालो लाग्ने प्रक्रिया रोकिएपछि पनि लामै अवधिसम्म यथास्थिति कायम रहने) हुने सम्भावनाबाट त्रसित हुने गर्छन्। उनीहरूको ध्यान यू अथवा एल सेपको अवस्थामा पुग्न अर्थतन्त्रलाई कसरी जोगाउँदै भी सेप को बाउन्स ब्याक तर्फ उन्मुख तुल्याउनेतर्फ केन्द्रित हुनेगर्छ। विद्यमान अवस्थामा सरकारले आफ्नो क्षमताको सही मूल्यांकन गर्दै राजनीतिक दलनिरपेक्ष अर्थशास्त्री, विषयगत विषेशज्ञहरू तथा योजनाविद्हरूको नीतिनिर्माण टोली गठन गरेर कसरी अर्थतन्त्रलाई भीसेप को बाउन्स ब्याकअनुरूप अघिल्लो वर्षको अवस्थामा पुर्याउने सम्बन्धी गृहकार्य नितान्त आवश्यक देखिन्छ। उक्त टोलीमा प्राविधिक पृष्ठभूमिका उच्चस्तरीय कर्मचारीलाई संलग्न गरेमा कार्यदलले सरकारलाई सिफारिस गर्ने नीतिहरू शास्त्रीय हुनबाट जोगिनेछ। काल्पनिक वा मनचिन्ते सोचलाई यथार्थवादी सोचले विस्थापित गर्ने हो भने आउँदा दिनहरू सरकारका निम्ति चुनौतीपूर्ण हुने निश्चित छ। प्रथम, सरकारलाई खर्चअनुरूपको राजस्व जुट्ने सम्भावना न्यून छ। विश्वव्यापी मन्दीका कारण आर्थिक सहयोग घट्ने तथा सुपथ ब्याजदरमा प्राप्त हुने ऋण सुविधाका स्रोत पनि सुक्दै जानेछ। जसबाट वैदेशिक सहयोगले विगतमा जस्तो राजस्व र खर्चबीच रिक्तता भर्ने कार्य अबका दिनहरूमा कठिन हुनेछ। यस्तो अवस्थामा माथि उल्लेख गरेको कार्यदलले प्रस्तुत गर्ने नीतिगत सुझावहरू सरकारका निमित्ता मार्गदर्शकसिद्घ हुन सक्छ। अन्तत्वोगत्वा सरकारले खर्चसम्बन्धी निर्णय गर्दा प्रत्येक रुपैयाँ औचित्यलाई राजनीतिक लाभ र नोक्सानीको आधारमा नभएर उक्त रुपैयाँले राष्ट्रिय उत्पादन, उत्पादकत्व वृद्घि, रोजगारीका अवसर सिर्जना गर्न तथा दिगो विकास उद्देश्य हासिल गर्ने पुर्याउने योगदानको आधारमा गर्नुपर्ने हुन्छ। दसबुँदे सुझाव विद्यमान अवस्थामा सरकारले जनसाधारणको थाप्लोमा आइपरेको आर्थिक भारलाई थप भार नपर्ने गरी राजस्व वृद्घि गर्न आवश्यक छ। यसका लागि मितव्ययी सिद्घान्त अपनाउँदै सरकारद्वारा गरिने खर्च कटौतीको अर्को विकल्प तत्काल देखिँदैन। सरकारले लिने कठोर निर्णयहरूले नै भोलिका दिनमा अर्थतन्त्रले भी, यू अथवा एल सेप लिने निश्चित छ। सुरुवात् त सरकारले चालु खर्चको कटौतीबाट नै गर्नुपर्छ। त्यसका निमित्ता (१) कार्यकर्तालाई रोजगारी दिन ठहरिएका समिति, परिषद्, आयोग तथा बोर्डहरूको खारेजी (२) सरकारी संयन्त्र तथा संगठनमा हुनसक्ने कर्मचारी कटौती, (३) सरकारी स्वामित्वमा रहेका चलअचल सम्पत्तिा बिक्री गरेर राजस्व अभिवृद्घि, (४) सरकारी संस्थाहरूको निजीकरण वा खारेजी, (४) सरकारी वक्यौतामा रहेको रकम उठाउने (५) उठ्नुपर्ने बेरुजू रकमको राजस्व दाखिला (६) सरकारी अनुत्पादनशील खर्चहरू जस्तै, सरकारी खर्चमा निर्माण गर्ने पदाधिकारीका निमित्ता आवासगृह, कन्भेन्सन हल तथा भ्यूटावर आदिको निर्माणकार्य अन्त्य गर्ने (७) सरकारी संयन्त्रबाट हुने अनावश्यक ठहर गरिएका विदेश भ्रमण, पुरस्कार, राजनीतिक कर्मीहरूलाई दिइने विभिन्न प्रकारका आर्थिक सहायता र चन्दालगायत लाई रोक्ने (८) सरकारी सुविधाअन्तर्गत गरिने यातायातका साधन खरिद, पेट्रोल, मर्मतसम्भार, ग्राहक सेवाका निमित्ता कर्मचारीको प्रावधान आदिमा रोक, (९) तिनै तहका सरकारहरूले खर्चको आवश्यकता र औचित्यका साथै खर्च गर्ने क्षमताको आधारमा स्रोतको बाँडफाँट गर्नुपर्छ तथा (१०) सरकारले कागज अथवा वचनबाट भ्रष्टाचार निवारण तथा ढिलासुस्ती अन्त्य गरेर राजस्व चुहावट रोकथाम गर्न सक्नुपर्छ। अन्यथा सरकारले धान्नै नसक्ने अवस्था आउने देखिन्छ। यस्ता विषयमा सरकारले ढिलाइ नगरी मन्थन गर्न आवश्यक छ।"
दलभित्र आन्तरिक लोकतन्त्र मर्दैछ,"संघीय समाजवादी र राजपाबीचको एकतापछि दल दर्ता गर्न निर्वाचन आयोग पुगेका समाजवादी पार्टीका अध्यक्ष उपेन्द्र यादवले लोकतन्त्र रक्षाका लागि पार्टी एकता गरेको बताए। निर्वाचन आयोगमा निवेदन दर्तापछि सञ्चारकर्मीसमक्ष उनले भने, संघीय लोकतान्त्रिक गणतन्त्रको रक्षा गर्न समाजवादी र राजपाबीच एकीकरण भई जनता समाजवादी पार्टी गठन भएको छ। बहुदलीय व्यवस्थामा पार्टीहरू एक हुनु, विभाजन हुनु सामान्य प्रक्रिया हो। यस्तो व्यवस्था देशको कानुनले नै गरेको हुन्छ। नेपालमा पार्टीहरूको जुट र फुटले लोकतन्त्र बलियो नभई कमजोर भएको छ। झन् त्यसमाथि कानुनका कमजोरीमा खेलेर, गैरकानुनी तरिकाले तथा आफूअनुकूल कानुन बनाएर गरिने जुटफुटले लोकतन्त्र बलियो हुँदैन। नेपालमा यस्ता जुट र फुटका पछाडि सदैव आन्तरिक भन्दा बढी बाह्य कारण रहने गरेका छन्। नेपालका दलहरूमध्ये प्रायः सबै जुट र फुटको प्रक्रियाबाट गुज्रिएका छन्। हरेक जुट र फुटमा उनीहरूले लोकतन्त्रको दुहाई दिने गरेका छन्। नेकपा एमाले र नेपाली कांग्रेस विभाजनमा प्रजातन्त्रलोकतन्त्र रक्षाको दाबी गरिएको थियो। हुन त कम्युनिस्ट पार्टीको एकताभन्दा विभाजनको इतिहास लामो छ। महाकाली सन्धि विवादले २०५४ सालमा नेकपा एमाले फुट्दा फुटेर जाने पक्षको दाबी राष्ट्रवादको पक्षमा अर्थात लोकतन्त्रको रक्षाका निम्ति भन्ने थियो। देशको पुरानो पार्टी कांग्रेसमा आन्तरिक लोकतन्त्र सदैव कमजोर रहे पनि देशको लोकतन्त्रको जिम्मा आफ्नै पार्टीले लिएको दाबी त्यस पार्टीका नेताहरू गर्छन्। यसको पनि टुटफुटको पुरानै इतिहास छ। यही पार्टी पछिल्लो पटक २०५९ सालमा विभाजन हुँदा मुख्य कारण प्रजातन्त्रलोकतन्त्र नै थियो। त्यसैले त पार्टी फुटाएर शेरबहादुर देउवाले नाम नै नेपाली कांग्रेस (प्रजातान्त्रिक) राखेका थिए। २०६२०६३ सालको आन्दोलनपछि सबैभन्दा धेरै टुटफुटबाट गुज्रिएका पार्टीहरूमा नयाँ बनेका मधेसकेन्द्रित दल र माओवादी पार्टी हुन्। ती हरेक टुटफुटमा उनीहरूको दाबी थियो, लोकतन्त्र बलियो बनाउन हामी फुटिरहेका छौं। चाहे त्यो फुटका पछाडि उनीहरू मुख्य खेलाडी भन्दा कठपुतली नै भएका किन नहुन् तथा उनीहरूको फुटले संविधानसभा र गणतन्त्रलोकतन्त्रलाई नै धराशायी पारिरहेको किन नहोस्। २०४६ सालको राजनीतिक परिवर्तनपछि गठन भएको राप्रपाहरूलाई हेरौं, कति पटक फुटे कतिपटक जुटे। हुन त उनीहरूको जनआन्दोलनपछिको परिवर्तन र गणतन्त्रमा प्रश्न छ। तर पनि तर्क छ, उनीहरू उनीहरूकै परिभाषाको नयाँ खालको लोकतन्त्रका लागि जुट्ने र फुट्ने गरिरहेका छन्। यही समस्याबाट देशलाई जोगाउन २०७२ सालको संविधानपछि दल विभाजनसम्बन्धी प्रावधानलाई अलि कडा बनाइयो। तर, प्रधानमन्त्री केपी ओलीले अध्यादेशमार्फत दल विभाजनलाई खुकुलो पार्ने कानुन ल्याए। यसले फेरि एकपटक नेपालको राजनीति २०५१ सालपछिको वा संविधानसभाकालको जस्तो जुट र फुट तथा सांसद खरिदबिक्री प्रकरणमा पुग्ने आशंका सबैमा बढ्यो। चौतर्फी विरोधपछि अध्यादेश त फिर्ता भयो तर त्यसका बाछिटा राजनीतिमा परेको छ। अध्यादेशले ल्याएको यो तरंग बाहिरीरूपमा समाप्त भएको देखिए पनि भित्री असर भविष्यमा देखिँदै जानेछ। तत्काललाई भने सांसद अपहरणको घट्ना सार्वजनिक भयो भने राजपा र समाजवादी फुट्नुको साटो लामो समयदेखि थाती एकता रातारात सम्पन्न भयो। यही एकताको खबर दिन निर्वाचन आयोग पुगेका बेला नयाँ पार्टी जनता समाजवादीका नेता उपेन्द्र यादवले भनेका छन्, एकता गरेर नयाँ पार्टी बनाउनुको कारण संघीय लोकतान्त्रिक गणतन्त्रको रक्षाका लागि हो। तर, के उनको यो भनाइमा तपाइँ विश्वास गर्नुहुन्छ ? विगतको इतिहास हेर्दा उनको यो भनाइमा विश्वास गर्ने कुनै आधार छैन। किनकि नेपालका पार्टीहरू लोकतन्त्रका लागि पटक पटक लडे पनि पार्टीहरूभित्र लोकतान्त्रिक संस्कार भने पटक्कै छैन। राजपा छवटा दल मिलेर बनेको पार्टी हो। २०७४ सालमा निर्वाचनअघि एक भएर बनेको राजपामा नेताहरूबीचको शक्ति संघर्षका कारण आजसम्म महाधिवेशन हुन सकेको थिएन। दलभित्रको नेतृत्वको लडाइँलाई मत्थर पार्न छजना अध्यक्ष रहेको राजपा, अध्यक्ष मण्डल बनाएर पालैपालो संयोजक तोक्दै चलिरहेको थियो। पार्टी एकता भएको तेस्रो वर्ष लागिसक्दा पनि महाधिवेशन गरेर वैधानिक नेतृत्व खडा गर्न नसक्ने दल थियो राजपा। आन्तरिक संघर्षकै कारण उसले तोक्न खोजेको महाधिवेशन मिति पनि पटकपटक सर्दै आएको थियो। राजपासँग जुटेको समाजवादी पार्टी पनि विभिन्न दलहरू मिलेर बनेको हो। अशोक राई नेतृत्वको संघीय समाजवादी पार्टी र मधेसी जनअधिकार फोरम मिलेर संघीय समाजवादी फोरम बन्यो। संघीय समाजवादी फोरम र बाबुराम भट्टराईको नयाँ शक्ति मिलेर समाजवादी पार्टी बन्यो। तर, विधानबमोजिम नियमित महाधिवेशन हुन सकेन। यसको पनि कारण नेतृत्वको टकराव र नेताहरूको संघर्ष नै थियो। नेतृत्व व्यवस्थापनमा समस्या भएपछि समाजवादी पार्टी पनि अहिले बहुनेतृत्वमा चलिरहेको थियो। नेपालका प्राय सबै प्रमुख पार्टी बहुनेतृत्वमै चलिरहेका छन्। यसले पनि बताउँछ नेपालका दलभित्रको लोकतन्त्र। एकता भएर नियमित महाधिवेशन गर्दै आएका पार्टीहरूको पनि हालत योभन्दा फरक भने छैन। दुई कांग्रेस एक भएपछि महाधिवेशन हुँदै आएको छ तर तोकिएको समयमा हुन सकेको उदाहरण छैन। भौतिक रूपमा पार्टी एक भए पनि पार्टीभित्र नेतृत्वको टकराव र पूर्ववत् गुटका कारण आन्तरिक लोकतन्त्र सदैव खल्बलिरहेको छ। महाधिवेशनमा जितेर पनि यही टकरावकै कारण नेपाली कांग्रेसका सभापतिहरूले समयमा न केन्द्रीय समितिलाई पूर्णता दिनसके न त पार्टीका विभागहरू नै गठन गर्न सके। यो पटक पनि तोकिएको समयमा महाधिवेशन हुन सकेन। बल्ल बल्ल तोकिएको महाधिवेशन पनि सो समयमा नहुने निश्चित जस्तो भइसकेको छ। सभापति शेरबहादुर देउवाले पार्टी अलोकतान्त्रिक तरिकाले चलाएको भनेर पार्टीभित्र प्रशस्त आलोचना हुने गरेको छ। २०७४ सालको निर्वाचनबाट सबैभन्दा ठूलो दल बनेको नेकपाको एकता प्रक्रिया त झन् अहिलेसम्म टुंगिन सकेको छैन। नेकपा एमाले र नेकपा माओवादी मिलेर नेकपा बनेको हो। नेकपा माओवादी भूमिगत हुन्जेल एक रहे पनि बाहिरी राजनीतिमा आएपछि टुक्राटुक्रा हुँदै फेरि एक हुँदै बनेको पार्टी हो। हुन त नेपालका कम्युनिस्ट पार्टीहरूको जुट र फुटको त इतिहास नै रोचक छ। यिनीहरू कतिखेर फुटछन् र कतिखेर जुटछन् केही टुंगो हुँदैन। कम्युनिस्टहरू जुट र फुटलाई सिद्घान्त र विचारको जलप लगाउने गर्छन्। तर, जुनसुकै जलप लगाए पनि यसले न आजसम्म लोकतन्त्रलाई हित गरेको छ न त पार्टीहरू नै बलिया भएका छन्। नेकपा बन्नुभन्दा अगाडिको नेकपा माओवादीको पार्टी सञ्चालन पद्घति सदैव आलोच्य रह्यो। नेतृत्वले पद्घतिभन्दा पनि व्यक्तिगत रूपमा पार्टी हाँकेको आरोप लागिरह्यो। नेकपा माओवादीभन्दा नेकपा एमाले भने व्यवस्थित रूपमा नेतृत्व हस्तान्तरण हुँदै आएको पार्टी हो। तर, यसभित्रको गुटउपगुटको राजनीति डरलाग्दो छ। यसले पनि महाधिवेशनका लागि समय निर्धारण त गरेको छ तर त्यो समय हुने हो होइन भविष्यले नै बताउला। वैचारिक र सैद्घान्तिक भन्दा पनि निर्वाचनको परिणामका लागि नेकपा एक भएको थियो। नेकपालाई दुई अध्यक्षले संयुक्त रूपमा हाँकिरहेको बताएका छन् तर अवस्था त्यस्तो छैन। पार्टी र सरकार एकलौटी रूपमा अध्यक्ष केपी ओलीले हाँक्दै आएका छन्। जसका कारण पार्टीभित्र विवाद झाँगिदै गएको छ। पछिल्लो अवस्थामा त विवाद यति झाँगियो कि प्रधानमन्त्रीलाई पदच्युत गर्नेसम्मको योजना पार्टीभित्रै बन्न थाल्यो। त्यहीकारण हरदम शक्ति केन्द्रीकरणमा रमाएका प्रधानमन्त्री ओलीले संविधान र जनआन्दोलनको मर्ममाथि नै प्रहार हुनेगरी अध्यादेश ल्याए। जसले गर्दा देश नै अनिश्चय र शंकाको भुमरीमा पर्यो। संविधान र परिवर्तन गुम्ने हो कि भन्नेसम्मको आशंका उब्जियो। यसकारण भौतिकरूपमा पार्टीहरू मिल्दैमा लोकतन्त्र बलियो हुने होइन। पार्टीभित्र र पार्टी नेतृत्वमा लोकतान्त्रिक आचरण भएमा मात्र लोकतन्त्र बलियो हुन्छ। दलका नेतृत्वमा लोकतान्त्रिक आचरण नहुने र लोकतन्त्रको लेप लगाएर फगत चुनावी जोडघटाउका लागि जोडिने वा जोडिदिने हो भने त्यो जुटले फेरि पनि लोकतन्त्र बलियो हुँदैन। अहिले जोडिएको राजपा र समाजवादीका नेताहरूले पनि विचार र सिद्घान्तभन्दा निर्वाचनको जोडघटाउ धेरै गरेका छन्। अघिल्लो संसदीय निर्वाचनमा राजपा र समाजवादी पार्टीले पाएको मत, हारेका ठाउँका मतान्तरको जोडघटाउ यसबीचमा धेरैपटक भएको छ। एकता पूरा गरेर महाधिवेशन कहिले हुने हो टुंगो छैन, त्यसमाथि झन् नेतृत्व व्यवस्थापनले जनता समाजवादी पार्टीलाई निकै दुःख दिने निश्चित नै छ। वैकल्पिक शक्ति बनाउने भनिएको नेकपाको बढेको जनमतलाई नियन्त्रणमा ल्याउने शक्ति मात्र खडा गर्न खोजेको छ, यो एकताले। एकताका पछाडि कुन कुन शक्तिको कस्तो कस्तो हात छ भविष्यमा थाहा होला। तर, अहिलेका लागि एक मात्र चासो भनेको नेपालमा मौलिक जनमतबाट बन्ने शक्तिलाई टिक्न नदिनु हो। यसका लागि दक्षिणपन्थी कोण, जातीय कोण, भौगोलिक कोणलगायत जताजताबाट सकिन्छ जुटाएर त्रिशंकु शक्ति खडा गर्नु मात्र हो। अस्थिर राजनीति र अस्थिर सरकार भएका कारण नेपालमा बलिया शक्ति खडा गर्न जनताले नेकपालाई बलियो मत दिए। तर, सत्तारुढ दल र उसको सरकारको गतिविधिका कारण जनता रनभुल्लमा परेका छन् भने यो शक्ति काम लाग्दैन र वैकल्पिक शक्ति चाहिन्छ भन्ने भाष्य निर्माण गर्न मद्दत पुगेको छ। नेपाली जनतालाई कति अप्ठ्यारोमा पारिएको छ भने राजीनामा मागौं देश पुरानै अस्थिर राजनीतिको भुमरीमा फस्ने खतरा, नमागौं पदमा बस्नै नमिल्ने एकपछि अर्को हर्कत। जे भए पनि देश र जनता हार्ने। पार्टीका नेतृत्व अलोकतान्त्रिक भएर पार्टीभित्रको लोकतन्त्र मरेपछि अहिले युवा नेतृत्वका कुरा धेरै आउँछन्। नेपाली कांग्रेसभित्रै गगन थापाको कुरा धेरै आउँछ। यो प्रश्न मैले एकपटक गगन थापालाई नै सोधेको थिएँ। २०४८ सालपछि नेपाली कांग्रेसभित्र नेतृत्वमा टकराव बढ्दै जाँदा गिरिजाप्रसाद कोइराला, गणेशमान सिंह, कृष्णप्रसाद भट्टराईविरुद्घ नारा लाग्थ्यो अब बुढाहरूले नेतृत्व छाड्नुपर्छ, युवा नेतालाई जिम्मा दिनुपर्छ, शेरबहादुर दाइ जिन्दावाद। अहिले पार्टी शेरबहादुर देउवाकै हातमा छ र फेरि पार्टीमा नारा छ। अब बुढाहरूले छाड्नुपर्छ, नेतृत्व युवाहरूलाई दिनुपर्छ, गगन दाइ जिन्दावाद। के पार्टी सञ्चालन पद्घति नसच्चिएसम्म युवा नेतृत्वलाई जिम्मा दिएर लोकतन्त्र बच्ला, पार्टी बन्लान् र देश बन्ला ? उनको जवाफ थियो, अहँ बन्दैन। यसकारण आन्तरिक लोकतन्त्र नै मरेका पार्टी र तिनका नेतृत्वले सरकार चलाएसम्म लोकतन्त्र बच्न सक्दैन। आन्तरिक लोकतन्त्र कमजोर भएका पार्टीमा देशी, विदेशी स्वार्थी शक्तिहरूले पनि सजिलै खेल्छन्। यसमा कुनै पार्टीको जुट र फुटले त झन् केही अर्थ राख्दैन। त्यो पनि त्यही स्वार्थको एउटा गोटी मात्र हुन्छ।"
समान पारिश्रमिकको माग अदालतद्वारा खारेज,"न्युयोर्क : महिला र पुरुष खेलाडीले समान पारि श्रमिक पाउनुपर्ने माग राख्दै दायर गरिएको मुद्दा न्यायालयले खारेज गरिदिएको छ। अमेरिकी महिला फुटबल टोलीले महिला खेलाडीले पनि पुरुष खेलाडीको समान पारि श्रमिक पाउनु पर्ने माग राख्दै अदालतमा मुद्दा दायर गरेका थिए। महिला फुटबल खेलाडीले पारि श्रमिकको विषयमा आफूहरूमाथि भेदभाव भएको दाबी गरेका थिए। उनीहरूले पुरुष खेलाडीको तुलनामा महिला फुटबल खेलाडीको पारि श्रमिक निकै कम भएको दाबी पनि गरेका थिए। यस्तो मुद्दा दायर गर्ने खेलाडीमध्ये २८ जना अमेरिकी राष्ट्रिय टोलीका सदस्य पनि थिए। अमेरिकी फुटबल महासंघलाई विपक्षी बनाएर यस्तो मुद्दा गत वर्ष दायर गरिए पनि अदालतले हाल आएर उक्त मुद्दा खारेज गर्ने निर्णय लिएको हो। समान पारि श्रमिक ऐनअन्तर्गत दायर गरिएको उक्त मुद्दामा महासंघसँग ६ करोड ६० लाख अमेरिकी डलर क्षतिपूिर्तको माग पनि गरिएको थियो। मुद्दा दायर गर्ने महिला खेलाडीहरूकी प्रवक्ता मोली लेभिन्सनले मुद्दा खारेज गर्ने अदालतको निर्णय चित्तबुझ्दो नभएको बताएकी छन्। उनले न्यायालयको उक्त निर्णयमाथि पुनरावेदन गर्ने धारणा पनि व्यक्त गरिन्। मुद्दा खारेज गर्ने अदालतको निर्णयमा हाम्रो चित्त बुझेको छैन। यो निर्णय निकै निराशाजनक छ, उनले भनेकी छन्, हामी यो निर्णयविरुद्घ पुनरावेदन गर्ने तयारी गर्दैछौं। प्रवक्ता लेभिन्सनले महिला खेलाडीमाथि लामो समयदेखि विभेद हुँदै आएको दाबी पनि गरेकी छन्। हामी समान कामका लागि समान पारि श्रमिकको कुरा गर्छौं। तर, लामो समयदेखि महिला फुटबल खेलाडीमाथि विभेद हुँदै आएको छ। त्यसैले पनि हामीसँग अदालतको निर्णयविरुद्घ पुनरावेदन गर्नुको विकल्प छैन, उनी भन्छिन्, लिंगको आधारमा खेलाडीबीच भेदभाव गर्नु गैरकानुनी कार्य हो। आगामी निर्वाचनमा अमेरिकी राष्ट्रपति पदका उम्मेदवार जो बिडेनले पनि महिला खेलाडीको मागको समर्थन गरेका छन्। अमेरिकी राष्ट्रपति पदको आगामी निर्वाचनमा उनी डेमेक्रेटिक पार्टीको तर्फबाट उम्मेदवार बनेका छन्। लिंग, धर्म, वर्ण र जातका आधारमा कुनै पनि खेलाडीमाथि भेदभाव हुनु हुँदैन। त्यसैले महिला खेलाडीले उठाएको माग शतप्रतिशत जायज छ, उनले भनेका छन्।"
मोड्रिचले युरो कप खेल्ने सुकरको विश्वास,"जाग्रेब : क्रोएसियाका प्रभावशाली फुटबलर हुन्, लुका मोड्रिच। उनी हाल स्पेनिस पावर हाउस रियल म्याड्रिडबाट व्यावसायिक फुटबल खेल्छन्। उनी क्रोएसियन राष्ट्रिय टोलीका कप्तान पनि हुन्। सन् २०१८ मा रूसमा सम्पन्न फिफा विश्वकपमा क्रोएसियालाई फाइनलसम्म पुर्याउन पनि उनको निकै ठुलो योगदान थियो। विश्वकपको फाइनलमा क्रोएसिया बलियो प्रतिद्वन्द्वी फ्रान्ससँग पराजित भएको थियो। क्रोएसियालाई पहिलो पटक विश्वकपको फाइनलमा पुर्याउन गरेको योगदानका कारण नै मोड्रिचले उक्त विश्वकपमा सर्वोत्कृष्ट खेलाडीका रूपमा गोल्डेन बल पुरस्कारसमेत पाएका थिए। त्यसअघि क्रोएसियालाई सन् २०१८ को विश्वकपमा छनोट गराउन पनि उनको महत्वपूर्ण योगदान रहेको थियो। छनोट प्रतियोगिताको दोस्रो चरणको खेलमा ग्रिसविरुद्ध उनले पेनाल्टीमा गोल गरेपछि नै क्रोएसिया अगाडिको यात्रा तय गर्न सफल भएको थियो। राष्ट्रिय टोली र क्लब फुटबलमा गरेको उत्कृष्ट प्रदर्शनका कारण नै मोड्रिचले सन् २०१८ मा युरोपको सर्वोत्कृष्ट फुटबल खेलाडीको अवार्डसमेत पाएका थिए। त्यसलगत्तै उनी फिफाद्वारा प्रदान गरिने वर्षको सर्वोत्कृष्ट पुरुष फुटबल खेलाडी घोषित भए भने त्यसपछि प्रतिष्ठित बेलन डी ओर अवार्ड पनि उनकै पोल्टामा परेको थियो। उनी सन् २००७ यता लियोनल मेसी र क्रिस्टियानो रोनाल्डोपछि बेलन डी ओर पाउने पहिलो खेलाडी बनेका थिए। यी र यस्ता अनेकौं सफलताहरूले नै मोड्रिचलाई अहिले क्रोएसियाको सर्वकालीन महान् फुटबलरहरूको सूचीमा उभ्याएको छ। विश्वकपपछि दोस्रो ठुलो अन्तर्राष्ट्रिय प्रतियोगिता हो, युरो कप। युरो कपको पछिल्लो संस्करण सन् २०२० मै आयोजना हुनुपर्ने थियो। तर, विश्वव्यापी रूपमा फैलिएको कोरोना भाइरसको महामारीका कारण युरो कप एक वर्ष पछाडि सरिसकेको छ। सन् २०२१ मा युरो कप सुरु हुँदा प्रभावशाली मिडफिल्डर मोड्रिच ३६औं वर्षको संघारमा हुनेछन्। त्यसैले क्रोएसियाका लागि आगामी युरो कपमा मोड्रिचको उपस्थिति यतिबेला सबैभन्दा चिन्ताको विषय बनेको छ। आगामी युरो कपको मिति एक वर्ष पर सरेसँगै मोड्रिचको सहभागिताको विषयमा पनि विश्व फुटबलमा विभिन्न चर्चा, परिचर्चा सुरु भएको छ। अहिले पनि क्रोएसियाका लागि मोड्रिच सबैभन्दा ठुलो आशाका केन्द्र हुन्। उनले बढ्दो उमेरका कारण आगामी युरो कपअघि नै सन्न्यास लिने अपुष्ट समाचारहरू पनि आइरहेका छन्। यस्तोमा क्रोएसियामा महान् फुटबलर डाभोर सुकरले भने मोड्रिचले आगामी युरो कप खेल्नेमा आफू विश्वस्त रहेको धारणा व्यक्त गरेका छन्। आगामी युरोपियन च्याम्पियनसिप सुरु हुँदा मोड्रिच ३६औं जन्मदिन मनाउने तयारीमा हुनेछन्। तर, एउटा क्षमतावान् खेलाडीका लागि उमेर ठुलो कुरो होइन। मलाई विश्वास छ, आगामी युरो कपमा पनि मोड्रिचले नै क्रोएसियाको नेतृत्व गर्नेछन् र आफ्नो उत्कृष्ट प्रदर्शनले सबैको मन पनि जित्नेछन्, आफ्नो समयका चर्चित खेलाडी सुकरले सञ्चारकर्मीसँगको कुराकानीमा भनेका छन्। पछिल्लो समय रियल म्याड्रिडमा पनि मोड्रिच नियमित रूपमा मैदानमा देखिएका छैनन्। फ्रान्सेली प्रशिक्षक जिनेदिन जिदानले मोड्रिचको स्थानमा पटकपटक टोनी क्रुस र फेड्रिको भल्भेर्डलाई मौका दिने गरेका छन्। त्यसैले पनि मोड्रिचले विस्तारै लय गुमाउँदै गएको अनुमान गर्न थालिएको छ। यसका बाबजुद सुकर भने मोड्रिचको क्षमतामा कुनै कमी नआएको दाबी गर्छन्। उनी आगामी युरो कपमा पनि मोड्रिड क्रोएसियाका लागि सबैभन्दा प्रभावशाली हतियार भएको बताउँछन्। ५२ वर्षीय सुकर हाल क्रोएसियन फुटबल महासंघका अध्यक्ष पनि हुन्। हरेक क्लब र प्रशिक्षकको आआफ्नै नीति हुन्छन्। रियल म्याड्रिडमा जिदानले मोड्रिचलाई आराम दिनुको पछाडि पनि केही कारण होला। तर, मेरो विचारमा मोड्रिचको क्षमतामा अहिले पनि कुनै कमी आएको छैन। उनी आगामी युरो कपमा पनि क्रोएसियाका लागि आशाको केन्द्र हुन्, सुकरले भनेका छन्। युरो कपको छनोट प्रतियोगितामा क्रोएसिया आफ्नो समूहमा पहिलो स्थानमा रहेको थियो। क्रोएसियालाई युरो कपमा छनोट गराउन पनि मोड्रिचले महत्वपूर्ण योगदान गरेका थिए। मोड्रिच चार वर्ष इङ्लिस प्रिमियर लिग क्लब टोट्टनहाममा बिताएर सन् २०१२ मा रियल म्याड्रिडमा आबद्ध भएका थिए। आफ्नो समयका प्रभावशाली स्ट्राइकर सुकरले भने सन् १९९६ देखि सन् १९९९ सम्म रियल म्याड्रिडबाट व्यावसायिक फुटबल खेलेका थिए। क्रोएसियाका अतिरिक्त उनले युगोस्लाभियाको राष्ट्रिय टोलीबाट पनि अन्तर्राष्ट्रिय फुटबल खेलेका थिए। उनले अहिलेको परिस्थितिमा युरो कप एक वर्ष पछाडि सार्ने युरोपेली फुटबल महासंघ (यूईएफए) को निर्णयको स्वागत पनि गरेका छन्।"
