शीर्षक,विवरण
प्रशामक स्वास्थ्य सेवा : आजको आवश्यकता,"सुधन पौडेलडा बालकृष्ण साह । स्वास्थ्य सेवा भन्नेबित्तिकै बिमारी उपचारका लागि गरिने सम्पूर्ण सेवा हो भन्ने बुझाइ सबैको भए पनि प्रशामक स्वास्थ्य सेवा बारेमा धेरैलाई अन्योल छ। स्वास्थ्य सेवामा भएको प्रगति र आधुनिक चिकित्सा पद्धति अनि स्वास्थ्य सेवाले मानिसको आयु पक्कै लम्बिएको छ। रोग र उमेरसँग लड्दै जीवनको अन्तिम अवस्थामा पुग्दा पनि शान्ति अनि पीडारहित मृत्युको कल्पना गर्छौं। वर्तमान चिकित्सा प्रणालीले हाम्रो कल्पनालाई केही सार्थक बनाएको छ। विशेषतः दीर्घरोग तथा क्यान्सरबाट पीडित वृद्धहरू शारीरिक तथा मानसिक रूपमा कमजोर भएका हुन्छन्। यस्ता पीडितहरू आफ्ना बाँकी जीवन सहज अनि पीडारहित भएर बिताउन चाहन्छन्। उनीहरूको रोग पूर्णरूपले निको बनाउन सक्ने अवस्थामा हुँदैन र मृत्युलाई पर्खिनुबाहेक विकल्प रहेको हुँदैन। यस अवस्थामा अति नै विचलित मानिसलाई बाँकी रहेका जीवनका केही दिन सजिलो बनाउँदै पीडा कम गराउन सक्ने किसिमले उपचारात्मक, पुनःस्थापनात्मक एवम् भावनात्मक तवरले पारिवारिक वातावरणमा दिइने स्वास्थ्य सेवालाई प्रशामक सेवा भनिन्छ। सामान्यतः यस्ता प्रशामक स्वास्थ्य सेवा अर्थात् पालिएटिभ केयर अस्पतालमा नदिएर विशेष केन्द्र स्थापना गरेर दिनुपर्छ भन्ने मान्यता छ। विश्वमा हरेक वर्ष औसत ६ करोड मानिसको मृत्यु हुने गर्छ। गर्भ रहेपछि जन्म निश्चित छैन तर मृत्यु निश्चित छ, यो एक तीतो यथार्थ हो। सबल आर्थिक अवस्था र उच्चस्तरको स्वास्थ्य सेवा उपलब्ध भए पनि मृत्युलाई केही पर धकेल्न सकिएला तर पराजित गर्न सकिन्न। विकसित मुलुकमा जहाँ आधुनिक स्वास्थ्य सेवा उपलब्ध छन्, ती मुलुकमा पनि मृत्यु हुने गरेको छ। तर रोगले थचारिएपछि पनि भन्नेबित्तिकै मृत्यु हुँदैन र पीडा भइरहन्छ। यस्ता रोगले पीडितलाई प्रशामक सेवाले जीवनको अन्तिम अवस्थामा हुने कष्ट र पीडा कम गराउने हुन्छ। विकसित मुलुकमा प्रशामक स्यहार केन्द्र धेरै व्यवस्थित हुने गरेको छ। यस्ता केन्द्रमा निको बनाउन नसकिने पीडामा रहेका बिमारी रहने गरेका हुन्छन्। रोगले हुने पीडा कम गराउनु नै प्रमुख सेवा रहेका यस्ता केन्द्रमा स्वास्थ्य सेवा दिन धेरै विज्ञ नचाहिने र जटिल स्वास्थ्य उपकरण कम चाहिने भएकाले अस्पतालभन्दा कम खर्चिलो हुने गर्छन्। एक्काईसौं शताब्दीको सुरुवातसँगै विभिन्न महामारी आए। यस्ता महामारी तथा सर्ने किसिमका अर्थात् संक्रामक रोगले धेरै मानिसको ज्यान गयो। यसको नियन्त्रण र राम्रो उपचारको विकाससँगै नसर्ने किसिमका रोगको प्रकोप बढ्दै गयो। विश्व स्वास्थ्य संगठनको पछिल्लो प्रतिवेदनअनुसार कूल मृत्युको ७१ प्रतिशत अर्थात् करिब चार करोड मानिस नसर्ने रोगका कारणले मर्ने गरेका छन्। यी नसर्ने रोगमा मुख्यतः क्यान्सर, पुरानो फोक्सोको समस्या, मुटुका रोग तथा मधुमेह रहने गरेका छन्। यी नसर्ने रोग पनि मुख्यतः न्यून तथा मध्यम आय भएका राष्ट्रमा बढी हुने गरेको सो तथ्यांकले देखाएको छ। सर्ने अर्थात् संक्रामक रोग विभिन्न किसिमका सूक्ष्म जीवाणुहरूको संक्रमणले गर्दा हुने हुन्छ र महामारीको रूप लिने गर्छन्। तर नसर्ने रोगहरू मुख्यतः मानिसको आनीबानी, आहारविहार तथा शारीरिक सक्रियता आदि उचित नभएकाले हुने गर्छन्। वातावरण तथा जलवायु परिवर्तन, खानपानमा हुने अखाद्य वस्तुको मिसावट, जैविक तथा कीटनाशक औषधिहरूको अनियन्त्रित प्रयोगले क्यान्सर, मुटुरोग तथा मधुमेहजस्ता रोगहरूलाई जन्म दिने र मानिसलाई पीडा दिने गरेको पाइन्छ। नेपालमा प्रशामक सेवा प्रदान गर्ने केही संस्थाले विगत लामो समयदेखि सेवा दिइरहेका छन्। तर यो अति न्यून छ। सन् २०२५ सम्ममा वार्षिक दुई करोड नयाँ क्यान्सरका बिरामी देखा पर्न सक्ने डरलाग्दो तथ्यांक अध्ययनले देखाएको छ। क्यान्सर नेपालको मृत्युको कारणमा पाँचौं स्थानमा रहेको छ। सन् २०१८ मा गरिएको एक अध्ययनअनुसार नेपालमा ११,५२५ जना क्यान्सरबाट मृत्यु भएको देखिन्छ। क्यान्सरलगायतका दीर्घ रोगहरूले मानिसलाई लामो समयसम्म शारीरिक एवं मानसिक रूपमा पनि कमजोर बनाएको हुन्छ। एकातिर त्यस्ता रोगले बिमारी थाकिसकेको हुन्छ र मृत्युको पर्खाइमा हुन्छ भने विशेषतः क्यान्सरजस्ता रोगले दुखाइ पनि धेरै दिइरहेको हुन्छ। यस अवस्थामा आइपुग्दा बिरामीका परिवारका सदस्यसमेत आर्थिक, मानसिक एवं भावनात्मक दृष्टिकोणले कमजोर र थकित भइसकेका हुन्छन्। दीर्घरोगलगायत क्यान्सरबाट पीडित अधिकांश बिरामीको मृत्यु दुःखद, पीडादयक र छटपटाहटबाट हुने गरेको देखिन्छ। सो समस्या पूर्णरूपले समाधान गर्न त अहिलेको उपचार पद्धतिबाट सम्भव देखिएको छैन। यस्ता बिरामीलाई लामो समयसम्म अस्पतालमै भर्ना गरेर राख्दा अस्पतालको शय्या प्रयोग हुने तर समाधान नहुने भएकाले व्यावहारिक नहुने हुन्छ। तर यस्ता पीडामा रहेका बिमारीलाई घरमा पीडाले छट्पटाएको देख्न अवश्य सकिँदैन। यस्ता बिमारीलाई प्रशामक स्वास्थ्य सेवा प्रदान गर्नुपर्ने आवश्यक हुन्छ र छुट्टै प्रशामक स्वास्थ्य सेवा केन्द्र अर्थात् पालिएटिभ केयर सेन्टर चाहिन्छ भन्दा फरक नपर्ला। विश्व स्वास्थ्य संघको एक तथ्यांकअनुसार विश्व करिब चार करोड मानिसलाई प्रशामक सेवाको आवश्यकता पर्ने गरेको छ। यसको ७८ प्रतिशत अर्थात् करिब तीन करोड १२ लाख हाम्रोजस्तो न्यून तथा मध्यम आय भएका मुलुकमा रहेका छन्। तर विश्वमा हाल प्रशामक सेवा आवश्यक हुनेमध्ये १४ प्रतिशत मानिसले मात्र यो सेवाको उपभोग गर्न पाएका छन्। नेपालमा प्रशामक सेवा प्रदान गर्ने केही संस्थाले विगत लामो समयदेखि सेवा दिइरहेका छन्। तर यो अति न्यून छ र केन्द्रीय राजधानीमा मात्रै सीमित छन्। काठमाडौंबाहिर कुनै पनि स्थानमा प्रशामक स्वास्थ्य केन्द्रको स्थापना भएको पाइँदैन र बाहिरका पीडितहरू पूर्णरूपले यस सेवाबाट वञ्चित रहेका छन्। संघीय गणतान्त्रिक नेपालको संविधान २०७४ ले स्वास्थ्य सेवालाई प्रत्येक नागरिकको मौलिक हकका रूपमा स्थापित गरको छ। यसका साथैै नेपाल सरकारको स्वास्थ्य नीति २०७६ अनुसार निजी तथा गैरसरकारी संस्थाहरूलाई समेत फिजियोथेरापी सेवासहितको पुनःस्थापना तथा प्रशामक स्वास्थ्य सेवा केन्द्र स्थापना गर्ने नीति अगाडि सारेको देखिन्छ। तर यसअनुरूप अगाडि बढ्ने प्रयास पर्याप्त भएको देखिँदैन। विशेषतः लामो समयमा उपचारमा ठूलो रकम खर्चिएर आर्थिक रूपमा कमजोर भइसकेको परिवारका वृद्ध अनि रोगले कमजोर भएका दीर्घरोगी, क्यान्सरपीडित जनताका पीडा कम गर्न समाजका सबै वर्ग सक्रिय हुन आवश्यक छ। अझ राज्यस्तरबाट यस नीतिको अधिकतम कार्यान्वयन गर्न सके दीर्घ रोगलगायत क्यान्सरपीडित आम जनताले जीवनको अन्तिम क्षणमा पीडाबोध गर्नुपर्ने अवस्था न्यूनीकरण गर्न पक्कै सहज हुन्छ। पौडेल र डा साह दुवै कोशी हेल्थ कलेज विराटनगरमा जनस्वास्थ्यका प्राध्यापक हुन्।"
बल कांग्रेस कोर्ट मा,"ताजा जनादेश मात्र प्रदूषित राजनीतिको सही उपचार हो। पुनर्जीवित प्रतिनिधिसभाको चालु हिउँदे (विधेयक) अधिवेशन नेकपा (एमाले) को अन्तद्र्वन्द्व र नेकपा माओवादी केन्द्र, एमालेकै माधव नेपाल समूह तथा जसपाको भट्टराईयादव समूहको जसरी पनि केपी शर्मा ओलीलाई प्रधानमन्त्री पदबाट हटाउनैपर्ने एकसूत्रीय नीतिका कारण सहज ढंगले अघि बढ्ने देखिएन। एमालेको अन्तर्विरोध झन्झन् चर्किंदै जाँदो छ भने पार्टीको ओलीविरोधी खेमा उनीहरूले भनेजस्तो भएमा केपी शर्मा ओलीलाई पार्टी अध्यक्ष पदबाटै बेदखल गरी माधवकुमार नेपाललाई पार्टी अध्यक्ष बनाएर नेकपा माओवादी केन्द्रसँग सहकार्य गरेर अघि बढ्ने रणनीतिमा रहेको तथ्य लुकेको छैन। केपी ओली र माधवकुमार नेपाल तथा केपी ओली र पुष्पकमल दाहाल प्रचण्ड बीचको त्रिकोणीय द्वन्द्व प्रतिनिधिसभामा समेत प्रवेश गरेको तथा सभामुख र प्रधानमन्त्रीबीचको सम्बन्ध पनि राजनीतिक रूपमा सकारात्मक नरहेका कारण प्रधानमन्त्री ओलीले स्वेच्छापूर्वक राजीनामा गरेबाहेकको अवस्थामा प्रतिनिधिसभा सुचारु रूपमा सञ्चालन भई सरकारले निर्णयार्थ प्रस्तुत गर्ने विधेयकहरूउपरको कारबाही अघि बढ्ने सम्भावना एकदमै क्षीण छ। आजसम्मका बैठकको अवस्थाले यही संकेत गर्छ। जब आफ्नो संवैधानिक तथा राजनीतिक दायित्व पूरा गर्न प्रतिनिधिसभा असमर्थ हुन्छ भने त्यो बेला यसको औचित्य र उपादेयतामा प्रश्न उठ्छ नै; जुन प्रश्न उठ्न मात्र सुरु भएको छैन। अपितु सम्मानित सर्वोच्च अदालतले संवैधानिक रूपमा बेठीक ठहर गरेको प्रधानमन्त्रीको विघटन कार्य राजनीतिक रूपमा उपयुक्त र समसामयिक रहेको प्रतीत हुन थालेको छ। आजसम्मका गतिविधि र तीखाले गतिविधिको जरो पहिल्याउँदा वर्तमान प्रतिनिधिसभा समस्या मोचक होइन; अपितु थप जटिल समस्याको स्रष्टा हुने देखिन्छ। थप जटिल समस्याको कडी र कारक बन्ने बाटोतर्फ अघि बढ्दै गरेको प्रतिनिधिसभालाई सेतो हात्ती पालेजसरी पालिराख्ने वा तत्काल ताजा जनादेशमार्फत नयाँ प्रतिनिधिसभा गठन गर्नेतर्फ लाग्ने भन्ने कुराको निर्णय लिने जिम्मेवारी संसद्को प्रमुख प्रतिपक्ष नेपाली कांग्रेसको काँधमा आएको छ। माओवादी केन्द्र र जनता समाजवादी पार्टीको डा बाबुराम भट्टराईउपेन्द्र यादव समूह कांग्रेस सभापति शेरबहादुर देउवालाई प्रधानमन्त्रीको उम्मेदवार बनाएर प्रधानमन्त्री ओलीलाई अविश्वास प्रस्तावमार्फत हटाएर तत्कालका लागि देउवाको नेतृत्वमा कांग्रेस, माओवादी केन्द्र, एमाले फुटाउने रणनीति सफल भएको खण्डमा माधव नेपालहरूको समूह र जसपाको संयुक्त सरकार गठनका लागि प्रयासरत देखिन्छन्। कांग्रेसभित्रै पनि वरिष्ठ नेता रामचन्द्र पौडेलहरू अविश्वास प्रस्तावमार्फत पहिले ओली सरकार फालौं भन्दै यसनिम्ति प्रधानमन्त्रीको उम्मेदवार बनिदिन सभापति देउवामाथि चर्को दबाब परिरहेको छ। परिस्थिति बडो गजबको छ। राजनीतिक रूपमा प्रधानमन्त्री ओलीको अस्तित्व समाप्त गरी सो रिक्त स्थानको परिपूर्ति आफूबाट गर्न उद्यत् माओवादी केन्द्रका अध्यक्ष पुष्पकमल दाहाल एकातिर एमालेको अन्तर्विरोधलाई चर्काएर सकेसम्म एमालेमा विभाजन ल्याउन वरिष्ठ नेता माधवकुमार नेपालहरूका साथमा रहनुभएको बताउँछन् उहाँका निकटस्थहरू भने अर्कातिर उहाँले औपचारिक रूपमा केपी शर्मा ओली सरकारलाई दिएको समर्थन फिर्ता पनि लिनुभएको छैन। ओलीको विकल्पमा अर्को प्रधानमन्त्री तयार नगरी समर्थन फिर्ता लिँदा ओलीलाई पुनः प्रतिनिधिसभा विघटनको आधार मिल्न सक्ने सम्भावनाको मध्यनजर समर्थन कायमै राखिएको हुन सक्छ। यस मानेमा माओवादी केन्द्रको शक्तिका एक मात्र प्रतीक मानिने अध्यक्ष प्रचण्ड ओली सरकारको सुरक्षा ढाल पनि देखिनुभएको छ। नेपाली राजनीतिक बजारमा प्रधानमन्त्री पद यति अबिकाउ बन्नुको एउटा कारण यो पनि हुन सक्छ। देशमा राजनीतिक संकटका बेला नेपाली कांग्रेसलाई प्रयोग गर्ने र उकासेर अघि सार्ने कुरा नेपालको सन्दर्भमा नौलो रहेको छैन। यसपटक पनि कांग्रेसलाई प्रयोग गर्न भरमग्दुर प्रयास जारी नै छ। प्रधानमन्त्री ओलीको प्रतिनिधिसभा विघटन कार्यलाई असंवैधानिक र अलोकतान्त्रिक ठहर गरेर एकल आन्दोलनमा उत्रिएको कांग्रेसलाई तत्कालीन सत्तारुढ नेकपाको दाहालनेपाल खेमासँग मिलेर संयुक्त आन्दोलन गर्न कांग्रेस र खासगरी सभापति देउवामाथि दाहाल र नेपालहरूले मात्र नभई कथित नागरिक समाजले समेत चर्को दबाब सृजना गरेकै हुन्। सभापति देउवाले संयुक्त आन्दोलनको प्रस्तावप्रति सहमति नजनाई आन्दोलन एक्लै गर्ने र विघटनबारे अदालतको फैसलालाई शिरोधार्य गर्ने बताउँदा कांग्र्रेसको एक खेमासहित संयुक्त आन्दोलनका हिमायतीबाट सभापति देउवाको नियतमा समेत शंका उठाइयो र प्रतिनिधिसभा विघटनको मतियारका रूपमा प्रचारसमेत गरियो। हिजोको त्यो घडीका संयुक्त आन्दोलनका हिमायतीहरू अहिले पुनः देउवाका काँधमा बन्दुक राखेर ओली सरकारमाथि प्रहारको रणनीति बनाएर अघि बढेको अवस्था छ। यद्यपि यो अनुमानको मात्र विषय पनि हुन सक्छ तापनि देउवाले प्रचण्डमाधव नेपाल, बाबुराम भट्टराई र उपेन्द्र यादवहरूको आग्रहलाई स्वीकार गरेर प्रधानमन्त्री बनिदन सहमति नजनाइसक्नुभएका कारण प्रचण्डले ओली नेतृत्वको सरकारलाई दिइआएको समर्थन फिर्ता लिन र प्रधानमन्त्रीविरुद्ध प्रतिनिधिसभामा अविश्वास प्रस्ताव दर्ता गर्न विलम्ब भएको ठान्दा अन्यथा हुँदैन। कांंग्रेसलाई प्रमुख प्रतिपक्षको मतादेश हो; सरकार सञ्चालनको होइन। आफूलाई प्राप्त जनादेशप्रति कांग्रेस इमानदार हुनुपर्छ र त्यसको कदर र सम्मान गर्नुपर्छ। संसद्मा प्रतिनिधित्व गरेका दलहरूको एकअर्काप्रतिको दृष्टिकोण र सम्बन्धको स्वरूप, स्वार्थ तथा लक्ष र उद्देश्यको विश्लेषण गर्दा ओलीलाई प्रधानमन्त्रीबाट विस्थापन गरेर देउवा वा कसैको नेतृत्वमा एक थान सरकार गठन गरी आफ्नो समर्थनमा टिकेको सरकारलाई माध्यम बनाएर राष्ट्रको साधन र स्रोत दोहन गर्ने, दोहन शक्ति र स्रोत खर्चिएर आआफ्ना पार्टी र गुटलाई बलियो तुल्याउने रहेको प्रस्ट हुन्छ। सम्भवतः ओलीलाई विस्थापित गरेर आफूलाई प्रधानमन्त्री बनाउन चाहनेहरूको आशय र स्वार्थलाई नेता देउवाले राम्ररी बुझेको हुनुपर्छ। दुईतिहाइनजिकको बहुमतको एकमना सरकारको प्रधानमन्त्री रहेका ओलीको समेत निद्रा हराम तुल्याउने पात्रहरूले आफूलाई सफल हुन देलान् भन्ने आशा र विश्वास गर्ने कुनै भरपर्दो आधार र कारण नेता देउवाले फेला पार्न सक्नुभएको छैन भने पनि त्यो अति स्वाभाविक हो। यो स्पष्ट नै छ कि ओलीले अचेट्न नसक्नुभएको घोडालाई देउवाले अचेट्न सक्ने कुरै हुँदैन। निख्रिएर भन्नुपर्दा अहिले जुन स्वभाव र चरित्रको सत्ता गठबन्धनको प्रस्ताव भइरहेको छ; यो गठबन्धनको प्रधानमन्त्री बनेर देउवाले सिंहदरबारमा थप अर्को फोटो झुन्ड्याउने, प्रतिनिधिसभाको आयु बढाएर सांसदहरूको जागिर थामिदिने, सत्ता गठबन्धनका इष्टमित्रहरूलाई राष्ट्रिय ढुकुटीमा भोरजुवा सञ्चालनको अवसर प्रदान गर्ने र अन्ततः चुनावको मुखमा सरकारबाट बाहिरिने नियतिको सिकार हुनेभन्दा बढी केही गर्न सक्नेमा आशंका छ। कम्युनिस्टले बारम्बार र दरबारले समेत आफूलाई युज एन्ड थ्रो गरेको निकट अतीतले पनि यसपटक नेता देउवालाई बढी सचेत, सतर्क र संवेदनशील तुल्याएको हुनुपर्छ। कांंग्रेसलाई प्रमुख प्रतिपक्षको मतादेश हो; सरकार सञ्चालनको होइन। आफूलाई प्राप्त जनादेशप्रति कांग्रेस इमानदार हुनुपर्छ र त्यसको कदर र सम्मान गर्नुपर्छ। नेपाली मतदाताले कम्युनिस्टलाई पाँच वर्षसम्म शासन सत्ता सञ्चालनको मतादेश दिएका हुन्। अहिले देशमा राजनीतिक र संवैधानिक संकटको जुन स्थिति उत्पन्न भएको छ; यसको कारण र कारक कांग्रेस होइन; स्वयम्मा प्रधानमन्त्री ओली मात्रै पनि होइनन्। यसर्थ मतादेशप्राप्त सरकार बरकरार रहेको अवस्थामा र प्रतिनिधिसभामा मतादेशको गणित यथावत् रहेको अवस्थामा केवल ओली नेतृत्वको सरकार फाल्ने खेतालाका रूपमा प्रयोग भइदिन कांग्रेसलाई हतारो र बाध्यता नहुनुपर्ने हो। जहाँसम्म गुण र दोषका आधारमा समर्थन वा विरोधको प्रसंगको सवाल छ; सैद्धान्तिक र नीतिगत आधारमा एकातर्फ एमाले र माओवादी केन्द्र समदूरीका दल हुन् भने अर्कातर्फ आज विद्यमान राजनीतिक अस्थिरता उत्पन्न गर्नमा प्रधानमन्त्री ओलीभन्दा ओलीलाई प्रतिनिधिसभा विघटन गर्ने स्थितिमा पुर्याएर बाध्य तुल्याउने प्रचण्डनेपालहरू बढी जिम्मेवार छन्। ओलीले प्रधानमन्त्री पदबाट राजीनामा गर्न नमानेपछि प्रचण्डहरूले उनी (प्रधानमन्त्री) विरुद्ध अविश्वास प्रस्ताव दर्ता प्रक्रियालाई अघि नबढाएको भए प्रधानमन्त्री ओली प्रतिनिधिसभा विघटन गर्न सायद बाध्य र विवश हुने थिएनन् होला। सबैले जानेबुझेको तथ्य यही हो। प्रमुख प्रतिपक्षको हैसियतमा कांग्रेसले योभन्दा बढी बुझेको हुनुपर्छ। अझ मौजुदा तरलतापूर्ण परिस्थितिबारे एकै वाक्यमा भन्नुपर्दा तत्कालीन नेकपाका अध्यक्षद्वय केपी शर्मा ओली र पुष्पकमल दाहालबीचको टकरावको परिणाम हो आजको अव्यवस्था। ओलीलाई प्रधानमन्त्रीबाट हटाएर देउवाको नेतृत्वमा माओवादी केन्द्रका अध्यक्ष प्रचण्डको प्रस्तावअनुरूप कांग्रेस, माओवादी केन्द्र र जसपाको एक थान कम्फर्टेबल सरकार गठन गर्दैमा अस्तव्यस्त भएको राजनीति सङ्लिएर सही बाटो पक्रिएला भन्न सकिन्न। यस्तो समीकरण कांग्रेसका लागि थप प्रत्युत्पादक हुनेमा कुनै विवादै छैन। नेपाली कांग्रेसले चाहेर पनि प्रदूषित राजनीतिक अवस्थामा सुधार ल्याउन सक्ने देखिँदैन। अपराधलाई राजनीतीकरण गरेर, राजनीतिलाई अपराधी प्रवृत्तिको बन्धक तुल्याएर पुनर्जीवित प्रतिनिधिसभाको आयु लम्ब्याउनु र एक थान सरकार गठन गरेर मुलुकमा क्लिप्टोक्रेसी सञ्चालन गर्नुको अर्थ र औचित्य छैन। कांग्रेसले अपराधीकृत राजनीतिक वैशाखीको सहारामा उखिन आवश्यक छैन। धरातलीय यथार्थ यो छ कि परिस्थितिले नेपाली कांग्रेसलाई चौराहमा अलमलिएको नेपाली राजनीतिलाई उपयुक्त दिशा तथा निकास दिन एक मात्र निर्णायक शक्तिको रूपमा खडा गरेको छ। कांग्रेसले आफ्नो गुरुत्वाकर्षणको अन्दाज लगाएको हुनुपर्छ। उसले अहिले लिने कुनै पनि निर्णयले सुदूर भविष्यसम्मका लागि दूरगामी असर रहन्छ नै। यसर्थ फुकीफुकी पाइला चाल्न अवस्था छ ता कि आग्रह वा पूर्वाग्रहका आधारमा लिइने निर्णयले भोलि पछुताउने अवस्था नआओस्; जसरी विगतका कैयन् निर्णय कांग्रेसका लागि मात्र नभई देश र जनताकै लागिसमेत घातक एवं प्रत्युत्पादक सावित भएका छन्। अथवा भनौं, यतिबेला बल कांग्रेसको कोर्टमा छ। ताजा जनादेश मात्र प्रदूषित राजनीतिको सही उपचार हो। अतः प्रधानमन्त्री ओलीसँग मिलेर ताजा जनादेश (निर्वाचन) मा जान कांग्रेसले आँट र हिम्मत गर्नुपर्छ, यसनिम्ति कठोर निर्णय लिन तत्पर हुनुपर्छ। अरूबाट पनि ताजा जनादेशमा जाने शर्तमा सरकारको नेतृत्वको प्रस्ताव आउँछ भने त्यसका निम्ति तयार हुनुपर्छ। मौजुदा प्रतिनिधिसभाभित्र नयाँ समीकरण कायम गरेर नयाँ सरकार गठन गर्नु भनेको प्रदूषित पानीलाई नयाँ बोतलमा राखेर दुनियाँलाई मूर्ख बनाउनुजस्तै हो।"
"थ्री नेसन्स फुटबल : किर्गिस्तानको आत्मघाती गोल, बंगलादेशको विजयी सुरुवात",काठमाडौं : थ्री नेसन्स कप अन्तर्राष्ट्रिय फुटबलमा बंगलादेशले विजयी सुरुवात गरेको छ। मंगलबार साँझ दशरथ रंगशालामा भएको खेलमा किर्गिस्थानलाई १० ले पराजित गर्दै बंगलादेशले विजयी सुरुवात गरेको हो। किर्गिस्थानका कुमारवज उलु बैमानको आत्मघाती गोल बंगलादेशका लागि उपहार बन्यो। खेलको ३० औं मिनेटमा बल क्रस गर्ने क्रममा बैमानले आत्मघाती गोल गरेका हुन्। दोस्रो हाफमा केही अवसर पाए पनि दुवै टिमले गोल गर्न नसक्दा किर्गिस्तानको आत्मघाती गोल नै निर्णाय बनेको हो। जितसँगै बंगलादेशले ३ अंक जोडेको छ। एन्फाले आयोजना गरेको थ्री नेसन्स कपमा नेपालसहित बंगलादेश र किर्गिस्थान सहभागी छन्। नेपालले पहिलो खेल बिहीबार किर्गिस्तानसँग खेल्दैछ। दोस्रो खेल नेपाल र बंगलादेशबीच हुनेछ। राउण्ड रोबिनको आधारमा शीर्ष दुई टिमले फाइनल प्रतिस्पर्धा गर्नेछन्। फाइनल चैत १६ गते हुने एन्फाले जनाएको छ। तस्बिर : सुनिता डंगोल
ललितपुरको प्रशिक्षकमा प्रदीप,"काठमाडौं : नेपाल सुपर लिग (एनएसएल) फुटबल प्रतियोगितामा ललितपुर सिटी एफसीले प्रदीप हुमागाईलाई प्रशिक्षक बनाएको छ। वैशाख ११ गते देखि २५ गतेसम्म दशरथ रंगशालामा हुने पहिलो फ्रेन्चाइज लिगका लागि ललितपुरले सोमबार प्रशिक्षकका रूपमा प्रदीपलाई सार्वजनिक गरेको हो। टोलीकी मालिक कामना गुरुङ र प्रदीपले सम्झौतापत्रमा हस्ताक्षर पनि गरेका थिए। प्रदीप आठ वर्षपछि नेपाली फुटबलमा प्रशिक्षकको रूपमा फर्किएका हुन्। उनी २०६९ सालको सहिद स्मारक ए डिभिजन लिगमा थ्रीस्टार क्लबका प्रशिक्षक थिए। उनको प्रशिक्षणमा थ्रीस्टार लिग च्याम्पियन बनेको थियो। पछिल्लो समय अमेरिकाको किस्टोन एथ्लेटिक क्लबमा प्रशिक्षक रहेका प्रदीपले ललितपुरलाई एनएसएल च्याम्पियन बनाउने दाबी गरेका छन्। अक्सनबाट टोलीमा राम्रै खेलाडी छन्। म कुरा होइन काम गरेर देखाउनेछु। मलाई नेपाली फुटबलमा केही गर्ने चाहना थियो। अहिले एनएसएलमार्फत फर्कने मौका मिलेको छ। मौकाका लागि ललितपुर सिटी एफसीलाई धन्यवाद, प्रदीपले भने। ललितपुर टोलीको मार्की खेलाडीमा अञ्जन विष्ट छन्। ललितपुरले अक्सनबाट एरिक विष्ट, पाल्साङ लामा, अर्पण कार्की, कमल श्रेष्ठ, प्रवेश दनुवार, मिक्छेन तामाङ, नवीन लामा, विमल राना, रञ्जन विष्ट, विनोद गुरुङ, रोहित कार्की, सरोज लामा, निरज बस्नेत र गौरव बुढाथोकीलाई अनुबन्ध गरेको छ।"
"त्रिदेशीय फुटबल आजबाट, दर्शकले अनिवार्य मास्क र सेनिटाइजर प्रयोग गर्नुपर्ने","काठमाडौं : दशरथ रंगशालमा मंगलबार (आज)बाट त्रिदेशीय फुटबल खेल हुन लागेको छ । खेलको युवा तथा खेलकुदमन्त्री दावा लामा तामाङले साँझ ५ः३० बजे उद्घाटन गर्ने अखिल नेपाल फुटबल संघ (एन्फा)ले जनाएको छ । नेपालसहित बंगलादेश र किर्गिस्तानबीच हुन लागेको खेलको उद्घाटनमा बंगलादेश र किर्गिस्तान यू२३ टिमले प्रतिस्पर्धा गर्ने एन्फाले जानकारी दिएको छ । नेपालले १२ गते किर्गिस्तानविरुद्ध पहिलो खेल खेल्नेछ भने १४ गते बंगलादेशको सामना गर्नेछ । फाइनल खेल चैत १६ गते हुनेछ । नेपालले सन् २०२२ मा कतारमा आयोजना हुने विश्वकप छनोट खेलको तयारीका लागि त्रिदेशीय फुटबल आयोजना गरेको एन्फाका प्रवक्ता किरण राईले बताए। राईका अनुसार दशरथ रंगशालाको मैदान मर्मतलगायत तयारी पूरा भएको छ। नेपाली टोलीले उपाधि जित्ने लक्ष्यका सात तयारी गरिरहेको पनि राईले बताए। यस प्रतियोगिताका लागि एन्फाले करिब १ करोड रुपैयाँ खर्च गर्नेछ। जसमा दर्शक टिकटबाट १ करोड ५० लाख रुपैयाँ आम्दानी गर्ने बताइएको छ। प्रतियोगिताको विजेता टोलीले पाँच हजार र दोस्रो हुने टोलीले तीन हजार अमेरिकी डलर पुरस्कार प्राप्त गर्नेछ। उत्कृष्ट खेलाडीलाई पाँच सय र म्यान अफ दी म्याचलाई २ सय ५० अमेरिकी डलर प्रदान गरिने एन्फाले जनाएको छ। प्रतियोगिताका खेल राउन्ड रोविन लिगका आधारमा हुनेछ। शीर्ष दुई टोली फाइनलमा भिड्नेछन्। दर्शकले अनिवार्य मास्क लगाउनुपर्ने फुटबल हेर्न आउने दर्शकले अनिवार्य मास्क लगाउनुपर्ने भएको छ । सोमबार एन्फाले विज्ञप्ति जारी गर्दै यस्तो नियम लागू गरेको जनाएको हो । एन्फाका अनुसार कोभिड महामारीको खतरा कायमै रहेकाले स्वास्थ्य सुरक्षाका सम्पूर्ण मापदण्ड पालना गर्नुपर्ने भएको हो । विज्ञप्तिमा सेनिटाइजर प्रयोग, सामाजिक दूरी कायम गर्नुपर्ने तथा मास्कलाई अनिवार्य गरिएको बताइएको छ । थ्री नेसन्स कप मैत्रीपूर्ण अन्तर्राष्ट्रिय फुटबल प्रतियोगिताकाे जानकारी दिन आयोजित पत्रकार सम्मेलन । तस्बिर : सुनीता डंगोल"
