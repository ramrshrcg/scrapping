शीर्षक,विवरण
महिला अधिकारमा अबको बाटो,"महिला अधिकार स्थापित गराउने मुद्दा महिलाको मात्रै नभई मुलुककै एजेन्डा बन्नुपर्छ हरेक वर्ष हामीले ८ मार्चलाई अन्तर्राष्ट्रिय नारी दिवसका रूपमा मनाउँछौं महिला हकअधिकारका आवाजलाई लिएर, कुनै विशेष विषयलाई नारा बनाएर। यसपालि नारी दिवसको सँघारमा हाम्रा लागि खुसीको समाचार आयो अन्तर्राष्ट्रिय साहसी महिला (आईडब्लूओसी) अवार्ड नेपालकी मुस्कान खातुनले पाएकी छन्। एसिड आक्रमणमा परेकी मुस्कानले एसिड प्रहार गर्नेलाई कडा सजायको व्यवस्था हुनुपर्ने अभियान चलाउँदै आएकी थिइन्। सरकारले त्यसअनुरूप कानुनमा परिवर्तन गरेको थियो। पछिल्लो समय बलात्कार, बलात्कारपछि हत्या, कुटपिटलगायत महिला हिंसा तथा विभेदका समाचार बढी नै आएका छन्। यी भौतिक घटनामा मात्रै होइन; बोलीवचन र आशयले गरिने व्यवहारबाट पनि महिलामाथि विभेद भइरहेका छन्। भर्खरै राष्ट्रियसभाकी एक महिला सांसदलाई नेकपाका एक नेताले गरेको टिप्पणीको सर्वत्र विरोध भयो। उनको टिप्पणीमा महिलाको बौद्धिकतालाई नकार्ने र शारीरिक रूपरङलाई विषयवस्तु बनाउने पुरुषवादी चिन्तन देखिन्छ। देशको यस्तै वर्तमान अवस्थाबीच हामीले नारी दिवस मनाउँदै छौं। हामीले संविधानसभाबाट जारी गरेको संविधानले पाँच वर्ष पूरा गरेको छ। महिला भएका कारण कुनै पनि खालको विभेद वा असमानता हाम्रो संविधानले कल्पना गरेको छैन। संविधानको मौलिक हकअन्तर्गतको महिलाको हक ले महिलामाथि कुनै पनि प्रकारको हिंसाजन्य कार्य वा शोषण नगरिने र लैंगिक भेदभावविना समान वंशीय र सम्पत्तिमा हक हुनेलगायत व्यवस्था गरेको छ। तर यसअनुरूप बन्नैपर्ने कानुन अझैसम्म नबन्नु विडम्बनापूर्ण छ। महिलाको उन्नति र प्रगति भनेको एउटी महिला वा महिलाको मात्रै होइन, त्यो समग्र मुलुकको प्रगति हो। संविधान जारी भएलगत्तै हामीले राष्ट्रपति र व्यवस्थापिका संसद्को सभामुख पदमा महिला पायौं। झट्ट हेर्दा धेरैलाई लागेको थियो, देशमा महिला अगाडि आउँदैछन्, त्यसअनुरूपको व्यवस्था छ। यसो हुनलाई राजनीतिक चेतनाको वातावरणले काम गरेकै हो। हाम्रो संविधानले महिलालाई राज्यका सबै निकायमा समानुपातिक समावेशी सिद्धान्तका आधारमा सहभागी हुने व्यवस्था गरेको छ। तर संविधानप्रदत्त हक सबै क्षेत्रमा लागू भएको छ ? त्यसबमोजिम कानुन बनेका छन् त ? अहिले हाम्रो प्रमुख चासो र समाधान खोज्नुपर्ने विषय यिनै हुन्। संविधान जारीपछि भएका चुनावमा संविधानले स्पष्ट तोकेको स्थानमा त जनप्रतिनिधि महिला आए, यसलाई ठूलै उपलब्धि मान्नुपर्छ। तर संविधान जारीपछि हाम्रा कार्यपालिका, न्यायपालिका, कर्मचारी प्रशासन, केकति र कसरी समानुपातिक भयो वा भएन भनी अब हिसाब गर्नुपर्ने समय आएको छ। समानुपातिकको अर्थ र अंक स्पष्ट हुनुपर्छ। संविधानले दिएका हकअधिकार किन लागू भएनन्, त्यसबमोजिम कुनकुन कानुन बने, कुनकुन आवश्यक कानुन बन्न बाँकी छन्, यसबारे हामीले समीक्षा गर्नुपर्छ। भनिन्छ जहाँ मानिसले विवेकले व्यवहार गर्न सक्दैन, त्यहाँ उसलाई व्यवहार सिकाउन नियमकानुन बनाउनुपर्छ। हामीकहाँ राज्यले बनाएका नियमकानुन मात्रै छैनन्; सामाजिक नियम पनि छन्। ती नियमले राज्य, समाज र घरपरिवारमा भित्रभित्रै शासन गरिरहेका छन्। महिलालाई विभेद हुने सामाजिक नियम हटाउन राज्यले कानुन बनाउनुपरेको छ। कानुन बनाउन मात्रै होइन; लागू गर्न पनि आवश्यक इच्छाशक्ति राज्यसँग हुनुपर्छ। हामीकहाँ छाउपडी प्रथा विकराल रूपमा थियो र छ। यसविरुद्ध आवाज उठेसँगै छाउपडी भत्काउने अभियान चल्यो। तराईमा महिला बोक्सीको आरोपमा प्रताडित हुनुपर्ने, दाइजोका कारण समस्यामा पर्ने र बालविवाह भोग्नुपर्नेलगायतका अन्याय अझै जिउँदै छन्। यो विकृतिविरुद्ध अभियान चलाउने वा चेतना छर्ने काम पनि संविधानप्रदत्त हकभित्रै पर्छ। योसँगै हामीले महिलामाथिका परम्परावादी सोच बदल्नु पनि पर्छ। महिलाका आधारभूत आवश्यकता, पौष्टिक आहारको अधिकार, प्रजननको अधिकार, शिक्षाको अधिकार, रोजगारको अधिकार सुनिश्चित गर्दैै महिला हिंसाविरुद्धको अलिकति कडा कानुन पनि चाहिएको छ। संविधानको धारा ४७ मा मौलिक हक कार्यान्वयनका लागि तीन वर्षभित्रै कानुनी व्यवस्था गर्नुपर्ने उल्लेख छ। संविधान जारी भएको पाँच वर्ष बितिसक्दा कतिपय कानुन बन्न सकेका छैनन्। नागरिकता विधेयक लामो समयदेखि संसद्मा अड्किएको छ। त्यस्तै, सुरक्षित मातृत्वको हक संविधानमै सुनिश्चित गरिएको छ, सोअनुसार कानुन बने पनि नियमावली अझै बन्न नसक्दा त्यसको कार्यान्वयनमा अन्योल कायमै छ। संविधानअनुसार बन्नुपर्ने यस्ता थुप्रै कानुन बाँकी छन्। कानुन बनाएर महिलालगायतलाई अधिकार दिन सरकारले किन कन्जुस्याइँ गरेको छ ? यो विषयतर्फ अब बहस केन्द्रित हुन जरुरी छ। महिला प्रतिनिधित्वको प्रभावकारिता संविधान जारी भएपछिको यो पाँच वर्ष सहभागिताका हिसाबले राज्यका निकायमा महिलाको संख्या बढ्यो। तर यो अवधिमा महिला हिंसालाई केलाएर हेर्ने हो भने त्यसको ग्राफ ओरालो होइन, उकालो नै लागेको देखिन्छ। उदाहरणका लागि निर्मला पन्तको बलात्कारपछि हत्याको घटना हेरौं। देशमा महिला राष्ट्रपति, सयौं महिला जनप्रतिनिधि भएकै बेला भएको यो घटनामा दुई वर्ष नाघिसक्दासम्म दोषी पत्ता लाग्न सकेको छैन। के यो त्यस्तो जटिल घटना हो; जसको अनुसन्धानै गर्न नसकिने ? बलात्कार भएको छ, हत्या भएको छ, लास भेटिएको छ, तर दोषी पत्ता लाग्न सकेको छैन। निर्मलाको परिवारले संवैधानिक उपचारको हक पायो त ? हामीकहाँ केही उच्च पदमा महिला त छन्, तर त्यो पदबाट महिलालाई न्याय हुने वा महिला हिंसाविरुद्ध केकस्ता सिम्बोलिक (सांकेतिक) कार्य भए भन्ने प्रश्न पनि सँगसँगै उब्जेको छ। उच्च पदमा पुगेका महिलाले कुनै सांकेतिक वा उदाहरणीय कार्यको पहल गर्दै आएको भए, त्यसले समाजमा एउटा नयाँ न्यायसंगत आशाको सञ्चार गर्न सक्थ्यो। यहाँनिर हामी कहींकतै चुक्यौं कि भन्ने मेरो ठम्याइ हो। महिला पुगेका हरेक पदबाट समाजमा नयाँ आशा जगाउने, न्यायको आभास गराउने सांकेतिक कार्य हुन जरुरी छ। हामीले पद लिने तर त्यसअनुसार आम महिलालाई आभास र अनुभूति हुने खालको कुनै कार्य भएन भने त्यो पद एक महिलाको अवसरमा मात्रै सीमित हुन पुग्छ। यसमा हामी सबैले आत्मसमीक्षा गर्नुपर्ने भएको छ। संवैधानिक व्यवस्थाबमोजिम व्यवस्थापिकासंसद्मा ३३ प्रतिशत महिलाको उपस्थिति छ। तर नीति, कार्यक्रम, शासन र प्रशासनमा त्यसको प्रभाव देखिँदैन। सोझो उदाहरण मन्त्रिपरिषद् नै छ। अहिलेको मन्त्रिपरिषद्मा तीन मन्त्री र एक राज्यमन्त्रीमा महिला छन्, त्यो मन्त्रिपरिषद्को ६ प्रतिशत संख्या मात्रै हो। कतिपय संवैधानिक आयोगमा पनि महिलाको प्रतिनिधित्व भएको छ। तर उनीहरूको प्रतिनिधित्व अब प्रभावकारितासहितको हुन जरुरी छ। कुनै महिला कुनै पदमा पुगेर समग्र महिलाका लागि के भयो त ? यस प्रश्नको उत्तर दिन सक्ने गरी हामी तयार हुन पनि जरुरी छ। संविधानले हामीलाई केही अधिकार त दियो, तर त्यो तोकिएको क्षेत्रमा कोटा पुर्याउने बाध्यताजस्तो मात्रै भएको त छैन ? त्यसको प्रभावकारिता किन देखिँदैन ? राज्यको मूल कानुन संविधानमा लेखिएअनुसार हरेक निकायमा महिलाको न्यायसंगत प्रतिनिधित्वको सुनिश्चितता गर्नैपर्ने हुन्छ। महिला हिंसाविरुद्धको अनुसन्धान विधि फेर्ने कि ! हाम्रो समाजमा जेजस्ता प्रकृतिका महिला हिंसा हुन्छन्, त्यसका कारण विभिन्न हुन सक्छन्। कारण जे भए पनि हिंसा गर्ने अपराधीले छुट पाउनु हुँदैन, दण्डहीनतालाई हटाउँदै हामीले विधिको शासन ल्याउनुपर्छ। निर्मला पन्तको बलात्कारपछि हत्या भएको घटनाले हाम्रो राज्य प्रणालीको कमजोरीलाई जिस्काइरहेको छ। प्रश्न उठेको छ यसमा किन अनुसन्धान फितलो देखियो ? प्रश्न हाम्रो प्रशासनको कमजोरी वा शक्तिलाई मात्रै होइन; कहींकतै अनुसन्धानलाई फितलो बनाउने अन्य कारकतत्वप्रति पनि संकेत गरेको छ। महिला हिंसाविरुद्धको अनुसन्धानका लागि एउटा विशेष स्वतन्त्र, महिलामैत्री निकाय वा संयन्त्र जरुरी हो कि ? सामाजिक कुरीति, पुरुषवाद, राजनीतिक शक्तिबाट प्रभावित हुनु हुँदैन हाम्रो न्याय प्रणाली तथा प्रशासन। यसका लागि हामीले के गर्न सक्छौं ? छलफल यसतर्फ पनि जरुरी छ। नयाँ पुस्ताको अभिभारा हाम्रो यो भूगोलमा महिलाले धेरै पहिलेदेखि आवाज उठाएका हुन्। यसमा सय वर्षअघिको योगमाया न्यौपानेदेखिको इतिहास भेटिन्छ। यी तमाम महिलाका आवाज र विद्रोहले महिला अधिकारका क्षेत्रमा केही हदसम्म संवैधानिक र कानुनी सुनिश्चितता भएकै देखिन्छ। यसमा महिलाको मात्रै होइन; पुरुषको पनि खास भूमिका छ। यी उपलब्धिलाई व्यावहारिक रूपमा कार्यान्वयन गर्ने नयाँ अभिभारा नयाँ पुस्तामा सरेको छ। हिंसाका रूप फेरिँदै जान्छन्। नयाँ पुस्ताले आधुनिक समाजको उदयसँगै महिला हिंसामा फेरिएको रूपसँग संघर्ष गर्नुपर्ने हुन्छ। चेतना सञ्चार गर्न, राज्य पक्षलाई झक्झकाउन, सामाजिक न्यायको आवाज बुलन्द गर्न आजका नयाँ पुस्तासँग प्रविधिलगायत सुविधा छ। हामीले ३० वर्षअघि राखेका महिला अधिकारका माग कतिपय अवस्थामा अब फेरिनुपर्ने पनि देखिन्छ। नयाँ पुस्ताले नयाँ ढंगले महिला अधिकार प्राप्त गर्न र सामाजिक न्याय स्थापना गर्न नयाँ सूत्र पहिल्याउनुपर्छ। सँगैसँगै सैद्धान्तिक रूपमा पनि प्रबल बन्नुपर्छ। सामाजिक न्यायले महिला मात्रैको होइन; सबै जाति, समुदाय, वर्ग, क्षेत्र र लिंगलाई पनि समेट्छ। देशमा महिलामहिलाभित्र पनि विभिन्न जाति, वर्ग, क्षेत्र विभेदमा परेको छ। सबैले सामाजिक न्याय अनुभूत गर्ने व्यवस्था ल्याउन हामीलाई अवसरसँगै चुनौती पनि छन्, त्यसमा नयाँ पुस्ता अग्रसर र जागरुक हुनुपर्छ। सूचना प्रविधिको विकाससँगै महिलामाथि अनलाइन बुलिङको घटना हाम्रो मुलुकमा पनि बढ्न थालेको छ। अनलाइनमार्फत पनि महिलामा हिंसामा पर्ने र बेचिनेलगायतका समस्या देखिन थालेका छन्। त्यसको परिणामस्वरूप कतिपयले आत्महत्याको बाटो समातेको पनि हामीले सुन्ने गरेका छौं। तसर्थ अनलाइनमार्फत हुने महिलाविरुद्धको सबैखाले हिंसा रोक्नका लागि पनि साइबर कानुनलाई प्रभावकारी बनाउन जरुरी छ। यसतर्फ राज्यको त्यति ध्यान पुगेका देखिँदैन। आत्महत्या गर्ने किशोरीको तथ्यांकमा नेपाल अगाडि देखिन थालेको छ। यसको जग अनलाइनमार्फत हुने हिंसा पनि हुन सक्छ। तसर्थ सूचना प्रविधिको विकाससँगै डिजिटल जमानामा त्यसमार्फत हुने महिला हिंसा रोक्ने कानुन ल्याउन पनि त्यत्तिकै आवश्यक छ। पछिल्लो समय तुलनात्मक रूपमा औपचारिक र अनौपचारिक क्षेत्रमा महिला कामदारको संख्या बढेको छ। तर ती महिलामैत्री क्षेत्र तथा कार्यालय बन्न सकेका छैन्। काम गर्ने महिलाले बच्चा हुर्काउन पाउने अधिकार हुन्छ। त्यसतर्फ पनि कानुनले नै सुनिश्चितता गर्नुपर्ने देखिएको छ। अन्त्यमा, राज्यले के कुरा प्रस्ट बुझ्न जरुरी छ भने महिलाको उन्नति र प्रगति भनेको एउटी महिला वा महिलाको मात्रै होइन; त्यो समग्र मुलुकको प्रगति हो। महिला सशक्तीकरण हुने, महिला हिंसा घट्ने र राज्यका हरेक निकायमा महिलाको समानुपातिक प्रतिनिधित्व हुने भने त्यसले हाम्रो मुलुकको मानव विकास सूचांक बढ्ने हो। नेपाललाई विकासोन्मुख मुलुकबाट विकसित मुलुकमा स्तरोन्नति गर्न पनि महिलाको शिक्षा, स्वास्थ्य, रोजगारलगायत पछाडि परेको हरेक इन्डिकेटरमा सुधार अनिवार्य छ। यसले एकातिर विश्व परिदृश्यमा नेपालको स्थान माथि पुर्याउँछ भने अर्कातिर हाम्रो समाजलाई सही बाटोमा अघि बढ्न सघाउँछ। तसर्थ महिला अधिकार स्थापित गराउन महिलाको मात्रै होइन; समग्रमा मुलुकको अजेन्डा बन्नुपर्छ। सबै महिला तथा पुरुषलाई अन्तर्राष्ट्रिय नारी दिवसको हार्दिक शुभकामना ! तीन दशदेखि महिला अधिकारमा क्रियाशील डा राणा नेपाली कांग्रेसकी नेतृ हुन्।"
कोभिड१९ पछि महिला नेतृत्वको अवस्था,"एक वर्ष अगाडि कोभिड१९ महामारीले विश्वलाई आफ्नो नियन्त्रणमा लिन थाल्दा संयुक्त राष्ट्रसंघीय जनसंख्या कोष (यूएनएफपिए)ले महिला र किशोरीहरुको स्वास्थ्य, मानव अधिकार र भलाइमा खतरनाक परिणामहरु निम्त्याउने चेतावनी दिएको थियो। कोषले ठूलो संख्याको अनिच्छित गर्भाधारण, असुरक्षित गर्भपतन तथा असुरक्षित गर्भाधारणामा बढ्ने, लैङ्कि हिंसा, बालबिवाहको बढोत्तरीमात्र हाोइन महिला जननांगलाई हानी पुर्याउने अभ्यासहरुमा तीव्र वृद्धि हुने भविष्यवाणी गरेको थियो । यसले पछिल्लो दशकमा महिला र किशोरीहरुका जीवन सुधारमा हासिल भएका उपलब्धी पनि उल्टिने सम्भावना छ। नेपाललगायत एशियाप्यासिफिक र विश्वभरका देशहरुमा हाम्रो अनुमान दुर्भाग्यवस सही सावित भएर आएको छ। स्वास्थ्य सुविधाहरुमा, महामारी लकडाउन र अन्य हिंडडुलमा भएको बन्देजको साथै र आर्थिक वञ्चितीकरणमा कोभिड१९ संकटको जटिल अप्ठ्याराहरुले विगतको प्रगतिलाई कटाएको छ। अन्तरराष्ट्रिय महिला दिवस २०२१ मनाउँदै गर्दा लैङ्गिक समानता र महिला सशक्तीकरण सुदृढ पार्न महिला र महिला नेतृत्वमा पहिलेभन्दा तत्काल लगानीको आवश्यकता भएको छ। यो दिगो विकास लक्ष्य हासिल गर्न विश्वभरका राष्ट्रहरुले गरेका मुख्य प्रतिवद्धता हो। यो लक्ष्य पूरा गर्ने समयावधि एक दशकभन्दा कम रहेको छ। हराएको धरातल पुनर्पाप्राप्तिको सुनिश्चितता गर्नु नै हाम्रो सामुहिक चुनौति हो। अझै पनि कोभिड१९ ले निम्त्याएको अवरोधहरुको बाबजुद पनि हानी न्यूनीकरण गर्न र संकटलाई सम्बोधन गर्न महिलाको बलियो प्रेरणादायी नेतृत्व हामीसँग प्रमाणका रुपमा छन्। बैतडी जिल्लाकी कविता भण्डारी जस्ता परिवार योजना सेवा प्रदायकहरु महामारी क्वारेन्टाइनको बाबजुद महत्वपूर्ण सूचना प्रदान गर्दै र परिवार नियोजनका सामग्री वितरण गर्दै महिलाको र श्रीमानश्रीमतीको छनौटलाई सक्षम गर्दै सुदूरपश्चिम नेपालको दुर्गम ठाउँहरूमा पुगेका छन्। बङ्गलादेशमा अन्जुमन हुस्सेन जस्ता मनोसामाजिक स्वास्थ्य परामर्शदाताहरुले कक्स बजारको चौडा शरणार्थी शिविरमा रोहिंग्या महिलाहरुले लैङ्गिक हिंसा पीडितका लागि कार्यान्वयन गरिएका कार्यक्रमबाट फाइदा लिन सक्छन् र महामारीको बेला अझै बढी आवश्यक छ भनेर कार्यक्रम सुनिश्चित गरेका छन्। इरानमा निलोउफर घस्सेमी जस्ता मिडवाइफहरुले आफ्नो ज्यान खतरामा राखेर अरूको ज्यान बचाउनका लागि व्यक्तिगत सुरक्षा कवचको अभाव लगायत अरु चुनौतीहरु समाधान गरेका छन्। महिला नेतृत्व सुदृढीकरण गर्न हामीले आधारभूत सत्यलाई स्वीकार गर्नुपर्दछ र त्यसैमा काम गर्नुपर्छ भनेर यी र अन्य उदाहरणहरुले जोड दिएका छन्। महिलाको नेतृत्व क्षमताको महसुस गर्दै क्षमता अभिवृद्धि गर्न पहिले उनीहरुलाई आफ्नो जीवन र शरीर पूर्ण रुपमा नियन्त्रणमा राख्न सशक्तीकरण गरिनुपर्दछ। कायरो सम्मेलनदेखि नै ऐतिहासिक रुपमा कार्ययोजनाहरुमा निहित भएका अधिकार र छनौटमा महिलाहरु सक्षम हुनेछन् भन्ने कुरा प्रष्टिएको छ। सन् १९९४ मा कायरोमा भएको जनसङ्ख्या र विकास सम्बन्धी अन्तरराट्रिय सम्मेलनमा नेपाललगायत १७९ देशहरुले पहिलो पटक मानव अधिकार र व्यक्तिगत छनौट दिगो विकासको केन्द्रमा रहेको हुन्छ भन्ने कुरामा सहमत भएका थिए। कायरो सम्मेलनको कार्ययोजनाले महिला र किशोरीहरुले विवाह गर्ने नगर्ने, गरेमा कहिले कोसँग गर्ने र बच्चा जन्माउने नजन्माउने सहित आफ्नो जीवन आफैंले स्वतन्त्र रूपमा निर्धारण गर्न पाउने कुरामा जोड दिंदै यौनिक र प्रजनन स्वास्थ्य र प्रजनन अधिकारमा विषेश जोड गरेको थियो। नोभेम्बर २०१९ मा जनसङ्ख्या र विकास सम्बन्धी अन्तरराट्रिय सम्मेलनको २५ औं वार्षिकोत्सवको अवसरमा आयोजित नैरोबी शिखर सम्मेलनमा सरकार र नागरिक समाज साझेदारहरुद्वारा कार्ययोजनाको प्रतिको प्रतिवद्धतालाई थप सुदृढ गरिएको थियो। उक्त सम्मेलनमा नेपालको प्रतिनिधीमण्डल पनि सहभागी भएको थियो। दिगो विकास लक्ष्य नं ३ (सुस्वास्थ्य र कल्याण) र दिगो विकास लक्ष्य नं ५ (लैङ्गिक समानता) सहितका दिगो विकास लक्ष्य (एसडिजी) प्राप्त गर्न समेत प्रष्ट पारिएको थियो। जनसङ्ख्या र विकास सम्बन्धी अन्तरराट्रिय सम्मेलन (आइसिपिडी)ले महिला अधिकार मानव अधिकार हो भनेर जोड मात्र नगरी, यसले स्वास्थ्य र मानव अधिकार जोड्ने पुल निर्माणमा सहयोग गर्न समेत सक्रिय भूमिका खेलेको छ। कायरोपछि धेरै वर्षदेखि अन्य मानवअधिकारका निर्णयहरु र फ्रेमवर्कहरु यसैका आधारमा निर्माण भएका छन्। यसले सुत्केरी सेवा र अन्य आवश्यक सेवाहरुलाई सुदृढ बनाउँदै र परिवार नियोजनका साधनहरुको पहुँच सहित परिवार नियोजन कार्यक्रमलाई विस्तार गर्दै मातृमृत्यु घटाउन सरकारलाई सहयोग गरेको छ। कानून र ठोस कार्ययोजनालाई जानकारी दिन तथ्यमा आधारित तथ्याङ्क स्थापना सहित लैङ्गिक हिंसा अन्त्यका लागि राष्ट्रहरुले चुनौतिको सामना गरिरहेका छन्। आइसिपिडी र एसडिजीतर्फ भएको प्रगतिलाई केही महिना मै महामारीले द्रुतगतिमा कमजोर पारेको छ। जसको प्रभाव महिला र किशोरीहरुमा परेको छ। यद्यपि अन्तरराष्ट्रिय महिला दिवस २०२१ ले यस्तो असामान्य यथार्थतालाई सान्त्वना दिनेछ । मातृ र नवजात शिशु मृत्युमा वृद्धि, अनिच्छित गर्भाधान र लैङ्गिक हिंसाले महामारीको सामाजिक आर्थिक भार थपेको छ। कागजमा सीमित कानूनलाई वास्तविक जीवनमा देखिने गरी प्रभावकारी कार्यान्वयनमा परिणत गर्दै सरकारले यी सवालहरुलाई प्रभावकारी रुपमा संवोधन गर्ने, नीतिलाई समिक्षा गर्ने, लगानी गर्ने र सुदृढ गर्ने पर्दछ। कविता, अन्जुमान र निलौफरको कथाले व्याख्या गरेझैं हामीले महामारीमा प्रतिकार्य गर्दा प्राप्त गरेको राम्रा अभ्यासहरु र सिकेका कार्यहरुबाट पूर्ण फाइदा लिन र नयाँ निर्माण गर्न प्रयोग गर्नुपर्दछ। अन्तर्राष्ट्रिय महिला दिवस २०२१ लाई काम गर्ने सम्बोधनका रुपमा प्रयोग गरौं। हाम्रो समाजमा महिला र किशोरीबाट कोभिड१९ ले हरण गरेको गति र प्रगतिलाई हामीले तुरुन्तै पुनर्प्राप्ती गर्नुपर्दछ। हामीले जतिखेर जहाँ लैङ्गिक पक्षपात र असमानता भएको देख्नासाथ व्यक्तिगत रुपमै यसलाई चुनौति दिन र विरुद्धमा आवाज बुलन्द पार्नसक्नु पर्दछ। यसो गर्नाले, महिलाले आफ्नो जीवनमा आफैं स्वतन्त्रसँग नेतृत्व गर्नेने र अरुलाई नेतृत्व दिइ र सहयोग गर्ने, क्षमता अभिवृद्धि हुने, वास्तवमै कसैलाई पछाडि नपारिकन वास्तविक लैङ्गिक समानता र मानव अधिकारमा आधारित संसार निर्माण गर्न सक्छौं। बियोन संयुक्त राष्ट्रसंघीय जनसंख्या कोष (यूएनएफपिए)को एशियाप्यासिफिक क्षेत्रीय निर्देशक हुन्।"
सामुदायिक वन र महिला सशक्तीकरण,"नियमनकारी निकाय नेतृत्व महिलामैत्री नहुँदा सामुदायिक वनमा महिलाको स्रोतमाथि निर्णय हुन सकेको छैन महिला अधिकार, सशक्तीकरण, समानता र जागरुकतासम्बन्धी वकालत र सचेतनासहित हेरक वर्ष ८ मार्चमा अन्तर्राष्ट्रिय श्रमिक महिला दिवस मनाउने गरिन्छ। राजनीतिक तहबाट सुरु भएको यो दिवसले महिलाको अधिकारसँगै श्रमको सम्मानलाई जोड दिनुपर्ने पक्षमा आवाज बुलन्द गर्दै आएको छ। नेपालमा पनि महिला अधिकार र उनीहरूका अधिकारका सवाललाई उजागर गर्दै अन्तर्राष्ट्रिय श्रमिक महिला दिवस मनाइन्छ। बिहान उठेदेखि बेलुकीसम्म महिलाको पूरा समय बहुआयामिक क्षेत्रमा श्रम खर्चिएको हुन्छ। धेरै विषयमा दक्षता भएको महिलाको कामको सम्मान हुन सकेको छैन। महिलाको कामलाई अर्थसंँग नजोडिनु श्रमको मूल्यांकन नहुनु हो। त्यसैले महिलाको कामको सम्मान गरेर समाज रूपान्तरण गर्नुपर्छ। समाज रूपान्तरणको एक महत्त्वपूर्ण खम्बा सामुदायिक वनका महिला हुन्। तर अहिले पनि प्राकृतिक स्रोतका क्षेत्रमा काम गर्ने महिलाका मुद्दा, उनीहरूको श्रम र योगदानको अहिले पनि उचित सम्बोधन हुन सकेको छैन। सामुदायिक वनमा काम गर्ने महिलाको श्रमको मूल्यांकन हुन सकेको छैन। उराठलाग्दा डाँडाकाँडा र रित्तो बगरजस्तो भूमि घना जंगलमा परिणत हुनुका पछाडि तिनै महिलाको योगदान छ। तर श्रमका रूपमा होस् वा संरक्षणमा योगदानका रूपमा, प्राकृतिक स्रोतका अभियन्ता महिलालाई समेट्न सकिएन भने महिला सशक्तीकरणको र रूपान्तरणको अभियानले पूर्णता पाउन सक्दैन। विश्व श्रमिक महिला दिवस महिलाको आर्थिक सशक्तीकरणमा केन्द्रित हुनुपर्छ। यसनिम्ति हिंसामुक्त समाज र महिलाका लागि रोजगार नै हो। जब २०४६ सालमा बहुदलीय व्यवस्थाको आगमनसँगै तत्कालीन सरकारले स्थानीय जनताको आवश्यकता महसुस गरेर समुदायमार्फत वन संरक्षण, संवद्र्धन र उपयोग गर्ने नीतिसहित समुदायलाई जिम्मेवारी दियो, त्यसपछि नांगा डाँडा र सुक्खा मैदान हरियाली बनाउने अभियानले तीव्रता पाएको हो। संरक्षणको काम स्थानीय समुदायलाई सुम्पिएपछि जल, जंगल, जमिनभित्र आश्रित खेतीकिसानी गरेर खाने महिलामा बढी जिम्मेवारी थपिन थाल्यो। त्यो अभियानको संस्थागत रूप लिँदै २०५२ सालमा सामुदायिक वन उपभोक्ता महासंघ, नेपाल गठन भएपछि नेपालको प्राकृतिक स्रोत र वन संरक्षण विश्वकै लागि उदाहरणीय र नमुना बनेको छ। आज पनि नेपाललाई सामुदायिक वनको देश भनेर चिन्छ विश्व समुदायले। सामुदायिक वनमा महिला हाल नेपालमा २२ हजारभन्दा बढी सामुदायिक वन उपभोक्ता समूह कार्यरत छन्। त्यसमध्ये झन्डै ११ सय सामुदायिक वन महिलाले मात्र सञ्चालन गरेका छन्। धेरै सामुदायिक वनमा महिला र पुरुषको समान सहभागिताको वृद्धि र विकास भइरहेको छ। यो आफैंमा एउटा गौरवपूर्ण अवस्था हो। त्यसैले समावेशी व्यवस्थापन स्थापनाकालदेखि नै अब्बल रहेको महासंघले ग्रामीण क्षेत्रमा प्राकृतिक स्रोतसँग बिहानबेलुका रमाउन वन र अन्य प्राकृतिक स्रोतसँग जोडिएका ग्रामीण महिलालाई नजिकबाट नियाल्दै आएको छ। संरक्षण गरेर प्राकृतिक स्रोतको संरचना बढाउने र आफूले संरक्षण गरेको वनबाट लाभ लिन सकिने विषयमा गाउँका महिला दिदीबहिनी विश्वस्त हुन थालेपछि बिरुवा रोप्ने, त्यसको संरक्षण गर्ने, छोराछोरीलाई जस्तै रोपेका बिरुवा हुर्काउने काममा महिलाको सक्रिय योगदान रहेको वर्तमान अवस्थामा प्राकृतिक स्रोत र सामुदायिक वनले ल्याएको परिवर्तनलाई हेरेरै यकिन गर्न सकिन्छ। गाउँबाट धेरैजसो पुरुष वैदेशिक रोजगारमा जाने हुँदा महिलामा अझ कार्यबोझ थपिएको र घरपरिवार, गाईवस्तु, खेतीपाती, मेलापर्व सबै व्यवस्थापन गरेर सामुदायिक वन हरियाली बनाउने अभियानमा महिला दिदीबहिनी जोडिनु नै आजको वनको हराभराको महत्त्वपूर्ण पक्ष बनेको छ। तर यति धेरै योगदान गरेका महिलाको श्रमको हिसाबकिताब अझै हुन सकेको छैन। नेतृत्वमा महिलाको उपस्थिति सामुदायिक वनको अवधारणा आएदेखि नै संरक्षणमा महिलाको सक्रियता धेरै थियो तर नेतृत्व र निर्णायक ठाउँमा महिला उपस्थिति न्यून थियो। तर सामुदायिक वन उपभोक्ता महासंघले ग्रामीण महिलाले वन वातावरण संरक्षणमा पुर्याएको योगदानको सम्मान गर्दै ५० प्रतिशत महिलाको प्रतिनिधित्व सुनिश्चित गर्यो। त्यही सिद्धान्तले आज मुलुकको नेतृत्व तहमा महिला सहभागिता बढेको छ। सामुदायिक वनको विधानमा घरमूलीको नाम लेख्दा महिला र पुरुष दुवैको लेख्नुपर्ने, समूहको साधारणसभामा हरेक घरधुरीबाट एक महिला र एक पुरुष प्रतिनिधिले भाग लिनुपर्ने, समिति समानुपातिक समावेशी हुनुपर्ने, कम्तीमा ५० प्रतिशत महिला हुनुपर्ने र समितिको अध्यक्ष वा सचिवमध्ये एक र उपाध्यक्ष वा कोषाध्यक्ष पदमा एक महिला अनिवार्य हुनुपर्ने, समूहको अध्यक्ष वा सचिव र कोषाध्यक्षसहित दुईजनाको संयुक्त हस्ताक्षरबाट समूहकोे खाता सञ्चालन हुनुपर्ने त्यसमध्ये एकजना महिला हुनुपर्ने अनिवार्य व्यवस्था छ। यस्तै समूहको आम्दानीको कम्तीमा ३५ प्रतिशत रकम सहभागितामूलक सम्पन्ता स्तरीकरण गरी पहिचान भएका महिला तथा विपन्न वर्ग लक्षित कार्यक्रममा परिचालन, उपभोक्ता सशक्तीकरण कार्यक्रममा लैंगिक समता, समूहको कार्यसमितिमा आदिवासी, दलित, जनजाति, विपन्नसमेतको प्रतिनिधित्व हुने गरी कम्तीमा ५० प्रतिशत महिलाको अनिवार्य प्रतिनिधित्व गराउनुपर्ने व्यवस्थाले महिलालाई अधिकार दिएको छ। वन पैदावारमा आधारित उद्यम स्थापना र सीप विकास गर्दा महिला, विपन्न, आदिवासी, दलित, जनजातिले सञ्चालन गर्न सक्ने, तालिम तथा सहजकर्ता छनोट गर्दा पनि महिलालाई प्राथमिकता दिनुपर्ने, समूहका उपसमितिमा महिला प्रतिनिधित्व हुनुपर्ने, उनीहरूको आर्थिक सशक्तीकरण भएनभएको अनुगमन गरिनुपर्ने विषय आफैंमा महिलाका लागि ऐतिहासिक उपलब्धि हुन्। त्यसैको परिणामस्वरूप महासंघले छेटौं महाधिवेशनसम्म आइपुग्दा राष्ट्रिय स्तरमा दुईजना महिला अध्यक्ष बनाइसकेको छ। प्रदेश, जिल्ला र स्थानीय महासंघमा गरी महिला नेतृत्वमा अध्यक्ष र अन्य महत्त्वपूर्ण जिम्मेवारीमा महिला नेतृत्वको विकास भएको छ। अहिलेसम्म कूल समूह र महासंघको संरचनामा दुई लाखभन्दा बढी ग्रामीण महिलाले नेतृत्व लिइराखेका छन्। सामुदायिक वन अभियानबाट अघि बढेका कैयन् महिला आज मन्त्रीदेखि सांसद हुँदै संघ, प्रदेश र स्थानीय तहको राजनीतिक नेतृत्वमा समेत पुगेका छन्। स्थानीय, प्रदेश र संघीय सरकारमा ६ सयभन्दा बढी महिला निर्वाचित भई नीतिनिर्माण गर्ने ठाउँमा पुग्नु चानेचुने होइन। सामुदायिक वनले महिला नेतृत्व स्थापित गराउन ल्याएको ठूलो परिवर्तन हो। यो गौरवको कुरा हो। तर यति हुँदाहुँदै पनि सामुदायिक वनका महिलाको योगदान र श्रमलाई आर्थिक उपलब्धिसँग जोड्न अझै सकिएको छैन। महिला सुरक्षा, सम्मान र रोजगार वन तथा वातावरण जोगाउन ग्रामीण महिलाले पुर्याएको योगदानको उच्च मूल्यांकन गर्दै समाज रूपान्तरणको अग्रणी भूमिका खेलेका सामुदायिक वनका महिलाको सुरक्षाको व्यवस्था मिलाइनुपर्छ। जंगल गस्ती गर्न जांँदा वनको संरक्षणमा लाग्दा धैरै महिलाले आफू सुरक्षित रहेको अनुभूति गर्न पाएका छैनन्। वनलाई उत्पादनको आधार बनाउने महिला तथा स्थानीय समुदाय समृद्ध नेपालका आधार हुन्। हरेक कुराको ज्ञान अनुभव ग्रामीण महिलालाई छ। हिंसा अन्त्य र गरेको कामको सम्मान गर्न वनस्रोतलाई उत्पादनसँग जोडी महिलाको आर्थिक सशक्तीकरणसंँग अभियान जोडिनुपर्छ। सामुदायिक वनका महिलाको सीप विकासका लागि सरकारले बजेट छुट्ट्याउनुपर्छ। अनि मात्र समृद्ध नेपाल सुखी नेपालीको संकल्पमा पूर्णता दिन सकिन्छ र श्रम गर्ने महिला श्रमिक महिलामा गनिन सकिन्छ। श्रम गर्ने श्रम सबै श्रम स्वयंसेवी हुँदा काम गर्ने महिलाको श्रमको मूल्यांकन हुन नसकेको यथार्थ हाम्रासामु छ। महिला हिंसाको अन्त्य प्राकृतिक स्रोत तथा अन्य जुनसुकै क्षेत्र वा घरभित्र काम गर्ने महिला हिंसाबाट प्रताडित हुनुपरेको छ। वनजंगलमा काम गर्ने महिला अभियानकर्मी अदृश्यरूपमा हिंसामा परिरहेका हुन्छन्। जंगलमा घाँसदाउरा गर्न जाँदा महिलामाथि गरिने अमानवीय व्यवहार, अपराधजन्य गालीगलौज आदिआदि। यस्तै पुरुष वर्गले असहयोग गर्ने, आर्थिक अभाव र चरित्रसँग जोडेर हेर्ने प्रवृत्ति अझै बाँकी छ। यौनजन्य मात्रै हैन; सामाजिक, पारिवारिक, आर्थिक, हिंसा पनि महिलामाथि हुने गरेका छन्। यस्ताखाले हिंसाको अन्त्य गर्न राज्यपक्षको सार्थक र प्रभावकारी पहलकदमी आवश्यक छ। वन स्रोत र आर्थिक सशक्तीकरण अहिले पनि स्रोतमाथि महिलाको पहुँच र नियन्त्रणमा छैन। महिलालाई संरक्षणकर्ता मात्र बनाइएको छ। नियमनकारी निकाय नेतृत्व महिलामैत्री नहुँदाको परिणाम पनि सामुदायिक वनमा महिलाको स्रोतमाथि निर्णय हुन सकेको छैन। त्यसैले अब सामुदायिक वन अर्थिक सशक्तीकरणको मेरुदण्ड बन्नुपर्छ। सामुदायिक वनमार्फत महिला, गरिब, विपन्नको जीवनमा परिवर्तन ल्याउन सकिन्छ भन्ने हाम्रो विश्वास छ। प्राकृतिक स्रोतमा सामूहिक अधिकार प्राकृतिक स्रोत संरक्षणमा महिलाले खेलेको भूमिका अतुलनीय छ। त्यसैले प्राकृतिक स्रोतमालगानी गरेका महिलाको सम्मान गर्ने हो भने नीति कानुनमा प्राकृतिक शक्तिमाथि महिलाको पूर्ण अधिकार स्थापित गराउनुपर्छ। महिलालाई अधिकारसम्पन्न बनाउन सके मात्र आर्थिक विकासले तीव्ररूप लिन सक्छ। त्यसका लागि महिलाको श्रम र स्वयंसेवालाई पारिश्रमिकका रूपमा गणना गर्न आवश्यक छ। सामुदायिक वनमार्फत उद्यम स्थापना गरी महिला रोजगार सिर्जना गरेर समुदाय र मुलुकलाई नै आत्मनिर्भर बनाउने नीति सरकारले अवलम्बन गर्नुपर्छ। महिलालाई आत्मनिर्भर बनाउँदै सामाजिक र राजनीतिक क्षेत्रमा प्रतिस्पर्धाका लागि अब्बल बनाउन पनि ग्रामीण र खासगरी प्राकृतिक स्रोतमा काम गर्दै आएका महिलाको श्रम र योगदानको आर्थिक गणना आवश्यक छ। विश्व श्रमिक महिला दिवस अब महिलाको आर्थिक सशक्तीकरणमा केन्द्रित हुनुपर्छ। एउटा अभियानले सार्थकता नपाउँदासम्म अर्को अभियानमा फट्को मार्न सकिन्न। अहिलेको महत्त्वपूर्ण अभियान भनेकै समृद्ध नेपालका लागि हिंसामुक्त समाज र महिलाका लागि रोजगार हो। समाज रूपान्तरणको अभियानमा महिलाको कामको सम्मान गर्दै परिवर्तनमा सबै एक भएर जुटौं। पाठक सामुदायिक वन उपभोक्ता महासंघ नेपालकी अध्यक्ष हुन्।"
नेकपा नाम विवादमा सर्वोच्चको आदेश,"प्रस्तुत मिसिलबाट देखिएको विवादको मूल विषय भनेको मुलनाम पनि नेपाल कम्युनिष्ट पार्टी र कोष्ठभित्र पनि छोटकरीमा सोही नाम नेकपा राखिनुले पार्टीको मुलनाम र संक्षिप्त नाम एकै राखेकोबाट अलग दल हो भन्नलाई फरक पहिचान केही देखिँदैन भन्ने नै रहेको र हाम्रो दलको नाम नेपाल कम्युनिष्ट पार्टी (ने क पा) नाम र कोष्ठमा एउटै भन्न मिल्दैन नाम जुधेको वा मिल्ने भनी भन्न नमिल्ने हुँदा राजनीतिक दलसम्बन्धी ऐनको दफा ६(१)(ङ) विपरीतसमेत छैन भन्ने विपक्षीको लिखित जवाफ रहेको सन्दर्भमा हेर्दा राजनीतिक दलसम्बन्धी ऐन, २०७३ को दफा १० मा दलहरू एकीकरण हुन वा गाभिन सक्ने सम्बन्धमा व्यवस्था भई राजनीतिक दलसम्बन्धी नियमावली, २०७४ को नियम ८ मा दल एकीकरण हुने वा गाभिनेसम्बन्धी व्यवस्थाको बारेमा नियम ९ मा एउटै नामबाट एकभन्दा बढी दल दर्ता हुन नहुने भन्ने व्यवस्था गरिएको र नियम ९ कै उपनियम १ मा ऐन तथा यस नियमावलीबमोजिम दल दर्ता गर्दा एउटै नामबाट एकभन्दा बढी दल दर्ता हुने छैन भनी र उपनियम (२) मा दल दर्ताको लागि निवेदन दिने दुई वा सोभन्दा बढी दलको नाम एउटै देखिन आएमा आयोगले सम्बन्धित दलसँग परामर्श गरी सम्भव भएसम्म त्यस्ता दलहरूको सहमतिबमोजिम छुट्टाछुट्टै रूपमा पहिचान हुने गरी दल दर्ता गर्नेछ भन्ने व्यवस्था गर्दै उपनियम (३) मा उपनियम (२) बमोजिम परामर्श गर्दा सम्बन्धित दलहरूबीच सहमति नभएमा आयोगले त्यस्ता दलहरूको छुट्टाछुट्टै पहिचान हुने गरी दल दर्ता गर्नेछ भन्ने व्यवस्था रहेको पाइन्छ। अब यी दुई राजनीतिक दलले एकीकरण गर्ने भएमा राजनीतिक दलसम्बन्धी ऐन तथा नियमविपरीत नहुने गरी निर्णय गरी अविलम्ब निर्वाचन आयोगमा उपस्थित हुन जानकारी दिई शीघ्र कानुनबमोजिम आवश्यक निर्णय गर्नूगराउनू प्रस्तुत विवादको सम्दर्भमा हेर्दा, साविकमा निर्वाचन आयोगमा दर्ता रहेको नेपाल कम्युनिस्ट पार्टी (एकीकृत माक्र्सवादी लेनिनवादी) र नेपाल कम्युनिस्ट पार्टी (माओवादी केन्द्रका बीच दल एकीकरण गर्ने सम्बन्धमा दुवै दलका केन्द्रीय समितिबाट छुट्टाछुट्टै निणय भई संयुक्त रूपमा समेत मिति २०७५।०२।०३ मा निर्णय भई नेपाल कम्युनिष्ट पार्टी नामबाट दल दर्ता गराउन निर्वाचन आयोगमा निवेदन परेको देखिन्छ। छलफलको क्रममा उक्त नाम अस्वीकार भई नेपाल कम्युनिस्ट पार्टी (एकीकृत माक्र्सवादी लेनिनवादी) र नेपाल कम्युनिस्ट पार्टी (माओवादी केन्द्रलाई एकीकरण गरी नेपाल कम्युनिस्ट पार्टी (ने क पा) दर्ता कायम गरी दलले मागेको चिह्न र झण्डा प्रदान गर्ने भनि विपक्षीमध्येको निर्वाचन आयोगबाट मिति २०७५०२२३ मा निर्णय भएको भन्ने देखिएको छ। निवेकलेद माग गरेको विषयतर्फ हेर्दा मुलनाम नेपाल कम्युनिस्ट पार्टी र कोष्ठभित्र छोटकरीमा ने क पा राखिनुले अलग नाम नभै पार्टीको नाम एउटै भयो भनी गरिएको उजुरीउपर कारबाही गरी मिति २०७५।०७।०९ मा निर्णय गर्दा विपक्षीमध्येको निर्वाचन आयोगबाट विपक्षी नेपाल कम्युनिष्ट पार्टी (ने क पा) दर्ता गरेकोलाई सदर गर्ने गरेको देखिएको छ। यसरी नेपाल कम्युनिष्ट पार्टी (ने क पा) संक्षिप्तमा नेकपा र नेपाल कम्युनिष्ट पार्टी संक्षिप्तमा नेकपा एउटै नाम हो वा होइन भन्ने प्रश्नका सन्दर्भमा हेर्दा, जहाँसम्म कोष्ठभित्र लेखिएको कुरा त केही फरक छ नि भन्ने भनाइ हो सो सम्बन्धमा विचार गर्दा सामान्यतयाः प्रयुक्त भएको अक्षरको उच्चारण र अभिव्यक्त भएपश्चात् त्यसबाट बुझिने अर्थमा कुनै भिन्नता महसुस हुन्छ हँुदैन त्यो नै महत्वपूर्ण कुरा हुने भएकोले त्यसतर्फ हेर्दा भिन्नता नदेखिई मिल्दोजुल्दो देखिन आएकोले त्यसले सारभूत भिन्नता राख्नेसमेत देखिँदैन। अर्कोतर्फ स्वयं विपक्षीको तर्फबाट पेस भै मिसिल समावेश भएको पार्टीको अन्तरिम विधानको बाहिरी मुखपृष्ठ र भित्र पार्टीको नाम उल्लेख भएकोमा समेत पार्टीको नाम नेपाल कम्युनिस्ट पार्टी (नेकपा) उल्लेख भएको देखिएबाट दुई पार्टीको नाम फरक परेको भन्ने नदेखिई एकआपसमा एउटै मिले भिडेको भन्ने नै देखिन्छ। कानुनले स्पष्ट रूपमा कुनै काम गर्न मिल्दैन भनी प्रतिबन्ध लगाएको कुरालाई अन्यथा गर्ने गरी कुनै निर्णय गर्न वा कुनै काम कारबाहीलाई अनुमति प्रदान गर्न मिल्दैन। जुन काम कुरा कानुनले प्रत्यक्ष रूपमा गर्न पाइँदैन भनेको छ सो कुरा अप्रत्यक्ष रूपमा समेत गर्न पाइँदैन। विपक्षीहरूले दर्ता गराएको नेपाल कम्युनिस्ट पार्टी (ने क पा) निर्वाचन आयोगमा मिति २०७५।०२। २३ मा नयाँ दलको रुपमा दर्ता गरेको भनी उल्लेख भएको र उही नाममा एउटा पार्टी सुरुमा मिति २०७०।०४।२२ मा र पछि मिति २०७४।०५।२२ मा नै दर्ता भइरहेकोमा निर्वाचन आयोगबाट पहिले दर्ता भइसकेको पार्टीको नामसँग मिल्ने गरी विपक्षीहरूको मागबमोजिम नेपाल कम्युनिस्ट पार्टी (ने क पा) संक्षिप्तमा नेकपा दर्ता गर्ने गरी मिति २०७५।०२।२३ मा भएको निर्णयलाई सदर गर्ने गरी गरेको विपक्षीमध्येको निर्वाचन आयोगको मिति २०७५।०७।०९ को निर्णय फैसलामाथि उल्लेख भई विवेचना भएको आधार एवम् कारण तथा राजनीतिक दलसम्बन्धी ऐन, २०७३ को दफा ६(१)(ङ) को प्रत्यक्ष उल्लंघन गरी भएको समेतबाट कानुनअनुरूप भएको भनी मान्न मिल्ने देखिन आएन। सोको थप पुस्ट्याइँ मिसिल संलग्न निर्वाचन आयोगमा पछिल्लो दर्ता भएको पार्टीको अन्तरिम विधानमा नेपाल कम्युनिस्ट पार्टी (नेकपा) नामकरण गरी उल्लेख भएको व्यहोरा समेतबाट प्रस्ट भएको देखिन्छ। राजनीतिक दलसम्बन्धी ऐन, २०७३ को दफा १० बमोजिम पहिले नै निर्वाचन आयोगमा दर्ता भएका राजनीतिक दलहरू एकीकरण गरी नयाँ दल निर्माण हुँदासमेत सोही ऐनको दफा ६ को दल दर्ता हुन नसक्ने भनी ऐनमा व्यवस्था भएका प्रावधानहरूको उल्लंघन गर्ने गरी दल दर्ता गर्न मिल्ने देखिँदैन। यसरी दफा १० बमोजिमको निर्णय गर्दा दफा ६ को उल्लंघन गर्न मिल्दैन। तसर्थ, माथि उल्लेख भई विवेचना भएको कानुनी आधार कारणसमेतबाट नेपाल कम्युनिस्ट पार्टी संक्षिप्तमा नेकपा नाम गरेको पार्टी निर्वाचन आयोगमा पहिला दर्ता भैसकेको अवस्थामा सोही दर्ता भइसकेको पार्टीसँग नाम मिल्ने गरी नयाँ पार्टी दर्ता गरेको विपक्षीमध्येका निर्वाचन आयोगको मिति २०७५।०२। २३ को निर्णय र सो निर्णयको सदर गर्ने गरी भएको मिति २०७५।०७।०९ को निर्णय फैसला राजनीतिक दलसम्बन्धी ऐन, २०७३ को दफा ६(१)(ङ) र राजनीतिक दलसम्बन्धी नियमावली, २०७४ को नियम ९ मा भएको कानुनी व्यवस्थाविपरीत देखिँदा उत्प्रेषणको आदेशबाट बदर गरिदिएको छ। निर्वाचन आयोगका यी दुवै निर्णय बदर भएपश्चात् साबिकमा निर्वाचन आयोगमा राजनीतिक दलका रूपमा दर्ता रहेका नेपाल कम्युनिष्ट पार्टी (एकीकृत माक्र्सवादी ः लेनिनवादी) र नेपाल कम्युनिष्ट पार्टी (माओवादी केन्द्र) अलग अलग राजनीतिक दलका रूपमा साबिककै अवस्थामा कायम रहने हुँदा, अब यी दुई राजनीतिक दलले एकीकरण, गर्ने भएमा राजनीतिक दलसम्बन्धी ऐन तथा नियमविपरीत नहुने गरी निर्णय गरी अविलम्ब निर्वाचन आयोगमा उपस्थित हुन जानकारी दिई शीघ्रः कानुनबमोजिम आवश्यक निर्णय गर्नूगराउनू भनी विपक्षीमध्येका निर्वाचन आयोगका नाममा परमादेशसमेत जारी गरिदिएको छ। सर्वोच्चको आदेशको ठहर भागको मुख्य अंश ।"
काठमाडौं मेयर कप : आर्मीलाई काठमाडौं मेयरले दियो १५६ रनको लक्ष्य,काठमाडौं : काठमाडौं मेयर कप अन्तर्गत अहिले भइरहेको खेलमा काठमाडौं मेयर ११ ले त्रिभुवन आर्मी क्लबलाई १७६ रनको लक्ष्य प्रस्तुत गरेको छ । त्रिवि अन्तर्राष्ट्रिय क्रिकेट मैदान कीर्तिपुरमा भइरहेको खेलमा सन्दीप लामिछानेको कप्तानीमा रहेको काठमाडौं ११ ले १५५ रन बनाएको हो । टस हारेर पहिलो ब्याटिङको निम्ता पाएको काठमाडौं मेयर ११ ले ४२१ ओभरमा सबै विकेट गुमाउँदै १५५ रन बनाएको हो । काठमाडौंका लागि सौरभ खनालले ४२ रन जोडे । त्यस्तै सन्दीप रजाली ३७ रनमा जीतेन्द्र मुखियाको बलमा एलबीडब्लू आउट भए । ओपनर खडक बोहराले १९ रन बनाउँदा अर्का ओपनर हरिशंकर शाह १८ रनमा पेभिलियन फर्किए । यसैगरी आइतबार वागमतीका विरुद्ध आक्रामक ब्याटिङ गरेका कप्तान सन्दीपले १३ रन बनाए । काठमाडौं मेयरलाई मध्यम योगफलमै समेट्न आर्मीका शहब आलमले ४ विकेट लिए । त्यस्तै जीतेन्द्रको नाममा ३ विकेट रह्यो भने कुशल मल्ल र सोमपाल कामीले पनि ११ विकेट हात पारे । केही समयमा आर्मीले जवाफी ब्याटिङ गर्नेछ ।
रामेछापमा अन्तर मावि भलिबल प्रतियोगिता : १७ टीम सहभागी,"रामेछाप : रामेछापको लिखुतामाकोशी२ सैपुमा भएको अन्तर मावि भलिबल प्रतियोगितामा १७ टीम सहभागी भएका छन्। सोमबार बागमती प्रदेशका अर्थमन्त्री कैलाश ढुंगेलले एक कार्यक्रमकाबीच विद्यालयको नवनिर्मित भवन र भलिबल प्रतियोगिताको उद्घाटन गरेका हुन् । अरुणोदय माध्यामिक विद्यालय फेदीको आयोजनामा छात्र भलिबल प्रतियोगिताको आयोजना गरिएको हो। दुई लाखभन्दा बढी पुरस्कार राशी रहेको प्रतियोगितामा रामेछापका १४ टीम र ओखलढुंगा जिल्लाका ३ टीम सहभागी भएको प्रधानाध्यापक सन्तोष पौडेलले जानकारी दिए। सोमबार भवन उद्घाटन र औपचारिक कार्यक्रम भएकाले खेल उद्घाटन मात्रै गरियो। पौडेलले भने, मंगलबारबाट २७ गतेसम्म भलिबल प्रतियोगिता जारी रहन्छ। विद्यालयको इतिहासमा पनि पहिलो पटक आयोजना गरिएको उनको भनाई छ। सैपुस्थित अरुणोदय माध्यामिक विद्यालयको प्राङगणमा भएको प्रतियोगितामा पुरस्कार राशि विद्यालयस्तरमा जिल्लामा सञ्चालित प्रतियोगितामध्येकै सर्वाधिक रहेको पौडेलले दाबी गरे। प्रतियोगितामा प्रथम हुनेले १ लाख, द्वितीयले ५० हजार र तृतीयले ३० हजार नगदसहित शिल्ड मेडल र प्रमाणपत्र र सान्त्वना टीमले १५ हजार मेडल, प्रमाणपत्र प्राप्त गर्ने प्रधानाध्यापक पौडेलले बताए। राज्यले खेलकूदको विकास गर्न नसकेको अवस्थामा विद्यालय तहबाट नै प्रतियोगिता आयोजना गर्दा खेलाडी उत्पादनमा थप टेवा पुर्याउने उद्देश्यले प्रतियोगिताको आयोजना गरिएको पौडेलको भनाई छ। भलिबल नेपालको राष्ट्रिय खेल भैसकेको छ तर अझै पनि यसको संरक्षण प्रचारप्रसार हुन सकेको छैन ।उनले भने विद्यालय तहबाट यस क्षेत्रमा खेलका गतिविधि हुन नसकेकाले पनि आयोजनाको सुरुवात गरेका हौँ। प्रतियोगितामा ब्लकर, सेटर, स्पाइकर, डिफेन्डर, सर्वर, वेष्ट प्लेयरका विद्याका उत्कृष्ट खेलाडीलाई पनि ५५ हजार पुरस्कार दिइने विद्यालयका खेल शिक्षक अनिष राउतले जानकारी दिए। खेल लिगकम नग आउटको आधारमा खेलाइने छ। कभर्ड हल बनाउनका बजेटको व्यवस्था गर्छु : अर्थमन्त्री ढुंगेल भवनको उद्घाटन समारोहमा बागमती प्रदेशका अर्थमन्त्री ढुंगेलले अरुणोदय मावि आसपास क्षेत्रमा १० करोड लागतको कभर्ड हल बनाउनका आवश्यक बजेटको व्यवस्था पनि गर्ने आश्वासन दिए। उनले त्यसका लागि जग्गा खोजेर आउन आग्रह गरे। हलेदीबेसीबाट सिरिसेढाडेँ सडक चाँडै कालोपत्रे हुने बताएका छन्। शिक्षा विकास तथा समन्वय इकाइको प्राप्त ७० लाख बजेटबाट बनेको नवनिर्मित भवन उद्घाटन गर्दै उनले भने रामेछाप जिल्लाका सबै मुख्य सडकको कालोपत्रको काम सुरु भइसकेको छ, अब यो सडकखण्ड पनि कालोपत्र हुन्छ । उनले विद्यालयका लागि यहि असारमसान्तभित्र प्रदेश सरकारबाट स्कुल बसको व्यवस्था गरिदिने बताए। एक अर्को प्रसंगमा ढुंगेलले सर्वोच्चको फैसलाले पार्टीलाई पुरानै अवस्थामा फर्काइदिएकाले अब सबै मिलेर पार्टीलाई एकताबद्ध बनाउँदै अगाडि बढनुपर्ने धारणा राखे। यसैगरी सोहि कार्यक्रममा अर्थमन्त्री ढुंगेलको हातबाट नमूनादीप युवा क्लबले यस अगाडि नै घोषणा गरेको नमूनादीप छात्रवृद्धि कार्यक्रम अन्तरगत रामेछाप र ओखलढुंगाका १० विद्यालयका गरिब, जेहेन्दार र उत्कृष्ट २२ जना विद्यार्थीलाई ५५ हजार छात्रवृद्धिसमेत वितरण गरेको छ। कार्यक्रममा नेपाल कम्युनिस्ट पार्टी (नेकपा) ओली पक्षका केन्द्रीय सल्लाहकार पुष्पराज पौडेल 'जीवन्त', जिल्ला अध्यक्ष आनन्द श्रेष्ठ, सचिव पुरुषत्तोम कडेरिया, नेकपा नेता एवं खानी निर्माण सेवाका सञ्चालक रत्न गौतम, जिल्ला युवा समितिका अध्यक्ष प्रकाशकुमार कार्कीलगायत सहभागी भएका थिए।"
एपीएफको दोस्रो जित,"काठमाडौं : विभागीय टोली एपीएफ क्लबले प्रथम मेयर कप एकदिवसीय पुरुष क्रिकेट प्रतियोगितामा लगातार दोस्रो जित निकालेको छ। त्रिवि क्रिकेट मैदान कीर्तिपुरमा आइतबार भएको खेलमा एपीएफले नेपाल पुलिस क्लबलाई एक विकेटले हरायो। पुलिसले दिएको २ सय ५९ रनको लक्ष्य एपीएफले ४९५ ओभरमा नौ विकेटको क्षतिमा भेट्टाएको थियो। एपीएफको जितमा सन्दीप जोराले ६१ रन बनााए। सुवास खकुरेलले ५०, आसिफ शेखले ४२, सुमित महर्जनले ३३, शरद भेषवाकरले २० र कमल ऐरीले १४ रन बनाए। पुलिसका पवन सर्राफले पाँच विकेट लिए। योगेन्द्रसिंह कार्कीले दुई विकेट हात पारे। यसअघि टस जितेर पहिले ब्याटिङ गरेको पुलिसले निर्धारित ५० ओभरमा सात विकेटको क्षतिमा २ सय ५८ रन बनाएको थियो। पुलिसका लागि दीपेन्द्रसिंह ऐरीले १ सय ४० रन बनाए। दीपेन्द्रको यो करियरकै पहिलो शतक हो। पवन सर्राफले ३५, सुनील धमलाले ३३, अनिल साहले १८ र कुशल भुर्तेलले १० रन बनाए। एपीएफका शरद भेषवाकरले तीन विकेट लिए। अविनास बोहराले दुई तथा अमर रौटेलाले एक विकेट लिए। यसैगरी मूलपानी मैदानमा भएको अर्को खेलमा काठमाडौं मेयर११ ले बागमती प्रदेशलाई ९४ रनले हरायो। बागमतीको यो लगातार दोस्रो हार हो। पहिलो खेलमा बागमती पुलिससँग पराजित भएको थियो। काठमाडौंले दिएको २ सय ४५ रनको विजयलक्ष्य पछ्याएको बागमती ३४३ ओभरमा सबै विकेटको क्षतिमा १ सय ५० रनमा समेटिएको थियो। बागमतीका लागि पृथु बाँस्कोटाले ६० रन बनाए। कप्तान ज्ञानेन्द्र मल्ल र ईशान पाण्डेले १७१७ रन बनाए। आदिल खानले १५ र पारस खड्काले १० रन बनाए। बागमतीलाई सस्तैमा समेट्न काठमाडौंका कप्तान सन्दीप लामिछानेले तीन विकेट लिए। विपिन कार्की र अनिल खरेलले दुईदुई विकेट झारे। यसअघि टस हारेर पहिले ब्याटिङ गरेको काठमाडौंले ५० ओभरमा नौ विकेटको क्षतिमा २ सय ४४ रन बनाएको थियो। काठमाडौंका लागि सौरभ खनालले सर्वाधिक ४९ रन बनाए। कप्तान सन्दीप लामिछानेले ४२ र सिद्धान्त लोहनीले ३४ रन बनाए। बागमतीका नन्दन यादवले चार विकेट लिए। रामनरेश गिरी र अरियो पौडेलले दुईदुई विकेट हात पारे।"
