शीर्षक,विवरण
छठ : तराई र पहाड जोड्ने सेतु,"भक्तितः संस्थापितोत्र भगवाननिद्रो नाम दिवाकर। भगवान इन्द्रनामका सूर्यलाई भक्तिपूर्वक स्थापना गरियो। लिच्छवीकालीन अभिलेख सूर्यको उपासना गर्ने प्रचलन धेरै अघिदेखिकै हो। हजारौं वर्ष आर्य भित्रमा सूर्यको पूजा गरिन्थ्यो। वेद, पुराण, उपनिषद् तथा स्मृतिहरुमा महिमा वर्णन पाइन्छ । नेपालमा प्राचीन कालमा बनेका अनेक सूर्यको मूर्ति यत्रतत्र देख्न सकिन्छ। सूर्य मूर्तिलाई देव र देवीको रूपमा प्रस्तुत गरिएको छ। चौंथो शताब्दीमा पशुपतिमा बनाइएका, सूर्य मूर्तिमा हाँसेर बसेको अवस्थामा प्रस्तुत गरिएको छ भने यसै समयमा बनाइएका राष्ट्रिय संग्रहालयमा रहेको सूर्य उभिएको अवस्थाको मूर्ति देखाइएको छ। दुबै मूर्तिमा सूर्यका किरण देखाइएको छ। पाटनको कुम्भेश्वरमा सूर्र्यको एउटा पुरुष र अर्को देवीको मूर्ति बनाइएको छ। यसबाट सूर्यलाई पुरुष र महिला दुवै रूपमा पूजा गरिन्थ्यो भन्ने बुझिन्छ। यस्ता सूर्यका अनेका मूर्ति बनेका छन्। तराईमधेसमा सूर्यलाई देवीको रूपमा छठीमाता भनी पूजा गरिन्छ। भगवान रामले छठी माताको पूजा गरेकाले श्रीलंकामा बिजय गर्न सकेको र रावणलाई मार्न सकेको वाल्मिकी रामायणमा उल्लेख छ। साथै सीताले छठीमाताको पूजा गरेकाले लवकुशको रूपमा सन्तान प्राप्ति भएको लेखिएको छ। कुन्तीले छठको पूजा गरेकाले पाँच पाण्डव लाहाको घरबाट बच्न सकेको महाभारतमा छ। तिहारको ६ दिनपछि षष्ठीमा छठ पूजा गरिन्छ। पौराणिक कथाअनुसार सूर्यका दुई पत्नी थिए। जेठीको नाम उषा (प्रात) र कान्छीको नाम प्रतिउषा (सूर्यास्त) थियो। यिनै प्रतिउषा साँझ र उषाको बिहान पूजा गरिन्थ्यो। जनकपुरको गंगा सागरमा श्रीराम र सीताले स्नानपछि छठी माताको पूजा गरेदेखि नै खेला वा तलाउको किनारमा छठी माताको पूजा गर्ने चलन चलेको जनविश्वास छ। बिहान बेलुका गरी दुई समय छठी माताको पूजा गरिन्छ। पार्वतीले भगवान शिवको दर्शन पाउ भनी सूर्य (छठ) को पूजा गरेकाले सूर्यघाट र गौरीघाट भनी नामाकरण गरियो। छठ पूजा गर्ने प्रचलन बढी गौरीघाट, तराईमधेसमा क्षेत्रमा धेरै गर्ने चलन छ। महिलाको संलग्नता बढी भएको पाइन्छ तर पुरुषले पनि ब्रत बसेर छठको पूजा गर्छन्। छठ पूजा नदी वा खोलाको किनारमा केरासमेत भएको केराको बोट गाडेर, ध्वजा पतकाद्वारा किनारलाई सजाएर धुप दीप, नैवेद्य उदाएको सूर्यलाई अर्घ दिएर पूजा अर्चना गरिन्छ। छठी माईलाई मनपर्ने भनी गहुँको ठेकुवा, भुसुवाका साथै विभिन्न परिकारका मिठाई बनाई छठी माईको पूजा आराधाना गरिन्छ। छठी माताको ब्रत बस्ने ब्रतालुले पानीसम्म नपिएर निराहार ब्रत बस्छन्। ब्रत बस्नुभन्दाअघि ब्रतालुले गुडको खिर बनाएर खान्छन्। यसलाई खरना (खिर) देखि परनासम्म भन्निछ। यस पूजामा अनारस, कलश, साठी किसिमको चामल, चिउरा, गुड, बेसारको पात, अदुवा, असई, गन्ना, पला, अदुवा, उखु, गन्ना धुप, सलाई, घिउ, तेल, धोती, रुमाल, फूल, माला, आँपको पात चढाइन्छ। यो ब्रत र उपासना गर्नाले सन्तान प्राप्ति र चर्म रोग लाग्दैन भन्ने लोकविश्वास छ। यस पूजाको निम्ति छुट्याइएको प्रसाद पूजा गर्नुभन्दाअघि कसैले खाए भने त्यस व्यक्तिलाई अनेक किसिमका दुःख कष्ट लाग्ने विश्वास गरिन्छ। छठको पूजा सकिएको चौथो दिनमा छठी मातालाई चढाएको प्रसाद आफन्त वा पूजा विधि हेर्न आएका भक्तलाई बाँड्ने गरिन्छ। चाडपर्व पहाडदेखि तराई मधेस र तराई मधेसबाट पहाडतर्प आउने क्रम जारी छ, यसले पहाड र मधेसलाई सांस्कृतिक रूपमा जोड्ने काम गरेको छ। छठको ब्रत लिन कुनै जान, धर्म, संस्कृति वा सीमानाको साथै बन्देज लगाइएको छैन। सबै धर्म र जातजातिका मानिसले निर्वाध छठी माईको पूजा गर्छन्। पोखरी वा खोलानाला तथा भक्त आउने बाटो सफा गर्नाले यसको वातावरणीय महत्व छ। छठी माईलाई सूर्यतर्फ देखाई दुईदुई पटकसम्म अर्घ दिइन्छ। ब्रतालुले नदी वा पोखरीमा गोडालाई घुँडासम्म पानीमा डुबाएर सूर्यतर्प देखाई साँझको अर्घ दिइन्छ। यसलाई प्रतिउषा अर्घ भनिन्छ। त्यसको भोलिपल्ट बिहान अर्घ दिएपछि घाटको काम सकिन्छ। शुद्धता र स्वच्छता यस पर्वको मुख्य उद्देश्य हो। यसबाहेक सन्तान वा सन्तानमा सुखशान्ति मिलोस् भन्ने यसको चाहना हो, यो ब्रत प्रत्येक वर्ष बसेको उत्तम मानिन्छ। कसैकसैले छठ ब्रत छुटाउन हँुदैन छुटाएमा फेरि छठ व्रत लिन मिल्दैन भन्ने गर्छन्। तर यस्तो केही भन्ने हुँदैन, भक्तजनले आफ्नो इच्छाअनुसार व्रत बस्ने र श्रद्धापूर्वक छठीमाताको पूजाआजा गर्न पाउने छन्। वैदिक कालपूर्व मूर्ति नबनाएकाले प्रकृति पूजनको चलन थियो। त्यसैले छठीमाईको मूर्ति हुदैन त्यसैले सूर्यलाई नै छठीमाता सम्झेर पूजा गरिन्छ। मेरो रात सुख मय होस् भन्ने कामनाका साथ सन्ध्या आरती गरिन्छ भने मैले दिनभरि गर्ने काम सफल होस् भनी उषाकालको सूर्यलाई अर्घ दिइन्छ। चाडपर्व पहाडदेखि तराईमधेस र तराईमधेसबाट पहाडतर्प आउने क्रम जारी छ, यसले पहाड र मधेसलाई जोड्ने सांस्कृतिक रूपमा लिने गरिएको छ।"
मिथ्या लाञ्छना र शत्रुतापूर्ण निशाना,"मनोमानीपूर्ण ढंगले बाँडिएको अराजनीतिक प्रस्ताव स्वयंमा अनधिकृत, गैरजिम्मेवार, अनैतिक, भ्रमको पुलिन्दा र तथ्यहरूको नांगो भ्रष्टीकरण हो। (सुरुमै यो उल्लेख गर्न चाहन्छु पार्टीभित्रको बहस संस्कारयुक्त र मर्यादित हुनुपर्छ। पार्टी अध्यक्षको उच्च आसनबाट पुष्पकमल दाहालले प्रस्तुत गर्नुभएको अराजनीतिक प्रस्तावले त्यसका सबै मानक र मूल्यको उल्लंघन गरेको छ। पार्टीको आन्तरिक बहस र छलफलको विषय बनाउने हिसाबले भन्दा त्यसलाई दुष्टतापूर्वक पार्टीका पहिलो अध्यक्ष र प्रधानमन्त्रीलाई बदनाम गरी एक्स्पोज गर्ने दुराशय बोकेको स्पष्टै बुझ्न सकिन्छ र तदनुरूप मिडियाबाजीसमेत गरिएको जगजाहेर छ। सार्वजनिक रूपमा स्थापित नेतृत्व खुइल्याउन रचिएको त्यस प्रपञ्चको लेखोटलाई सरसर्ति पढेपछि सार्वजनिक रूपमै केही लेख्नुपर्ने महसुस भएर यो आलेख लेखेको स्पष्ट गर्छु। यति गरिमामय पार्टीका सम्मानित अध्यक्षको वैचारिक दिवालियापन र टाटउल्टाइका बारेमा यसरी टिप्पणी गर्नुपरेकोमा आफैंलाई दुःख लागेको छ र पीडाबोध गरेको छु।) नेपाल कम्युनिस्ट पार्टी (नेकपा) भित्र पछिल्लोपटक सिर्जना गरिएको कृत्रिम बबन्डरले सिंगो देशमा चिन्ता सिर्जना भएको छ। पार्टीका दोस्रो बरियताका अध्यक्ष पुष्पकमल दाहालले पार्टी सचिवालयमा एकल रूपमा सहमतिबेगर र मनोमानीपूर्ण ढंगले बाँडेको अराजनीतिक प्रस्ताव स्वयंमा अनधिकृत, गैरजिम्मेवार, अनैतिक, भ्रमको पुलिन्दा र तथ्यहरूको नांगो भ्रष्टीकरण हो। समस्याको जड पनि यही बनेको छ। उहाँको यस्तो लाञ्छनापत्रमाथि कमसेकम पार्टी कमिटीहरूमा छलफल हुन सक्दैन। पार्टी विधान, परम्परा, अभ्यास र दुवैजना अध्यक्षको सहमतिमा मात्रै कुनै पनि प्रस्ताव तयार भएर बैठकमा प्रस्तुत हुने पछिल्लो स्थायी समिति बैठकले समेत गरेको निर्णयको यो ठाडो उल्लंघन हो। यसलाई फिर्ता नगरी नेकपाका कुनै तहका बैठक र छलफल गर्ने त के संवाद पनि शत्रुवत् र निरर्थक बन्न पुगेकाले अविलम्ब फिर्ता गरिनुपर्छ। नेपालको कम्युनिस्ट आन्दोलनमा यस किसिमको गालीगलौजको प्रवृत्ति नयाँ होइन। इतिहासको संक्षिप्त सिंहावलोकन गर्दा यसका मुख्य प्रवृत्ति र पात्रहरूले विभिन्न समयमा आफ्नो अस्तित्व यसरी देखाएको पाइन्छ ः गद्दार पुष्पलाल उहिले २०२७२०३१ सालतिर कामरेड पुष्पलालको व्यक्तित्वबाट तर्सिएका र हीनताबोधले ग्रस्त लिलिपुटहरूले आनन्दबहादुर क्षेत्रीका नाममा गद्दार पुष्पलाल नामक अराजनीतिक दस्ताबेज लेखेर गालीगलौज र बदनामीको मोर्चा नै कसेका थिए। २०३१ सालको चौथो महाधिवेशन त्यसै मोर्चाबन्दीबाट सिर्जित विभाजनकारी धारा थियो र पछि पुष्पकमल दाहाल त्यही धारामा प्रवेश गरेर दीक्षित एक प्रतिनिधि पात्र मात्रै रहेको तथ्य विशेष स्मरणीय छ। गद्दार पुष्पलाल का लेखक आनन्दबहादुर क्षेत्री उर्फ मोहनविक्रम सिंहले २०५०५१ सालतिर आएर त्यस तथाकथित दस्ताबेजको नाम परिवर्तन गरी क्रान्ति वा भ्रान्ति बनाई पुस्तकै छापेर प्रायश्चित गर्नुपर्यो। कम्युनिस्ट आन्दोलनका संस्थापक महामन्त्री र माक्र्सवादी सिद्धान्तका प्रमुख नेपाली नेता कामरेड पुष्पलाललाई गद्दार करार गर्ने आनन्दबहादुरको अक्षम्य गल्तीलाई उहाँकै समूहले पछि मतदानमार्फत नै परास्त र खारेज गरी चित्रबहादुर केसीको नेतृत्वमा सच्याउने निर्णय गरेको थियो। प्रधानमन्त्री तथा पार्टी अध्यक्ष केपी शर्मा ओली स्वयंले गालीगलौज प्रकरणमा अर्का अध्यक्षको कर्मप्रति लक्षित गरेर पार्टी सचिवालयकै बैठकमा आफ्नो अनुभूति स्पष्ट राख्नुभएको छ मैले परिस्थिति गम्भीर देखेको छु। पहिल्यैदेखि भन्ने गरेको छु यो धम्क्याएको होइन। तर यस्तो हैरानी, यति हुर्मत, यति अपमान, यति घटिया लाञ्छना जीवनमा पहिलोपल्ट यति गरिमामय ठाउँमा वितरण भएको भोग्दै छु। यसअगाडि यस स्तरका भाषा, शैली र आरोप लगाइएको अनुभव कमिटीभित्र मेरो थिएन, सायद अरू कसैको थिएन। कहिल्यै कसैले यस्ता आरोप लगाएको यस ढंगले राजनीति नै सिध्याउने मनसायका साथ उत्रिएको पाएको थिइनँ। अराजकतावादी व्यक्तिवाद : अवसरवादको नेपाली आयाम चौथो महाधिवेशनको शिक्षादीक्षा अनि सेक्टर काण्डबाट पुष्पकमल दाहालकै नेतृत्वमा चलाखीपूर्ण उदयको सेरोफेरोअघि भरत दाहालले मोहनविक्रम सिंहविरुद्ध २०४२ सालमा अराजकतावादी व्यक्तिवाद : अवसरवादको नेपाली आयाम पुस्तिका नै लेखेका थिए। गद्दार पुष्पलाल लेखेर स्थापित नेतृत्वलाई खुइल्याउने पुरानै तरिकाको प्रहारमा कालान्तरमा स्वयं आनन्दबहादुर नै पर्नुपर्यो खुर्सानी रोपेर खुर्सानी फलेजस्तै ! काशीतिर लागेर कुती त पुगिँदैनथ्यो नै। अहिले हरहिसाबले प्रधानमन्त्री तथा पार्टी अध्यक्ष केपी शर्मा ओलीसँग प्रतिस्पर्धा गर्न नसकेर जलन र छटपटीका साथ यस किसिमको बदनाम कार्य गरिएको छ। म, मेरा परिवार, मेरा छोराछोरी, मेरा नातागोता, तेह्र पुस्ताभित्रका भाइबन्धुहरू तथा आफ्ना गुटस्वार्थमा लिप्त व्यक्तिले नै अनुचित आरोपको खेतीमा आफूलाई उतार्नु लज्जाजनक कृत्य नै हो। अहिले पुष्पकमल दाहालले पार्टी सचिवालयमा स्वेच्छाचारी ढंगले र अनधिकृत रूपमा प्रस्तुत गरेको अराजनीतिक प्रस्ताव त्यही बदनाम स्कुलिङ र षड्यन्त्रकारी तेजोबध सिद्धान्तको नयाँ तुरुप मात्र हो। यस्तो तुरुप र संस्कारहीनताले नेपाल कम्युनिस्ट पार्टी त उभो लाग्दैन नै; यसले संक्रमणकालमा रहेको एकीकृत पार्टीलाई भत्केको पार्टी मात्रै बनाउने निश्चित छ। एकता नै मन नपरे वा एकताबाट आफ्नो निहित स्वार्थसिद्ध नभएको ठानेमा आफ्नो बाटो लाग्ने स्वतन्त्रता छ। तर नेतृत्वको चरित्रहत्या, शृंखलाबद्ध बदनाम अभियान र लाञ्छनायुक्त झूटको त्यान्द्रो समातेर पार्टी कब्जाको जँघार तर्न खोज्नु किमार्थ राजनीतिक तरिका होइन। यो हाकाहाकी अपराध हो। षड्यन्त्र र अपराध किमार्थ राजनीति होइन र मानिँदैन। वैधानिक प्रावधान, प्रक्रिया र संक्रमणकालीन अभ्यासका हिसाबले यसबाट पार्टी विधान, एकताको सहमति र समझदारीको ठाडो उल्लंघन गरिएको छ। प्रधानमन्त्री तथा पार्टी अध्यक्ष केपी शर्मा ओलीसँग पुष्पकमल दाहालले अख्तियार गरेको प्रतिशोधको बाटो खेलको नियम उल्लंघन र जालझेल हो। यस्ता जालीझेलीले इतिहास र जनताको कठघरामा उभिनैपर्छ। यस्तो षड्यन्त्रमा सामेल भएका व्यक्तिले पार्टी नेतृत्व गर्ने, अझ एकीकृत पार्टी हाँक्ने ल्याकतको त अब कल्पनै गर्न सकिँदैन। अझ जोसँग पार्टी एकता गरेर विघटन र विसर्जन नै भइरहेको आफ्नो पूर्ववर्ती समूहलाई नेकपाको नयाँ बल, शक्ति र जनाधार प्राप्त गरिएको हो, त्यही नेतृत्वमाथिको यस प्रहारले एकै ठाउँमा सँगसँगै बस्न मिल्ने नैतिक धरातलसमेत समाप्तप्रायः गरेको स्पष्ट छ। नेकपा कसैको निजी क्लब होइन, जहाँ जे पायो त्यही कुण्ठा, असन्तुष्टि र तथ्यहीन गालीगलौजयुक्त अराजनीतिक प्रस्ताव छलफलको विषय बनोस् ! यस्तो नीचताको प्रदर्शन देशका दुईतिहाइ जनताबाट कमरेड केपी शर्मा ओलीको नेतृत्वमा ऐतिहासिक रूपमै हासिल विजय र जनविश्वास प्राप्त सत्तारूढ दललाई त शोभनीय हुनै सक्दैन। यो लिलिपुटको छटपटीबाहेक अरू केही होइन। समयमै नसुध्रिएमा यस्ता लिलिपुट इतिहासको गर्तमा खलपात्रका रूपमा स्वयं पतन, नांगेझार र समाप्त हुन अनिवार्य छ। गालीगलौजको लज्जाजनक संस्करण अराजनीतिक प्रस्ताव पुष्पकमल दाहालको यो बदनाम अराजनीतिक प्रस्ताव र कथित एक्स्पोज को दुर्नियत र षड्यन्त्र छर्लंग भइसकेको छ। विभिन्न परिचालित पानी अनलाइन, छोरीबुहारीका पोष्यपात्रका गोजी अनलाइन, स्वघोषित बडीगार्डका मिडिया अनि तथाकथित स्रोतको हवाला दिँदै विभिन्न सञ्चारमाध्यममा योजनाबद्ध रूपमा सार्वजनिक गरिएका र गराइएका झूटमुठका अपराधपूर्ण सम्प्रेषणका साथै सोसल मिडियामा परिचाालित खेतालाका समूहले फेक आईडीबाट गरिरहेका गालीगलौजको सारसंग्रहका रूपमा प्रस्तुत अराजनीतिक प्रस्ताव चोर बाटोबाट सचिवालयसम्म पुर्याइएको भन्ने बहानाबाजीसाथ गुट प्रवक्ताका रूपमा दुरुपयोग भइरहेका पात्रमार्फत व्यापक मिडियाबाजी गरिएको छ। पार्टीमा छलफलका लागि प्रस्तुत गरिएको थियो भने जुन कुनै विषयलाई नियत नबांगिएको अवस्थामा यस ढंगले बिस्कुन छरिनुपर्ने त थिएन। यो अर्काे खेदजनक नांगो नाच नै हो। कात्तिक २२ गतेको लाञ्छनायुक्त निवेदन, त्यसमा लेखिएका गलत विषयमाथि प्रस्ट पार्दै पार्टी अध्यक्ष र प्रधानमन्त्रीले सचिवालयका आठैजना सदस्यलाई गर्नुभएको आन्तरिक पत्राचार, त्यसबाट तिल्मिलाएर पुष्पकमल दाहालले लेख्नुभएको जवाफ र उहाँको अराजनीतिक प्रस्ताव तथा दैनन्दिनका गुट बैठक, ब्रिफिङ र डिब्रिफिङका गुटधन्दा सार्वजनिक नै छन्। यी सबै गोप्य पत्राचार र सामग्री कर्तव्यच्युत मानिसहरूबाटै सार्वजनिक गरिएको छ। प्रधानमन्त्री, उहाँलाई साथ दिने मन्त्री, सचिवालयको टिम र नेताकार्यकर्ताविरूद्ध निरन्तर हुँदै आएको दुस्मनीपूर्ण हमलाको षड्यन्त्रकारी कारखाना कहाँ स्थापना भएर सञ्चालन भएको रहेछ ? यस अपराधकर्मको असली निर्देशक को रहेछ ? यस अराजनीतिक प्रस्ताव का लेखकले तिनै षड्यन्त्रमूलक र योजनाबद्ध रूपमा प्रचारित सामग्री सदुपयोग गरेको दृष्टान्तबाट झनै छर्लंग भएको छ। सरकारलाई असफल र बदनाम गराउन विगत तीन वर्षदेखि छद्म रूपमा को सक्रिय रहेछ ? बिरालोले म्याउँ गरेपछि त सारा कुरा प्रस्ट भएको छ। प्रमुख विपक्षी र अन्य विपक्षी दल तथा तिनका नेतृत्वले समेत गर्न नसकेको प्रधानमन्त्री सरकारमाथिको यस कायरतापूर्ण हमलालाई अब सारा दुनियाँले सहजै बुझ्ने सन्दर्भ र दृष्टान्त मिलेको छ। प्रधानमन्त्री तथा पार्टी अध्यक्ष केपी शर्मा ओलीसँग पुष्पकमल दाहालले अख्तियार गरेको प्रतिशोधको बाटो खेलको नियम उल्लंघन र जालझेल हो। यस्ता जालीझेलीले इतिहास र जनताको कठघरामा उभिनैपर्छ। यो अस्थिरता रुचाउनेहरू, खासमा नौनौ महिनामा सरकार बदल्न बानी परेका तत्वहरूले गरिरहेको जनता र राष्ट्रविरोधी गतिविधि क्षम्य छैन। एकीकृत पार्टीमा मिसाएको आफ्नो हैसियत हेरेर र सम्झेर आफ्नो असलियत बुझ्न, सम्हालिन र अराजनीतिक प्रस्ताव फिर्ता लिनुबाहेक अर्को कुनै उपयुक्त उपाय छैन, अन्यथा हरेक जालझेल र दुष्टताको सप्रमाण जवाफ त आउला नै। खासमा गल्ती गर्नेले नै आफ्नो गलत कार्य सच्याउने जिम्मेवारी हुन्छ, अन्यथा उत्पन्न परिस्थिति र परिणामको भागीदार स्वयंले बन्नुपर्छ र परिणाम भोग्नुपर्छ। प्रधानमन्त्री केपी शर्मा ओलीले राष्ट्रको जिम्मेवारी कसैको कृपामा पाउनुभएको होइन। वाम गठबन्धन भएर तत्कालीन नेकपा (एमाले) को समर्थन नपाएको भए पुष्पकमल दाहाल स्वयं चितवनबाट चुनाव जितेर प्रतिनिधिसभामा आउने हैसियत थिएन। खासमा रोल्पा, काठमाडौं र सिरहामा डुल्दै हिँड्न बाध्य आफ्नै पराजयको वास्तविक डरले उहाँ वाम गठबन्धन गर्न तयार भएको तथ्य जगजाहेर छ। अनि यो सरकार बनाउँदा नै बखेडा झिकेर सहमति नगर्दा लालबाबु पण्डित र थममाया थापालाई मात्रै मन्त्री नियुक्त गरी २०७४ साल फागुन ३ गते प्रधानमन्त्रीले शपथ गर्नुभएको होइन र ? अरूलाई प्रधानमन्त्री बनाएको गुड्डी हाँक्नुभन्दा त्यतिबेला म हुन्छुसम्म भन्न सकेको वा भन्नसक्ने हालत भए त हुन्थ्यो नि ! यस्तो बल, बुता र नैतिक धरातल नै उहाँसँग थिएन। उहाँलाई गठबन्धनमा ४० प्रतिशत उम्मेदवार उठाउन दिँदा २९ प्रतिशत मात्रै सिटमा विजय प्राप्त भएको तथ्यले उहाँको लोकप्रियताको हालत स्पष्ट गर्छ। अहिले अरूको ढाडमा टेकेर केपी शर्मा ओलीका टाउकामा प्रहार गर्ने कृतघ्नता उहिले युद्धकालमा काम लागेको थियो भने पनि प्रतिस्पर्धाको तीव्र जटिलतामा आज कदापि काम लाग्दैन। संंस्कारहीनता र धुन्धुकारी शैली फर्केर हेर्दा यस प्रपञ्चको पृष्ठभूमिमा मोहनविक्रम सिंह, निर्मल लामा, मोहन वैद्य, सीपी गजुरेल, डा बाबुराम भट्टराईहरूको हविगत कस्तो बनाइयो र भयो ? मूलतः पुष्पकमल दाहाल र नारायणकाजी श्रेष्ठहरूका भूमिका जगजाहेर नै छन्। फेरि उहाँहरू दुईजनाको भूमिका यस रूपमा देखिएको छ। तर के स्पष्ट हुन जरुरी छ भने माथिका सबै नाम र केपी शर्मा ओलीबीच निकै अन्तर छ र यस चक्रव्युहलाई परास्त गर्ने सामथ्र्य उहाँ राख्नुहुन्छ। साथै, पृथ्वी उल्टिए पनि कसैका गलत लाञ्छना स्वीकार गर्नुहुन्न। गलत विचार, प्रवृत्ति र रबैयासँग सम्झौता गर्नु हुन्न। पाँच वर्ष सरकार सञ्चालन गरी स्थायित्वको च्याम्पियन नेकपा बन्ने अवसर अझै अन्त्य भएको छैन। आफूलाई लोकप्रिय दाबी गर्नेहरू हरेकले पार्टी महाधिवेशन र आम निर्वाचनका माध्यमबाट प्रमाणित गर्न हिम्मत गर्नु राम्रो हुन्छ। कोठे बैठक, गुटगत सक्रियता र तिनका निष्कर्षहरूका आधारमा चल्न खोज्दा अरूले तिनलाई मानिदिनुपर्ने कुनै बाध्यता हुँदैन। अर्थात्, पार्टी अध्यक्ष बन्न एकता महाधिवेशन र प्रधानमन्त्री हुन आम निर्वाचनमा होमिएर पौरख गर्न सक्नुपर्छ। किनभने, महाधिवेशन र आम निर्वाचनको म्यान्डेट प्राप्त गरेरै प्रधानमन्त्री केपी शर्मा ओलीले पार्टी र मुलुकको नेतृत्व प्राप्त गर्नुभएको तथ्य सबैमा स्पष्टै छ। यसमा अन्यथा चोचोमोचो र चाचूँ जरुरी छैन। संस्कारहीनता र धुन्धुकारी शैलीको तथ्य प्रतिवाद गरी सिंगो देशलाई स्पष्ट पार्नु नै पर्छ। विगतमा गरिएका हरेक विभाजनकारी प्रयास र हर्कतविरुद्ध लड्दै उहाँको नेतृत्वमा मुलुकको कम्युनिस्ट आन्दोलन आजको उचाइमा स्थापित भएको तथ्य र परिणाम निर्विवाद छ। तर पार्टी सञ्चालनको जिम्मेवारीमा आसीन भएर सरकारका राम्रा कामको प्रचारप्रसार गर्नु त के विवाद र बखेडा मात्रै सिर्जना गरेर आत्मनिन्दा र भत्र्सनाको यस शैलीबाट कहाँ पुर्याउँछ ? तसर्थ : दशकौं नेतृत्व ओगटेर बस्दा उल्लेखनीय केही काम गर्न नसकेको यो कुण्ठा, द्वेष र ईष्र्या प्रदर्शन पार्टी, देश र आन्दोलनको हितमा होइन। जनतासँग गरेको स्थायित्व, विकास र समृद्धिको वचनबद्धता एवं सरकारले निर्धारण गरेको राष्ट्रिय आकांक्षा हासिल गर्ने गरी जनभावनाअनुरूप क्रियाशील हुनु नै यतिबेला यस्ता सबैखाले नक्कली समस्या र प्रपञ्चहरूको वास्तविक र सही समाधान हुन जान्छ, अन्यथा विनाशकाले विपरीत बुद्धिले सर्वनाशमा पुर्याउने निश्चितप्रायः नै छ।"
छठीमाई को हुन् ?,"धर्म र भक्तिको मामलामा विश्वास र आस्था नभइनहुने भावना र आधार हुन्। यी दुईविना ब्रह्मतत्व अनुभूत हुन सक्दैन। साथै ईश्वरीय शक्तिबाट प्राप्त हुने आशीर्वादसमेत प्राप्त हुँदैन होला किनभने याचकको आवश्यकता र अभिरुचिबारे ईश्वरलाई पनि त जानकारी हुनुपर्यो। हामीले विश्वास त गर्नुपर्छ तर जुन ईश्वर र ईश्वरीय शक्तिका अवतारको विश्वास गर्नुका साथै भक्ति गर्छौं। यसबारे पनि सोध खोज हुन अनि उनीबारेका रहस्य, योगदान उनीहरूले निर्दिष्ट गरेका मार्ग जान्न पनि त्यत्तिकै आवश्यक हुन्छ। यी अवतारका आदर्श र उनीहरूले हाम्राउपर गरेका कल्याण कार्य र निर्दिष्ट मार्गनिर्देशनबारे लिपिबद्ध गरेर राख्नु पनि हाम्रै दायित्व हो। वैदिक सनातनीहरूको संस्कृतिमा छठमाताको व्रत र भक्तिको ठूलो महिमा छ। सन्तान र इच्छित वरदान प्राप्तिका लागि तराईका जिल्लामा छठी माताको उच्च श्रद्धाका साथ व्रत उपवास गरिन्छ भने हिजोआज काठमाडौंलगायतका अन्य पहाडी जिल्लामा पनि यो व्रत गर्ने चलन बढ्दो छ। पहाडी जिल्लामा प्रत्येक महिनामा दुईपटक पर्ने षष्ठी तिथिमा मातालाई प्रसन्न गर्न यो व्रत भक्तहरूले आआफ्नो शारीरिक क्षमता र शक्तिअनुसार गर्ने गरेको पाइन्छ। तराईका जिल्लामा कात्तिक महिनाको भाइटीकापछिको अर्थात् कार्तिक शुक्ल पक्षको चौथी, पञ्चमी र षष्ठी तिथिमा तीन दिनसम्म लिने गर्छन् भने कसैले पञ्चमीको दिनभरि निराहार व्रत गरी साँझपख साठा चामलको खिर प्रसादका रूपमा मातालाई चढाएर खाने चलन छ। यसलाई खर्ना भनिन्छ। यो दिन आफ्ना इष्टमित्र, चेलीबेटी र आफन्तलाई समेत निम्ता गरेर प्रसाद खुवाउने चलन छ। षष्ठीका दिन बिहानै नुहाइधुवाइ गरी दिनभरि पानीसमेत नखाई व्रत गरिन्छ भने कसैले पञ्चमीका दिन खर्ना नगरी छठको दिन मात्रै निराहार व्रत पनि गर्ने गर्छन्। यसरी व्रत गर्दा साँझपख कुनै नदी वा पोखरीका किनारमा गई माटो अथवा बालुवाको आकृति बनाई त्यसलाई माता मानेर पूजा गरिन्छ। यो पूजामा मुख्य गरी अस्ताउँदो सूर्यलाई पूजा गरी अघ्र्य दिइन्छ। रातभरि भक्तजनले भजनकीर्तन गर्छन्। बिहानपख उदाउँदो सूर्यलाई अघ्र्य दिएपछि पूजा समाप्त हुन्छ। मातालाई चढाइने प्रमुख प्रसादका रूपमा विशेष तरिकाले तयार पारिएको गहँुको पिठो, भेली र मसला मिसाएर पकाएको रोटी हो, जसलाई ठेकुवा भनिन्छ। ठेकुवाका साथै काँचो केरा, पाकेको केरा, निबुवा, नरिवल, बतासा, केराउ र साठा चामलको अक्षता चढाइन्छ। यो पूजामा केसरी चढाइँदैन बरू काँचो हलेदो र साठा चामल पिसेर बनाइएको विशेष प्रकारको लेप र सिन्दूर चढाउने गरिन्छ। सन्तान र इच्छित वरदान प्राप्तिका लागि गरिने छठी माताको व्रत उपवास बस्ने चलन पछिल्ला वर्षमा काठमाडौं र अन्य पहाडी जिल्लामा पनि बढ्दो छ। यस्ती सबैद्वारा विशेष सम्मान र श्रद्धा प्राप्त गर्ने देवी को हुन् त ? यिनको प्राकट्य कसरी भयो भन्नेबारे श्रीमद्देवीभागवत महापुराण द्वितीय खण्डमा दुईथरीको कुरो उल्लेख छ। षष्टीदेवी भुवनेश्वरी देवीको अर्थात् ब्रह्मको मूल प्रकृतिको छैटौं अंशबाट प्रकट भएकी हुनाले उनलाई षष्टीदेवी अर्थात् छठ माता भनिएको हो। यी बालकहरूकी अधिष्ठात्री देवी हुन्। यी देवी विष्णुमाया, बालकको विशेष रक्षा गर्ने भएकीले बालदा, देवताकी सेनापति भएर रक्षा गरेकीले देवसेना र देवताको रक्षार्थ इन्द्रको सेनापति भइदिएकीले उनी इन्द्रसेना नामले पनि विख्यात छिन्। यी देवीका स्वामी कुमार कार्तिकेय अर्थात् षडानन हुन्। देवीभागवत द्वितीय खण्ड महापुराण ४६ अध्यायमा यी देवीले बालकको पालनपोषण गरेर उनीहरूको रक्षा गर्ने र दीर्घायु बनाउने गर्छिन्। यी सिद्धयोगिनी देवी आफ्नो योगबलले सदा बालबालिकासित विराजमान भएकी हुन्छिन्। उनका बारेमा सबैभन्दा पहिले धर्मदेवले भनेका थिए। यिनलाई ब्रह्माले मनोयोगबाट रचेकाले यी ब्रह्माकी मानसपुत्री हुन् भनिएको छ। यी देवी शुद्ध स्फटिक मणिजस्तो चम्किने बहुमूल्य रत्नबाट निर्मित विमानमा सवार हुन्छिन्। श्वेत चम्पाजस्ती गोरी वर्णकी, नित्य नवयौवना, अपार मुस्कान र सिद्धयोगिनीजस्तो देखिन्छिन्। उनी गृष्मकालीन मध्यान्हकी सूर्यजस्ती देदिप्यमान छिन्। उनले देवासुर संग्राममा देवताहरूको सेना बनेर दानवहरूको बध गर्न उनीहरूलाई सहयोग गरेकी थिइन्। यसरी आफ्नो अपार शक्तिद्वारा देवतालाई विजयी बनाएकी दिइन्। उक्त युद्धमा यी देवीदेवताका राजा इन्द्रकी सेनाको सेनापति भएकीले उनलाई देवसेना पनि भनियो। यी समस्त मात्रिकामा श्रेष्ठ हुन्। उनका बारेमा कौथुम शाखामा पनि वर्णन पाइन्छ। यिनको मूल मन्त्र ऊ ह्रीं षष्ठी देव्यै स्वाहा हो। यो स्तोत्र सामवेदमा पनि छ। अर्थात् यो वैदिक मन्त्र हो भनेर नवम स्कन्ध अध्याय १ श्लोक ७७, ७८ र ७९ मा प्राप्त गर्न सकिन्छ। यिनलाई मनसादेवी पनि भनिएको छ। सोह्रौं अध्यायको श्लोक ७१, ७२ र ७३ मा मनसादेवीलाई कश्यपपुत्री र शिव शिष्या भनिएको छ। यिनी शेषनागकी बहिनी हुन्। यिनी नागमा चढ्ने भएकीले यिनलाई नागमाता भनिएको रहेछ। यिनको सय्या नाग हो। यिनीलाई योगसिद्धिहरूको साक्षात् मूर्ति भनिएको छ। यिनलाई मन्त्रहरूको अधिष्ठात्री पनि भनिन्छ। यिनको शरीर ब्रह्मतेजले देदिप्यमान रहन्छ। यिनले सधैं ब्रह्मचिन्तन गरिरहने भएकीले यिनलाई ब्रह्मस्वरूपा पनि भनिन्छ। यिनी विशुद्ध चिन्मय वस्त्र धारण गर्छिन्। यिनी महाज्ञानवती र स्वयंसिद्ध तथा सिद्धाधिष्ठात्री हुन्। वेदवीज ब्रह्माले मनोयोगबाट जन्माइएकी हुनाले मनसादेवी नाम पर्न गयो। द्वितीय खण्ड, नवम स्कन्ध, अठ्चालीस अध्याय, श्लोक ११, १२, १३ श्रीमद्देवी महापुराणमा यसमा पनि केही भिन्नता पाइन्छ। कश्यपपुत्री मनसादेवी र षष्टीदेवी एकै व्यक्तित्व होइनन्। किनभने षष्टी देवी परब्रह्म भुवनेश्वरी देवीको मूल स्वरूपको छैटौं अंश हुन्। उनीलाई ब्रह्माको मानसपुत्री पनि भनिएको छ र उनका स्वामी कुमार कार्तिकेय हुन्। उनी अयोनिजा हुन् भने मनसादेवी कश्यप ऋषिकी पुत्री हुन् र जरतकारु ऋषिकी अर्धांगिनी हुन्। तसर्थ यी दुई व्यक्तित्व फरक हुन् भन्ने स्पष्ट हुन्छ। बरू कश्यप ऋषिले उनको नामबाट आफ्नी कन्याको नामाकरण गरेका थिए भन्दा उपयुक्त हुन्छ। राजा प्रियव्रत र उनकी रानी मालिनीबाट यो व्रत र पूजाको सुरुवात भएको श्रीमद्देवीभागवत महापुराणको नवम स्कन्ध अध्याय ४६ मा उल्लेख छ। वर्षौंको कठोर तपस्या गरेका प्रियव्रत पिताको आज्ञाअनुसार गृहस्थि र राज्य सञ्चालनका लागि घर फर्किन्छन् र राजकुमारी मालिनीसित परिणयसूत्रमा बाँधिन्छन्। केही वर्षपश्चात् उनीहरूलाई पुत्र प्राप्ति हुन्छ। सन्तान प्राप्तिको खुसी नपाउँदै बालकको मृत्यु हुन्छ। साहै्र दुःखी भएर राजाले उसको अन्तिम संस्कार गरिरहेका बेला आकाशबाट एउटा विशाल ज्योति पुञ्ज त्यहाँ आएर बस्छ। त्यो विमानबाट षष्टीदेवी अवतरित हुन्छिन्। राजारानीले त्यो बालकलाई जीवित बनाउन उनीसित अनुरोध गर्छन्। उनीहरूका पीडामा मलम लगाउन सहानुभूति दिन्छिन्। साथै मृतकायलाई पुनर्जीवन प्रकृतिविरुद्ध भएकाले उनीहरूको आग्रह पूरा नहुने भन्छिन्। बरू उपायस्वरूप उनको व्रत गरेमा सन्तान प्राप्त हुने राजारानीलाई सल्लाह दिन्छिन्। त्यसपछि राजा प्रियव्रत र रानी मालिनी दरबार फर्किएपछि व्रत गर्न सुरु गर्छन्। व्रतको प्रभावले उनीहरूलाई सन्तान प्राप्ति भयो। त्यसपछि ती राजारानीले कसैले दुःखकष्ट भोग्न नपरोस् भनी छठ व्रतबारे सबैलाई जानकारी दिएको श्रीमद्देवीभागवत महापुराणमा उल्लेख छ।"
छरिँदै छठ,"दसैं, दीपावली र तिहारपछि महान् पर्व छठ नेपालीका घरआँगनमा आइपुगेको छ। विशेषगरी छठले तराईलाई छपक्कै छोपेको छ। कोरोना कहरमा पनि छठको उल्लासले गाउँबस्तीमा खुसियाली बढेको छ। मधुर स्वरमा गुञ्जिने छठको कर्णप्रिय गीतले मिथिलाञ्चल झुमेको छ। आस्था र सहअस्तित्वको नामले छठलाई चिनिन्छ। पवित्र, सफासुग्घर र निष्ठापूर्वक मनाइने विशिष्टता लोकपर्व हो छठ। छठ सामाजिक सद्भावको दृष्टिकोणले महत्वपूर्ण छ। हाम्रो समाजमा छुवाछूत, भेदभाव, तल्लो जातिमाथिल्लो जातिबीच पानी बाराबारको अवस्था अझै छ। कानुनी रूपमा छुवाछूतको अन्त्य भए पनि समाजमा छुवाछूत कायमै छ। तर छठ पर्वले सामाजिक भेदभावको बाँध भने परापूर्वकालदेखि नै भत्काएको देखिन्छ। डोमको पानी नचलाउनेहरू छठमा उनीहरूले बनाएका बाँसका सामग्री, ढाँला, सुपती अघ्र्य दिन प्रयोग गर्छन्। छठलाई आस्था र विश्वासका साथै सद्भावको पर्व पनि भनिन्छ। हुन पनि जुनसुकै तह, तप्का र क्षेत्रका व्यक्ति तथा समुदायमा छठप्रतिको आस्था दिनानुदिन बढेको छ। एकताका तराईको पनि निश्चित भूभागमा मात्र मनाइने गरिएको यो पर्व राजधानी सहर काठमाडौं हुँदै विदेशसम्म पुगेको छ। त्यसैगरी यो पर्व मनाउने सनातन धर्मावलम्बीबीच समुदायगत, जातिगत र भाषागत भिन्नता पनि छन्। धार्मिक भिन्नता पनि छन् तर यो व्रत गर्ने व्रतालु वा सघाउने श्रद्धालुबीच त्यसका आधारमा कुनै वैमनस्य वा द्वन्द्व कहिल्यै हुने गरेको छैन। सबैको पूजा सामग्री राखेको दौरा, छैंटी श्रीपताको अगाडि मिलेर, मिलाएरै राखिएका हुन्छन्। सबै एउटा गोलमा अटाएको दृश्य हेर्दा राजनीतिले छुट्ट्याएको पहाडी, मधेसी, जातजाति भेद यहाँ सबै टुंगिन पुग्छ। तसर्थ यो व्रतले सामाजिक सद्भाव र मानवीय एकतालाई अझ मजबुत बनाएको देखिन्छ। अझै ध्यान दिनुपर्ने कुरा के छ भने अरू बेला अछूत भनेर तिरस्कार गर्ने समाजका कुलिन वर्गका छोरी र बुहारी पनि बाटोछेउमा अँचरा (आँचल) थापेर प्रसाद माग्छन् र प्रसाद जुनसुकै जातजातिको होस्, आँचलमा पर्यो भने त्यसलाई पवित्र मानेर ग्रहण गर्छन्। यसले के प्रमाणित गर्छ भने हाम्रो समाजलाई एकताको सूत्रमा बाँध्न यस्ता पर्वहरूको ठूलो योगदान छ। सबै मिलेर घाट बनाउने, सजाउने, सरसफाइ गर्ने, सुरक्षा दिने, रमाउने गतिविधिले मानवीय भाइचारा, सामाजिक एकता र सद्भाव दह्रो बनाउन छठ पर्वले मद्दत गरेको छ। तराईमधेसमा बस्ने हिन्दु धर्मावलम्बीले मनाउने यो पर्वले छिमेकमा बस्ने इस्लाम र बुद्ध धर्म मान्नेलाई पनि आकर्षित गर्दै आएको छ। पहाड र राजधानी यतिबेला छठमय भएको छ। विदेशमा बस्ने नेपाली पनि छठ मनाउँछन्। बहुसांस्कृतिक, बहुभाषिक र बहुजातीय प्रकृतिका समावेशी पर्व छठको सौन्दर्यका लागि मधेस, पडाड र हिमालसँग प्रेम छ। प्रायः मधेसी परिवारमा गरिमामय स्थानमा भएको महिलाको नेतृत्वमा छठ मनाइन्छ। नारीको महत्व छठले पनि बढाएको छ। बालबालिका र युवायुवती यस पर्वमा बढी सक्रिय रहन्छन्। पुजन प्रक्रियाको सुरुदेखि समापनसम्म सबै जाति, समुदाय र धर्मका मानिस सहभागी हुने हुनाले यसलाई समानताको पर्व पनि भन्न सकिन्छ। भनिन्छ भक्त र भगवान्सँग सीधा बार्तालाप छठ पर्वमा हुन्छ। यो नै एउटा पर्व हो, जसमा पूजारी र पुरोहितको खाँचो पर्दैन। छठमा अघ्र्य दिइने सूर्य भगवान् प्रत्यक्ष देख्न सकिन्छ। त्यसैले पूजारी चाहिँदैन। छठ उत्सव मनाउँदा परिवारका युवा सदस्यले यी धार्मिक विधि अवलोकन गरिरहेका हुन्छन्। अवलोकनसँगै विधिहरू सीधै सिक्ने र यो क्रम सन्ततिमा सर्दै आएको छ। केही छठ घाटमा सूर्य भगवान्को मूर्ति निर्माण गरी व्रतालुले सूर्य नमस्कार गर्छन्। अस्ताउँदो र उदाउँदो सूर्यलाई अघ्र्य दिँदा पनि पूजारी आवश्यक पर्दैन। व्रतालुहरू सूर्यमन्त्र उच्चारण गर्दै अघ्र्य अर्पण गर्छन्। छठ शब्द संस्कृतको षष्ठी बाट विकसित भएको इतिहास छ। चार दिवसीय छठ व्रतमा सबैभन्दा कष्ट, कठिनाइ, दौडधूप, श्रमशक्ति र महत्वका हिसाबले कार्तिक शुक्ल षष्ठीको दिनै हुन्छ। कार्तिक शुक्ल षष्ठी तिथिका दिन नेपाल र भारतमा धुमधामका साथ मनाइने चर्चित पर्व हो छठ। यो पर्व षष्ठी पूजाको अपभ्रंशका रूपमा आएको हो। यस पर्वमा सूर्यको उपासना गरिन्छ र छठी माता (श्रीसपता) को पूजा गरिन्छ। अस्ताउँदो सूर्यलाई अघ्र्य अर्पण गरेर प्रारम्भ हुने यो व्रत भोलिपल्टको उदाउँदो सूर्यलाई अघ्र्य अर्पण गरेर विसर्जन हुने गर्छ। लोकतन्त्रमा सबै बराबर हुन्छ भने झैं छठ पर्वले आफूलाई लोकतान्त्रिक हो भनेर शदीयौंदेखि चिनाएको छ। सूर्य आफैंमा लोकतान्त्रिक देवता हुन्, विनाकुनै विभेद गरिब र धनी सबैलाई समानरूपले प्रकाश छर्छन्। सूर्यको प्रकाशविना मानव, जीवजन्तु र प्रकृतिको अस्तित्व रहँदैन। सूर्यको प्रकाश सबैका लागि बराबर हुन्छ। प्रचण्ड घाम लाग्दा त्यसले गरिबलाई मात्र पोल्दैन, धनीलाई पनि पोल्छ। त्यसैले सूर्यको व्यवहार सबैका लागि बराबर हुन्छ। सूर्यविना विश्वको अस्तित्वको कल्पना गर्न सकिँदैन। सूर्य ऊर्जाकै कारण सारा जीवित र चलायमान छ र जीवन र प्रकृतिबीचको सन्तुलन कायम छ। भिटामिन डी को मुख्य स्रोत सूर्य नै हो। जीवजन्तु समस्त वनस्पतिको जीवनरक्षा सूर्य ऊर्जाले सम्भव भएको विज्ञानद्वारा प्रमाणित छ। सूर्यको किरणमा छालाको रोगका साथै मुटु, जोर्नी र टाउकाका व्यथालाई निको पार्ने सामथ्र्य भएको प्राकृतिक चिकित्सा विज्ञानले पुष्टि गरेको छ। यसरी महारोगबाट मुक्ति, पीडाबाट निजात, सन्तान सुख, पारिवारिक सुख, सुस्वास्थ्य, दीर्घायु आदिको कामना पूर्तिका लागि सूर्यको उपासना गरिन्छ। षष्ठी तिथिमा सूर्यको उपासना गर्ने विधि उपक्रमलाई छठ पूजा भनिन्छ। यस पर्वले संसारमा सबै जीवजन्तुको रक्षा गर्छ। दसैंमा जस्तो बलि प्रथालाई यस पर्वले निषेध गरेको छ। शाकाहारी र अहिंसा भावले अनि शुद्धतालाई महत्व दिई छठ पूजा गरिन्छ। व्रतालुहरू यस पर्वमा प्याज, लसुन, माछा, मासु आदि खाँदैनन्। यस पर्वमा सबैको जयजयकार गरिन्छ। छठ पूजाप्रति कामना पूरा हुने विश्वासले जुनसुकै तह, तप्का र क्षेत्रका व्यक्ति तथा समुदायमा आस्था दिनानुदिन बढेको पाइन्छ। त्यसैले छठ पर्वलाई आस्था र विश्वासको पर्वसँगै सद्भावको पर्व पनि भनिन्छ। एकताका तराईको पनि निश्चित भूभागमा मात्र मनाइने गरिएको छठपर्व राजधानी सहर काठमाडौं हुँदै विदेशसम्म पुगेको छ। भविष्यमा यो पर्वले पहाड र तराईमधेसबीच भइरहेको सद्भावलाई थप प्रगाढ बनाउनुका साथै सांस्कृतिक पर्यटकीय विकासको सम्भावनालाई बलियो बनाउने विश्वास गर्न सकिन्छ। छठको सुरुदेखि अन्त्यसम्म सबै विधिविधान गीतबाटै बुझ्न सकिन्छ। पर्व आउन २० दिनअघि नै छठका गीतसंगीत घरघरमा गुन्जिन्छन्। यसले छठ आएको भान हुन्छ। गीतले छठ आउँदैछ, तयारीमा जुट पनि भन्छ। अर्थात् छठ पर्वप्रति सचेत हुन गीतले सघाउ पुर्याउँछ। छठ गीतमा पूजाविधि, कामना पूर्तिका लागि माताको स्तुति तथा सामाजिक सद्भाव बढाउने उक्तिहरू पाइन्छन्। गीत छठ पूजाको अभिन्न अंग हो। यसले छठ पर्वलाई बुझ्न मात्रै होइन, आकर्षक र रौनक बढाउन महत्वपूर्ण भूमिका निर्वाह गर्छ। छठ नारी सशक्तीकरण अनुष्ठानको पर्व हो। सूर्य उपासनाको पर्व भए पनि यसले सामाजिक र मानवीय सद्भाव, श्रम र प्रकृतिप्रति आदर र पवित्रता यसको मूल मान्यता हो। सूर्य उपासनामा कृपालु छठी माईको आशिषविना अनुष्ठान पूरा हुनै सक्दैन। यो मातृशक्तिप्रतिको श्रद्धा हो। छठ मात्र यस्तो अनुष्ठान हो, जसमा छोरीको कामना गरिन्छ। छठी माईको गीतमा यसको स्पष्ट झझल्को पाइन्छ। छठले सबैभन्दा बढी स्थानीय उत्पादनलाई प्रोत्साहन गर्छ। त्यसमा पनि स्थानीय किसानका उत्पादनले स्थान पाउँछ। करिब ७२ प्रकारका कृषि उपजलाई छठ पूजामा प्रसादका रूपमा प्रयोग गरिन्छ। यसले हराउँदै गएको नेपालको कृषि उत्पादनको पहिचानलाई पुनरावृत्ति गराउँछ। कृषिप्रधान देशमा समयमा बीउ र मल नपाएर उत्पादन बजार नपाउँदा पिरोलिएका किसानलाई छठ पूजाले हर्षित बनाउँछ। छठ आउनुअघि नै ठेकुवाका लागि बजारमा गहुँ, चामल, सक्खरको खोजी हुन थाल्छ। नरिवल, बाँसका ढाँकी र सुपली खोेजिन्छ। यस बेला किसान उत्पादनले राम्रै बजार पाउँछन्। लोकपर्व छठले कृषि उत्पादनको महत्वलाई स्वीकार गरेको छ। जीवन र प्रकृति एकअर्काका पूरक हुन्। प्राकृतिक सम्पदाको संरक्षण गर्नु जीवनको सम्पन्नताको साँचो हो भन्ने तथ्य यो पर्वमा सधैं प्रयोग गरिनेभन्दा फरक उत्पादन चढाउनुले पुष्टि गर्छ। गबडी धान (साठी) सुथनी, अदुवा, बोडी, उखु, नरिवल, स्याउ, सुन्तला, सक्खर (मिठा), कागती, केराको थम्बा, गहुँ आदिको प्रयोगले किसान श्रमको कदर गरेको छ। प्रकृतिको उत्पादनलाई स्वीकार गरिएको छ। मानव र प्रकृतिबीचको सम्बन्ध जोडेको छ। छठ हरेक वर्ष दीपावली समाप्तिपछि मानव र प्रकृतिबीच हराउँदै, बिलाउँदै र लोप हुँदै गइरहेको संवेदनशील रागात्मक, अटुट संवाद र सम्बन्धको सूत्रधारलाई सबलीकरण गर्न आइपुग्छ। हाइलाइट काठमाडौं हुँदै विदेशसम्म पुगेको छठ पर्वले पहाड र तराईमधेसबीच भइरहेको सद्भाव र सांस्कृतिक पर्यटकीय विकास सम्भावना बलियो बनाउने छ।"
आर्थिक पत्रकारिता र यसको जिम्मेवारी,"पत्रकारिता अरूजस्तो पैसा आउने पेसा होइन, त्यसैले यो व्यवसायमा टिक्न र परिवारलाई साथै लिएर अघि बढ्न कठिन छ २०४६ सालको परिवर्तनपछि देशको अर्थतन्त्रबारे जनताले विशेष रूपमा चासो राख्न थालेका हुन्। यो चासो दिनप्रतिदिन तीव्ररूपमा बढ्दै गइरहेको छ। राजनीतिक दल, उद्योग र व्यापारव्यवसायमा संलग्न व्यक्ति, नागरिक समाज, उपभोक्ता, कर्मचारी, विद्यार्थी अर्थात् समाजका सबै तह र तप्काका मानिस देशको अर्थतन्त्रको अवस्थाबारे जानकारी राख्न उत्सुक छन् र हुन्छन्। तर जानकारीको उद्देश्य सबैको एउटै नहुन सक्छ। सत्तासीन दलले आफ्ना पालामा भएका प्रगति अरूलाई जानकारी गराउन अर्थतन्त्रबारेमा जान्न चाहन्छ। प्रतिपक्ष आर्थिक क्षेत्रमा सरकारका कमजोरी र असफलता थाहा पाउन र त्यसको आलोचना गर्न अर्थतन्त्रबारेमा जानकारी राख्न चाहन्छ। उद्यमीव्यापारी कुन क्षेत्रमा लगानी गर्नु राम्रो होला ? उपभोक्ता मूल्यबारेमा, वैदेशिक व्यापारमा संलग्न व्यापारी विदेशी मुद्राको उपलब्धता र विनिमय दरबारेमा जानकारी लिन चाहन्छन्। यही जनचाहना बुझेर सबै किसिमका सञ्चारमाध्यमले आज आर्थिक सूचना प्रवाह गर्ने कामलाई प्राथमिकता दिएका छन्। यसरी अर्थतन्त्रका बारेमा जानकारी राख्ने चाहनाको तीव्र विस्तार हुँदै गएको छ। अर्थतन्त्रको जति विस्तार हुँदै जान्छ, त्यस्तो चाहना राख्नेको संख्या पनि बढ्दै जान्छ। सञ्चारमाध्यमले पनि अर्थतन्त्रका विविध पक्षको कभरेज बढाउँदै जान्छ। त्यसैको फलस्वरूप यतिखेर अर्थतन्त्रका सूचना मात्रै प्रवाह गर्ने दुइटा दैनिक पत्रिका विगत एक दशकभन्दा बढी समयदेखि प्रकाशित भइरहेका छन् भने सबै ब्रोडसिटका प्रिन्ट मिडियाले छुट्टै आर्थिक पेज छाप्न सुरु गरेको पनि धेरै भइसकेको छ। सँगसँगै अर्थतन्त्रबारे समाचार संकलन गरी सम्प्रेषण गर्ने, आर्थिक विषयमा स्तम्भ र लेख लेख्ने आर्थिक पत्रकारको जमात पनि ठूलै भएकाले यसको एउटा छुट्टै समाज नै गठन भइसकेको छ। यी सबै सकारात्मक दिशातर्फ अगाडि बढिरहेका विषय हुन्। २०५३५४ सालतिरको कुरा हो, जतिखेर ब्रोडसिट पत्रिकाले भर्खरभर्खर आर्थिक पेज निकाल्न थालेका थिए। तर सुरुवाती समय भएकाले आर्थिक समाचारहरूको गुणस्तर कमजोर हुन्थ्यो। अखबारका आर्थिक पेज पढ्दा लाग्थ्यो आर्थिक समाचारको स्तर बढाउन आर्थिक पत्रकारलाई प्रशिक्षण दिइनुपर्छ। यो कुरा महसुस गरी नेपाल राष्ट्र बैंकले आर्थिक पत्रकार प्रशिक्षण कार्यक्रम सञ्चालन गरेको थियो। पत्रकारले उत्साहका साथ त्यस कार्यक्रममा भाग लिएका थिए। त्यसमध्ये केही वरिष्ठ आर्थिक पत्रकार बनिसकेका छन्। गजेन्द्र बुढाथोकीले त नेपाली अर्थतन्त्रका सम्बन्धमा पुस्तक नै लेखेका छन्। नेपालमा २०५० सालको दशकको आरम्भबाट सुरु भएको आर्थिक पत्रकारिता यो स्तरमा आइपुगेको छ र यसको गुणस्तरमा पनि उल्लेखनीय प्रगति भएको यस क्षेत्रमा रुचि राख्ने मानिसले अनुभव गरिरहेका छन्। आर्थिक पत्रिका र पत्रिकाका आर्थिक पेज हेर्दा यसमा संलग्न पत्रकारले प्रगति पथमा फट्को मारेका छन्। तर अझै पनि यो क्षेत्रले पूर्णता पाइसकेको छैन र पाउने कुरा पनि होइन। किनभने आर्थिक क्षेत्रमा हरबखत नयाँनयाँ अवधारणा आइरहन्छन्। अर्थतन्त्रमा जटिलता थपिँदै जान्छन् र तिनको अभ्यास पनि भइरहन्छ। यस्ता विषयप्रति पत्रकार सधैं सजग भई सिक्दै जानुपर्छ। नयाँ कुराको अन्त्य नभएजस्तै सिक्ने कुराको पनि अन्त्य हुँदैन। अवधारणा अर्थतन्त्र अगाडि बढ्दै जाँदा वा त्यसले जटिलता लिँदै जाँदा नयाँनयाँ अवधारणा र शब्दावली वा जार्गन प्रयोगमा आउँदै जान्छन्। यस्ता अवधारणा र जार्गनहरू अन्तर्राष्ट्रिय मुद्राकोष, विश्व बैंक, एसियाली विकास बैंक, विश्व व्यापार संगठन, अन्तर्राष्ट्रिय स्तरका विश्वविद्यालयका लेख, कार्यपत्र र पुस्तकमार्फत आउँछन्। तिनलाई देशका अर्थमन्त्रालय, केन्द्रीय बैंक, राष्ट्रिय योजना आयोग, महालेखा नियन्त्रक कार्यालय, वाणिज्य बैंक आदिबाट अभ्यास गरिन्छन्। उदाहरणका रूपमा फिस्कल स्पेस, मिडियम टर्म टार्गेट्स, अक्सन सेलिङ अफ गभर्मेन्ट्स बोन्डस्, रिपो, रिभर्सस रिपो, मनेटरी एग्रिगेट्स, बीओपी, करेन्ट एकाउन्ट, रिजर्ब रिप्वाएरमेन्ट, फोरेन इक्स्चेन्ज रिजर्भ आदिलाई लिन सकिन्छ। यस्ता शब्दावलीको अर्थ आर्थिक पत्रकारले प्रस्टसँग बुझ्न जरुरी हुन्छ। नियमित राम्रो आम्दानीको बाटो नभएका राजनीति गर्नेहरू खर्चिला भएकैले देशमा भ्रष्टाचार बढेको हो। उनीहरू कतैबाट नाजायज पैसा नलिने भइदिएको भए देशमा यति साह्रो भ्रष्टाचार झांगिने थिएन। वित्त नीति र मौद्रिक नीति अर्थतन्त्रका दुई मुख्य समष्टिगत आर्थिक नीति (म्याक्रोइकोनोमिक पोलिसी) हुन्। यिनै नीतिका आधारमा सबैै देशका अर्थतन्त्र सञ्चालित हुन्छन्। त्यसैले आजका आर्थिक पत्रकारले यी दुवै नीतिका सैद्धान्तिक अवधारणा प्रस्टसँग बुझ्न जरुरी हुन्छ। केन्द्रीय बैंक देशको मौद्रिक अधिकारी हो, जसको मौद्रिक नीति बनाउने र कार्यान्वयन गर्ने जिम्मेवारी हुन्छ भने अर्थ मन्त्रालय देशको वित्त अधिकारी हो, जसले देशको वित्त नीति बनाउँछ र कार्यान्वयन गर्छ। देशको कुल गार्हस्थ उत्पादन, उपभोग, बचत र लगानी, वैदेशिक व्यापार, शोधनान्तर स्थिति, विदेशी मुद्राको सञ्चिती, रोजगारको स्थिति, मूल्यवृद्धि, विनिमय दर, ब्याजदर आदि समष्टिगत आर्थिक परिसूचक हुन्। आजका आर्थिक पत्रकारले यी सबै अवधारणाबारेमा प्रस्ट हुन जरुरी हुन्छ। साथै यी सबै अवधारणाअन्तर्गतका शब्दावली (जार्गन) पनि बुझ्नुपर्छ। यी दुवै नीति कार्यान्वयन गर्ने क्रममा केन्द्रीय बैंक र अर्थमन्त्रालयले गर्ने निर्णयमा अन्तर्निहित धारणा र प्रक्रियाबारेमा पनि प्रस्ट हुन उत्तिकै जरुरी हुन्छ। विश्वसनीयता कुनै पनि सञ्चारमाध्यमको प्रतिष्ठा र लोकप्रियता उसको विश्वसनीयतामा भर पर्छ भन्ने स्वतः स्पष्ट छ। यसको निमित्त घटना वा स्टोरी सत्यतथ्यमा आधारित हुनुपर्छ भन्ने पनि जगजाहेरै छ। घटना वा स्टोरीको सांगोपांगो खोतल्नुपर्छ र त्यसलाई क्रस भेरिफिकेसन गर्नुपर्छ भन्ने सबैले बुझेकै हो। सत्यतथ्य खोतल्न र क्रस भेरिफिकेसन गर्न पनि त्यो विषयसँग सम्बन्धित सैद्धान्तिक अवधारणा बुझ्नु पनि उत्तिकै जरुरी हुन्छ। व्यावसायिक सञ्चारमाध्यम समाचारलाई सनसनीपूर्ण बनाउन झुकाउ राख्छ। यसलाई अनुचित भन्न सकिन्न, तर त्यस्ता समाचार सत्यतथ्यमा आधारित र पूर्वाग्रहरहित भने हुनुपर्छ। कुनै पनि निकाय वा व्यक्तिलाई खुइल्याउने वा पतन गराउने मनसाय राखेर स्टोरी बनाउने र त्यसको पछि लागिरहनु सञ्चारमाध्यमको निष्पक्षता र विश्वसनीयतामा आँच आउने कुरा हो। सञ्चारमाध्यमको धर्म घटेका घटना र स्टोरीका विषयमा जनतालाई यथाशक्य छिटो सही जानकारी दिनु हो, जसका आधारमा पाठकले सम्बन्धित घटना र स्टोरीबारेमा आफ्नो धारणा बनाउँछन्। आर्थिक पत्रकारको जिम्मेवारी त अझ ठूलो हुन्छ किनभने सञ्चारमाध्यमबाट प्राप्त जानकारीका आधारमा कतिपय पाठकले आफ्नो भावी कारोबारका योजना, कार्यक्रम र लक्ष बनाउँछन्। यस्तो गम्भीर जिम्मेवारी आर्थिक पत्रकारको हुन्छ। त्यसैले यस्तो जिम्मेवारीलाई आर्थिक पत्रकारले गम्भीरतापूर्वक लिनुपर्छ। आचारसंहिताका सम्बन्धमा पत्रकारितालाई नै आफ्नो करिअर बनाउने लक्ष भएका पत्रकार आफ्नो व्यावसायिक धर्ममा हरबखत अड्न सक्नुपर्छ। यो काम सजिलो पक्कै छैन। आचारसंहिताले निर्धारण गरेका सीमा नाघ्न मन लाग्ने परिस्थिति पटकपटक आउन सक्छन् तर बच्न सक्नुपर्छ। यसो गर्नु चुनौतीपूर्ण अवश्य छ तर जस्तै परिस्थितिमा पनि सिद्धान्तमा अड्न सक्ने मात्र व्यक्ति अघि बढ्न सक्छन्, अन्यथा बीचमै बहकिन्छन् र आफ्नो करिअर बर्बाद पार्छन्। किनभने त्यतिबेलासम्म हिँडेको बाटो छाडेर नयाँ बाटो लाग्दा धेरै टाढा पुग्न सकिँदैन। यो बुझ्न सकिन्छ पत्रकारका पनि परिवार, बालबालिका हुन्छन्, तिनका आवश्यकता पूरा गर्न सजिलो छैन। साथै पत्रकारिता अरू पेसाजस्तो पैसा आउने (लुक्रेटिभ) पेसा पनि होइन। नेपालमा त झनै होइन। त्यसैले नेपालमा यो व्यवसायमा टिक्न र परिवारलाई साथै लिएर अघि बढ्न कठिन छ। यस्तो अवस्थामा जोगिएर अघि बढ्न सजिलो छैन तर असम्भव भने होइन। त्यसका लागि संकल्प, मेहनत, धैर्य, इमानदारी र मितव्ययी हुनुपर्छ। गाह्रो पर्दा छाडिदिऊँ कि क्या हो भनेर धर्मराउन थालियो भने करिअर सकियो भनेर बुझे हुन्छ। मेहनत गर्न पटक्कै गाह्रो नमान्ने र मितव्ययी मान्छेले कहिल्यै दुःख पाउँदैन भनिन्छ। खर्चिलो बानी भएका मान्छेलाई जति आम्दानी भए पनि पुग्दैन र सधैं अभाव भइरहन्छ। खर्च जुटाउन त्यस्ता मानिसले गर्न नहुने अनेक काम गर्दै जान्छन् र त्यस्ता मानिसको अन्त्य दुःखद हुन्छ। नियमित राम्रो आम्दानीको बाटो नभएका राजनीति गर्नेहरू खर्चिला भएकैले देशमा भ्रष्टाचार बढेको हो। उनीहरू कतैबाट नाजायज पैसा नलिने भइदिएको भए देशमा यतिसाह्रो भ्रष्टाचार झांगिने थिएन। त्यसैले खर्चिलो हुनु दुःख र असफलताको मूल कारण हो भन्न सकिन्छ। त्यसैगरी मेहनतविना कोही पनि सफल हुन सक्दैन भन्ने भनाइ पनि उत्तिकै महत्त्वपूर्ण छ। सूचना संकलन गर्ने, अध्ययन गर्ने र लेख्ने व्यवसाय हुनेका लागि त मेहनती हुन अझ आवश्यक हुन्छ। किनभने कतिपय यस्ता कुरा समय घर्केपछि गरियो भने त्यसले महत्त्व गुमाउँछ। बजारमा पर्याप्त प्रतिस्पर्धा भएको सञ्चार क्षेत्रमा समयमा काम सक्ने विषयले ठूलो महत्त्व राख्छ।"
कोरोना संकटमा क्रिकेट प्रशिक्षण : ज्ञानेन्द्र मल्लको कप्तानीमा २२ खेलाडीको नाम सिफारिस,"काठमाडौं : नेपाल क्रिकेट सङ्घ (क्यान) ले बन्द प्रशिक्षणका लागि २२ खेलाडीको नाम सिफारिस गरेको छ। क्यानले ज्ञानेन्द्र मल्लको कप्तानीमा २२ खेलाडीलाई यही मंसिर १० गते देखि बन्द प्रशिक्षणमा बोलाएको हो। कोरोना भाइरसको महामारीमा बन्द प्रशिक्षण नौ महिना ढिला भएको हो। क्यान कार्यालयका सचिव उदय प्रकाश शाहले शुक्रबार सूचना जारी गर्दै बन्द प्रशिक्षण सुरु हुनुअघि ती सबै खेलाडी तथा प्रशिक्षकको पीसीआर परीक्षण गरिने जानकारी दिए। क्यानले आवश्यक सबै सावधानी अपनाएर प्रशिक्षण गर्ने बताएको छ। प्रशिक्षणका लागि बोलाइएका खेलाडीमा ज्ञानेन्द्र मल्ल (कप्तान), दिपेन्द्रसिंह ऐरी (उप कप्तान), पारस खड्का, सन्दीप लामिछाने, शरद भेषवाकर, करण केसी, वसन्त रेग्मी, विनोद भण्डारी, सोमपाल कामी, सुसन भारी, ललित नारायण राजवंशी, आरिफ शेख, पवन सराफ, अविनाश बोहरा, सुवास खकुरेल, रोहितकुमार पौडेल, कुशल मल्ल, राशिद खान, कमलसिंह ऐरी, सन्दीप जोरा, किशोर महतो र भुवन कार्की रहेका छन्। प्रशिक्षकमा जगत टमाटा रहेका छन्। वसन्त रेग्मी झण्डै डेढ वर्षपछि प्रशिक्षणमा फर्किएका छन्। नेपालले विश्वकप लिग क्रिकेट दुईअन्तर्गत सन् २०२१ मा पाँच सिरिज खेल्ने तालिका रहेको छ। त्यसैको तयारीका लागि खेलाडीलाई बन्द प्रशिक्षणमा बोलाइएको हो। रासस"
