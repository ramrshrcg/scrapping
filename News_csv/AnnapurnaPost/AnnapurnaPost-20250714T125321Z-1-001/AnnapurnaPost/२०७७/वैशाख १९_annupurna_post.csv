शीर्षक,विवरण
श्रमिकको पीडा र मई दिवस,"मानव जीवनमा महत्तव राख्ने ८ घन्टा काम, ८ घन्टा आराम र ८ घन्टा मनोरन्जन भन्ने मूल नाराका साथ आजभन्दा १३४ वर्षअघि अमेरिकाको सिकागोका मजदुरले सुरु गरेको आन्दोलन एवं सहादत प्राप्त गर्नुहुने मजदुर नेताहरूको स्मरण एवं सम्मानमा आज संसारभरिनै मे १ का दिन अन्तर्राष्ट्रिय श्रमिक दिवस (मई दिवस) मनाइँदैछ। सन् १८९० देखि संसारभरिका श्रमिकहरूले आफ्नो विजयउत्सवका रूपमा मनाउन प्रारम्भ गरेको अन्तर्राष्ट्रिय श्रमिक दिवसले १३० वर्षको उतारचढाव पार गर्दै आएको छ। अन्तर्राष्ट्रिय श्रमिक दिवसका दिन विगत एक वर्षको श्रमिक आन्दोलनको समिक्षा गर्दै आगामी एक वर्षका निम्ति कार्यक्रम तर्जुमा गर्ने उद्देश्यले घोषणापत्र जारी गर्ने प्रचलनसमेत रहिआएको छ। यस वर्षको मई दिवस मनाउँदै गर्दा विश्व कोरोना भाइरसको महामारीबाट प्रताडित छ। कोभिड १९ को संक्रमण रोक्न कुनै औषधि एवं खोपको अन्वेषण हालसम्म हुन सकेको छैन। अमेरिका, बेलायत, चीन, भारत र जर्मनलगायतका शक्ति राष्ट्रहरू कोभिड१९ विरुद्घको खोप एवं औषधि पत्ता लगाउन दिनरात मेहेनतका साथ लागिरहेका छन्। कोभिड १९ का विरुद्घ हालसम्म औषधि एवं खोप अन्वेषण नभएको हुँदा संक्रमण फैलिन नदिनका निम्ति निश्चित दूरी कायम गर्ने, भिडभाडमा नजाने जस्ता कार्यलाई व्यवहारमा कार्यान्वयन गर्ननिम्ति मुलुक तथा स्थान विशेषलाई लकडाउन गर्ने रणनीति संसारका प्रायः सबै मुलुकहरूले अवलम्बन गर्दै आएका छन्। लकडाउनका कारण विश्वको अर्थतन्त्र खस्किएको अवस्थामा छ। कोभिड१९ को महामारी र लकडाउनको कारण सम्पूर्ण उद्योगधन्दा, कलकारखाना, व्यापार, व्यवसाय, शैक्षिक प्रतिष्ठानहरू बन्द छन्। ज्याला तथा करारमा कार्यरत असंगठित क्षेत्रका मजदुर, स्वरोजगार, साना तथा मझौला उद्योग व्यवसायलगायत ठूलाठूला उद्योग तथा व्यापारिक प्रतिष्ठानमा कार्यरत करोडांै मजदुरको रोजगारी गुमेको छ। कोभिड१९ को महामारीका कारण अमेरिकामा मात्र करिब तीन करोेड श्रमजीवी बेरोजगार भएका छन्। युरोप, अमेरिका, एसिया, एसिया प्यासिफिक तथा अफ्रिकाका मुलुकलगायत विकसित मुलुकमा कार्यरत करोडौंको संख्याका श्रमिक बेरोजगार बन्दै छन्। हालसम्मको अवस्थालाई मूल्यांकन गर्दा संसारभरिका करिब ३० करोड नागरिक गरिबीको रेखामुनि झर्ने छन्। कोभिड १९ को महामारी बढ्दै गएमा वा लकडाउनको अवधि लम्बिँदै गएमा यो संख्या निरन्तर बढ्नेछ। सम्पूर्ण मजदुरलाई आवश्यक व्यक्तिगत सुरक्षा सामग्री उपलब्ध गराई कार्यथलोलाई सुरक्षित बनाउँदै उत्पादन तथा सेवा व्यवसायलाई निरन्तरता प्रदान गर्नुपर्छ। संसारका अन्य मुलुकहरूमा जस्तै नेपाल पनि कोरोना भाइरसको महामारीको चपेटामा परेको छ। सम्पूर्ण उद्योगधन्दा, कलकारखाना, व्यापारिक प्रतिष्ठान, शैक्षिक प्रतिष्ठानलगायत सरकारी एवं गैरसरकारी कार्यालयहरूसमेत विगत ५ हप्तादेखि बन्द छन्। साना तथा मझौला उद्योग व्यवसाय ठप्प छन्। पर्यटन तथा होटेल एवं यातायात क्षेत्र सुनसान छ। निर्माण क्षेत्रका काम प्रायजसो ठप्प छन्। लाखौंको संख्यामा श्रमजीवी बेरोजगार भएका छन्। करार, ज्यालादारी एवं स्वरोजगार श्रमजीवीहरूको काम र आम्दानी गुमेका कारण काठमाडौंलगायतका विभिन्न औद्योगिक सहरहरूबाट आआफ्नो जन्मस्थान फर्कन विवश छन्। खाडी, मलेसियालगायत विभिन्न मुलुकमा वैदेशिक रोजगारीमा गएका नेपाली श्रमजीवी गन्तव्य मुलुकमा रोजगारी तथा आम्दानी गुमेका कारण आफ्नै जन्मथलो फर्कन आतुर छन्। हजारौंको संख्यामा भारतको सीमानाकामा रहेका नेपाली नेपाल फर्कने पर्खाइमा छन्। लाखौंलाई रोजगार प्रदान गर्दै आएको कृषि क्षेत्रसमेत कोभिड १९ को मारमा परेको छ। मौसममा उत्पादन गर्ने चिया व्यवसाय र चिया मजदुरको अवस्था पीडादायक छ। कुखुरापालन व्यवसाय, तरकारी व्यवसाय, दुग्ध व्यवसाय, पशुपालन व्यवसाय उठ्नै कठिन हुनेगरी थला परेको छ। कोभिड१९ संक्रमणको मारमा स्वास्थ्य सेवासमेत परेको छ। मिर्गौला, मुटु, क्यान्सर, मस्तिष्कघात, क्षयरोग, औलो ज्वारोलगायतका जीवन जोखिममा पार्न सक्ने दीर्घ रोगहरूको नियमित उपचारसमेत हुन सकेको छैन। सहज अवस्थामा स्वास्थ्य उपचारको नाममा ठूलो धनराशी असुल्न उद्यत निजी अस्पताल विपत्तीको अवस्थामा सर्वसाधारणको उपचारमा आनाकानी गर्दै आफ्नो सक्कली अनुहार उदांगो बनाउँदै छन्। निश्चित उमेरमा पाउनुपर्ने खोपहरूबाट समेत सानासाना बालबालिका वञ्चित छन्। गरिब तथा विपन्न वर्गका व्यक्ति नै यसको मारबाट बढी प्रताडित छन्। यस्तो परिवेशमा २०७७ साल वैशाख १९ गते (मे १) का दिन विगत वर्षहरूमा जस्तै हर्ष र उल्लासका साथ १३१ औं अन्तर्राष्ट्रिय श्रमिक दिवस (मई दिवस) मनाउने अवस्था छैन। यद्यपि नेपालका ट्रेड युनियनहरूको छाता संगठन संयुक्त ट्रेड युनियन समन्वय केन्द्रले मई दिवसको एक दिनअघि आफ्ना धारणा सार्वजनिक गर्ने प्रचलनलाई निरन्तरता दिएको छ। कोरोना भाइरसको संक्रमणका विरुद्घ लडिरहेको नेपालको वर्तमान परिवेशमा यस वर्षको मई दिवस मनाउँदै गर्दा निम्नानुसारका मुद्दाहरूलाई उठान गर्दै समयमै उपयुक्त समाधानका उपायहरूको खोजी गर्नुपर्छ। १ कोरोना भाइरसको संक्रमणको रोकथामका निम्ति लामो समयसम्म कायम रहेको लकडाउनले करार, ज्यालादारीमा कार्यरत असंगठित क्षेत्रका मजदुर, पर्यटन तथा होटेल क्षेत्रमा कार्यरत मजदुरहरू, निर्माण तथा इट्टा भट्टामा कार्यरत मजदुर, साना तथा मझौला उद्योग व्यावसायिक प्रतिष्ठान र विभिन्न उद्योग तथा व्यावसायिक प्रतिष्ठानहरूमा कार्यरत श्रमजीवीको रोजगारी गुमेका कारण आम्दानीको स्रोतमा व्यापक ह्रास आएको हुँदा सबै क्षेत्रमा कार्यरत श्रमजीवीका निम्ति तत्कालै राहत प्याकेजको घोषणा गरिनुपर्ने। २ जनचेतनाको अभावमा कोरोना भाइरसको संक्रमणको असर गरिब, विपन्न, सीमान्तकृत तथा अशिक्षित व्यक्तिहरूमा ज्यादा पर्ने हुँदा कोरोना भाइरसबाट बच्नका निम्ति लक्षित समूहलाई सचेतनाका कार्यक्रम अभियानका रूपमा सञ्चालन गर्ने र कोरोना भाइरस संक्रमणको परीक्षणलाई व्यापकरूपमा अगाडि बढाइनुपर्ने। ३ कोरोना भाइरस संक्रमणको जोखिम कम गर्न श्रमिकहरूलाई कोभिड १९ का विरुद्घ बिमाको व्यवस्था गरिनुपर्ने। ४ योगदानमा आधारित सामाजिक सुरक्षा ऐनले असंगठित क्षेत्रका मजदुर एवं स्वरोजगारलाई समेत समेट्ने व्यवस्था गरेको भए पनि योगदानमा आधारित सामाजिक सुरक्षा नियमावली एवं कार्यविधिले औपचारिक क्षेत्रलाई मात्र समेटेको हुँदा योगदानमा आधारित सामाजिक सुरक्षा कोषको दायरालाई फराकिलो बनाई असंगठित एवं स्वरोजगार श्रमिकलाई समेत सम्बोधन गरी कार्यान्वयन गरिनुपर्ने। ५ कोभिड १९ का विरुद्घ आफ्नो जीवन आहुती दिन तत्पर सम्पूर्ण स्वास्थ्यकर्मी एवं दैनिक जीवन सहज बनाउननिम्ति अत्यावश्यक क्षेत्रमा कार्यरत सम्पूर्ण श्रमजीवीलाई आवश्यक व्यक्तिगत सुरक्षा सामग्री तत्कालै व्यवस्था गरिनुपर्ने। ६ स्वरोजगार एवं साना तथा मझौला उद्योग व्यवसाय सानोसानो पुँजीको लगानीमा स्थापित रोजगारमूलक उद्योग व्यवसाय भएको हुँदा त्यस्ता व्यवसायको निरन्तरताका निम्ति विशेष प्याकेजकोे व्यवस्था गरिनुपर्ने। ७ सबै स्थानीय तहमा सीप र प्रविधिमा आधारित उत्पादन एवं सेवामूलक व्यवसायको स्थापनामा जोड दिइनुपर्ने। ८ दैनिक जीवनमा आवश्यक प्रविधिका बारेमा साक्षरता अभियान सञ्चालन गर्दै प्रविधिमा आधारित शिक्षालाई व्यवहारमा लागु गर्न पहल गरिनुपर्ने। ९ कृषि पेसा नै रोजगारीको थप अवसर सिर्जना गर्ने मुख्य पेसा भएको हुँदा कृषिमा आधारित उद्योग, व्यवसाय स्थापना गर्न आवश्यक पुँजी, सीप र प्रविधिको व्यवस्था विभिन्न तहको सरकारबाट नै गरिनुपर्ने। १० मुलुकको अर्थतन्त्र दिगो बनाउन निरन्तर विप्रेषण पठाउने वैदेशिक रोजगारीमा कार्यरत श्रमजीवीलाई तत्कालै उद्घार गरिनुपर्ने र वैदेशिक रोजगारबाट फर्किनेहरूसँग पुँजी, सीप र काम गर्ने अनुभव समेत रहेको हुँदा उनीहरूलाई विभिन्न रोजगारमूलक उद्योग, व्यवसाय स्थापना एवं सञ्चालन गर्नका निम्ति प्रोत्साहित गरिनुपर्ने। ११ सबै प्रकारका रोगको उपचार एवं खोपहरूलाई निरन्तरता प्रदान गर्दै स्वास्थ्य क्षेत्रलाई राज्यले बढी प्राथमिकता प्रदान गरी व्यापकरूपमा लगानी गर्नुपर्ने र एक स्थानीय तहमा कम्तिमा ५० बेडको अस्पतालको स्थापना गरिनुपर्ने। लकडाउन सधैंका लागि होइन केही समयका लागि मात्र हो। लकडाउन हटाउँदै गर्दा सम्पूर्ण मजदुरलाई आवश्यक व्यक्तिगत सुरक्षा सामग्री उपलब्ध गराई कार्यथलोलाई सुरक्षित बनाउँदै उत्पादन तथा सेवा व्यवसायलाई निरन्तरता प्रदान गर्नुपर्छ। काम एवं रोजगारी मर्यादित हुनुपर्ने, श्रमजीवीले न्यूनतम ज्याला पाउनुपर्ने, सबै श्रमिकलाई सामाजिक सुरक्षाको दायराभित्र समेट्नुपर्ने, श्रमिकको अभिलेख स्थानीय तहमा राखिनुपर्ने, सामाजिक सहयात्रीहरूसँगको सामूहिक सौदाबाजीमार्फत श्रमिकका मुद्दाहरूको सम्बोधन गरिनुपर्ने, समान कामका लागि समान ज्याला हुनुपर्ने जस्ता मुद्दा श्रमिक आन्दोलनका आधारभूत मुद्दा हुन्। शिक्षा, स्वास्थ्य, खाद्य सुरक्षा आवास र रोजगार, मर्यादित कामका पाँच मुख्य अधिकार हुन्। बेरोजगारलाई रोजगार दिनुपर्ने र रोजगारी दिन नसके बेरोजगार भत्ता दिनुपर्ने व्यवस्था वर्तमान संविधानले नै गरेको छ। सबै श्रमजीवीलाई मुलुकभित्र सीपअनुसारको काम दिन सकेमा कोरोनाको संक्रमण मुलुकको विकासका निम्ति अवसर समेत सावित हुन सक्छ। दाहाल, नेपाल ट्रेड युनियन कांग्रेसका निवर्तमान अध्यक्ष हुन्।"
मनुजता संहारक हतियार,"मनुष्यले मनुष्यविरुद्घ गर्ने युद्घलाई सदासदाका लागि निषेध गर्न सकिएन भने कोरोनाले सबैलाई नखाला तर युद्घले मानव सभ्यतालाई निल्नेछ डिसेम्बर २०१९ मा चीनको वुहानमा अनौठो भाइरसको संक्रमण सुरु भयो। सिरानमा रातो किताब राखेर विश्वको पहिलो सैन्यशक्ति बन्ने सपना देखिरहेका चिनियाँ राष्ट्रपति सी जिनपिङलाई लाग्यो होला २२ लाखभन्दा बढी संख्यामा रहेको विश्वको सबैभन्दा ठूलो जनमुक्ति अर्थात लालसेनाका अगाडि यस्तो जाबो भाइरस स्वतः पराजित हुनेछ। चीनसँग भएको १२ हजारदेखि १५ हजार किलोमिटर मारक क्षमताको डङ थेङ अर्थात डिएफ४१ अन्तरमहाद्धिपीय ब्यालिस्टिक क्षेप्यास्त्रआईसीबीएमका अगाडि भाइरस तुच्छ लागेको पनि हुन सक्छ। यो भाइरसलाई क्षेप्यास्त्र र जनमुक्ति सेनाले होइन चिकित्सकले मात्र हराउन सक्ने ज्ञान ढिलो भए पनि सीमा प्रकट भयो। तर, यो भाइरसको चरित्रबारे चिकित्सकहरू नै रनभुल्लमा परेको थाहा पाएपछि सी आत्तिए। त्यसपछि सुरु भयो कोभिड१९ विरुद्घ युद्घ। परम्परागत युद्घमा अक्सर सूचना लुकाउने गरिन्छ, सीले पनि कोरोनाविरुद्घको युद्घमा सूचना लुकाए। परम्परागत होस् वा आधुनिक युद्घ, आफूतर्फको क्षतिलाई लुकाएरघटाएर प्रस्तुत गरिन्छ, सीले पनि कोभिड१९ बाट संक्रमित र मृतकको संख्या कहिले लुकाए, कहिले घटाए। त्यसकारण अनेकौं सन्देहको बिजारोपण भयो। वुहानस्थित भाइरोलोजी प्रतिष्ठानमा विभिन्न स्रोतबाट संकलित भाइरसमाथि अनुसन्धानअध्ययन हुँदै आएको छ। विगतमा अमेरिकाले समेत आर्थिक सहयोग गरेको यो प्रतिष्ठानमा १५ सयभन्दा बढी भाइरस संकलित भएको अनुमानका कारण यसलाई भाइरस बैंक पनि भन्न थालिएको छ। सार्स कोभ२ भाइरस जनावरबाट मान्छेमा सरेको नभई असावधानीदुर्घटनावश यसै प्रतिष्ठानमा कार्यरत चिनियाँ इन्टर्न हुँदै सरेको र निजका ब्वाइफ्रेन्डमार्फत फैलिएको चर्चा अहिले अमेरिकी छापाहरूमा व्याप्त छ। यो आरोप आफ्नो ठाउँमा छ तर चीनले कोभिड उत्पत्तिको मूल कारण पहिल्याउन नसक्नुनचाहनु र सूचना लुकाउन खोज्नुले यो आरोपलाई बल पुग्दै गएको छ। वुहानबाट कोरोना भाइरसले विश्व भ्रमण सुरु गर्दा १२ हजार किलोमिटर टाढा अमेरिकी राष्ट्रपति डोनाल्ड ट्रम्प चीनलाई कसरी गिज्याउन र होच्याउन सकिन्छ भनेर रिहर्सल गर्दै थिए। विश्वकै सबैभन्दा शक्तिशाली राष्ट्र अमेरिकामा कोरोना भाइरसले टेक्ने दुस्साहस गर्ने छैन भन्ने ट्रम्पको अति विश्वास थियो। त्यसैले होला कोरोनाले सात समुद्र पार गरेर अमेरिकामा डेरा जमाइसक्दा पनि ट्रम्प महोदय चाइनिज भाइरस भनेर ठट्टा गरिरहेका थिए। ट्रम्पलाई लागेको थियो यो जाबो चाइनिज भाइरस कथं कदाचित आएछ भने पनि अमेरिकन औषधि चटाएर सोत्तर पारिनेछ। तर, कोरोना भाइरसले होनहार अमेरिकीलाई सोत्तर पार्न थालेपछि ट्रम्प झस्किए। यो पंक्ति लेखुञ्जेल पौने ११ लाख अमेरिकी संक्रमित भएका छन् र ६२ हजार अमेरिकीले ज्यान गुमाइसकेका छन्। विश्वभरी संक्रमितको संख्या साढे ३२ लाख र मृतकको संख्या २ लाख २८ हजार नाघेको छ। अमेरिकासँग १२३०० भन्दा बढी जहाज सम्मिलित विशाल जंगी हवाई वेडा छ, बीसवटा विशालकाय विमानवाहक पोत छ तर तिनले न भाइरसलाई चेतावनी दिन सक्छन् न भाइरसको अड्डामा बमबारी गर्न सक्छन्। ६ हजार १ सय ८५ संहारकारी हाइड्रोजन, न्युट्रन र एटम बम थुपारेर अमेरिकाले अरूलाई तर्साउँदै आयो तर अहिले शक्तिशाली अमेरिकालाई भाइरसले तर्साएको छ वा भनौं अमेरिका भाइरससँग तर्सेको छ। ११ हजार ३ सय किमी टाढासम्म मार हान्ने ट्विडेन्ट दोस्रोलगायत अचुक क्षमताका ४ सय बढी अन्तर महाद्धिपीय ब्यालिस्टिक मिसाइल तैनाथ गरेर अमेरिकाले अन्यत्र निसाना साधेको छ तर सुक्ष्म भाइरसमाथि निसाना साध्ने खोप बनाउन सकेको छैन। मानव सभ्यताको रक्षाका लागि सिंगो विश्व एक हुने बेला हो यो। हतियार कारखाना बन्द गर्नुपर्छ, औषधि कारखाना विस्तार गर्नुपर्छ। सैन्य ब्यारेक घटाउनुपर्छ, शिक्षालय र स्वास्थ्यचौकी बढाउनुपर्छ। कम्ब्याट ड्रेसमा जोड दिनुकोे सट्टा अब धेरैभन्दा धेरै सेता कोट सिलाउनुपर्छ। थलमा मात्र होइन जलको गहिराइमा ७० भन्दा बढी अमेरिकी पनडुब्बी आणविक अस्त्रसहित दिनरात समुन्द्रको वक्षमा विचरण गरिरहेका छन्। तिनै पनडुब्बीभित्र पनि भाइरसको वास त छैन ? नौसैनिकहरू त्राहिमाम छन्। अमेरिकासँग रडारले समेत भेउ नपाउने रडारको दायरामा नआउने लकहिड मार्टिन एफ २२ नामक सुपर स्टेल्थ हवाईजहाज छ तर कोरोना भाइरस नियन्त्रण गर्ने सुपर स्प्रे छैन। अन्तरिक्षबाट युद्घ हाँक्ने प्रविधि अमेरिकाले विकास गर्यो तर भाइरस न्याक्ने प्रविधि विकास गर्न सकेको छैन। भूउपग्रहबाट पृथ्वीभित्रका वस्तुहरू ठम्याउन सक्ने दूरसंवेदन प्रविधि छ तर भाइरसको चाल ठम्याउने प्रविधि छैन। अमेरिकासँग सैन्य प्रयोजनका लागि हजारौं अत्याधुनिक रडार छ, तर भाइरसको ताल पत्ता लगाउने एउटा रडार छैन। रिमोट नियन्त्रणबाट चल्ने हजारौं ड्रोन छन् तर कोरोनालाई पछ्याउने एउटै ड्रोन छैन। संकटका बेला युद्घ हाँक्नपरिस्थिति सम्हाल्न सानो फट्यांग्रा समेत पस्न नसक्ने गरी ह्वाइट हाउस, पहाडी ढलान र समुद्री किनारमा बंकर बनाइएको छ तर त्यस्ता बंकरमा समेत भाइरस पस्ने त्रास अहिले अमेरिकालाई छ। अमेरिकी राष्ट्रपति ट्रम्पसँग हरघडी आणविक आक्रमणका लागि कोडमेनुसहित न्युक्लियर फुटबल अर्थात आकस्मिक ब्रिफकेश झोला छ तर महामारीविरुद्घ अभियान सञ्चालन गर्न मेडिकल फुटबल छैन। परमाणु आक्रमणको आदेश दिने त्यो थोत्रो ब्रिफकेशमा पनि कोरोनाका किटाणु टाँसिएको हुन सक्ने भय छ। वुहानमा कोरोनाले उत्पात मच्चाइरहँदा युरोपमा प्रतिरोध क्षमताको घमण्ड थियो। इटालीमा कोरोनाले ताण्डव मच्चाइरहँदा छिमेकका युरोपियन देश स्वार्थी खेलमा लिप्त थिए। कोरोना कहर सामना गर्न इटालीलाई चाहिएको बेला सहयोग गर्न नसकेको तथ्य युरोपियन युनियनले स्वीकार गरिसकेको छ। अहिले स्पेन, फ्रान्स, ब्रिटेनसहित युरोपमा कोरोना कहरआतंक व्याप्त छ। ब्रिटेनसँग दुई सय आणविक अस्त्र छ। संसारकै सबैभन्दा शक्तिशाली च्यालेन्जर २ नामक १२० एमएम तोपसहितको ट्यांक पनि छ, तर त्यो ट्यांकले कोरोनामाथि गोला वर्षाउन सक्दैन। युद्घमा प्रतिद्धन्दीलाई आच्छु पार्ने अपाचे हेलिकप्टर छ तर कोरोनालाई आच्छु पार्ने एउटा खोप छैन। फ्रान्ससँग तीन सय आणविक अस्त्र छ, विश्वकै शक्तिशालीमध्येको राफेल लडाकु विमान छ तर के गर्नु त्यो विमानले कोरोनाको बाटो छेक्न सक्दैन। फ्रान्ससँग १० हजार किलोमिटरसम्म मार हान्ने एम५१ अन्तरमहाद्धिपीय क्षेप्यास्त्र छ तर कोरोना निमिट्यान्न पार्ने कुनै औषधि छैन। जुनबेला पश्चिम युरोपमा कोरोना संक्रमण तीव्र हुँदै थियो रुस सुरक्षित रहेको अभिव्यक्ति रुसी राष्ट्रपति भ्लादिमिर पुटिन व्यक्त गरिरहेका थिए। ट्रम्पलाई जस्तै पुटिनलाई पनि विश्वकै सर्वाधिक संहारकारी अस्त्र, जार बम्बा भनिने हाइड्रोजन बमको घमण्ड हुनुपर्छ। सन् १९६१ मा तत्कालीन सोभियत संघले परीक्षण गरेको यो विनाशक बम सन् १९४५ मा हिरोसिमामा अमेरिकाले प्रहार गरेको अणुबम भन्दा झन्डै ३८ सय गुणा शक्तिशाली थियो। अमेरिकामा कोरोनाले उत्पात मच्चाइरहँदा पुटिन अस्त्रशस्त्रको सूची निरीक्षण गर्दै थिए। रुसको शस्त्रागारमा गैरपरमाणु हतियारमध्ये सबैभन्दा घातक बमको पनि बाबु भनिने ४४ टन टीएनटी क्षमताको बमको तस्बिर हेरेर पुटिन मुस्कुराइरहेका थिए। अमेरिकामा दु्रतगतिमा कोरोना फैलिरहँदा पुटिन अन्तरिक्षमा रुसले स्थापना गरेको सैन्य भूउपग्रहस्टेसनको प्रगति विवरण स्वादले पढिरहेका थिए। ग्रिनल्याण्डको अत्यधिक ठण्डीमा समेत भाइरस फैलिरहँदा रुसको चिसोमा कोरोना फैलन नसक्ने ठहरसहित पुटिन मस्त निन्द्रामा थिए। ६ हजार ४ सय ९० हाराहारीमा आणविक अस्त्र र २ सय ८६ अन्तरमहाद्धिपीय ब्यालिस्टक मिसाइल रुससँग छ जसका कारण युरोप र अमेरिका त्रस्त छन् तर ती हतियारले कोरोना तर्सिएन। १६ हजार किलोमिटर मारक क्षमताको सटान क्षेप्यास्त्रपछि १८ हजार किलोमिटरसम्म मार हान्ने आरएस२८ सरमत क्षेप्यास्त्र रुसले विकास गर्दैछ तर कोरोना त्रासबाट आफ्ना नागरिकलाई मुक्ति दिलाउन सकेको छैन। पहिले एके ४७ र पछि दुई माइल टाढाबाट गोली दाग्न सक्ने शक्तिशाली लोवाइभ बन्दुक रुसले बनायो तर ती बन्दुकले कोरोनालाई गोली ठोक्न मिल्दैन। यो पंक्ति लेखिँदासम्म १ लाख रुसीमा कोरोना संक्रमण देखिएको छ, यो क्रम बढ्दो छ। शक्ति राष्ट्रहरूले मान्छे डढाउन बनाएको लेजर गनले कोरोना डढाउन सकेन। अमेरिका, रुस, चीन, ब्रिटेन, फ्रान्सले विकास गरेको जैविक हतियारले मनुष्यलाई तर्सायो, कोरोना तर्साउन सकेन। शक्ति राष्ट्रहरूले बनाएको रासायनिक हतियारले मानव सभ्यताको रसायन बिगार्यो तर कोरोनाको रसायन विगार्न सकेन। शक्ति राष्ट्रहरूले विकास गरेको रेडियो विकिरण प्रयोगको डर्टी बमले शक्ति राष्ट्रहरूलाई फोहोरी बनायो तर फोहोर कोरोनालाई बढार्न सकेन। आणविक क्लबको सदस्यका रूपमा दम्भ प्रदर्शन गर्ने भारत, पाकिस्तान, इजरायल, उत्तर कोरिया सर्वत्र कोरोनाले हाहाकार मच्चाएको छ। कोरोनाले हाहाकार मच्चाएको बेलासमेत उत्तर कोरियाको छोटो दूरीको शृंखलाबद्घ क्षेप्यास्त्र परीक्षण कोरोनाभन्दा पनि घिनलाग्दो छ। हजारौं किलोमिटर टाढासम्म अचुक मार हान्न सक्ने हजारांै अन्तरमहाद्धिपीय ब्यालिस्टिक क्षेप्यास्त्र अहिले अमेरिका रुसलगायत शक्ति राष्ट्रहरूसँग छ तर कोरोना भाइरसविरुद्घ मार हान्ने एउटा भरपर्दो खोप विकास हुन सकेको छैन। मनुष्यजातिको अस्तित्वमाथि अहिले भाइरसले धावा बोलेको छ तर विध्वंसक हतियारमार्फत मनुष्यले मनुष्यमाथि धावा बोलेको धेरै भयो। अब पनि हतियारप्रति वितृष्णा पैदा भएन भने चाँडै नै पृथ्वीमा ढुंगे युग सुरु हुन सक्नेछ। हतियार कारखाना बन्द गरेर औषधि कारखाना विस्तार गर्न सकिएन भने अनेकौं भाइरसहरूले मानव जातिमाथि धावा बोलिरहने छ। मनुष्यले मनुष्यविरुद्घ गर्ने युद्घलाई सदासदाका लागि निषेध गर्न सकिएन भने कोरोनाले सबैलाई नखाला तर युद्घले मानव सभ्यतालाई निल्ने निश्चित छ। मनुष्यजातिको संहारका लागि निर्माण गरिएका सबैखाले आणविक अस्त्र नष्ट गरी भविष्यमा कसैले पनि त्यस्ता संहारकारी अस्त्र नबनाउने प्रतिज्ञा अब पनि नगर्ने हो भने, मानवजाति आफ्नै कारणले लोप हुन सक्नेछ। मनुष्यले मनुष्यलाई आतंकित बनाउने गरी विकास गरिएका रासायनिक जैविक हतियारलाई समुल नष्ट नगर्ने हो भने भाइरसलाई सराप्नुको कुनै अर्थ छैन किनकि मानव सभ्यतालाई कोरोनाबाट भन्दा बढी खतरा मनुष्यनिर्मित अस्त्र र मनुष्यसिर्जित युरूबाट छ। कोरोना कहरमाथि नियन्त्रणपछिको विश्वको पहिलो प्राथमिकता, सदासदाका लागि युद्घ निषेध गर्नुपर्छ। भएका आणविक जैविक, रासायनिक लगायत संहारकारी अस्त्र समुल नष्ट गर्नुपर्छ र नयाँ निर्माणमा प्रतिबन्ध लगाउनुपर्छ। सैन्य बजेट घटाउनुपर्छ, शिक्षा र स्वास्थमा सर्वाधिक लगानी गर्नुपर्छ। सैन्य अनुसन्धानमा भन्दा स्वास्थ्य अनुसन्धानमा धन खर्च गर्नुपर्छ। मानव सभ्यताको रक्षाका लागि सिंगो विश्व एक हुने बेला हो यो, हतियार कारखाना बन्द गर्नुपर्छ, औषधि कारखाना विस्तार गर्नुपर्छ। सैन्य ब्यारेक घटाउनुपर्छ, शिक्षालय र स्वास्थ्यचौकी बढाउनुपर्छ। कम्ब्याट ड्रेसमा जोड दिनुकोे सट्टा अब धेरैभन्दा धेरै सेता कोट सिलाउनुपर्छ।"
कमरेड ! फेरि एक पटक कम्युनिस्ट मेनिफेस्टो पढ्नुहोस् न,"शुक्रबार १३१ औं मजदुर दिवस। नेपालमा श्रमिक मजदुरको हक, अधिकारको नारा बेचेर राजनीति निकै फस्टाएको छ। बिहानैदेखि उच्च पदस्थले प्रेसित गरेका मजदुर दिवसको शुभकामना सन्देशको ओइरो लागिरहेको छ। यहाँका सत्ताधारी तथा सत्ताबाहिरका दलका नेता, कार्याकताले विभिन्न उपमा जोड्दै मजदुर दिवसको शुभकामना दिइरहेका छन्। मजदुरको योगदानको महिमा गाइरहेका देखिन्छन्। शुभकामना सन्देशको बाढीले यो देखाइरहेको छ कि आज एकदिन मीठा शब्दमा शुभकामना दिएपछि मजदुरप्रतिको दायित्व पूरा भयो। उनीहरूका सबै समस्या चट् भए अनि उनीहरूप्रति पूर्ण सम्मान भयो। नेपालको शासन, सत्ता अहिले मार्क्स र एंगेल्सले प्रतिपादन गरेको क्रान्तिकारी समाजवादलाई मूल सिद्धान्त मान्ने कम्युनिष्ट पार्टीको हातमा छ। सिद्धान्त अनुसार व्यवहार हुन्थ्यो भने नेपालमा मजदुरको खुसी र हर्सोल्लासको समय हुनुपर्ने हो यो। नेपालका मजदुर तथा श्रमजीवी जनताको जीवनस्तर, उनीहरूप्रति राज्यको हेराइ, सरकार, सत्ता र त्यसको वरिपरि रहेकाको गतिविधि हेरौं नेपालमा श्रमजीवीलाई अलिकति खुसी मिल्ने वातावरण कतै छ ? तपाईले मजदुर दिवसमा दिने एकदिने सहानुभूतिका शब्दलाई तपाईहरूकै कम्युनिष्ट मेनिफेस्टोले गिज्याइरहेको त छैन ? तपाईहरूको सत्ता, अनि पार्टी चरित्र, गतिविधिलाई नियाल्नुहोस्। बरु फेरि एक पटक कम्युनिस्ट मेनिफेस्टो पढ्नुहोस् न कमरेड। नेपालको सत्ताधारी कम्युनिस्ट पार्टीको मूल सिद्धान्त मार्क्सवाद हो। मार्क्सवादी विचारको मूल आधार जर्मन दार्शनिक कार्ल मार्क्स र फ्रेडेरिक एंगेल्सले सन १८४८ मा तयार पारेको कम्युनिस्ट घोषणपत्र (कम्युनिस्ट मेनिफेस्टो) मानिएको छ। पुँजीवादी व्यवस्थाको सरकारलाई आलोचना गर्दै त्यहाँ एक दृष्टान्त उल्लेख गरिएको छ, पुँजीवादी व्यवस्थाको सरकार भनेको आम जनताको सरकार होइन, सीमित पुँजीपतिको दैनिक कार्यसम्पादनको चाँजोपाजो मिलाइ दिने समिति मात्रै हो उक्त दृष्टान्तमार्फत पुँजीवादी व्यवस्थाको सरकारले श्रमजीवी जनताको पीरमर्का समाधान गर्न सक्दैन, उनीहरूको हक अधिकारमा उसलाई कुनै चासो हुँदैन भन्ने हो। बहुसंख्यक जनता तथा श्रमजीवीहरूको हितमा उनीहरूकै प्रतिनिधित्व भएको सरकार चाहिन्छ भन्न खोजिएको हो। यसैको प्रतिनिधित्वका लागि कम्युनिस्ट पार्टी चाहिन्छ, त्यसको सत्तामा मात्रै मजदुर, किसान तथा श्रमजीवीहरूलाई राहत मिल्छ। चाहे जहाँका हुन् कम्युनिष्ट पार्टी यही दृष्टान्तको प्रशिक्षण दिँदै, लिँदै संगठित भएका हुन्छन्। विश्वमा एकाधबाहेक कम्युनिस्ट नाम गरेका पार्टी सत्ताको पहुँचबाट टाढा रहेका छन्। यो समयमा नेपालमा बहुलवादी व्यवस्थाको निर्वाचनमार्फत करिब दुई तिहाई मत ल्याएर कम्युनिस्ट पार्टी सत्तामा छ भन्ने तथ्य विश्वका कम्युनिस्ट सिन्द्धान्तका अनुयायीलाई एउटा प्रेरणादायी घटना होला। सत्ता, शक्तिले सम्पन्न कमरेडलाई अहिले ठेकेदारबाट मजदुरले ज्याला पाए कि पाएनन् भन्ने चिन्ता बढी होला कि आफ्ना ठेकेदारले पाएका ठेक्कापट्टामा घाटा पर्ला भन्ने चिन्ता बढी होला ? समाजवादी शास्त्रको महाज्ञानी भएको दाबी गर्ने कमरेडले श्रमजीवीको जीवन कति पढेका छन् ? उनीहरूलाई सम्मानित जीवन बाच्न कति मद्दत गरेका छन् ? फिलपिन्स र पेरुमा कम्युनिस्ट पार्टीका अन्दोलनले उचाई लिँदा नेपालका कम्युनिस्टले गर्व गरेजस्तै अन्य देशका कम्युनिस्ट समर्थकले पनि गर्व गर्दा हुन्। ल्याटिन अमेरिकन देशमा बोलिभारियन क्रान्तिको उभार आउँदा यहाँका समाजवादी खुसी भएजस्तै नेपालमा कम्युनिस्टको उभार आएकोमा अन्तका समाजवादी पनि खुसी होलान्। भियतनामको कम्युनिस्ट सरकारले अमेरिकालाई धूलो चटाएको गौरव गाथा यहाँका कम्युनिस्ट पार्टीले गाएजस्तै अन्य मुलुकका मार्क्सवादीले नेपालमा कम्युनिस्ट सत्ता रहेको दृष्टान्त प्रस्तुत गर्दै श्रमजीवीको प्रतिनिधि सरकारको उदारण दिँदा हुन्। मजदुर, किसान, शोषित, अपहेलित जनताकै नाममा राजनीति गरेर सत्ता, शक्ति आर्जन गरेका उनीहरूलाई सम्झनु पर्दा पनि आफ्नो पद प्रतिष्ठाको मान मर्दन भएको ठान्छन् भन्ने कुरा उनीहरूलाई के थाहा होला र ? नेपाली कम्युनिस्ट सत्तामा मजदुरका लागि पाउने सेवासुविधा, हक अधिकारबारे कुनै चर्चै हुँदैन, पोल र भित्तामा नयाँ युगका नारा मात्रै आउँछन भन्ने कुरा संसारका कति समाजवादीले नियाली रहेका होलान ? आफूले काम गरिरहेका सहरमा बास नपाएर भोक, प्यासले तड्पिँदै मजदुर कठिन यात्रामा लम्किरहँदा कमरेड खानपिनको मेनु पस्किरहेका हुन्छन्। यी कुराको भित्री मर्म अन्य मुलुकका साम्यवादीले कति निल्यालेका होलान् ? आफूनिकटका ठेकेदारलाई घाटा परेको चिन्ताले रातभर खट्ने कमरेडहरू जीवनको अनिश्चितताले सयौं किलोमिटर सडकमा हिँडिरहेका मजदुरलाई देख्दैन। तीनका पीरमा सहानुभूति राख्नेलाई उल्टै गाली गर्छन् र तिनलाई आफ्नो साम्यवादको यात्रामा अवरोध पुर्याउने षडयन्त्रकारीको संज्ञा दिन्छन्। आफूले काम गरिरहेका सहरमा बास नपाएर भोक, प्यासले तड्पिँदै मजदुर कठिन यात्रामा लम्किरहँदा कमरेड खानपिनको मेनु पस्किरहेका हुन्छन्। यी कुराको भित्री मर्म अन्य मुलुकका साम्यवादीले कति निल्यालेका होलान् ? लकडाउन भएको डेढ महिना भइसक्यो यहाँका निम्न आय भएका श्रमिकहरूको अवस्था कस्तो भयो होला ? कतिले काम गुमाउने हुन् ? कतिले तलब, ज्याला नपाउने हुन् ? विदेशमा काम गुमाएर फर्कने श्रमिकको व्यवस्थापन कसरी गर्ने ? उनीहरूको चुह्लो बाल्ने वातावरण कसरी बनाउने ? सर्वहारा वर्गको प्रतिनिधि भएको हवाला दिने कम्युनिस्ट पार्टी र सरकारले अहिले यी कुरामा कति ध्यान दिएका छन् ? सबैले देखिरहेका छन्। अनि यो संकटको घडीमा कम्युनिस्ट सरकार र पार्टी के मा केन्द्रित भएको छ त्यो सबैले देखेका छन्। अनि फोस्रा आदर्शका लागि मजदुर दिवसमा शुभकामना दिन मात्रै तँछाडमछाड किन ? लकडाउन भएको डेढ महिना भइसक्यो । निम्न आय भएका श्रमिकको अवस्था कस्तो होला ? कतिले काम गुमाए ? कतिले तलब, ज्याला नपाउने हुन् ? विदेशमा काम गुमाएर फर्कने श्रमिकको व्यवस्थापन कसरी गर्ने ? उनीहरूको चुह्लो बाल्ने वातावरण कसरी बनाउने ? सर्वहारा वर्गको प्रतिनिधि भएको हवाला दिने कम्युनिस्ट पार्टी र सरकारले अहिले यी कुरामा कति ध्यान दिएका छन् ? सत्ता, शक्तिले सम्पन्न कमरेडहरूलाई अहिले ठेकेदारबाट मजदुरले ज्याला पाए कि पाएनन् भन्ने चिन्ता बढी होला कि आफ्ना ठेकेदारले पाएका ठेक्कापट्टामा घाटा पर्ला भन्ने चिन्ता बढी होला ?। संकटको बेलामा कामबाट निकालिने, तलब नपाउने मजदुरको धेरै होला कि आफूलाई चाहिएका बेला खर्च दिने व्यववायीको घाटाको चिन्ता ? निम्छरा मजदुरहरू तीन समयका लागि राजनीतिक दलका नजरमा पर्छन् । सभामा ताली पिट्ने, जुलुसमा टाउका गन्ने अनि चुनावका बेला भोटर गन्ने बेलामा। आफूलाई मार्क्सवादको प्रवर्तक दाबी गर्ने कम्युनिस्ट पार्टीले मजदुरलाई त्योभन्दा अर्को नजरले हेरेको छ? समाजवादी शास्त्रको महाज्ञानी भएको दाबी गर्ने कमरेडले श्रमजीवीहरूको जीवन कति पढेका छन् ? उनीहरूलाई सम्मानित जीवन बाच्न कति मद्दत गरेका छन् ? तपाईले मजदुर दिवसमा दिने एकदिने सहानुभूतिका शब्दलाई तपाईहरूकै कम्युनिष्ट मेनिफेस्टोले गिज्याइरहेको त छैन ? तपाईहरूको सत्ता, अनि पार्टी चरित्र, गतिविधिलाई नियाल्नुहोस्। बरु फेरि एक पटक कम्युनिस्ट मेनिफेस्टो पढ्नुहोस् न कमरेड।"
युनाइटेडमै बस्न चाहन्छन् गोलरक्षक गेआ,"लन्डन : वर्तमान विश्व फुटबलका उत्कृष्ट गोलरक्षकमध्ये एक हुन्, डेभिड डे गेआ। २९ वर्षीय स्पेनिस गोलरक्षक गेआ निकै लामो समयदेखि इङ्लिस प्रिमियर लिग क्लब म्यानचेस्टर युनाइटेडमा आबद्ध छन्। पछिल्लो समय गेआले म्यानचेस्टर युनाइटेड छाड्न सक्ने चर्चा चल्दै आएको छ। तर, गोलरक्षक गेआले भने आफू अझै लामो समय म्यानचेस्टर युनाइटेडमै रहने संकेत दिएका छन्। तत्काल ओल्ड ट्राफोर्ड छाड्ने मेरो कुनै योजना छैन। म अझै म्यानचेस्टर युनाइटेडमै रमाइरहेको छ। क्लबका पदाधिकारी र साथीहरूसँग आपसी सम्बन्ध पनि सौहार्दपूर्ण छ, गेआले भनेका छन्। गोलरक्षक गेआ सन् २०११ मा म्यानचेस्टर युनाइटेडमा आबद्ध भएका थिए। त्यसयता क्लबको हरेक सफलतामा उनले महत्वपूर्ण भूमिका निर्वाह गर्दै आएका छन्। उनकै उत्कृष्ट प्रदर्शनका कारण म्यानचेस्टर युनाइटेडले निकै पटक आफ्नो सम्भावित हारलाई समेत टारेको छ। म्यानचेस्टर युनाइटेडमा आबद्ध हुनुअघि उनले सन् २००९ देखि सन् २०११ सम्म स्पेनिस ला लिगा क्लब एट्लेटिको म्याड्रिडमा बिताएका थिए। उनी एट्लेटिको म्याड्रिडकै युथ एकेडेमीका उत्पादन हुन्। सिनियर टोलीको सदस्य बन्नुअघि उनले एक वर्ष एट्लेटिको म्याड्रिडको बी टोलीबाट पनि खेलेका थिए। अर्को सिजन मात्र होइन अझै धेरै वर्ष ओल्ड ट्राफोर्डमै बिताउने मेरो योजना छ, सञ्चारकर्मीसँगको कुराकानीमा गोलरक्षक गेआले भनेका छन्। केही समयअघि म्यानचेस्टर युनाइटेडले उनलाई ऋणमा अन्य क्लबमा पठाउन लागेको समाचार पनि प्रकाशमा आएको थियो। यस्तै चर्चाबीच उनले गत सेप्टेम्बरमा म्यानचेस्टर युनाइटेडसँग नयाँ सम्झौता गरेका थिए। पछिल्लो पटक उनले म्यानचेस्टर युनाइटेडसँग सन् २०२३ को जुनसम्मका लागि सम्झौता गरेका छन्। नयाँ सम्झौता गरेपछि पनि मैले म्यानचेस्टर युनाइटेड छाड्न लागेको भनेर समाचारहरू आइरहेका छन्। यस्ता समाचारहरू कसरी र कुन स्रोतबाट आउँछन् मलाई थाहा छैन। म त अझै वर्षौं ओल्ड ट्राफोर्डमै बिताउन चाहन्छु, उनले भनेका छन्। उनले पछिल्लो समय क्लबको प्रदर्शनमा सुधार आउँदै गएको धारणा पनि व्यक्त गरेका छन्। बीचमा केही समय क्लबले लय गुमाएको पक्का हो। तर, पछिल्लो समय हामी फेरि पुरानै लयमा फर्कंदै छौं, उनी भन्छन्। कोरोना भाइरसको महामारीका कारण इङ्लिस प्रिमियर लिग स्थगित हुनुअघि २९ खेलबाट ४५ अंक बटुलेको म्यानचेस्टर युनाइटेड तालिकाको पाँचौं स्थानमा छ।"
सन्यास फिर्ता लिन चाहन्छन् आर्यन रोबेन,"आम्सटरडम : व्यावसायिक खेलजीवनबाट सन्यास लिइसकेका जर्मन क्लब बायर्न म्युनिखका पूर्वखेलाडी आर्यन रोबेनले आफू सन्यास फिर्ता लिएर पुनः खेलमा फर्कन सक्ने संकेत दिएका छन्। उनले सन् २०१९ मा व्यावसायिक खेल जीवनबाट सन्यास लिएको घोषणा गरेका थिए। नेदरल्यान्ड्सको राष्ट्रिय टोलीका पूर्वखेलाडी रोबेनले सञ्चारकर्मीसँगको कुराकानीका क्रममा आफू सन्यास फिर्ता लिएर पुनः मैदानमा सक्रिय हुने तयारीमा रहेको बताएका छन्। ३६ वर्षीय विंगर सन् २००९ देखि सन् २०१९ सम्म बायर्न म्युनिखबाट व्यावसायिक फुटबल खेलेका थिए। बायर्न म्युनिखमा आबद्ध हुनुअघि उनले युरोपका विभिन्न चर्चित क्लबबाट पनि व्यावसायिक फुटबल खेलेका थिए। सन् २००७ मा स्पेनिस पावर हाउस रियल म्याड्रिडमा आबद्ध भएका रोबेन दुई वर्ष त्यहाँ रहेका थिए। उनले सन् २००४ देखि सन् २००७ सम्म इङ्लिस प्रिमियर लिग क्लब चेल्सीबाट पनि खेलेका थिए। चेल्सीमा आबद्ध हुनुअघि उनले डच क्लब पीएसभी आइन्डओभन र ग्रोनिनजेनबाट पनि खेलेका थिए। व्यावसायिक खेल जीवनबाट हतारमा सन्यास लिने मेरो निर्णय गलत थियो जस्तो लागेको छ, रोबेनले भनेका छन्, अहिले आएर म पुनः सक्रिय खेल जीवनमा फर्कने योजना बनाइरहेको छु। आफ्नो समयका प्रभावशाली खेलाडी रोबेनले बायर्न म्युनिखमा जानुअघि आफू सम्बद्ध क्लबलाई डच, इङ्लिस र स्पेनिस लिगको उपाधि पनि चुमाएका थिए। बायर्न म्युनिखमा रहँदा भने उनले आठ पटक बुन्डेस लिगा र एक पटक च्याम्पियन्स लिगको उपाधि हात पारेका थिए। व्यावसायिक खेल जीवनको १० वर्ष बायर्न म्युनिखमा बिताएका रोबेन पछिल्लो समय भने धेरैजसो घाइते हुँदै आएका थिए। त्यसैले पनि उनले खेल जीवनबाट बिदा लिने निर्णय गरेका थिए। सन्यास लिनुअघि उनी बायर्न म्युनिख छाडेर पुनः डच क्लबमै फर्कने योजनामा थिए। यसका लागि उनले आफ्ना दुई पूर्वक्लब पीएसभी र ग्रोनिनजेनसँग पनि छलफल अगाडि बढाएका थिए। तर, बायर्न म्युनिखसँगको सम्झौता रद्द भएलगत्तै उनले अप्रत्याशित रूपमा सन्यासको निर्णय लिएका थिए। सन्यास लिएको केही समयसम्म त मलाई राम्रै लागेको थियो। तर, समय बित्दै जाँदा फुटबलप्रतिको मेरो आशक्ति बढ्दै गयो। अहिले आएर थोरै समयका लागि भए पनि म पुनः व्यावसायिक खेल जीवनमा फर्कन चाहन्छु, उनले भनेका छन्।"
बिरामीको सेवामा लिन्च,"पर्थ : अहिले सारा विश्व कोरोना भाइरस (कोभिड १९) बाट आक्रान्त छ। चीनको वुहान सहरबाट फैलिएको यो भाइरसको चपेटामा अहिलेसम्म ३२ लाखभन्दा बढी मानिस परिसकेका छन्। अधिकांश मुलुकमा लकडाउन गरिएका कारण मानिसहरू घरभित्र थुनिएका छन्। कोरोना भाइरसको महामारीका कारण अहिले संसारभरको खेलकुद गतिविधि ठप्प छ। लामो समय घरभित्र बस्नु पर्दा खेलाडीहरू आफ्नो फिटनेसलाई ध्यान चिन्तित बनेका छन्। संसारभरका खेलाडी घरभित्र सीमित हुँदा अस्ट्रेलियाकी एक खेलाडी भने दिनरात बिरामीको सेवामा खटिएकी छन्। यी खेलाडी विगत दुई महिनादेखि कोरोना संक्रमित बिरामीको उपचारमा खटिरहेकी छन्। यी खेलाडीको लक्ष्य यही वर्ष आयोजना हुने भनिएको टोकियो ओलम्पिकमा स्वर्ण जित्ने थियो। यसका लागि उनले दिनरात मेहनत पनि गरिरहेकी थिइन्। कोरोना भाइरसको महामारीले गर्दा उनको सपना तुषारापात भयो। कोरोना भाइरसको त्रासका कारण संसारभरका खेलकुद गतिविधि ठप्प भयो भने टोकियो ओलम्पिक पनि पूर्वनिर्धारित मितिबाट एक वर्ष पर धकेलियो। त्यसपछि यी खेलाडीले आफ्नो खेलकुद सामग्री थन्काइन् र कोरोना संक्रमितको उपचारमा जुट्ने निर्णय गरिन्। ती खेलाडी हुन्, अस्ट्रेलियाको महिला हक्की टोलीकी सदस्य रसेल लिन्च। हक्की टोलीकी गोलरक्षक लिन्च नर्स पनि हुन्। उनले खेलकुदसँग पढाइलाई अगाडि बढाउने क्रममा नर्सिङ विषय पढेकी थिइन्। खेलकुदमा सक्रिय भएपछि उनले नर्सिङ सेवालाई निरन्तरता दिन पाएकी थिइनन्। त्यसले अहिले खुलेर बिरामीको सेवामा समर्पित भइरहेकी छन्। सुरुको पहिलो एक साता न्युरो वार्डमा काम गरेकी लिन्च अहिले कोभिड १९ क्लिनिकमा सेवारत छिन्। नर्सिङ मेरो मनपर्ने पेसा हो। खेलकुदमा सक्रिय रहँदा लामो समयदेखि काम गर्न पाएकी थिइनँ। कोरोना भाइरसको महामारीले विश्व खेलकुद ठप्प भएपछि आफ्नो पेसालाई निरन्तरता दिन पाएको छु, लिन्चले भनेकी छन्। ३३ वर्षीया लिन्च हक्की वल्र्ड कपकी रजत र कमनवेल्थ गेम्सकी स्वर्ण विजेता खेलाडी हुन्। ओलम्पियन लिन्चले राष्ट्रिय टोलीका लागि एक सय ५० भन्दा बढी खेलमा सहभागिता जनाइसकेकी छन्। १० वर्षभन्दा बढी राष्ट्रिय टोलीमा आबद्ध लिन्चले सन् २०१६ को रियो ओलम्पिक पनि खेलेकी थिइन्। अस्ट्रेलियामा अहिलेसम्म करिब एक हजार मात्र संक्रमित छन्। साढे ६ हजारभन्दा बढी मानिस कोरोना भाइरसको चपेटामा पर्दा सरकारको उच्च सर्तकता र सावधानीका कारण साढे पाँच हजारभन्दा बढी निको भएर घर फर्किसकेका छन्। अस्ट्रेलियामा अहिलेसम्म ९१ जनाले ज्यान गुमाएका छन्।"
