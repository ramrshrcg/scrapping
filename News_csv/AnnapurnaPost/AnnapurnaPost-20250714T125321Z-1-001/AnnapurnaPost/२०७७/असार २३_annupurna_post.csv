शीर्षक,विवरण
मेलम्ची परियोजना र पानीको गुणस्तर,"जलस्रोत क्षेत्रमा नेपाल विश्वमा नै धनी राष्ट्रहरूमध्ये पर्छ। नेपालमा उत्तरबाट दक्षिण दिशातर्फ बग्ने ६ हजारभन्दा बढी नदीनाला, पाँच हजारभन्दा बढी तालतलैया, लगभग साढे सात लाख हेक्टर भूभागमा फैलिएको सीमसार क्षेत्र र लगभग ११ हजार मिलियन क्युबिक मिटर (एक मिलियन बराबर १० लाख) भूमिगत पानीका भण्डार यसका ज्वलन्त उदाहरण हुुन्। जलस्रोतको प्रचुरता भए पनि पानीको अपर्याप्तता हाम्रा लागि नौलो विषय होइन। पानीको उपयोग चाहे पिउने प्रयोजनका लागि होस् अथवा कृषिमा सिँचाइका लागि वा औद्योगिक र घरायसी उपयोगकै लागि किन नहोस्, पर्याप्त मात्रामा पानि उपलब्ध हुन सकेको पाइँदैन। पानि यस्तो अत्यावश्यक पदार्थभित्र पर्छ, जसको अभावमा कुनै पनि जीव जीवित रहन सक्दैन। पानीको यस प्रकारको महत्वलाई मनन गरेरै होला, नेपालको संविधानले स्वच्छ पानीको उपलब्धतालाई मौलिक हकका रूपमा स्थापित गरेको छ। उपत्यकामा जनचासोका रूपमा रहेको बहुप्रतीक्षित, बहुचर्चित मेलम्ची परियोजना पानीको गुणस्तर कायम गरी उपभोक्तालाई शुद्ध एवं स्वस्थकर खानेपानी आपूर्ति गर्न सक्षम हुन जरुरी छ। नेपालमा पर्याप्त पानीको उपलब्धता एकातर्फ टड्कारो रहेको छ भने उपलब्ध पानीको न्यून गुणस्तर अर्को जनस्वास्थ्यसँग प्रत्यक्ष सरोकार भएको गम्भीर विषय विद्यमान रहँदै आएको छ। विश्व स्वास्थ्य संगठनका अनुसार एकजना व्यक्तिलाई प्रतिदिन सामान्यतः व्यक्तिगत सरसफाइदेखि दैनिक उपयोगका लागि लगभग २० लिटर शुुद्ध पानीको आवश्यकता पर्छ। लुगा धुने र अन्य प्रयोजनलाई समेत गणना गर्ने हो भने दैनिक पानीको आवश्यकतामा अझ बढोत्तरी हुन सक्छ। पानीको आवश्यकता व्यक्तिको उमेर, लिंग र अवस्थामा निर्भर हुने गर्छ। डाइट्री रेफरेन्स इन्टेक (डीआरआई) मा उल्लेख भएअनुसार एकजना व्यक्तिलाई स्वस्थ रहन दैनिक निम्नाअनुसार शुद्घ पिउने पानीको आवश्यकता पर्छ। पानीको आवश्यकतालाई मात्रात्मक हिसाबले तोकेरै भन्न कठिन हुन्छ। तर राजधानी काठमाडौं उपत्यकालाई आधार मानेर भन्ने हो भने न्यूनतम आवश्यकता परिपूर्तिका लागिसमेत पानी उपलब्ध भएको पाइँदैन। पानीको गुणस्तरका सम्बन्धमा कुरा गर्ने हो भने अवस्था दयनीय रहेको पाइन्छ। काठमाडांै उपत्यकाभित्र दैनिक उपभोगका लागि शुद्ध पानी आपूर्ति गर्न काठमाडौं उपत्यका खानेपानी लिमिटेड (केयूकेएल) प्रमुख जिम्मेवार संस्था हो। विभिन्न अनुसन्धान कृतिहरूमा प्रकाशित विषयवस्तुलाई आधार मान्ने हो भने सन् २०१५ मा उपत्यकामा दैनिक खानेपानीको माग ३१५ मिलियन लिटर (३१ करोड ५० लाख लिटर) रहेको र केयूकेएलको दैनिक पानी प्रशोधन गरी शुद्ध पानी उत्पादन गर्ने क्षमता २४० मिलियन लिटर (२४ करोड लिटर) रहेको पाइन्छ, जसमध्ये बर्खामा १५० मिलियन लिटर अर्थात् १५ करोड लिटर र सुक्खा मौसममा ९० मिलियन लिटर अर्थात् नौ करोड लिटर पानी उपलब्ध हुने गरेको पाइन्छ। साथै उपत्यकाभित्र बढ्दो जनसंख्याको वृद्धिलगायत औद्योैगिक एवं अन्य घरायसी प्रयोजनका लागि पानी आपूर्तिको उच्च मागसँगै समग्रमा दैनिक पानीको आवश्यकतामा बढोत्तरी हुनु स्वाभाविक हुन आउँछ। यसकारण, माग र आपूर्तिबीचको बढ्दो अन्तरले उपत्यकाभित्र मानिस अन्य पानीका स्रोतमा निर्भर रहनुपरेको बाध्यात्मक अवस्था विद्यमान छ। केयूकेएलद्वारा वितरण हुने पानीबाहेक हाल व्यक्तिगत र सामूहिक प्रयोजनका लागि भूमिगत पानी प्रमुख स्रोतका रूपमा रहँदै आएको पाइन्छ। यसबाहेक व्यापारिक प्रयोजनका लागि उपत्यका र अन्य क्षेत्रमा समेत पानी प्रशोधन गरी बिक्रीवितरण गर्ने कार्य तीव्र गतिमा हुँदै आइरहेको छ। पानीका स्रोतहरू जेजस्ता भए पनि समग्रमा उपलब्ध हुने पानीको गुणस्तर सन्तोषजनक भने रहेको पाइँदैन। हाल वैकल्पिक व्यवसायका रूपमा स्थापित प्रशोधित पानी उत्पादन गर्ने उद्योगहरूद्वारा उत्पादित पानीसमेत सरकारद्वारा तोकिएको मापदण्ड पूरा नगरी निर्बाध रूपमा बिक्रीवितरण भइरहेको विभिन्न अध्ययन प्रतिवेदनहरूले देखाउँछन्। उपत्यकामा पानीको अपर्याप्तता त छँदै छ, पानीका स्रोतहरू समेत सीमित रहेको सन्दर्भमा मेलम्ची खानेपानी परियोजना, पानी आपूर्तिका लागि दिगो समाधान गर्न बलियो विकल्प हुन सक्छ। हुन त मेलम्ची खानेपानी परियोजना सुरुवात भएको झन्डै ३१ वर्ष भयो, तर अझै सम्पन्न हुन सकेको छैन। परियोजना प्रस्ताव तयार गर्दाका बखत काठमाडौंको तत्कालीन जनसंख्यालाई उपभोक्ता मानेर परियोजनाको विकास गरिएको थियो होला, तर तत्कालीन र वर्तमान अवस्थामा उपत्यकाको जनसंख्यामा गुणात्मक परिवर्तन भइसकेको छ। प्रक्षेपण गरिएअनुसार अबको केही महिना अथवा वर्षमा उक्त परियोजना सम्पन्न भइहालेछ भने पनि आपूर्ति हुने पानीले उपभोक्ताको माग धान्न सक्छ त ? मागअनुसारको आपूर्ति हुन सकेन भने दैनिक आवश्यकता परिपूर्तिका लागि पुनः पानीका वैकल्पिक स्रोतहरूमा निर्भर रहनुपर्ने बाध्यात्मक अवस्था सृजना हुन सक्छ। यस सम्बन्धमा सरोकारवाला जिम्मेवार निकायहरूकोे ध्यान पुगेकै होला भन्ने सोच्नुपर्छ। पानीको मात्रात्मक अवस्थासँगसँगै जनस्वास्थ्यसँग प्रत्यक्ष रूपले सरोकार भएको विषय यसकोे गुणात्मक पक्ष हो। पानीको पर्याप्तता भएको अवस्थामा पनि दैनिक उपभोगका लागि प्रयोग हुने पानी गुणस्तरीय छैन भने यसले लाभभन्दा हानिलाई नै प्र श्रय दिन्छ। उपत्यकालगायत देशका विभिन्न स्थानमा खानेपानीको गुणस्तर न्यून भएका कारण पानीजन्य स्वास्थ्य समस्या बेलाबेलामा सुन्नमा आउँछन् र यसको प्रकोप बर्खायाममा अझ अप्रत्यासित हिसाबले बढ्ने गरेको हुन्छ। पानी प्रदूषण मुख्यतः सूक्ष्म जीवाणुको कारणले हुने गरेको विभिन्न अध्ययनले देखाउँछन्, तथापि अन्य कारकतत्वलाई समेत नजरअन्दाज गर्न भने मिल्दैन। सूक्ष्म जीवाणुले हुने पानी प्रदूषणको मुख्य कारण सरसफाइको कमी र फोहोरमैलाको उचित व्यवस्थापन हुन नसक्नु हो। देशका धेरै स्थान खुला दिसामुक्त घोषित भए पनि व्यवहारमा अवस्था यथार्थभन्दा भिन्न छ। जुनसुकै स्रोतबाट निस्कासन हुने फोहोरको उचित व्यवस्थापन गरिएको छैन भने त्यो अन्ततः पानीका मुहानसम्म पुग्छ र पानी प्रदूषित हुन जान्छ। त्यस्तो प्रदूषित पानीलाई भान्सामा प्रयोग गरिएको खण्डमा त्यसले विभिन्न किसिमका शारीरिक समस्या निम्त्याउँछ। सूक्ष्म जीवाणुबाहेक, खासगरी भूमिगत पानीमा घुलित अवस्थामा हुन सक्ने हानिकारक रासायनिक तत्वहरू जस्तै धातु (क्याड्मियम, सिसा, क्रोमियम, मर्करी), अधातु (अमोनिया, नाइट्रेट, नाइट्राइट, सल्फेट), अर्धधातु (आर्सेनिक) आदि कीटनाशक विषादिका अवशेषसमेत पानी प्रदूषणका मुख्य कारण हुन्। हानिकारक रसायनबाहेक पानीमा मानव स्वास्थ्यका लागि लाभदायक केही तत्व जस्तै क्याल्सियम, म्याग्नेसियम, सोडियम र पोटासियमसमेत उपस्थित हुन्छन्। यिनीहरूलाई सूक्ष्म पोषकतत्व (माइक्रो न्युट्रिएन्ट) को रूपमा लिने गरिन्छ। क्याल्सियम, म्याग्नेसियम, सोडियम र पोटासियमजस्ता लवण स्वास्थ्यको सामान्य वृद्घि विकास र शारीरिक क्रियाकलापका लागि महत्वपूर्ण मानिन्छन्। डाइट्री रेफरेन्स इन्टेक (डीआरआई) मा उल्लेख भएअनुसार स्वस्थकर पिउने पानीमा क्याल्सियम, म्याग्नेसियम, सोडियम र पोटासियमको मात्रा प्रतिलिटर क्रमशः एक हजारदेखि एक हजार तीन सय, चार सय २०, एक हजार पाँच सय र तीन हजारदेखि चार हजार सात सय मिलिग्राम हुनुपर्छ। प्रत्येक व्यक्तिले पानीलगायतका खाद्यवस्तुबाट शरीरका लागि अत्यावश्यक खनिजतत्वहरूको परिपूर्ति गर्ने गर्छ र सामान्यतया स्वस्थ जीवनयापनका लागि १४ देखि ७० वर्ष उमेरसम्मका पुरुषलाई प्रतिदिन औसत ३५ लिटर, सोही उमेर समूहका महिलालाई २५ लिटर, गर्भवती महिलालाई तीन लिटर र दुग्धपान गराउने आमालाई ३८ लिटर शुद्घ पिउने पानीको आवश्यकता पर्छ। अन्त्यमा, उपत्यकामा जनचासोका रूपमा रहेको बहुप्रतीक्षित, बहुचर्चित मेलम्ची परियोजना पानीको गुणस्तर कायम गरी उपभोक्तालाई शुद्ध एवं स्वस्थकर खानेपानी आपूर्ति गर्न सक्षम होओस् भन्ने शुभकामना ! (पन्त नेपाल विज्ञान तथा प्रविधि प्रज्ञाप्रतिष्ठान (नास्ट) का वरिष्ठ वैज्ञानिक हुन्।)"
भ्रष्टाचार नियन्त्रण विधेयकको परीक्षा,"समाज यतिबेला अत्यधिक शक्ति प्राप्त गर्ने, स्रोतसाधन संग्रह गर्ने र नयाँनयाँ प्रविधि प्रयोगद्वारा सफलता हासिल गर्ने अन्त्यहीन गन्तव्य यात्रामा छ। यस्तो प्रतिस्पर्धामा प्रजातान्त्रिक मूल्य र मान्यताले महत्व पाउन छाडेको छ। कमजोर वर्गलाई उचित सम्बोधन हुन सकेको छैन। भ्रष्टाचारलगायतका अनियमित कार्यको बढोत्तरी हुँदै गएको छ। यसले मुलुकको राजनीतिक र आर्थिक उन्नति मात्रले न्यायपूर्ण समाज सिर्जना सम्भव हुँदैन भन्ने प्रमाणित भएको छ। विद्यमान विकृति र विसंगति सुधारका लागि कुनै पनि देशमा सरकारी प्रयास मात्र पर्याप्त हुँदैन। निजी क्षेत्र, नागरिक समाज, स्वतन्त्र बुद्धिजीवी, पत्रकार जगत्लगायत सबैलाई राष्ट्रिय अभियानमा समाहित गर्नुपर्छ। प्रजातान्त्रिक विश्वको अभ्यास पनि यही नै हो। नेपालले पनि भ्रष्टाचार नियन्त्रणका लागि समयसमयमा यस्तो प्रयास गर्दै आएको छ। यही असार ३ गते राजधानीबाट प्रकाशित एक दैनिक पत्रिकामा अख्तियार दुरूपयोग अनुसन्धान आयोग ऐनलाई संशोधन गर्न सरकारले विधेयक संसद्समक्ष पेस गरेको समाचार सम्प्रेषण भएको छ। निजी क्षेत्रको अनियमिततालाई आयोगको क्षेत्राधिकारभित्र पार्ने, प्रदेश मन्त्रिपरिषद्का नीतिगत निर्णयमाथि आयोगले छानबिन गर्न नपाउने, संघीय मन्त्रिपरिषद्ले गरेका नीतिगत निर्णय आयोगको कार्य क्षेत्रभित्र नपर्ने साविकको व्यवस्थालाई निरन्तरता दिने गरी पेस भएको यो विधेयक संसद्मा छलफलको क्रममा छ। यो विधेयक पेस भएपछि देशमा व्याप्त भ्रष्टाचारमा कमी आउने अपेक्षा सरकारको छ। साबिकदेखिको व्यवस्थाअनुसार अख्तियारको कार्य क्षेत्र, यसको जनशक्तिलगायत क्षमता, आयोग गठनको प्रावधान, भ्रष्टाचार नियन्त्रणका लागि आयोगले सरकारबाट प्राप्त गरेको सहयोगको अवस्था एवं भ्रष्टाचार नियन्त्रण गर्न तुलनात्मक रूपमा सफल राष्ट्रहरूले अवलम्बन गरिआएका अभ्यासका आधारमा यो विधेयकले कति योगदान देला ? सफल राष्ट्रहरूले अवलम्बन गरिआएका अभ्यासका आधारमा यो विधेयकले कति योगदान देला ? निजी क्षेत्रका अनियमितता र भ्रष्टाचार छानबिन गर्ने प्रभावकारी निकायको अभाव रहेको सन्दर्भमा यो विधेयकको उपादेयता देखिँदै छ। तर सरकार भ्रष्टाचार नियन्त्रणका लागि इमानदारीका साथ लागिपर्ने हो भने धेरै प्रकारका सुधारको गुञ्जायस रहन्छ। यसको परीक्षण गर्न आयोगको कार्य क्षेत्र र यसको गठन प्रक्रियामै पहिलो दृष्टि दिनुपर्छ। आयोगका प्रमुख आयुक्तलगायत आयुक्तहरूको नियुक्ति राजनीतिज्ञको वर्चश्व रहेको संवैधानिक परिषद्को सिफारिसमा हुने व्यवस्था छ। राजनीतिज्ञका कृपा र स्वविवेकमा जिम्मेवारीमा रहने आयोगका पदाधिकारीको जवाफदेहिता र भक्तिभाव आफूलाई जिम्मेवारी प्रदान गर्न भूमिका निर्वाह गरेकाहरूप्रति नै हुनु स्वाभाविकै हो। त्यसैले आयोगले व्यवहारमा स्वतन्त्रता प्राप्त गरिराखेको छैन। आयोगको कार्य क्षेत्र अध्ययन गर्दा यसले गर्ने अनुसन्धान कानुनतः साना केसहरूमा केन्द्रित गरिदिएको छ। किनकि न्यायालयमा हुने भ्रष्टाचार न्यायिक समितिबाट अनुसन्धान र कारबाही गरिने र यस समितिमा प्रधानन्यायाधीश र सर्वोच्च अदालतका वरिष्ठ न्यायाधीश रहने नेपालमा जस्तो अनौठो व्यवस्था विश्वका अन्य लोकतान्त्रिक देशहरूमा देखिएको छैन। यो न्याय क्षेत्रको प्रतिनिधि उदाहरण मात्र हो। यस्तै अवस्था भ्रष्टाचार बढी हुने सबै क्षेत्रमा गरिएको छ। भ्रष्टाचार नियन्त्रण गर्न राम्ररी सफलता प्राप्त गरेका देशले अवलम्बन गरिआएका असल अभ्यास अध्ययन गरी नेपालको सन्दर्भमा यथासम्भव कार्यान्वयन गर्दै अघि बढ्नुपर्छ। विश्वमा सबैभन्दा कम भ्रष्टाचार हुने देश डेनमार्क र भ्रष्टाचारलाई नै आफ्नो संस्कृति र संस्कारका रूपमा लामो समयसम्म अभ्यस्तता प्राप्त गरेको हङकङमा वर्तमान समयमा भ्रष्टाचार नियन्त्रण राम्ररी भएको छ, भिन्न परिवेशका यी दुई देशका बीच यस अपराध नियन्त्रणका लागि केही साझा व्यवस्था रहेको पाइन्छ। यी देशका राजनीतिज्ञहरू, सबै प्रकारका व्यवसायीलाई निरपेक्ष रूपमा कारबाही अघि बढाउन नियन्त्रक निकायलाई अधिकार प्रदान गरी पूर्णरूपमा स्वतन्त्रताका साथ कारबाही गर्ने वातावरण तयार पार्ने सहमति र संकल्प सबैबाट आएको छ। भ्रष्टाचारविरुद्ध व्यवहारमै शून्य सहनशीलताका साथ राष्ट्रिय अभियानका रूपमा यसलाई ग्रहण गरिएको, नागरिकको परिचालन, पारदर्शिताको निर्वाह, सूचनाहरूको सम्प्रेषण, सूचनाको हकको प्रत्याभूति प्रस्टरूपमा गरिन्छ, यसका लागि हरेक समय जनतालाई विश्वासमा लिई काम गर्ने प्रक्रियालाई उच्च प्राथमिकतामा राखिएको छ। निजी क्षेत्रलाई कारबाही गर्ने, घुस लिने दिने दुवैमाथि कारबाही गरिने व्यवस्था छ। भ्रष्टाचार तल्लो तहका कर्मचारीलाई कारबाही गरेर मात्र नियन्त्रण हुन सक्दैन। प्रधानमन्त्रीलाई भ्रष्टाचारको कुनै अभियोग लागेमा पनि अख्तियारले हेर्न पाउने व्यवस्था राख्न सके कानुन बनेको दिनबाटै भ्रष्टाचारमा कमी आउनेछ। डेनमार्कमा आफ्नै प्रकारका विशेष व्यवस्था पनि छन्, अपराध भएगरेको पाइएमा समान रूपमा दण्डित गरिने नभई डेनमार्कमा प्रगतिशील कारबाही अथवा समान अपराध गर्दा उच्च ओहोदामा रहेकालाई धेरै र सानो पदमा रहनेलाई थोरै कारबाही गरिन्छ। सबै सार्वजनिक पदाधिकारीका लागि इन्टेग्रिटी सिस्टम बनाई व्यवहारमा कडाइका साथ कार्यान्वयन गरिन्छ, निर्वाचित प्रतिनिधिलाई मतदाताले नियन्त्रण गर्ने कानुनी एवं संरचनात्मक व्यवस्था छ। सरकारी वित्तीय कारोबारको पारदर्शिता कायम गर्दै राजनीतिज्ञले सार्वजनिक प्रयोजनका लागि गरेका स्वदेश तथा विदेश भ्रमणको उपलब्धि, त्यसमा लागेको खर्च, प्राप्त उपहार हरेक महिना सार्वजनिक गर्नुपर्ने, निजामती कर्मचारीका लागि स्पष्ट आचारसंहिता दिई यसको कार्यान्वयन गर्ने, सरकारी संयन्त्रलाई राजनीतिबाट तटस्थ राखी कामप्रति प्रतिबद्ध बनाउने व्यवस्था छ। त्यस्तै सूचनादाताको सम्मान र संरक्षण गर्ने कानुनी व्यवस्था, सबै नागरिकलाई समान र अन्तर्राष्ट्रिय गुणस्तरको सार्वजनिक सेवा प्रवाह गर्ने, सच्चरित्रता र इमानदारी निर्वाह गर्न सक्ने कानुनद्वारा सुसज्जित नागरिक समाज, स्वस्थ राजनीतिक प्रतिस्पर्धा, राजस्व प्रशासनका कर्मचारीले शुल्क र कर निर्धारणमा स्वविवेक प्रयोग गर्न नसक्ने गरी सूत्र र आधारहरूको व्यवस्था आदि विशेष गुणका अतिरिक्त नियन्त्रक निकायमा पदाधिकारीको छनोट गर्दा उच्च मनोबल भएका, सच्चरित्र र इमानदार एवं सक्षम व्यक्तिको चयन गर्ने प्रक्रियामा नागरिक समाज, सर्वसाधारण नागरिकसमेतको महत्वपूर्ण भूमिका कायम गरी ती पदाधिकारी चयनमा जनस्तरबाट स्वीकृति प्राप्त गर्ने व्यवस्था छ। हङकङका आफ्ना विशेष व्यवस्थामा भ्रष्टाचारसम्बन्धी अपराध अनुसन्धान गर्ने, जनचेतना जागरण गराउने र नियन्त्रण गर्ने विषयका आधारमा जनतासँग हातेमालो गर्दै नियन्त्रण कार्यमा सफलता प्राप्त गर्नु हो। यहाँको नियन्त्रण निकाय आएसीएसी गभर्नरको मातहतमा रहने भए पनि यो अपराध नियन्त्रणमा राष्ट्रिय संकल्प र सहमति सबै क्षेत्रको भएकाले नियन्त्रक निकाय स्वतन्त्र र प्रभावकारी देखिएका छन्। जुन निकायमा भ्रष्टाचार बढी हुन्छ त्यसमा विशेष अनुसन्धान गरी स्रोत र कारणको पहिचान गरी नियन्त्रण गरिन्छ। प्रारम्भिक अनुसन्धानमै दुराशययुक्त कामकारबाही भएको देखिएमा सेवावाट अवकाश दिने, निलम्बन गर्ने, थुनामा राखी कारबाही गर्नेसम्मको अधिकार प्राप्त गरेको छ। विद्यालयका पाठ्यक्रममा यस विषयलाई सघन रूपमा राखी जनताका पृष्ठपोषणसमेत लिई यसविरुद्ध जनमत तयार पार्ने काम तीव्रगतिमा भइराखेको छ। लब्धप्रतिष्ठित व्यक्तिहरू संलग्न रहेको समितिले नियन्त्रण गर्ने जिम्मेवारी पाएका पदाधिकारी कर्तव्यविमुख भएमा शीघ्र कारबाही गर्ने प्रावधानबाट नियन्त्रण र सन्तुलनको अवस्था सृजना भएको छ। यी देशहरूमा भ्रष्टाचारको विकराल अवस्थाबाट आजको अवस्थामा आइपुग्नुको पछाडि नियन्त्रक संस्था पूर्ण स्वतन्त्र हुनु, सरकारी स्तरबाट उच्चस्तरको सहयोग र सद्भाव प्राप्त हुनु, निजी क्षेत्रलाई कडा कारबाहीको दायरामा पार्नु, जनताले पूर्णरूपमा सहयोग प्रदान गर्नु, सबै वर्ग, तप्का र क्षेत्रका जुनसुकै ओहोदामा रहेकालाई पनि दण्डित गर्ने साहस गर्नु नै यहाँ भ्रष्टाचार नियन्त्रणको दिशामा सफलता हासिल गर्न निर्णायक तत्वका रूपमा देखिएका छन्। अब यो विधेयकले नेपालमा भ्रष्टाचार नियन्त्रण गर्न सहयोग पुग्ने अवस्था सृजना हुने हो वा होइन चिन्तन गर्नुपर्ने अवस्था छ। यो विधेयक उत्साहजनक देखिँदैन। यसले गर्न खोजेको राम्रो व्यवस्था भनेको निजी क्षेत्रबाट भएका अनियमितता आयोगले हेर्न पाउने कानुनी व्यवस्था गर्नु हो। भ्रष्टाचार नियन्त्रण गर्न सफल राष्ट्रहरू सबैले निजी क्षेत्रलाई कारबाहीको दायरामा राखेका छन्, नेपालमा निजी क्षेत्रले गरेका कुनै पनि अनियमितता भ्रष्टाचारको परिभाषाभित्र पारिएको छैन। यसले गर्दा यस अपराध नियन्त्रणमा असहज अवस्था उत्पन्न भएको छ। संघीयता कार्यान्वयन हुन थालेपछि केन्द्रीय सरकारकै पद चिह्न ग्रहण गर्दै प्रदेश र स्थानीय सरकारहरू भ्रष्टाचारमा प्रवाहित भएका छन्, यस असहज अवस्थालाई सम्बोधन गर्न यी सरकारका आर्थिक कारोबारलाई अनुसन्धान र परीक्षणको दायरामा शीघ्र राख्नुपर्ने अवस्थामा सरकार र संसद्ले कानुन परिमार्जन गरी यसको प्रभावकारी कार्यान्वयनको व्यवस्था बनाउनुपर्नेमा आयोगलाई यो अधिकार नदिने गरी ऐन परिमार्जन गर्न पेस हुनु निश्चय नै दुःखद पक्ष हो। यो प्रस्ताव संसद्बाट स्वीकृत भएमा नेपालको राजनीतिमा देखिँदै आएको वर्तमान प्रवृत्तिले निरन्तरता पाउने छ। स्थानीय तहमा भएका भ्रष्टाचार पनि आयोगले नहेर्ने गरी केही समयपश्चात् अर्को प्रस्ताव संसद्समक्ष पेस हुने र प्रधानमन्त्रीले केही समय पहिले संघीय सरकारको मन्त्रिपरिषद्ले गरेका कुनै पनि निर्णयउपर अनुसन्धान गर्न नपाइने गरी पेस गरेको प्रस्तावले पनि मूर्त रूप पाउन सकेमा सन्देह रहँदैन। तत्पश्चात् यस देशले भ्रष्टाचार बढी हुने सार्क राष्ट्रहरूमा रहेको अहिलेको तेस्रो बरियताबाट बंगलादेशलाई पछि पारी दोस्रो स्थानमा प्रवेश गर्दै प्रथम स्थान हासिल गर्न अफगानिस्तानसँग प्रतिस्पर्धा गर्ने छ। २०४६ सालदेखि हालसम्मका कुनै पनि सरकारको भ्रष्टाचार नियन्त्रणमा इच्छशक्ति देखिएन। भ्रष्टाचार बढ्दै गएको यथार्थ हो। त्यसैले विधेयकले प्रस्ताव गरेका विषयमध्ये निजी क्षेत्रले गरेका अनियमितताको अनुसन्धान आयोगबाट गर्न मिल्ने गरी गरिएको व्यवस्था स्वागतयोग्य छ, अन्य व्यवस्थाबाट भ्रष्टाचार नियन्त्रणमा कुनै सहयोग पुग्न सक्ने देखिँदैन। नेपालमा रहेको संस्थागत भ्रष्टाचारको विकराल अवस्थाबाट मुक्ति पाउन केही कानुनी व्यवस्था शीघ्र गर्नुपर्छ। भ्रष्टाचार तल्लो तहका कर्मचारीलाई कारबाही गरेर मात्र नियन्त्रण गर्न सकिँदैन, त्यसैले प्रधानमन्त्रीले आफूविरुद्ध भ्रष्टाचारको कुनै अभियोग भएमा आयोगले हेर्न पाउने गरी अघि बढ्न आयोगलाई मार्गप्रशस्त गर्नुपर्छ, प्रधानमन्त्रीलगायत सबै राजनीतिज्ञउपर अनुसन्धान गर्न सक्ने व्यवस्था गर्दा यस देशमा भइराखेको भ्रष्टाचारमा कानुन बनेको दिनबाटै उल्लेखनीय सुधार हुनेछ। सबै उच्च पदस्थहरू कानुनको दृष्टिमा समान हुने गरी आयोगको ऐनमा परिवर्तन गर्दै अन्य व्यवस्था जस्तै रिसवत दिने र लिने दुवैलाई कारबाही गर्ने, प्रगतिशील कारबाहीको व्यवस्था गर्ने, उच्चपदस्थ विशेषगरी मन्त्रीलगायत विशिष्ट पदाधिकारीको मुख्यमुख्य कार्यक्रम, त्यसमा लागेका खर्च र ती कार्यक्रमबाट प्राप्त भएको र हुने उपलब्धि प्रत्येक महिना सार्वजनिक गर्ने, सूचनादाताको सुरक्षा र सम्मानको व्यवस्था गर्ने, समाजमा सच्चरित्र प्रदर्शन गर्न सफल व्यक्तिहरूबाट समाजले स्वीकार गर्नलायक स्वतन्त्र निकायको सिफारिसबाट मात्र संवैधानिक निकायका पदाधिकारीको नियुक्ति गर्ने व्यवस्था मिलाउने, कर्मचारीमा भइराखेको वर्तमान अवस्थाको राजनीतीकरणलाई पूर्णरूपमा बन्द गर्ने, आयोगलाई निरंकुश हुन नदिन कुनै पूर्वाग्रहपूर्ण कामकारबाही गरेको पाइएमा स्वतन्त्र बुद्धिजीवी, नागरिक समाजका प्रतिनिधिसम्मिलित समितिले कारबाहीका लागि सिफारिस गर्ने गरी नियन्त्रण र सन्तुलनको व्यवस्था मिलाउने, राजनीतिक प्रतिस्पर्धालाई स्वस्थ बनाउनेजस्ता व्यवस्था शीघ्र गर्न कानुनमा संशोधनलगायतका व्यवस्था गर्नु जरुरी छ। तसर्थ यो विधेयकले भ्रष्टाचार नियन्त्रणका लागि सकारात्मक योगदान पुर्याउन सक्ने देखिएन। संसद्बाट यसलाई फिर्ता लिई भ्रष्टाचार नियन्त्रण गर्ने पूर्ण प्रतिबद्धताका साथ सामाजिक अभियन्तालगायत नागरिक समाज एवं सम्बन्धित विज्ञहरूसँग परामर्श गरी पर्याप्त गृहकार्यका साथ अर्को विधेयक शीघ्र प्रस्तुत गर्नुपर्छ। यी व्यवस्था हुन सकेमा प्रधानमन्त्रीको राजनीतिक उचाइ बढ्ने र देशका लागि ठूलो योगदान मिल्ने स्थिति छ। सरकार प्रमुखबाट यसरी प्रतिबद्धता भएमा देशमा सुशासन कायम गर्न प्रधानमन्त्रीले दिएको योगदान इतिहासमा स्वर्णाक्षरमा अंकित हुनेछ। अन्य विषय भ्रष्टाचार नियन्त्रणका लागि सहयोग पुग्ने प्रावधान विधेयकले समेट्न सकेको थिएन। निजी क्षेत्रलाई पनि आयोगको अधिकार क्षेत्रभित्र पार्दा यो अपराधमा केही कमी आउने अवस्था थियो तर नेपालको परिवेश र राजनीति गर्नेहरूको संस्कार अध्ययन गर्दा सचेत नागरिक संसद्बाट यो प्रावधानसहित पारित हुन्छ भन्ने सन्दर्भमा विश्वस्त देखिएका थिएनन्। विधायन समितिबाट सार्वजनिक क्षेत्रको परिभाषा गर्ने अधिकार मन्त्रिपरिषद्लाई दिने गरी पारित भएको र अब सरकार यो विधेयक नै फिर्ता लिई अर्को विधेयक पेस गर्ने तयारीमा रहेको सूचना प्राप्त भइरहेको छ। प्रधानमन्त्रीले निजी क्षेत्रलाई अख्तियारको अधिकार क्षेत्रभित्र नराख्ने भनी स्पष्ट अभिव्यक्ति दिएका छन्। अब यस परिस्थितिमा पेस हुने अर्को भ्रष्टाचार नियन्त्रणसम्बन्धी प्रस्ताव गर्दा सरकारले अनुमति दिएको मामिलामा मात्र आयोगले अनुसन्धान गर्न पाउने स्थिति आइपर्न सक्छ। तसर्थ सबै राजनीतिज्ञको यस अपराध नियन्त्रणका लागि प्रतिबद्धता शून्य भएको अवस्था प्रमाणित हुने दिन नजिकिँदै छ।"
चार खेल पत्रकार सम्मानित,"काठमाडौं : युवा तथा खेलकुद मन्त्रालयले चार खेल पत्रकारसहित १० पत्रकारलाई सोमबार नगदसहित सम्मान गरेको छ। सम्मानित हुने खेल पत्रकारमा अन्नपूर्ण पोस्ट्का रोशनकुमार सिंह, कान्तिपुर दैनिकका ध्रुवकुमार तुलाधर, नेपाल टेलिभिजनकी प्रियालक्ष्मी कार्की र पोखराका केशव पाठक रहेका छन्। युवा तथा खेलकुदमन्त्री जगतबहादुर सुनार (विश्वकर्मा) र सचिव रामप्रसाद थपलियाले उनीहरुलाई प्रशंसा पत्र र नगद ५० हजार रुपैयाँ प्रदान गरी सम्मान गरेका थिए। सोही अवसरमा विभिन्न सञ्चारमाध्यमका ६ युवा पत्रकारलाई पनि प्रशंसा पत्र र नगद ५० हजार रुपैयाँसहित सम्मान गरिएको थियो। कार्यक्रममा मन्त्री विश्वकर्माले एन्टी डोपिङ एप्स पनि सार्वजनिक गरेका थिए। राखेपमा ढकाल राष्ट्रिय खेलकुद परिषद (राखेप) को कार्यवाहक सदस्यसचिवमा भक्तबहादुर ढकाल नियुक्त भएका छन्। युवा तथा खेलकुद मन्त्रालयले सोमबार ढकाललाई कार्यवाहकको जिम्मेवारी दिएको हो। उनी मन्त्रालयअन्तर्गत खेलकुद विभाग महाशाखाका प्रमुख पनि हुन्। नयाँ खेलकुद विकास ऐन गत बिहीबारबाट लागू भएसँगै राखेपको सदस्यसचिव पद रिक्त रहेको छ। मन्त्रालयले नयाँ सदस्यसचिव नियुक्त नभएसम्मका लागि ढकाललाई कार्यवाहकको जिम्मेवारी दिइएको हो। नयाँ ऐन लागु भएसँगै राखेपका सदस्यसचिव रमेश सिलवाल, राखेप उपाध्यक्ष पीताम्बर तिम्सिनालगायत बोर्ड सदस्यको कार्यकाल समाप्त भएको थियो। नयाँ ऐनमा सदस्यसचिव नियुक्तिका लागि मन्त्रालयले तीन सदस्यीय सिफारिस समिति गठन गर्ने उल्लेख छ। ऐनमा योग्यता पूरा भएका ब्यक्तिबाट सदस्यसचिवको नियुक्तिको लागि एक जना महिलासहित तीन जना उपयुक्त ब्यक्तिको नाम मन्त्रालयमा सिफारिस गर्नेछ। मन्त्रालयले तीन जनाको प्रस्तावलाई मन्त्री परिषद्मा पेश गर्ने र त्यसमध्ये एक जनालाई सदस्यसचिव नियुक्त गर्नेछ।"
लिभरपुल जित्दा सिटी स्तब्ध,लन्डन : इङ्लिस प्रिमियर लिगको उपाधि जितिसकेको लिभरपुलले एस्टन भिल्लामाथि सहज जित निकालेको छ। घरेलु मैदानमा आइतबार राति भएको खेलमा लिभरपुलले एस्टन भिल्लालाई २० गोलले हरायो। अर्को खेलमा म्यानचेस्टर सिटी साउथह्याम्पटनसँग १० गोलले स्तब्ध बन्यो। लिभरपुलको जितमा साडियो माने र कर्टिस जोन्सले गोल गरे। दुवै गोल दोस्रो हाफमा गरेको लिभरपुलले ७१औं मिनेटमा खाता खोलेको थियो। मानेले नावी केइटाको पासमा गोल गर्दै टोलीको उत्साह बढाएका थिए। कर्टिस जोन्सले ८९औं मिनेटमा गोल गर्दै लिभरपुललाई सजिलै जिताए। ८५औं मिनेटमा कोइटाको स्थानमा मैदान छिरेका उनले मोहमद सलाहको पासमा उत्कृष्ट गोल गरेका थिए। मध्य भागमा औसत खेल खेलेको एस्टन भिल्लाको गोल फर्काउने प्रयास सफल बन्न सकेन। जितसँगै लिभरपुलले ३३ खेलबाट ८९ अंक बनाएको छ। लिभरपुल दोस्रो स्थानमा रहेको म्यानचेस्टर सिटीभन्दा २३ अंक अगाडि छ। सिटीको समान खेलबाट ६६ अंक छ। २७ अंक बनाएको एस्टन भिल्ला १८औं स्थानमा छ। एस्टनले रेलिगेसनको रेखा जोगाउन सकेको छैन। यसैगरी अघिल्लो खेलमा लिभरपुललाई ४० गोलको लज्जास्पद हार चखाएको सिटी साउथह्याम्पटनसँग भने निरीह बन्यो। सिटीलाई हार चखाउन साउथह्याम्पटनका चे एडम्सले १६औं मिनेटमा गोल गरेका थिए। चेको करिब ४० यार्ड लामो प्रहार सोझै गोलमा परिणत भएको थियो। त्यसपछि सिटीले खेलको अन्तिमसम्म लगातार गोलको अवसर बनाए पनि साउथह्याम्पटनका गोलरक्षक बाधक बनेका थिए। जितसँगै तालिकाको १३औं स्थानमा उक्लिएको साउथह्याम्पटनले ४३ अंक बनाएको छ। आइतबार राति नै भएको अन्य खेलमा बर्नली र सेफिल्ड युनाइटेडले ११ तथा न्युक्यासल युनाइटेड र वेस्टहाम युनाइटेडले २२ गोलको बराबरी खेल्दै अंक बाँडेका छन्।
सन्दीपलाई जमैका तालावाजले लियो : मूल्य १ करोड,"नेपाली युवा क्रिकेटर सन्दीप लामिछाने क्यारेबियन प्रिमियर लिग (सीपीएल) मा १ करोडमा बिक्री भएका छन्। तेस्रो पटक सीपीएलमा आवद्ध भएका उनलाई सोमबार जमैका तालावाजले आफ्नो टिममा लिएको हो। सन्दीपले ड्राफ्टमा आफ्नो मूल्य १ करोड ७ लाख ५० हजार बराबर (९० हजार अमेरिकी डलर) राखेका थिए। उनलाई तालावाजले दोस्रो राउन्डमा आफ्नो टिममा पारेको हो। उनी आवद्ध टिममा आन्द्रे रसेल, ग्लेन फिलिप्स लगायतका स्टार खेलाडी रहेका छन्। सन्दीपले तालावाजमा आवद्ध हुन पाउँदा खुसी लागेको प्रतिक्रिया दिएका छन्। उनले यस्तो ठूला प्रतियोगिता खेल्न पाउनु अवसर भएको बताएका छन्। मेरो लागि टिमको नतिजा पहिलो हुन्छ, उनले भने ठुलो प्रतियोगितामा ठुला खेलाडीसँग खेल्न पाउँदा आफ्नो स्ट्रेन्थ थाहा पाउन र देखाउन पाइन्छ। यसअघि गत सिजनमा सन्दीप बार्बाडोज ट्रिडेन्समा आवद्ध थिए। उनको टोलीले उपाधि कब्जा गरेको थियो। तर उनी भने फाइनल खेल्नबाट बञ्चित भएका थिए। नेपाली राष्ट्रिय टिमको सिंगापुर र ओमानमा भएको टी२० सिरिजका कारण उनले ६ खेल खेलेपछि बाँकी खेल गुमाउनु परेको थियो। त्यस्तै उनले सन् २०१८ को सिजनमा सेन्ट किट्सबाट सीपीएल खेलेका थिए। कोरोना भाइरस (कोभिड१९) महामारीका कारण यसपटकको लिग एक देशमा मात्र हुने बताइएको छ। लिग आगामी अगस्ट १८ देखि सेप्टेम्बर १० सम्म हुने आयोजकले जनाएको छ।"
बार्सिलोनाको सानदार जित,"म्याड्रिड : साविक विजेता बार्सिलोनाले स्पेनिस ला लिगामा सानदार जित हात पारेको छ। आइतबार राति भएको खेलमा बार्सिलोनाले भिल्लारियललाई उसैको मैदानमा ४१ गोलले हरायो। यस जितसँगै बार्सिलोनाले शीर्ष स्थानमा रहेको रियल म्याड्रिडसँगको दूरी चार अंकले घटाएको छ। ला लिगामा अब चार खेल बाँकी रहँदा ला लिगाको उपाधि होड पनि रोचक बन्दै गएको छ। उपाधि दौडमा रियल र बार्सिलोना अगाडि छन्। रियल अझै बलियो अवस्थामा छ। आइतबार राति नै भएको खेलमा रियलले एथलेटिक बिल्बाओलाई १० गोलले स्तब्ध बनाएको थियो। बार्सिलोनालाई उपाधि रक्षा गर्न अब सबै खेल जित्नुपर्ने बाध्यता छ; जसमा रियलले अंक गुमाउँदै जानुपर्ने छ। बार्सिलोनाको जितमा लुइस स्वारेज, एन्टोइन ग्रिजम्यान र अन्सु फातीले गोल गरे। बार्सिलोनाले अर्को गोल आत्मघाती रूपमा उपहार पाएको थियो। भिल्लारियलका जेरार्ड मोरेनोले सान्त्वना गोल गरेका थिए। बार्सिलोनाले खेल सुरु भएको तेस्रो मिनटमै आत्मघाती गोल सहयोगमा अग्रता लिएको थियो। बल बचाउने क्रममा भिल्लारियलका पाउ टोरेसको प्रहार आफ्नै पोस्टमा छिरेको थियो। त्यसपछि भिल्लारियलका जेरार्डले गोल गर्दै खेललाई बराबरीमा ल्याएका थिए। बराबरीपछि जोसिएको बार्सिलोनाले २०औं मिनेटमा पुनः अग्रता लियो। स्वारेजले कप्तान लियोनल मेसीको पासमा गोल गर्दै बार्सिलोनालाई अगाडि बढाएका थिए। ४५औं मिनेटमा ग्रिजम्यानले मेसीकै पासमा गोल गर्दै बार्सिलोनालाई थप बलियो बनाए। ६९औं मिनेटमा मेसीले गोल गरे पनि भिडियो असिस्टेन्ट रेफ्री (भीएआर)को सहायतामा मान्यता दिइएन। ८६औं मिनेटमा युवा स्टार अन्सु फातीले गोल गर्दै बार्सिलोनालाई सहज जित दिलाए। ७२औं मिनेटमा ग्रिजम्यानको स्थानमा मैदान छिरेका फातीले जोर्डी अल्वाको पासमा गोल गरेका थिए। भिल्लारियलले राम्रा अवसर बनाए पनि थप गोल गर्न सकेन। जितसँगै बार्सिलोनाले ३४ खेलबाट ७३ अंक बनाएको छ। भिल्लारियल ५४ अंकसहित पाँचौं स्थानमा छ। शीर्ष स्थानमा रहेको रियलको समान खेलबाट ७७ अंक छ। आइतबार राति भएको खेलमा रियललाई जिताउन सर्जियो रामोसले पेनाल्टीमार्फत निर्णायक गोल गरेका थिए। बिल्बाओका ड्यानी गार्सियाले मार्सेलोलाई डिबक्सभित्र लडाएपछि रेफ्रीले भीएआरको सहायतामा रियललाई पेनाल्टी दिएका थिए। त्यसलाई रामोसले सही सदुपयोग गरे। ला लिगामा यस सिजन रामोसले १० गोल गरेका छन्। खेलभर रियललाई बलियो टक्कर दिएको बिल्बाओले गोल फर्काउन भने सकेन। ४८ अंक बनाएको बिल्बाओ तालिकाको आठौं स्थानमा छ। आइतबार राति नै भएको अर्को खेलमा लेगानेसले स्पान्योललाई १० गोलले स्तब्ध बनायो। लेगानेसको जितमा जोनाथन क्रिस्टियन सिल्भाले ५३औं मिनेटमा गोल गरेका थिए। जितसँगै २८ अंक बनाएको लेगानेस १९औं स्थानमा छ। लेगानेससँगै अन्तिममा रहेको स्पान्योल पनि रेलिगेसनको मारमा छ। अर्को खेलमा गेटाफे र ओसासुनाले गोलरहित बराबरी खेल्दै अंक बाँडेका छन्।"
६ क्लबलाई महानगरको सहयोग,"काठमाडौं : काठमाडौं महानगरभित्र रहेका ए डिभिजन फुटबल क्लबलाई काठमाडौं महानगरपालिकाले आर्थिक सहयोग गरेको छ । महानगरमा फुटबल खेलको विकासमा योगदान पुर्याउँदै आएका ६ क्लबलाई महानगरले १०१० लाख रुपैयाँ सहयोग गरेको हो । महानगर प्रमुख विद्यासुन्दर शाक्यले सोमबार क्लबका पदाधिकारीलाई सहयोग रकम हस्तान्तरण गरेका हुन्। महानगरले क्लबहरूलाई २०७६ सालको सहयोग रकम हस्तान्तरण गरेको हो । सहयोग पाउने क्लबमा सहिद स्मारक ए डिभिजन लिग च्याम्पियन मच्छिन्द्र, मनाङ मस्र्याङ्दी, हिमालय शेर्पा, एनआरटी, संकटा र सरस्वती क्लब छन् । सरस्वती यसपटक रेलिगेसनमा परेको छ । फुटबल खेलको विकास र प्रवद्र्धनका लागि महानगरले २०७५ सालदेखि काठमाडौं भित्रका ए डिभिजन क्लबलाई सहयोगको घोषणा गरेको थियो । महानगरले २०७६ सालमा बी डिभिजन क्लबलाई तीन लाख र सी डिभिजन क्लबलाई दुई लाख रुपैयाँ उपलब्ध गराउने निर्णय गरेको थियो । तर, कोरोना भाइरसको महामारीका कारण बी र सी डिभिजन रोकिएका कारण २०७७ सालभित्र दुई वर्षको सहयोग एकै पटक प्रदान गरिने जनाइएको छ । कार्यक्रममा महानगर प्रमुख शाक्यले कोरोनाका कारण सहयोग रकम हस्तान्तरण केही ढिलो भएको बताए । उनले महानगरले खेलकुद विकासमा सक्दो सहयोग गर्ने प्रतिबद्धता पनि जनाए । अखिल नेपाल फुटबल संघ (एन्फा)का अध्यक्ष कर्माछिरिङ शेर्पाले महानगरसँग मिलेर फुटबलका थप गतिविधि सञ्चालन गर्ने बताए । शेर्पाले काठमाडौं महानगरको सहयोगले उपत्यका बाहिरका नगरपालिकालाई पनि खेलकुदमा सहयोग गर्न प्रेरित गरेको बताए ।"
