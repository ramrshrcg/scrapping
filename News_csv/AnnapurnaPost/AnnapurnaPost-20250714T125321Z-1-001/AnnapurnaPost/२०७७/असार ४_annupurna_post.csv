शीर्षक,विवरण
मानिस किन आत्महत्या गर्छन् ?,"विश्व स्वास्थ्य संगठनका अनुसार हरेक वर्ष विश्वमा लगभग १० लाखभन्दा बढी मानिसले आत्महत्या गर्छन् । हरेक २० सेकेण्डमा एक जनाले आत्महत्या गर्छन् । नेपालमा पनि लकडाउन भएदेखि(११ चैत्रदेखि २० जेठसम्म) ११ सयभन्दा बढी मानिसले आत्महत्या गरिसकेको तथ्याङ्क केन्द्रीय प्रहरी विभागले सार्वजनिक गरेको छ । के कारणले आफ्नो जीवन आफैँले समाप्त गर्न आँट गर्छ त मानिस ? यो बुझ्न र महसुस गर्न सक्ने क्षमता सबैमा हुँदैन किनकि त्यो दुः ख पीडा र डिप्रेशनको निराशाजनक अवस्थालाई बाहिरबाट हेर्नेले अनुभव गरेकै हुँदैनन् । जसले आत्महत्याको कोसिस गर्छ वा आत्महत्या गर्छ, उसले मनको अन्तर्यमा असीम पीडाको अनुभूत गर्छ। उक्त पीडाबाट निस्कने कुनै विकल्प देख्दैन । व्यक्तिपिच्छे यसको कारण अलग अलग हुन्छ । किनकि हरेक व्यक्तिको आआफ्नो छुट्टै स्वभाव निर्माण भएको छ । त्यही अनुसार हरेक चीजवस्तुलाई हेर्ने र ग्रहण गर्ने आफ्नै मूल्य र मान्यता छ । त्यही कारणले प्रत्येक व्यक्तिलाई खुसी बनाउने र दुःखी बनाउने चीज, वस्तु वा परिस्थिति अलग अलग नै हुन्छन् । आत्महत्या मानिसले परिस्थितिजन्य र मानसिक वा भावनात्मक कारणले गर्ने गर्छन् । परिस्थितिजन्य कारणमा सम्बन्ध विच्छेद, पारिवारिक समस्या, शारीरिक समस्या (कुनै जटिल रोग), लागु औषध दुर्व्यसन, भयङ्कर दुःख या क्षति (प्रियजनको मृत्यु, साथी, पारिवारिक सदस्य वा सामाजिक व्यक्तित्व (जसलाई आफूले विशेष ठानेको हुन्छ) उसको आत्महत्याको खबर, रिसको आवेग, जिज्ञासाको कारण (बालबालिकामा हुन सक्ने), स्कुल वा कार्यक्षेत्रमा समस्या, बेरोजगारी, आर्थिक तथा कानुनी समस्या, समाधान नदेखिने समस्या आदि पर्दछन् । मानसिक वा भावनात्मक कारणमा निराशाबादी चिन्तन, समस्यामा जेलिएको महसुस गर्नु, जीवनप्रतिको अवमूल्यन, बाँच्नुको औचित्य नदेख्नु,, जीवनमा कुनै उद्देश्य नहुनु, मानसिक समस्या (डिप्रेशन, बाइपोलार डिसअर्डर, सिजोफ्रेनिया), बढी खाने वा नखाने समस्या (इटिङ डिसअर्डर) आदि पर्छन् । आत्महत्या गर्ने विचार गरेका मनिले विभिन्न लक्षण देखाउँछन् । उनीहरु आत्महत्या सम्बन्धमा कुरा गर्ने, त्यसको बारेमा लेख्ने गर्छन् । अरुलाई त्यस्ता मानिसको कुरा हल्का खालको वा मजाक जस्तो लाग्न पनि सक्छ । उनीहरु आत्महत्या गर्नको लागि प्रयोग गरिने साधन (डोरी, चक्कु, विषादि औषधी आदि) तिर बढी आकर्षित हुन्छन् । कुन चीजद्वारा सजिलै मर्न सकिन्छ भन्ने कुराको योजना बनाइरहेका हुन्छन्। साथीभाइ, आफन्तसँग बिदा मागिरहेको हुन्छन् । परिवारको लागि आफू गएपछि पर्न सक्ने अप्ठ्यारोको लागि पनि सकेसम्म व्यवस्था मिलाउन खोजिरहेको हुन्छन् । आफ्ना सामान अरुलाई बाँड्न थाल्छन् । दुःखी, निराश देखिन्छन् । आफ्नो बारेमा लापरवाही हुँदै जान्छन् । पहिले खुसीले गर्ने कामप्रति रुचि कम हुँदै जान्छ । धुम्रपान, मद्यपान गर्ने गरेको छ भने अझै बढी प्रयोग गर्न थाल्छन् । अरुबाट अलग्गिने, एक्लै बस्न रुचाउने हुन थाल्छन् । आफूप्रति घृणाको भाव देखाउन थाल्छन् र पछिल्लो अवस्थामा अचानक खुसी र शान्त देखिन थाल्छन् । माथिका लक्षणहरु भएका मानिस एक्कासी खुसी देखियो भने त्यो व्यक्तिले मर्नको लागि पूरै योजना बनाइसक्यो र अब उसले आफ्नो जीवन समाप्त गर्दैछ भनेर बुझ्दा हुन्छ । आत्महत्या गर्ने कुनै विशेष उमेर हुँदैन । यो जुनसुकै उमेरका मानिसले पनि गर्छन् । तर पनि विशेषगरि १५ देखि ३५ वर्षसम्मका व्यक्तिले बढी गर्ने गरेको अध्ययनले देखाउँछ । यो उमेर भनेको सिर्जनशील उमेर हो । कुनै पनि मानिस समस्यासँग जुझ्न सकुनजेल मर्ने इच्छा गर्दैन । अन्तिम अवस्थामा मात्र मानिस आफैँलाई मार्न तयार हुन्छ । चाहे जुनसुकै कारणले आत्महत्या गरुन् यसलाई रोक्नु अति नै आवश्यक छ । आत्महत्या रोकथामको लागि सबभन्दा महत्वपूर्ण र पहिलो काम भनेको आत्महत्या गर्ने व्यक्तिले देखाउने लक्षणको बारेमा स्पष्ट हुनु हो । कुनै पनि व्यक्तिले एक्कासी आत्महत्याको प्रयास गर्दैन । विभिन्न रिसर्च अनुसार आत्महत्या गर्ने व्यक्तिमध्ये ८०९० प्रतिशतले कुनै न कुनै लक्षण देखाएको हुन्छ । बाँकी केहीले रिसको आवेगमा आएर वा बालबालिकाको हकमा जिज्ञासाको कारणले पनि आत्महत्या भएको पाइएको छ । त्यसैले परिवारको सदस्य वा साथीभाइमा यस्ता लक्षण देखिन थालेमा उक्त व्यक्तिलाई सहयोगको आवश्यकता छ भन्ने बुझ्नुपर्छ । साथीभाइ तथा परिवारका कुनै पनि सदस्यमा यदि यस्ता किसिमका कुनै लक्षण देखिन थालेमा उक्त व्यक्तिसँग उसको समस्याको बारेमा सोधपुछ गर्नुपर्छ । सोधपुछ गर्ने व्यक्तिलाई समस्या भएको व्यक्तिले विश्वास गर्ने हुनुपर्छ । विश्वासिलो व्यक्तिलाई मात्र मनको कुरा पोख्न सक्छन् । त्यसैले उसका समस्याका बारेमा राम्ररी धैर्यताका साथ सोधपुछ गर्नुपर्छ । जस्तैआत्महत्याको विचार कहिलेदेखि आउन थाल्यो ? दिनमा यस्तो विचार कतिपटक आउँछ वा कहिले कहिले आउँछ ? समस्याग्रस्त व्यक्ति जब कुनै व्यक्तिप्रति विश्वस्त हुन्छ, त्यसपछि उसले आफ्ना समस्या व्यक्त गर्न सक्छ । उसले भनेका सबै कुरा बिना पूर्वाग्रह (ननजजमेन्टल भएर) सुनिदिनुपर्छ । ऊप्रति सहानुभूति प्रकट गर्नुपर्छ । उसका हरेक कुराप्रति सहमति जनाउनुपर्छ । सुन्ने व्यक्तिलाई उसको कुरा सामान्य लाग्न सक्छ तर त्यही कुरा उसको लागि भयङ्कर पीडादायी भएको हुन सक्छ । यस्तो अवस्थामा उसलाई सल्लाह, सुझाव दिने, तर्क वितर्क गर्ने, नैतिकताको शिक्षा दिने, धर्म संस्कारका कुरा सिकाउने, जीवनदर्शनका कुरा सुनाउने, पारिवारिक माया मोहका कुरा गरेर मोड्न खोज्नु मूर्खतापूर्ण कार्य हो । यसले झन उत्साही बनाउँछ आत्महत्या गर्न । त्यसैले उसका प्रत्येक कुरा ध्यानपूर्वक सुनिदिने र उसको पीडा आफूले पनि महसुस गरेको विश्वास दिलाउन सक्नुपर्छ । वास्तवमा मान्छे यसै मर्न चाहँदैन । उसले महसुस गरेको असह्य पीडा र समस्याबाट मुक्त हुने अन्तिम विकल्पको रुपमा रोजेको एउटा बाटो हो आत्महत्या । यो अवस्थामा पुगेको व्यक्तिलाई उसको पीडा सुनिदिएर केही मानसिक राहत दिँदै छिटोभन्दा छिटो मानसिक स्वास्थ्य विशेषज्ञको सहयोग दिलाउनु आवश्यक हुन्छ । उनीहरुको सल्लाह बमोजिम उपचार गराउनुपर्छ । फलोअपमा लैजानुपर्छ । यसबाहेक पनि उसलाई खानपानमा हेरचाह गर्ने, शारीरिक क्रियाकलापतिर विस्तार विस्तार अग्रसर गराउने, एक्लै हुन नदिने जस्ता कुराहरुमा ध्यान दिनुपर्ने हुन्छ । आत्महत्याको सबभन्दा ठूलो कारक तत्व भनेको डिप्रेशन हो । हालसम्मको रिसर्च अनुसार आत्महत्या गर्ने व्यक्तिमध्ये ८० प्रतिशत डिप्रेशनको सिकार भएको पाइएको छ । डिप्रेशनको औषधी खाइरहेको बेलामा आत्महत्याको विचार घट्नुको सट्टा झन बढ्न सक्छ । त्यसैले पहिलो पटक डिप्रेशनको औषधी खाइरहेका छन् वा मात्रा परिवर्तन गरिएको छ भने उक्त व्यक्तिलाई विशेष ध्यान पुर्याउनु पर्ने हुन्छ । किनकि औषधीले पनि आत्महत्याको विचार आउन सक्छ । सुरुका २ महिना आत्महत्याको खतरा बढी हुने संभावना हुन्छ । औषधी खाइरहेको छ अब केही हुन्न भनेर ढुक्क हुनु हुँदैन । यस्ता समस्या देखिएका मानिसहरुलाई परामर्श वा उपचारको आवश्यकता पर्न सक्छ । त्यस्तो समयमा नेपालमा महाराजगन्ज टिचिङ अस्पतालको साइकोलोजी डिपार्टमेन्ट र मानसिक स्वास्थ्य अस्पताल, पाटनमा अथवा आफ्नो पहिचानमा भएका मेन्टल हेल्थ प्रोफेशनलहरुसँग सम्पर्क गर्नु पर्छ । आत्महत्या आफैँमा एउटा जटिल समस्या भए पनि यसलाई न्युनीकरण गर्न सकिन्छ । त्यसको लागि एक व्यक्ति वा संस्था पर्याप्त हुँदैन । देशका सम्पूर्ण अंगहरु जस्तै सरकारको माथिल्लो तहमा रहेर नीति निर्माण गर्नेदेखि लिएर त्यसलाई कार्यन्वयन गर्ने स्थानीय सरकार लगायत स्वास्थ्य, शिक्षा, संचार, कानुन सबै क्षेत्रबाट उचित समन्वय र सहकार्य हुनु आवश्यक छ । तब मात्र हामीले आशातित सफलता हासिल गर्न सक्छौँ । लेखक मनोसामाजिक परामर्शदाता हुन्।"
एकदिन आकाश उघ्रिनेछ,"तराईमा विस्तारै गर्मी बढ्दै छ। नानीहरूको परीक्षा सकेर चैत ८ मै हामी काठमाडौंबाट हिँडेका थियौं। अहिले हरेक बिहान ५६ बजे उठेर कुचोपोछो गर्ने, हातमुख धोई उम्लेको पानीमा कागती राखेर पिउने र दिनको सुरुवात गर्ने तालिका बनिसकेको छ। फेरि आठ बजेतिर दुइटा सुक्खा रोटी र कालो चिया पिउने गर्छौं। एक घन्टापछि बिहान नौ बजेतिर खाना बनाउन भान्छा पस्ने गर्छु। सहरमा एउटा खुर्सानी पनि किन्नुपर्छ। यता त्यस्तो छैन। धेरै सजिलो छ। छिमेकमा फलेका हामीले खाने र हामीकहाँ फलेका छिमेकलाई दिने गरिन्छ। तपाईंको गाउँघरतिर पनि यस्तै होला हैन र? भान्सा सजिलैसँग उत्रिँदै आएको छ। बारीमा हुर्कंदै गरेका लट्टेबेथेका साग टिपेर तरकारी र अचार बनाउने गर्छु। लसुनप्याजका पातमा आलु मिसाएर तरकारी पकाइदिन्छु। बन्दाआलु पनि पकाउँछु। सुकेका मुलाका चाना छन्। गुन्द्रक र मस्यौरा छन्। गाउँघरतिर त सजिलो छ। ऐंचोपैंचो चल्छ। केराको बुंगोको अचार बन्छ। खर्यानतिर कोइरालो फुलेका छन्। बारीमा काभ्रो पलाउँदै छन्। तिनको पनि अचार बनाएर खाने गर्छौं। सहरबजारका पसलबाट हजारहजारका नोट बेचेर झोलाभरि विष हालेको तरकारी ल्याएर खानुभन्दा बरु आफ्नै करेसाबारीको तरकारी लाख गुना स्वस्थकर लाग्यो। मासु यसै पनि महँगो। महामारीका बेला माछामासु नखाएकै राम्रो भन्छन्। गृहिणीलाई सीमित पैसाले खर्च पुर्याउनुपर्ने बाध्यता भएका बेला माछामासु कमै खाएको राम्रो। लकडाउन खुल्ने छाँटकाँट छैन। लकडाउन हाम्रै जीवनरक्षाका लागि हो भन्ने हामीले बुझ्ने गरेका छौं। घरभित्रै बसौं। आफ्नै बारीमा फलेका खानेकुरा खाऔं। नमीठै भए पनि खाऔं र मनलाई पनि सकारात्मक बनाऔं। बाँचियो भने मीठो खान, राम्रो लगाउन र घुम्न पाइन्छ। हाम्रो पाँचजनाको परिवार छसासू, ससुरा, दुई नानी र म। सासूबुहारी मिलेरै पालैपालो भान्छा तयार गर्छौं। यसो गर्दा फरकफरक स्वाद पनि चाख्न पाइन्छ। एउटैलाई पकाइरहनुनपर्दा दिक्क पनि लाग्दैन। खानापछिको खाजाचाहिँ आफ्नै बारीमा फलेका कन्दमूल खान्छौं। जस्तो कि तरुल, पिँडालु, सक्खरखण्ड उसिन्छौं। बारीमा अम्बा छन्। पाकेका बेला त्यही खाजाका रूपमा खान्छौं। दुईचार लाँक्रा उखु पनि चुस्छौं। पुदिना, मरौटी टिपेर अचार बनाई रोटी खान्छौं। लकडाउनका कारण सामाजिक दूरी कायम गर्नुपर्ने भएकाले वरपरका घर जाउँला, बात मारौंला भन्ने अवस्था रहेन। यस्तो बेला किताब पढेर, सिलाइ, कटाइ, बुनाइ गरेर बस्छु। बगैंचामा क्रिसमसको ठूलो रूख छ। त्यसैको छायाँमा बसेर मोबाइलमा धार्मिक कथा सुन्छु। बत्ती कात्छु। कहिलेकाहीं टिकटकतिर पनि चियाउँछु। जेजसरी हुन्छ समयलाई रमाइलो बनाइराख्नु छ। टीभीमा दुःख, विरह र मन रुवाउने खालका समाचार हेर्दिनँ। किनभने तिनले मन झन् अशान्त पार्छन्। युट्युबमा अपलोड भइरहेका अनेक नकारात्मक सामग्रीमा पनि घोत्लिन्न। बरु समय भए साथीभाइ, आफन्तहरूसँग बात मार्ने, हालखबर सोध्ने र रमाइला कुरा गर्ने गर्छु। समस्या कोट्याउँदिनँ। बरु राम्रा सन्देश सुनाउने गर्छु। आपत्का बेला एउटै सन्देश पनि परदेशीका लागि ठूलो सहयोग बन्ने छ। परदेशमा रहेका साथी दीपीका र राधिका, बहिनी मोनिका, भाइ प्रवेशहरूलाई फेसबुकमार्फत सन्देश पठाइदिने गर्छु। कतिपयलाई ससाना नानीबाबु सम्हाल्न गाह्रो भएको होला। मलाई पनि गाह्रै छ। एक त दिदीबहिनीमा उमेरअन्तर बढी भएकाले उनीहरू आपसमा बिरलै मात्र मिलेर खेल्छन्। कतै घुमाउन लैजाऔं भने समय अनुकूल छैन। सुरुका दुईचार दिन उनीहरू केही छट्पटाए। अहिले त हजुरबाउसँग खेतबारीमा खेल्न जान्छन्। नजाने पनि कुटो समाउँछन्। ठूली छोरी त बेथेका साग बटुलेर ल्याउँछिन्। उनले चिया, चाउचाउ पकाउन सिकिन्। मासु बनाउन रहर गर्छिन्। एक दिन स्वादिष्ट चिकेन ग्रेभी पकाएकी थिइन्। उनले बनाएको लेमन टी पनि मीठो लाग्छ। उनी डोरी नाघ्ने खेल खेल्छिन्। मोबाइल त्यति खेल्दिनन्। टीभी भने हेर्ने गर्छिन्। सानी छोरी चित्र कोर्छिन्। भाँडाकुटी पनि खेल्छिन्। चाउमिन मःम पकाइदिन्छु भन्छिन् र मलाई खुवाउँछिन्। तिमीले पकाएको मःम त मीठो रहेछ भनेर खाएजस्तो गर्छु। मैले तिमीले पकाएको मःम मीठो रहेछ भनिदिपछि उनी खुसी हुन्छिन्। कोरोना विकसित देशमा सबैभन्दा बढी फैलिएको छ। यतिखेर नेपालमा पनि संक्रमितको संख्या बढिरहेको छ। सरकारले पहल गर्दागर्दै पनि फितलो देखिएको छ। प्रभावकारी देखिन सकेन। स्वास्थ्य उपकरण खरिद गर्ने विषयमा व्यापक आर्थिक अनियमितता भएको आरोप छ। यतिबेला मेरा दुई सदस्य परदेशतिर हुनुहुन्छ। मेरा नानीका बाबा त आउने भन्दाभन्दै आउनुभएन कोरोना त्रासले। अहिले बाहिरबाट आउनेबाटै रोग भित्रिएकाले होला, उहाँले नआउने निर्णय गरेर राम्रै गर्नुभएजस्तो लाग्यो। तपाईंका कोही आफन्त बाहिरबाट आउनुभएको छ भने सरकारले तोकेको अवधिभर क्वारेन्टाइनमा बस्न सहयोग गर्नुहोस्। यो हामी सबैको भलाइका लागि हो। सम्पन्न मुलुकमा पनि बडेबडे व्यक्तिलाई समेत यो रोगले नछोडेका बेला हामी सजग होऔं र कोरोनाबाट बचौं। यसमा नै हामी सबैको भलो छ। केटाकेटीको परीक्षा सकिएला र केके न गराँंला भन्ने हाम्रो योजना नराम्ररी चौपट भयो। कोरोनाले के मात्र गरेन। ठूला व्यापारीका व्यापार सुकायो। मै हुँ भन्नेको पनि शिर झुकायो। सबैभन्दा पिर एसईई दिन नपाएका भाइबहिनीको लाग्छ। तर पनि हामी आत्तिनु हुँदैन। हामी बाँचिरह्यौं भने अर्को वर्ष परीक्षा दिन पाइहालिन्छ। कोरोना निमिट्यान्न हुनासाथ परीक्षा दिन पाइनेछ। बरु बेलाबेलामा किताब हेर्ने बानी छुटाउनु हुँदैन। अभिभावकले पनि आहतमा परेका नानीबाबूहरूलाई साथ दिनुपर्छ। तसर्थ घरभित्रै बसौं। आफ्नै बारीमा फलेका खानेकुरा खाऔं। नमीठै भए पनि खाऔं र मनलाई पनि सकारात्मक बनाऔं। बाँचियो भने मीठो खान, राम्रो लगाउन र घुम्न पाइन्छ। सधैंभरि झरी पर्दैन। एक दिन आकाश उघ्रिने नै छ। त्यस दिन सबैतिर झलमल्ल घाम लाग्नेछ। बरु सुनौलो बिहानीको प्रतीक्षा गरौं।"
ज्यालामजदुरको रोजगार पीडा,"अब कर्णाली र सुदूर पश्चिम प्रदेशलाई यस रूपमा रहन दिनु किमार्थ उचित हुँदैन कोभिड १९ का कारणले भारत र नेपालमा बन्दाबन्दी लागू गरिएपछि कर्णाली र सुदूरपश्चिम प्रदेशका पहाडी जिल्लाबाट भारतका विभिन्न ठाउँमा मजदुरी गर्न गएका मानिस घर फर्कन नेपालभारत सीमानामा एकत्रित भएपछि सबैलाई थाहा भयो त्यस भेगबाट कति युवा रोजगारका लागि भारत जाँदा रहेछन्। युवाहरूको लर्को देख्दा जोसुकैलाई पनि ती जिल्लामा युवा देख्न दुर्लभ होला। लाखौं युवा प्रत्येक वर्ष हिउँद लागेपछि सीमापारि जान थालेको पुस्तौं भइसकेको छ। पढाइ, लेखाइ र कुनै प्राविधिक सीप नभएका यी युवाले भारतमा धेरै पारि श्रमिक आउने खालका स्तरीय रोजगार पाउँदैनन्। धेरैजसो खेतीपातीका काम गर्छन्। चौकीदारी, सरसफाइ, निर्माण आदि यी युवाले गर्ने अरू काम हुन्। यी युवा पहाडमा रहेको आफ्नो जमिनबाट हुने उब्जनीले ६ महिना पनि खान नपुग्ने भएकाले सानोतिनो आय हुने रोजगारका लागि विशेषगरी हिउँदमा भारत पस्ने पुरानो परम्परा हो। यही गरिबी र विद्यालय पनि नभएकाले यिनीहरू पढेलेखेका हुँदैनन्। त्यसैले शारीरिकश्रमबाट गरिने ज्यालामजदुरीका काम मात्र यिनीहरूले पाउँछन्। कर्णाली प्रदेशमा १० र सुदूरपश्चिम प्रदेशमा ९ गरी जम्मा १९ जिल्ला भएका यी दुई प्रदेशमा महानगरपालिका छैनन्। उपमहानरपालिका एउटा मात्र छ। यी दुई प्रदेशमा नगरपालिका ५८ र गाउँपालिका १०८ गरी जम्मा १६६ वटा स्थानीय तह छन्। क्षेत्रफलको दृष्टिले कर्णाली प्रदेश सातवटामा सबैभन्दा ठूलो प्रदेश (३१,८७३ वर्ग किलोमिटर) हो। तर यो प्रदेशको जनसंख्या नेपालको कूल जनसंख्याको केवल ६१ प्रतिशत (१६,२३,६०२) मात्र छ। सुदूर पश्चिम प्रदेशको जनसंख्या पनि कूलको केवल ९६ प्रतिशत (२५,५२,५१७) मात्र छ। नेपालको मानव विकास प्रतिवेदन २०१४ अनुसार यी दुई प्रदेशमा औसत आयु, प्रतिव्यक्ति आय, कूल खेतीयोग्य जमिनमा सिञ्चित क्षेत्रको अनुपात, वित्तीय सुविधा, विद्युत् सुविधा पुगेका घरधुरीको अनुपात आदिमा अरू प्रदेशभन्दा कम छ। साक्षरता पनि प्रदेश २ बाहेक अरू प्रदेशको तुलनामा सबैभन्दा कम छ। यी दुई प्रदेशमध्ये पनि कर्णाली प्रदेश यी सबै पक्षमा सबैभन्दा पछाडि छ। यी प्रदेशका हिमाली र उच्च पहाडी जिल्लामा कृषियोग्य जमिन अन्यत्रभन्दा कम छ। भएको अब्बल जमिनको ठूलो हिस्सा त्यहाँका पुराना जिम्वाल, मुखिया सामन्तको स्वामित्वमा छ। त्यसैले बहुसंख्यक सामान्य परिवारसँग कमसल खालका र त्यो पनि थोरै मात्र जमिन छ। उच्च पहाडी भेक भएकाले मात्र होइन, सरकारी उपेक्षाका कारण पनि त्यहाँ सिँचाइ सुविधा छैन। त्यसैले धेरैजसो जमिनमा वर्षमा एक बाली मात्र लाग्छ। त्यो उब्जनीले त्यस्ता परिवारलाई ६ महिना पनि खान पुग्दैन। त्यसैले त्यहाँ गरिबी, रोग, भोक, अशिक्षा र कुपोषण छ। त्यही कारणले त्यहाँ चरम अन्धविश्वास, शोषण र विभेद छ। गाउँघरमा ज्यालाको रोजगारको गुन्जाइस शून्यबराबर छ। औद्योगिक र सहरीकरण सुस्त भएकाले मधेसको पनि धेरैलाई रोजगार दिन सक्ने क्षमता छैन। त्यसैले परिवार पाल्न पनि पहाडमा खेतीको काम सकिनासाथ सीमापार नगई सुख छैन। पुस्तौंपुस्तादेखि त्यताका हिमाली र पहाडी जिल्लाका बहुसंख्यक मानिसले यस्तै नियति भोग्दै आएका छन्। सीमापारिको सीमित कमाइले त्यस भेकका बहुसंख्यक परिवार जेनतेन पालिएका छन्। त्यसबाट पुँजी सञ्चय हुन सक्ने कुनै गुन्जाइस हुँदैन। स्थानीय विद्यालयमा बालबालिका पढाउनसम्म सक्नु पनि ठूलो उपलब्धि हुन्छ। यसरी पुस्तौंपुस्तादेखि उनीहरूको गुजारा चलिरहेको छ। गरिबी, भोक, रोग, कुपोषण, सीपविहीन र अशिक्षायुक्त जनशक्ति ठूलो पारि श्रमिकको रोजगार पाउनलायक नहुने भएकाले उनीहरू विगत लामो समयदेखि यस्तै दुष्चक्रमा फसिरहेका छन्। यो स्थितिमा सरकारले जबर्जस्त हस्तक्षेप नगरी उनीहरूको आर्थिक तथा सामाजिक अवस्थामा सुधार हुने सम्भावना देखिँदैन। उनीहरू त्यो दुष्चक्रबाट मुक्त हुने अवस्था छैन। मुस्ताङ र त्यसपूर्वका हिमाली र उच्च पहाडी जिल्लाको अवस्था त्यस्तो छैन। हिमालपारिका जिल्ला भनिने मुस्ताङ जिल्लावासी आन्तरिक र मनाङ जिल्लावासी विगत धेरै वर्षदेखि नै अन्तर्राष्ट्रिय व्यापारमा संलग्न भएकाले उनीहरूको आर्थिक तथा सामाजिक अवस्था माथिल्लो स्तरको छ। मध्य र पूर्वीनेपालका उत्तरतर्फका जिल्ला पश्चिमका जस्ता त्यति विकट र दुर्गम छैनन् र त्यहाँ खेतीयोग्य जमिन पनि तुलनात्मक रूपमा बढी छ। त्यसका साथै यी दुई प्रदेशको तुलनामा बाँकी प्रदेशका दक्षिणी सिमानाका बजार पहिल्यैदेखि नै ठूला र उन्नत छन्। यी दुई प्रदेशका दक्षिणी बजार त्यस्ता ठूला र उन्नत छैनन्। यी प्रदेशमा पहाडी जनसंख्या कम हुनुका साथै सडक यातायातको चरम असुविधाका कारणले पनि यसो भएको हुनुपर्छ। जबकि भारतको राजधानी दिल्ली र लखनउजस्ता ठूला सहर यिनै दुई प्रदेशको निकटमा छन्। यी सबै कारणले यी दुई प्रदेशबाट मौसमी ज्यालामजदुरीको खोजीमा जति युवा सीमापारि जान्छन्, त्यति अरू प्रदेशबाट जाने नगरेको अनुमान गर्न सकिन्छ। यी प्रदेशका हिमाली र पहाडी जिल्लामा सुरुदेखि नै यातायात सुविधाको सख्त अभाव रह्यो। उच्च पहाडी भेक, अत्यासलाग्दा ठूलाठूला उकालीओराली, सीमित समथर भूभाग, तलतिर ठूलाठूला नदी र खोला, छरिएर रहेका पातला बस्ती आदिले सानो लगानीले त्यतातिर सडक निर्माण गर्न सम्भव थिएन। दुर्गम भेक, गरिबी र अशिक्षाका कारणले राजधानी काठमाडांैमा पर्याप्त दबाब पुर्याउन सक्ने हैसियत उनीहरूमा भएन। हैसियत भएकाहरू आफ्नो दुनो सोझ्याउनेतर्फ मात्र व्यस्त रहे। त्यसैले लामो समयसम्म त्यताका जनताले चरम यातायात असुविधाको कहर काट्नुपर्यो। २०४६ सालको राजनीतिक परिवर्तनपछि ती जिल्लाका जनताले निर्वाचित गरी पठाएका जनप्रतिनिधिले सुरुमा २३२ किलोमिटर लामो सुर्खेतजुम्ला सडक निर्माणलाई प्राथमिकतामा राख्न सामूहिक रूपमा एक स्वरले दबाब दिन थालेपछि मात्र त्यो राजमार्ग निर्माण आयोजनाले राष्ट्रिय स्तरमै प्राथमिकता पाएको हो। तर कठिन भौगोलिक बनोट र सडकको लम्बाइका कारणले त्यो सडक निर्माणमा निकै ढिलाइ भयो। तर निरन्तरको दबाबका कारण सडकको ट्र््याक खोल्ने जिम्मा नेपाली सेनालाई दिइएपछि २०६४ को फागुनचैतमा ट्र््याक खोल्ने काम सम्पन्न भयो। पछि विश्व बैंकको सहयोगमा सिंगल लेनमा पिच गर्ने काम भयो। अहिले त्यो सडकमा धेरै सुधार भइसकेको छ र जुम्ला पहिलेजस्तो विकट र दुर्गम जिल्ला रहेको छैन। त्यो सडक निर्माण कार्य सम्पन्न भएपछि मात्र जुम्लाबाट कर्णालीका अरू हिमाली जिल्लातर्फ जाने सडक निर्माणको ढोका खुलेको हो। अहिले कालीकोटसम्म सडक पुगिसकेको छ र हुम्ला र डोल्पा जाने सडक निर्माणका काम धमाधम भइरहेको छ। अधिकारप्राप्त प्रदेश र स्थानीय सरकारहरूले समेत काम गर्न थालिसकेकाले संघीय सरकारसमेत भएर ती प्रदेशको विकासमा केन्द्रित हुनुपर्छ। सर्वप्रथम ती प्रदेशभित्रका जिल्ला सदरमुकामलाई पक्की सडकले जोड्ने कामलाई प्राथमिकता दिनुपर्छ। अब कर्णाली प्रदेश र सुदूर पश्चिम प्रदेशलाई यस रूपमा रहन दिनु किमार्थ उचित हुँदैन। अधिकारप्राप्त प्रदेश र स्थानीय सरकारहरूले समेत काम गर्न थालिसकेकाले संघीय सरकारसमेत भएर ती प्रदेशको विकासमा केन्द्रित हुनुपर्छ। त्यसका निमित्त सर्वप्रथम ती प्रदेशभित्रका जिल्ला सदरमुकामलाई स्थायी किसिमका पक्की सडकले जोड्ने कामलाई प्राथमिकता दिनुपर्छ। जुम्ला जिल्लाको सदरमुकाम खलंगालाई सुविधासम्पन्न आधुनिक सहरका रूपमा विकास गर्न जोड दिनुपर्छ। त्यसैगरी सुर्खेतजुम्ला सडकलाई चरणबद्ध रूपमा पहिले दुई लेन र लगत्तै चार लेनको बनाइनुपर्छ। कर्णाली प्रदेशको सदरमुकाम सुर्खेतलाई बृहत् आधुनिक सहरका रूपमा विकास गर्न जोड दिइनुपर्छ। ती प्रदेशका दक्षिणी बजार धनगढी, महेन्द्रनगर, कोहलपुर र अत्तरियाको विकास र विस्तारलाई पनि उत्तिकै उच्च प्राथमिकतामा राखेर कार्यान्वयन अगाडि बढाइनुपर्छ। पश्चिम सेती जलविद्युत् आयोजनालाई उच्च प्राथमिकताका साथ कार्यान्वयन गरिनुपर्छ। कर्णाली आयोजनाको कार्यान्वयनलाई पनि अघि बढाइनुपर्छ। यी दुई प्रदेशका पहाडी जिल्लामा सिँचाइ सुविधा पुर्याउन सम्भव भएसम्मका ठाउँमा नहरमार्फत र सम्भव नभएका ठाउँमा लिफ्ट सिँचाइ प्रणालीलाई व्यापक मात्रामा लागू गरिनुपर्छ। त्यसैगरी ती दुई प्रदेशका प्रत्येक घरमा बिजुली पुर्याउने, सबै किसिमका स्वास्थ्य संस्था, चिकित्सक, औषधि र स्वास्थ्य उपकरणको पर्याप्त व्यवस्थामा जोड दिनुपर्छ। त्यसैगरी शिक्षा क्षेत्रको विकासमा पनि उत्तिकै ध्यान दिनुपर्छ। कर्णाली प्रदेशमा आर्थिक वर्ष २०७५७६ र २०७६७७ मा जम्मा ३१ अर्ब ८१ करोड ४५ लाख केन्द्रबाट विनियोजन भएको छ। साथै प्रदेश सरकार आफंैले पनि आन्तरिक रूपमा राजस्व परिचालन गरेको छ। त्यसैगरी प्रदेशभित्रका पालिकाहरूले पनि केन्द्रबाट ठूलै रकम अनुदान पाएका छन् र केही मात्रामा आन्तरिक रूपमा राजस्व पनि परिचालन गरेका छन्। आर्थिक वर्ष २०७७७८ का लागि पनि कर्णाली प्रदेशका लागि १४ अर्ब ८३ करोड ६५ लाख बजेट विनियोजन भएको छ। त्यसैगरी गाउँपालिकाहरूले पनि ठूलै रकम अनुदान पाएका छन्। अतः प्रदेश र स्थानीय सरकारहरूले केन्द्रबाट प्राप्त र आफैंले परिचालन गरेको राजस्व रकम उपरोक्तबमोजिमको विकास कार्यक्रममा सदुपयोग गर्नुपर्छ। प्राप्त बजेट खर्च गर्न नसक्नु र भएको खर्च पनि सुविधा बढाउनमा लाग्नुले राम्रो सन्देश दिइरहेको छैन। यस्तो खर्च बढ्न नदिन स्थानीय सरकारहरूले विशेष ख्याल राख्नुपर्छ।"
मातृभूमि फिर्दाको अनुभूति,"महामारी संक्रमणका कारण यतिखेर विश्व लकडाउनमा छ। के धनी, के गरिब, के सम्भ्रान्त सबैलाई यसको संक्रमणले गाँजेको छ। विश्व जनसमुदाय कोभिड १९ नाम गरेको भाइरसका अगाडि निरीह सावित भई केवल रक्षात्मक उपाय मात्र अपनाएर बस्न बाध्य छ। आजका दिनसम्म यसकै कारण विश्वभर लगभग तीन लाख ९० हजार मानिसले ज्यान गुमाइसकेका छन्। अझै कति मानवीय र आर्थिक क्षति हुने हो, अनुमान गर्न गाह्रो छ। आगामी दिनमा विश्व जनसमुदाय कोरोनासँगसँगै अघि बढ्नुपर्ने मान्यता विकास भएको छ। मानिसलाई जब पीडा हुन्छ वा दुख्छ, त्यतिबेला उसले एइ्य्या आमा ! भनी आफ्नी आमालाई सम्झिन्छ। ऊ परदेश भए आमामातृभूमिलाई स्मरण गर्छ। यहाँनेर मलाई कवि भूपि शेरचनको कविताको याद आयो : हिमालले सधैं ढाड सेकेको हुन्छ, म जति टाढा भए पनि त्यो मेरो देश सधैं मेरो मनले सपनामा पाइला टेकेको हुन्छ। कुनै पनि देशको नागरिक या रहरले बिदेसिन्छ या त बाध्यताले। घुमघामका लागि छोटो समय त परदेश रमाइलै होला तर रोजगारकै लागि लामो समय परदेश पक्कै पनि रमाइलो हुँदैन। माथि उल्लेख कवितामा भन्न खोजिएको कुरो परदेशमा रहेका व्यक्ति दिनमा आफ्नो कर्म गर्छ र ऊ हजारौं माइल टाढा किन नहोस्, सपनामा त आफ्नै मातृभूमिमा पाइला टेकेको हुन्छ। तन परदेशमा भए पनि मन भने स्वदेशमै डुलिरहेको हुन्छ। अहिले करिब ४० लाख होनाहार नेपाली युवा अत्यन्त न्यून पारि श्रमिकका लागि आफ्नो जीवनको सबैभन्दा सक्रिय, उर्वर र आकांक्षा उजागर गर्ने उमेरमा बिरानो मुलुक, बिरानो भाषा र बिरानै संस्कृति भएको ठाउँमा रगत र पसिना चुहाउन बाध्य छन्। यति दुःख गरेर दुईचार पैसा कमाइरहेका बेलामा अचानक कोरोना नामको भाइरस (कोभिड १९) ले दैनिकी डामाडोल पारिदियो, कतिले जेनतेन पाएको रोजगार गुमाए र कामको खोजीमा उतै भौंतारिए भने कति त फिर्ता नै हुनुपर्यो चिउरा, मुराई र चाउचाउका भरमा वैशाख जेठको चर्को घाममा सयौं कोस परबाट झोला र ट्यांका बोकी आफ्नै देशमा। जसरीतसरी आफ्नो देशको सिमानासम्म आइपुगे तर हप्तौं दिनको भोक, प्यास र थकाइले कतिले त त्यहीं देह त्यागे भने अधिकांशले खेप्नुपयो झन्झट, पीडा र कष्ट। हाम्रा युवाको श्रम केवल श्रममा मात्र सीमित नरहोस्। यसलाई सीपमा बदल्न सकियोस्। त्यस्तो सीप र व्यवसायसँग जोडियोस्, जसले बृहत् रोजगार सिर्जना गरोस्। सिमानामा सुरक्षाकर्मी र स्वास्थ्यकर्मीको उनीहरूप्रतिको हेराइ र व्यवहारले पीडा घट्नुको सट्टा अरू थपिन्थ्यो। विदेशमा रहँदाको अभाव, थकान र अपमानको अमिलो र गह्रुँुगो भारी बोकेर आएका विचरा आफ्नै देशमा आउँदा पनि हलुुंगो महसुस गर्न पाएनन्। आरडीटी र पीसीआरको चेकजाँच त्यस्तै रिपोर्ट नआइञ्जेलको पट्यारलाग्दो पर्खाइ, क्वारेन्टाइन र आइसोलेसनमा बस्नुपर्ने अनि रिपोर्टमा पोजेटिभ देखिएमा अस्पतालमा। रिपोर्ट नेगेटिभ आएमा ठूलै भाग्यमानी सम्झनुपर्ने आफैंले आफैंलाई। क्वारेन्टाइनमा बस्नुपर्दाका पीडा र कष्ट त कति हो कति ! साँघुरो कोठा दर्जनौं मान्छे न पिउने पानीको राम्रो प्रबन्ध न त ट्वाइलेटको उचित व्यवस्था। अरू कुरा त परै सारौं, सिमानामा यी सबै चरण पार गर्दै पास हँुदैै बाटोमा जाँदा खाना खान गाडी रोकिन्छ। त्यतिबेला पनि चेकिङमा बसेको प्रहरीले लाठी बर्साउँछ, शौच गर्न एकछिन गाडी रोक्दा भोकले छट्पटिएका यात्रु मौका छोपी काफल र ऐंसेलु खान रुख चढ्छन्। तिनलाई प्रहरीले ढुंगाले हान्छ। कारण एउटै मात्र छ, कोरोनावाहक। जेनतेन चेकिङ पार गर्दै गाउँ जाँदा फेरि त्यहाँ पनि माहोल फरक हुन्छ। अरू बेला भाइछोरा आउँदा रमाइलो र खुसी मान्ने गाउँमा यतिबेला काकाकाकी, दाजुभाइ, दिदीबहिनी र गाउँले खुसी हुने अवस्था छैन। किनभने अहिले त्यहाँ फरक सोचले काम गरेको छ। गाउँमा संशय छ परदेशी भाइछोरा आउँदा संक्रमण पनि सँगै गाउँ उक्लिन्छ। कम्तीमा संकटको बेला देश र सरकार छ भन्ने विश्वास सबैलाई हुन्छ तर अहिले त तिनीहरूको त्यो विश्वास पनि पातलिँदै गयो। मुग्लानमा मात्र हेपाइ, अभाव र भोक थियो। बाटाभरि थकान, प्यास र थप भोक थियो। बोर्डरमा तिरस्कार र त्रास मात्र थियो। बल्लतल्ल जन्मेको आफ्नो गाउँ त पुगियो तर गाउँ झन् ठूलो अस्वीकार र तिरस्कार कुरेर पो बसेको रहेछ। अनि अमिलो भएको मनले भन्न थाल्यो खिन्न भयो मन बोर्डरमा म मुग्लानबाट फर्किंदा। झनै खिन्न भयो यो मन म जन्मेको गाउँका मान्छे झर्किंदा। तर आखिर जे भए पनि फेरि यै मनले भन्न थाल्यो आफ्नै देशमा सीपअनुसार रोजगार मिलेको भए सायद मुग्लान पस्नु पर्दैनथ्यो होला। अपमान सहनु पर्दैनथ्यो होला। भाइरसको वाहकका रूपमा गाउँलेका नजरमा परिँदैनथ्यो होला। अन्त्यमा हामी सबैले चाहेको नेपालको विकास होस्, भावी पुस्ताले आउँदा दिनमा आफ्नो भविष्य आफ्नै मातृभूमिमा खोज्न सकून्, अब नेपाली युवा बिरानो मुलुकमा रगत र पसिना बगाउँदै कामका लागि भौंतारिन नपरोस्। हाम्रा युवाको श्रम केवल श्रममा मात्र सीमित नरहोस्। यसलाई सीपमा बदल्न सकियोस्। त्यस्तो सीप र व्यवसायसँग जोडियोस्, जसले बृहत् रोजगार सिर्जना गरोस्।"
पर्यटन विकासका अभिभारा,"कोरोना भाइरसबाट विश्वव्यापी रूपमै हरेक क्षेत्र प्रभावित छ। यसका विभिन्न क्षेत्रहरू अन्तर्राष्ट्रिय पर्यटन, स्वास्थ्य, अन्तर्राष्ट्रिय राजनीति, विश्व बजार र अर्थतन्त्र, दिगो विकास र मानव सभ्यताजस्ता विषयमा परेका र पर्ने प्रभावबारे अध्ययनअनुसन्धान भइराखेको छ। विश्व अर्थतन्त्र र अन्तर्राष्ट्रिय पर्यटनको अवस्था एवं भविष्यबारेमा विश्व पर्यटन संघ एवं विश्व स्वास्थ्य संघले आपसी सहयोग र समन्वयका आधारमा यस भाइरसको प्रभावबारेमा अनुसन्धान भइराखेको जानकारी दिइराखेको छ। भाइरस नियन्त्रणका लागि प्रभावकारी उपायका रूपमा लिइएको लकडाउनले आन्तरिक र अन्तर्राष्ट्रिय आवागमनमा लामो समयसम्म पूर्णरूपमा प्रतिबन्ध लगाएकाले अन्तर्राष्ट्रिय पर्यटनका साथै नेपालको आन्तरिक पर्यटन क्षेत्र नराम्ररी प्रभावित छ। देशभित्र र देशबाहिर रहेका थुप्रै संख्याका नेपाली कामबाट वञ्चित भई बेरोजगार बन्नुपरेको छ। सम्पूर्ण सीमा नाका, सबै प्रकारका आन्तरिक र अन्तर्राष्ट्रिय उडान प्रायः बन्द छन्। सबै प्रकारका यातायातका साधनले सेवा प्रदान गर्न पाइराखेका छैनन्। होटलका बुकिङ सबै रद्द भइराखेको र पाहुनाको आवागमनको अवस्था शून्यको स्थितिमा छ। यसैले अन्य क्षेत्रभन्दा पर्यटन व्यवसाय बढी प्रभावित भइराखेको छ। पर्यटनले देशको व्यापार व्यवसायसम्बन्धी क्रियाकलाप, विदेशी मुद्राको आर्जनलगायतका सबै प्रकारका आयमा संकुचन आउने र रोजगारका अवसर सिर्जना गर्ने सन्दर्भ प्रभावित हुँदै गएको देखिन्छ। २०७२ सालको भूकम्प र नेपालभारत सिमानामा गरिएको नाकाबन्दीबाट नेपालको पर्यटनमा त्यस आर्थिक वर्षमा ३३ प्रतिशतले गिरावट आएको थियो, यद्यपि हवाई मार्ग सुचारु गरिएको थियो। अहिले विश्व नै बन्दाबन्दीको अवस्थामा रहँदा यसबाट प्रत्यक्ष र परोक्ष नेपालको पर्यटन उद्योग र भ्रमण वर्ष २०२० लाई प्रभाव परेको छ। पर्यटन व्यवसायलाई जीवन्तता प्रदान गर्न विश्व बजारमा प्रभावकारी पहुँच स्थापित गरी सबै प्रकारका तयारी र सामाजिक दूरी कायम गर्दै सञ्चार सम्पर्क, पत्राचारलगायत सामाजिक सञ्जालहरूको उपयोगसमेत गरी बजारीकरण गर्न जरुरी छ। विभिन्न समयमा पर्यटन क्षत्रको विकास गतिमा संकट आएको पाइन्छ। यो उद्योग पर्यटकको आवागमनमा निर्भर गर्छ। कुन देशमा भ्रमण गर्ने भन्ने विषय त्यस देशमा अन्य देशको तुलनामा केकस्ता मनोरम स्थान रहेका छन् र पर्यटनका लागि आधारशिलाको विकास कुन स्तरमा भएको छ? भ्रमण अवधि आनन्दित हुन सकोस्। त्यसैमा कस्ता प्रकारका, कुन गुणस्तरका पर्यटक कति अवधिका लागि भित्रिने हुन्, निर्धारण हुन पुग्छ। त्यसैले हत्या, आतंक, युद्ध, अशान्ति आदिले ग्रस्त देशमा पर्यटक आवागमन नहुने हुँदा यो परिस्थितिमा पर्यटन उद्योग फस्टाउने कल्पना गर्न सकिन्न। यसलाई सामाजिक, आर्थिक, सांस्कृतिक आयामका रूपमा विश्लेषण गर्नुपर्छ। अहिले नेपाल मात्र होइन, विश्व नै कोभिड१९ को संक्रमणको सन्त्रासका कारण पर्यटन क्षेत्र गम्भीर संकटमा परेको छ। अर्थशास्त्रीहरू यो संकटले विश्व अर्थतन्त्र मन्दीको अवस्थाबाट गुज्रिने स्थिति भएकाले विश्वयुद्धसरहकै अनुपातमा अर्थतन्त्रलगायत सम्पूर्ण कार्यक्रम प्रभावित हुने अनुमान गरिराखेका छन्। यो अवस्थालाई सम्बोधन गर्न पर्यटन प्रवर्धनका लागि स्थानीय र राष्ट्रिय स्तरमा संकट व्यवस्थापन योजना तर्जुमा हुनुपर्ने पक्षमा छन्। यस्ता योजनाहरूको तर्जुमा गर्दा यसअघि सामाना गर्नुपरेका इबोला, सार्सजस्ता संक्रमणको अवस्थामा गरिएका व्यवस्थापनबाट धेरै प्रकारका अनुभव र ज्ञान मिल्न सक्छ। यसबाट विविध क्षेत्रमा आन्तरिक र बाह्य प्रभाव पर्ने निश्चितप्रायः छ। आर्थिकरूपमा मन्दीको अवस्था, मुद्राको क्रयशक्तिमा आउने उतारचढाव, करसम्बन्धी विषयका साथै तरलताको अभावको स्थिति बाह्यरूपमा सामना गर्नुपर्ने अवस्था हुन्छ भने आन्तरिक रूपमा मूल्यवृद्धि, राजस्वमा गिरावट हुनुका साथै मुनाफामा ठूलो संकुचन आउँछ। आर्थिक क्रियाकलाप शिथिल हुँुदै जान्छन्, राजनीतिक आयामतर्फ समग्र सरकारी नीति, अन्तर्राष्ट्रिय सम्बन्ध, अस्थिरता र आतंकवादलगायतका अपराधमा वृद्धि हुन्छ। सामाजिक र सांस्कृतिक क्षेत्र अशान्ति र जघन्य अपराधबाट ग्रसित हुँदै जान्छन्। वातावरणीय आयाम पनि प्राकृतिक प्रकोप, प्रदूषण, स्वास्थ्यसम्बन्धी समस्या, तीव्रगतिमा विकास निर्माण कार्यहरूको सञ्चालन, वातावरणीय असन्तुलनका अवस्थाको सामना गर्न तत्पर रहनुपर्छ। प्रविधिका क्षेत्रमा समेत अवरोधको स्थिति आइपर्छ। यातायातका क्षेत्रमा धेरै प्रकारका दुर्घटना हुने, व्यापारमा सरकारी हस्तक्षेप बढ्ने, व्यावसायिक निर्णय अनुपयुक्त प्रकारले हुँदै जाने, प्रतिस्पर्धात्मक वातावरणमा ह्रास आउने, श्रमसम्बन्धी विवाद तीव्र गतिमा बढ्ने अवस्था सृजना हुन्छ, जसबाट देशको आन्तरिक अवस्थाका साथै समग्र विश्वमै अव्यवस्थाको सामना गर्न तत्पर रहनुपर्छ। यसबाट पर्यटन क्षेत्रमा ठूलो संकटको अवस्था यस भाइरसरूपी सक्रमणबाट आइपर्नेमा सन्देह रहँदैन। यस प्रकारको असहज अवस्थाको समायोजन र व्यवस्थापन गर्दै अघि बढ्न कसरी देश प्रभावी देखिन्छन्? त्यसैमा यसले पुर्याउने हानिनोक्सानीको मात्रा निर्भर गर्छ। यस अवस्थामा अन्तर्राष्ट्रिय स्तरका सम्बन्धित क्षेत्रका विज्ञहरूले अध्ययन र अनुसन्धान गरेर केही सुझाव प्रस्तुत गरेका छन्, उनीहरूका अनुसार सञ्चारमाध्यमबाट सम्प्रेषण गरिने समाचार सूचना, तथ्यांक सबै यथार्थमा आधारित गराइँदा मात्र यसबाट सकारात्मक प्रभावको अपेक्षा गर्न सकिने भएकाले यसको व्यवस्थापनमा जोड दिनुपर्छ। सञ्चारकर्मीहरू, यातायात सञ्चालक र भ्रमणका सहजकर्ता, ट्राभेल एजेन्टहरू, सबैलाई अवस्थाको पर्याप्त जानकारी गराई परिचालन गराउनुपर्छ। पर्यटकको उचित व्यवस्थापन र संरक्षणका लागि पर्याप्त तयारी हुनुपर्छ। पर्यटकीय सेवासुविधालाई सामान्य अवस्थामा ल्याउन व्यवस्था मिलाएर मात्र पर्यटकलाई गन्तव्यतर्फ पठाउन सक्नुपर्छ। पर्यटकका स्रोत मुलुकसँग उच्चस्तरको समन्वय कायम हुनुपर्छ। आधिकारिक सूचना संस्थागत हिसाबले उपलब्ध गराउन सक्नुपर्छ। पर्यटन क्षेत्रको विकासका लागि विभिन्न प्रकारका उद्योगलगायतको निर्माण कार्य दु्रतगतिमा भइराखेकोमा संक्रमणका कारण बन्द भएका छन्। गौतमबुद्ध अन्तर्राष्ट्रिय विमानस्थल लुम्बिनी, पोखरा क्षेत्रीय विमानस्थल, त्रिभुवन अन्तर्राष्ट्रिय विमानस्थलको क्षमता विकास, काठमाडौं निजगढ दु्रतमार्ग सबै पर्यटन विकासका लागि निर्माणाधीन अवस्थामा रहेका छन्। गत वर्षको तुलानामा शतप्रतिशत वृद्धि गरी २० लाख पर्यटन भित्र्याउने महत्र्वाकांक्षी योजनासहित जनवरी २०२० मा उद्घाटन भएको नेपाल भ्रमण वर्ष २०२० सबै यथास्थितिमा छन्। यस क्षेत्रबाट राष्ट्रिय आयको २५ प्रतिशत आर्जन हुने अनुमान गरिएको थियो। दुई लाख नेपालीले यस क्षेत्रमा रोजगारका थप अवसर प्राप्त गर्ने अनुमान गर्दै यसबाट मात्र देशको कूल गार्हस्थ उत्पादनमा ३९ प्रतिशतले योगदान पुग्ने अवस्था देखिएको थियो। कोरोना भाइरसको स्रोत देश चीन नेपालको पर्यटक भित्र्याउने दोस्रो ठूलो वरियतामा रहेको र सबैतिर हवाई यातायातमा प्रतिबन्ध लगाइँदा सम्पूर्ण सम्भावना अलपत्र परेका छन्। यस क्षेत्रले राष्ट्रिय अर्थतन्त्रको १४ ३७ प्रतिशत योगदान प्रदान गर्ने आकलन गरिँदै थियो, अन्य उद्योगसरह यो उद्योग पनि सबै समय समान हिसाबले अघि बढ्ने होइन, विशेषगरी मार्च र अप्रिल यस व्यवसायका लागि नेपालमा अनुकूल समय मानिन्छ। समय व्यतीत भइसकेकाले यसबाट वैदेशिक मुद्रा सञ्चयलगायत समग्र आर्थिक अवस्था प्रभावित हुने स्थिति छ। हालसम्म उपलब्ध तथ्यांक अध्ययन गर्दा नेपाललाई गन्तव्य बनाउँदै आएका पर्यटकले सरदर दैनिक अमेरिकी डलर ४४ खर्च गर्ने र सन् २०१८ मा नेपालको कूल गार्हस्थ उत्पादन ७९ सम्म पुर्याउन यस क्षेत्रको महत्र्वपूर्ण योगदान रहेको थियो। प्रतिवर्ष पर्यटन क्षेत्रबाट विदेशी मुद्राको सञ्चय र कूल गार्हस्थ उत्पादनमा वृद्धि हँुदै गएकोमा अहिले यसको प्रगतिस्तर प्रायः शून्य अवस्थामा रहेकाले नेपालको अर्थ व्यवस्था नै गम्भीर रूपमा प्रभावित बन्ने स्थिति छ। यसलाई सहयोग पुर्याउने उपक्षेत्रहरू ट्राभल एजेन्सी, ट्रेकिङ एजेन्सी, पर्यटक आवागमनका सेवाप्रदायक, पथप्रदर्शक, होटेल व्यवसाय, एयरलाइन्स आदि सबै बन्द भएकाले पर्यटन उद्योगका आधार नै क्षतविक्षत् भएका छन्। यसबाट रोजगारका अवसर प्राप्त गरिराखेकाले समेत अस्थायी रूपमा यो अवसरबाट वञ्चित हुनुपरेको छ। यसका अतिरिक्त सानातिना पर्यटक व्यवसायी, उपहार पसले, ग्राउन्ड ह्यान्डलिङ गर्नेहरू, बस र कार सेवा सञ्चालक, यसका चालक र यी व्यवसायीमा आश्रित रहनेहरू सबै नराम्ररी प्रभावित भएका छन्। यस अवस्थामा नेपालको अर्थव्यवस्थालाई कमभन्दा कम प्रभाव पर्ने हिसाबले यस नोक्सानीको क्षतिपूर्ति गर्न नेपालको सन्दर्भमा कृषि क्षेत्र नै सबैभन्दा बढी सम्भावना भएको देखिँदै छ। कृषि क्षेत्रको आधुनिकीकरण, बेरोजगार युवालाई कृषि पेसामा आकर्षित गर्ने, वैदेशिक रोजगारबाट फर्किएकाको सीप उपयोग गर्ने काममा प्राथमिकता प्रदान गर्नुपर्छ। अन्य क्षेत्रको संकटकालीन योजना तर्जुमा गरी प्रभावकारी रूपमा कार्यान्वयनमा जुट्नुपर्ने हुन्छ। तर अहिलेको अवस्था बाँच्ने र बचाउने हुँदा यो अवस्थाबाट हामीले कहिले मुक्ति पाउने भन्नेमा ध्यान केन्द्रित गर्नुपर्छ। नेपालले आफ्नो पर्यटन व्यवसायलाई जीवन्तता प्रदान गर्न विश्व बजारमा प्रभावकारी पहुँच स्थापित गरी सबै प्रकारका तयारी र सामाजिक दूरी कायम गर्दै सञ्चार सम्पर्क, पत्राचारलगायत सामाजिक सञ्जालहरूको उपयोगसमेत गरी बजारीकरण गर्न जरुरी छ। यसो गर्दा संक्रमण नियन्त्रणमा आइसक्दा यसलाई सुचारु गर्ने आधारशिला तयारी भइसकेको हुनेछ र शीघ्र प्रभावकारी सञ्चालन सम्भव हुनेछ। पर्यटन व्यवसाय मानिसको आवागमनमा आधारित हुने भएकाले यसको सम्भावना सधैं रहन्छ। यससँग सम्बन्धित सबै पक्षसँगको सहकार्यबाट यात्रुको सुरक्षा र सुविधा एवं यस उद्योगका लागि अत्यावश्यक आधारशिला विकासका लागि सम्बन्धित जिम्मेवार पक्ष लागिपर्नुपर्ने अवस्था छ। वर्तमान समयमा विश्वका सचेत वर्ग पर्यटन उद्योगको विकासका लागिभन्दा कोभिड १९ को संक्रमण नियन्त्रणमा लागिपरेका छन्। त्यसैले नेपालमा यस संक्रमणको गति कस्तो प्रकारले बढ्ने हो? जनजीवन सामान्य अवस्थामा आउन कति समय लाग्ने भन्ने सम्बन्धमा अध्ययन र अनुसन्धानमा केन्द्रित हुनुपर्ने स्थिति छ। अहिले हामी नेपाली मात्र होइन, विश्व नै आधिकारिक तवरले यसबारेमा भविष्यवाणी गर्न सक्ने अवस्थामा छैन। अब यस क्षेत्रका बारेमा विश्लेषण केन्द्रित गर्दा सर्वप्रथम आन्तरिक पर्यटन, क्षत्रीय पर्यटन हुँदै विश्वका पर्यटक विभिन्न देशलाई गन्तव्य बनाई भ्रमणमा निस्किन सक्छन्। बदलिँदो परिस्थितिमा पर्यटनसम्बन्धी विश्व संस्था (आएटीए) का साथै अमूक देशहरूले पनि यससम्बन्धी नीतिहरू र कार्यक्रममा समयसापेक्ष सुधार र परिवर्तन गर्ने स्थिति बन्छ र पर्यटकको नयाँ शैली र व्यवहारसम्मत हिसाबले सबै व्यवसायीमा अभ्यस्तता प्राप्त हुने गरी अघि बढ्न पनि उत्तिकै आवश्यक छ।"
निजी स्वास्थ्य क्षेत्रमा थिचोमिचो,"सरकारले कसैलाई काखा र कसैलाई पाखा गर्ने परिपाटी अन्त्य हुनुपर्छ कोरोना भाइरसको बढ्दो संक्रमणसँगै स्वास्थ्य क्षेत्रको व्यवस्थापनमा धेरै समस्या देखा परेका छन्। ती समस्यामध्ये सरकारी क्षेत्रमा काम गर्ने चिकित्सक, नर्स, प्राविधिक, स्वास्थ्यकर्मी तथा विभिन्न कर्मचारीलाई सरकारले ल्याएको प्रोत्साहनका कार्यक्रम, तलब, भत्ता, बिमा, स्वास्थ्य कवाजको व्यवस्था, सरकारको नीति तथा कार्यक्रमको उद्घोषण, बजेटको घोषणा आदिले केही राहत महसुस भएको छ। तथापि यी कार्यक्रम अझै पर्याप्त छैनन्। सरकारले सुधारात्मक कार्यक्रमलाई निरन्तरता दिन्छ भन्ने लाग्थ्यो। तर स्वास्थ्य क्षेत्रमा काम गर्ने व्यक्तिहरूमा भएको आक्रमणका घटना हेर्दा स्वास्थ्य सेवकको जीउज्यानको सुरक्षामा गम्भीर हुनुपर्नेमा सरकारको आँखा त्यतातिर परेको देखिएन। सरकारी तहमा विभिन्न कार्यक्रम अघि सारे पनि निजी तथा केही सार्वजनिक क्षेत्रका स्वास्थ्य संस्थामा कार्यरत चिकित्सक, नर्स, प्राविधिक र स्वास्थ्यकर्मीमा मुख्य दुईवटा चुनौती देखा परेका छन्। ती हुन्जीउज्यान र जागिरको सुरक्षा। सरकारी स्तरमा मात्र सरकारले ध्यान दिँदा निजी र सरकारी क्षेत्रमा डिमार्केसन (विभेद) पैदा भएको देखिन्छ। निजी स्वास्थ्य क्षेत्रमा रोजगाररत व्यक्तिहरूको सुरक्षाका बारेमा सरकारको आधिकारिक धारणा आउन नसक्नु दुर्भाग्यपूर्ण छ। भविष्यमा कोरोना भाइरस नियन्त्रण गर्न सरकारी स्वास्थ्य संस्थाहरू वा निकायहरू मात्रैले धान्न असमर्थ भएमा नागरिकको उपचार गर्न निजी क्षेत्रसमेत सहभागी हुनु जरुरी देखिन्छ। किनकि हालसम्म निजी स्वास्थ्य संस्थाहरूको भूमिका प्रभावकारी र सहज भएको अनुभव आमनागरिकले गरिरहेका छन्। निजी तथा सार्वजनिक स्वास्थ्य संस्थाहरूले तलब भत्ता र सुविधा रोकेसँगै चिकित्सक संघ, स्वास्थ्यकर्मी संघ, विभिन्न स्वास्थ्यसँग सम्बन्धित संगठन र युनियनहरूले पेसागत हकहितका लागि एकताबद्ध भई खुलेर बोल्ले समय आएको छ। यस्तो विधिबाट प्राप्त अधिकार सुनिश्चित गर्न सहज होस् भनेर नै लोकतन्त्र ल्याइयो, लोकतन्त्रलाई संस्थागत गरियो तर कानुन कार्यान्वयनमा सरकारले प्रभावकारी भूमिका खेल्न सकेन। हाल सरकारले स्वास्थ्य क्षेत्रमा काम गर्ने व्यक्तिलाई अत्यावश्यक सेवाअन्तर्गत राखेको छ। नेपालमा नियमित स्वास्थ्य परीक्षणको ठूलो हिस्सा निजी क्षेत्रले धानेको छ। तथापि योगदानदाता कर्मचारीलाई कम्पनी तथा संस्थाहरूले हतोत्साहित गर्नु, सरकारी मापदण्ड र सरकारी सेवा सुविधा प्रदान गर्न अटेर गर्नु, बिनासूचना, बिनासर्त तलब भत्ता रोक्नु र सूचना दिएर पनि गैरजिम्मेवारपूर्ण तर्क गर्दै श्रमशोषण गर्ने प्रवृत्ति देखाउनु गैरकानुनी छ। यस्तो अवस्थामा योगदानदाता आन्दोलित हुनु स्वाभाविक देखिन्छ। निजी तथा सार्वजनिक स्वास्थ्य क्षेत्रमा रोजगाररत व्यक्तिहरूको तलब भत्ता तथा सुविधामा एकपक्षीय रूपमा भारी कटौती भइरहेको तथ्य बाहिर आउन थालेको छ। कतिपय निजी कम्पनीले त पारि श्रमिक भुक्तानी नै नगरेका समाचार सार्वजनिक भइरहेका छन्। रोजगारदाता कम्पनी तथा संस्था र योगदानदाताबीच हुने समझदारीमा सुविधा घटाउने विषय स्वाभाविक छ तर एकपक्षीय रूपमा कम्पनी तथा संस्थाले जागिरबाट निकाल्ने, तलब, भत्ता तथा सुविधा कटौती गरी दायित्वबाट पन्छिन खोज्नु असान्दर्भिक छ। तर यस्तो तलब, भत्ता र पारि श्रमिक रोक्नमा ठूला, कहलिएका, राज्यबाट प्रशस्त फाइदा लिएका, सरकारसँग सोझो पहुँच भएका व्यक्तिहरूले सञ्चालन गरेका स्वास्थ्य संस्था र मेडिकल कलेजहरू नै उद्यत देखिन्छन्। नेपालमा विगतदेखि नै ठूला तथा धनी संस्थाहरूको साँठगाँठ पहँुचवाला राजनीतिक दलका नेताहरूसँग रहँदै आएको पाइन्छ। निजी स्वास्थ्य क्षेत्रका रोजगारदाता संस्थाले संस्थाको इज्जत र प्रतिष्ठामा नैतिक प्रश्न गर्ने वातावरण सिर्जना गर्नु दुर्भाग्य हो। योगदानदाता सेयरको लगानीकर्ताभन्दा रोजगारीको सर्तमा संलग्न व्यक्तिहरू भएकाले संस्थाले अर्बौं आम्दानी गर्दा करोडौं तलब थाप्ने व्यक्ति होइनन्। तसर्थ तलब भत्ता कटौती गर्नु सान्दर्भिक हुँदैन। संस्थाका सञ्चालकले धैर्य कायम राखेर अघि बढ्नु राम्रो हुन्छ। आफूलाई कानुन र विधिसम्मत संस्थापित मेडिकल कलेज, हस्पिटल तथा नर्सिङ होमहरूले योगदानदातालाई गैरकानुनी व्यवहार गर्न खोज्नु अन्तर्विरोधी कुरा हो। निजी तथा सार्वजनिक स्वास्थ्य संस्थाहरूले तलब भत्ता र सुविधा रोकेसँगै चिकित्सक संघ, स्वास्थ्यकर्मी संघ, विभिन्न स्वास्थ्यसँग सम्बन्धित संगठन र युनियनहरूले पेसागत हकहितका लागि एकताबद्ध भई खुलेर बोल्ले समय आएको छ। यस्तो विधिबाट प्राप्त अधिकार सुनिश्चित गर्न सहज होस् भनेर नै लोकतन्त्र ल्याइयो, लोकतन्त्रलाई संस्थागत गरियो तर कानुन कार्यान्वयनमा सरकारले प्रभावकारी भूमिका खेल्न सकेन। यसर्थ योगदानदाताको ट्रेड युनियन तथा संघसंस्थाले आवश्यक संघर्ष गर्ने बेला आएको छ। तर वार्ताको बाटो पहिलो, संघर्षको बाटो दोस्रो र कानुनी उपचारको बाटो तेस्रो तथा अन्तिम चरणका रूपमा प्रयोग गर्न सकिन्छ। त्यसैले यहाँ जुनसुकै कम्पनी, संघ, संस्था, उद्योग लगायतमा काम गर्ने श्रमिक अधिकारका बारे बुझ्नु आवश्यक छ। श्रमिक भनेको को हो ? धेरै मानिसले श्रमिक भन्नाले मजदुर वा ज्यालादारी गरेर जीवनयापन गर्ने मानिस मात्र हुन् भन्ने अभिव्यक्ति दिएको पाइन्छ, त्यसरी नै परिभाषित गरिँदै आएको छ। धेरैले आफूलाई श्रमिक हुँ भन्न हिच्किचाएको पाइन्छ। नेपालको श्रम ऐनले पारि श्रमिक लिई रोजगारदाताका लागि शारीरिक वा बौद्धिक कार्य गर्ने कामदार वा कर्मचारी वा जुनसुकै पद, नाम दिई काममा लगाइएको व्यक्ति श्रमिक हो भनी परिभाषित गरेको छ। निजी तथा सार्वजनिक स्वास्थ्य क्षेत्रमा तलब भत्ता तथा सुविधा लिई रोजगाररत व्यक्तिहरू यसै परिभाषामा समेटिएका छन्। श्रमिकका लागि लोकतन्त्र मुलुकमा लोकतान्त्रिक व्यवस्थाको संविधान बनेको छ। संविधानलाई संस्थागत गर्न सहज होस् भन्ने अभिप्रायले विभिन्न ऐन तथा कानुन निर्माण भएका छन्। यिनै कानुनहरू बन्ने क्रममा श्रमिकको हक, हित तथा सुविधाको व्यवस्था गर्न, श्रमिक र रोजगारदाताको असल नियतको विकास गर्न तथा श्रम शोषणको विरुद्धको पूर्ण अनुभूत गराउन श्रम ऐन निर्माण भएको छ। सिद्धान्तमा वा कानुनमा जे छ, त्यसलाई पूर्णतया व्यवहारमा कार्यान्वयन गर्नु लोकतन्त्र हो। धनी संस्थाहरूले श्रम शोषण गरेर रजगज गर्नुले न्याय कदाचित हुन सक्दैन। यस्तो बेलामा स्वास्थ्य क्षेत्रका कर्मचारीको श्रम चोरेर धन कमाउन खोज्नु लोकतान्त्रकि विधिमा अपराधीतन्त्रको नमुना देखाउन खोज्नु हो। कानुनले के भन्छ ? नेपालको संविधानको भाग तीन धारा ३३ (१) मा प्रत्येक नागरिकलाई रोजगारीको हक र रोजगारीको सर्त हुने व्यवस्था छ। धारा ३४ (१) मा प्रत्येक श्रमिकलाई उचित श्रम अभ्यासको हक हुनेछ र ऐऐको (३)मा प्रत्येक श्रमिकलाई कानुनबमोजिम ट्रेड युनियन खोल्ने, त्यसमा सहभागी हुने तथा सामूहिक सौदाबाजी गर्न पाउने हक लाग्नेछ भन्ने व्यवस्था छ। श्रम ऐन २०७४ को दफा ३८ मा श्रमिकको पारि श्रमिक कट्टा गर्न नमिल्ने व्यवस्था छ। ऐनमा कानुनबमोजिम लाग्ने कुनै कर, शुल्क, सञ्चय कोष वा बिमाबापत जम्मा गर्नुपर्ने योगदान रकम वा अन्य कुनै सामाजिक सुरक्षाका लागि गर्नुपर्ने योगदान रकम, कुनै न्यायिक वा अर्धन्यायिक निकाय वा मध्यस्थताको आदेश वा निर्णयबमोजिम कट्टा गर्नुपर्ने रकम, रोजगारदाताले श्रमिकलाई उपलब्ध गराएको तोकिएबमोजिमको सेवा वा सुविधाबापतको रकम लगायतका व्यवस्थाबाहेक आफूखुसी रोजगारदाता संस्थाले पारि श्रमिक कट्टा गर्न पाउँदैन। यसर्थ रोजगारदाता संस्थाहरूले अवसरको खेती गर्नु निन्दनीय र गैरकानुनी छ। यस ऐनको दफा ६९ (१)मा श्रमिकप्रति रोजगारदाताको कर्तव्य र व्यवसायजन्य सुरक्षा र स्वास्थ्यका सम्बन्धमा व्यवस्था गरेको छ; जसअनुसार कार्यस्थलमा सुरक्षा र स्वास्थ्यसम्बन्धी उचित प्रबन्ध गरी काम गर्ने सुरक्षित वातावरण बनाउने, श्रमिकलाई आवश्यकताअनुसार सुरक्षा र स्वास्थ्यसम्बन्धी आवश्यक सूचना, जानकारी र तालिम प्रदान गर्ने, कार्यस्थलमा सुरक्षित रूपमा प्रवेश गर्ने तथा निस्कने समुचित व्यवस्था गर्ने हुनुपर्छ। श्रमिकलाई आवश्यकताअनुसार व्यक्तिगत सुरक्षा साधन उपलब्ध गराउने। ऐऐको उपदफा (२) मा श्रमिकलाई सुरक्षासम्बन्धी कुनै सुविधा वा उपकरण दिएबापत रोजगारदाताले श्रमिकबाट कुनै शुल्क वा दस्तुर लिन पाउनेछैन भन्ने व्यवस्था छ। उत्तम विकल्प पहिलो विकल्पमा रोजगारदाता संस्थाले योगदानदाता चिकित्सक, नर्स, प्राविधिक, स्वास्थ्यकर्मी तथा विभिन्न कर्मचारीसँग ससम्मान रूपमा परामर्श गरी केही निश्चित समयावधि सम्मका लागि निश्चित सेवासुविधा कटौती गर्न सक्छन्। दोस्रो विकल्पमा रोजगारदाता संस्थाले योगदानदातासँग सम्झौता गरी तत्कालका लागि आधारभूत पारि श्रमिक दिने र निश्चित समयको सर्त राखी सेवा बापतको अन्य भत्ता तथा सुविधा प्रदान गर्ने। तेस्रो विकल्पमा संस्थाका विभिन्न कोषको रकम तत्कालका लागि तलबभत्तामा सापटी प्रयोग गरी तत्कालका लागि तलबभत्ताको निरन्तरता दिने हुन्छ। यी आधार कानुनीभन्दा व्यावहारिक विकल्प हुन्। तसर्थ श्रमको सम्मान र श्रमिकको मात्र होइन रोजगारदाताको उचित सम्मान गर्ने वातावरण तयार हुनुपर्छ। रोजगारदाताको मर्यादा, लगानी र मेहनतको सम्मानसँगै श्रमिक वा कारिन्दाको विधि, कानुन र चलनचल्तीका आधारमा सेवासुविधा विस्तार गर्न सम्बन्धित निकायको भूमिका प्रभावकारी हुनुपर्छ। सरकारले कसैलाई काखा र कसैलाई पाखा गर्ने परिपाटी अन्त्य गर्नु नै आजको आवश्यकता हो।हाइलाइट रोजगारदाताको मर्यादा, लगानी र मेहनतको सम्मानसँगै श्रमिक वा कारिन्दाको विधि, कानुन र चलनचल्तीका आधारमा सेवासुविधा विस्तार गर्न सम्बन्धित निकायको भूमिका प्रभावकारी हुनुपर्छ।"
बुन्डेस लिगा फुटबल : बायर्नलाई आठौं उपाधि,"म्युनिख : बायर्न म्युनिखले लगातार आठौं पटक बुन्डेस लिगा फुटबलको उपाधि जितेको छ। मंगलबार राति भएको खेलमा वेडर ब्रेमेनलाई १० ले हराउँदै बायर्नले दुई खेल अगावै उपाधि जितेको हो। खेलको ४३ औं मिनेटमा रोबर्ट लेवान्डोस्कीले गोल गर्दै बायर्नलाई महŒवपूर्ण तीन अंक दिलाएका थिए। पोल्यान्डका फरवार्ड लेवान्डोस्कीले लिगमा गोल संख्या पनि ३१ पुर्याए। कुनै एक सिजनमा लिगमा धेरै गोल गर्ने विदेशी खेलाडीको कीर्तिमान पनि लेवान्डोस्कीले बराबरी गरे। यसअघि सन् २०१६१७ को सिजनमा आर्सनलका फरवार्ड पिर्रे इम्रिक अउबामियाङले बोरुसिया डर्टमन्डबाट ३१ गोल गरेका थिए। लिगमा ७ अंकको अग्रता बनाएको बायर्नलाई उपाधि जित्न एक खेलको जित आवश्यक थियो। बायर्नले दुई खेल बाँकी छँदै लिगको उपाधि जितेको हो। बायर्नले गत सिजन समेत अन्तिम दिन मात्र लिग उपाधि उचालेको थियो। उसले घरेलु मैदान एलिनाज एरिनामा ७५ हजार दर्शकसामु उपाधि उचालेको थियो। तर, मंगलबार बायर्नले दर्शकबिनाको रंगशालामा उपाधि जितेको हो। कोरोना भाइरसको महामारीका कारण मैदानमा दर्शक उपस्थित थिएनन्। खाली रंगशालामा उपाधि जित्दा फरक अनुभूति भएको खेलाडीहरुले बताएका छन्। बायर्नले सन् २०१३ देखि बुन्डेसलिगामा लगातार जित निकाल्दै आइरहेको छ। प्रशिक्षक हान्सी फ्लिकको नेतृत्वमा रहेको बायर्न म्युनिखले पछिल्ला २२ मध्ये केवल एक खेलमा हार भोगेको छ। बायर्नले तीन खेल खेल्न बाँकी रहेको दोस्रो स्थानको बोरुसिया डर्टमन्डसँग १० अंकको स्पष्ट अग्रता कायम गरेको छ। शीर्ष स्थानको बायर्नको ७६ अंक रह्यो। दोस्रो स्थानको डर्टमन्डको ६६ अंक छ। ब्रेमन २८ अंकसहित रेलिगेसन क्षेत्रमा छ। उपाधि जितेपछि खुसी मनाउँदै बायर्न म्युनिखका खेलाडी। एजेन्सी"
"खेलकुदमा प्रदेश सकारको लगानी : कतै उत्साह, कतै निराशा","काठमाडौं : संघीय सरकारले गत जेठ १५ गते आर्थिक वर्ष २०७७७८ का लागि बजेट सार्वजनिक गर्यो। बजेटमा सरकारले युवा तथा खेलकुद मन्त्रालयका लागि दुई अर्ब ३६ करोड रुपैयाँ छुट्ट्यायो। चालू आर्थिक वर्षका लागि छुट्ट्याइएको बजेटभन्दा आगामी आर्थिक वर्षका लागि छुट्ट्याइएको खेलकुदको बजेट एक अर्ब ६३ करोड रुपैयाँ कम हो। सरकारले चालू आर्थिक वर्षका लागि तीन अर्ब ९९ करोड रुपैयाँ बजेट छुट्ट्याएको थियो। गत मंसिरमा आयोजित १३औं दक्षिण एसियाली खेलकुदका लागि भने छुट्टै बजेट दिइएको थियो। त्यसअघि आर्थिक वर्ष २०७५७६ मा सरकारले युवा तथा खेलकुद मन्त्रालयका लागि चार अर्ब १९ करोडको हाराहारी बजेट विनियोजन गरेको थियो। संघीय सरकारले आगामी आर्थिक वर्षको बजेटमा निर्माणाधीन अन्तर्राष्ट्रिय क्रिकेट मैदान, अन्तर्राष्ट्रिय स्तरको खेलकुद परिसर निर्माण र अन्य प्रादेशिक रंगशाला निर्माण सुरु गर्न आवश्यक रकम विनियोजन गरेको छ। सबै स्थानीय तहमा खेल ग्राम विकास गर्ने कार्यक्रमलाई निरन्तरता दिइएको छ। यसैगरी नवौं राष्ट्रिय खेलकुद प्रतियोगिता सञ्चालन गर्न पूर्वाधार निर्माणका लागि रकम विनियोजन गरिएको छ। खेलकुद पूर्वाधार कमी भएको कर्णाली प्रदेशमा राष्ट्रिय स्तरको प्रतियोगिता सञ्चालन गर्न मिल्ने गरी पूर्वाधार विकास गर्न र उच्च पर्वतीय खेलकुद तालिम केन्द्र स्थापना गर्न पनि बजेट विनियोजन गरिएको छ। यति हुँदाहुँदै पनि पछिल्लो केही वर्षयता खेलकुद क्षेत्रका लागि विनियोजन गरिने बजेट घट्न थालेपछि खेलकुद क्षेत्रमा केही असन्तुष्टिसमेत देखिएको छ। यसपटक विश्वव्यापी रूपमा फैलिएको कोरोना भाइरसको महामारीको प्रभाव पनि बजेटमा परेको छ। यद्यपि, आगामी आर्थिक वर्ष पनि खेलकुदको बजेट घटाइएपछि त्यसले निराशा ल्याउनु स्वाभाविक पनि हो। तर, यसको अर्को पाटो पनि छ। देश संघीय स्वरूपमा गएपछि खेलकुद क्षेत्र संघ, प्रदेश र स्थानीय तहको साझा विषयको सूचीमा परेको छ। त्यसैले खेलकुद क्षेत्रको विकासका लागि संघीय सरकारसँगै प्रदेश र स्थानीय सरकारबाट पनि छुट्टाछुट्टै बजेट विनियोजन हुन्छ। संघीय सरकारले आगामी आर्थिक वर्षका लागि बजेट घोषणा गरेलगत्तै प्रदेश सरकारहरूले पनि आगामी आर्थिक वर्षका लागि आआफ्नो बजेट सार्वजनिक गरेका छन्। यसरी प्रदेश सरकारले सार्वजनिक गरेको बजेटमा कुनै प्रदेशले खेलकुद क्षेत्रलाई विशेष प्राथमिकतामा पारेका छन् भने कुनै प्रदेशको बजेटमा खेलकुदले आशातीत स्थान पाउन सकेको छैन। यसै सन्दर्भमा आर्थिक वर्ष २०७७७८ का लागि सातवटै प्रदेशद्वारा घोषित बजेटमा खेलकुदले कस्तो प्राथमिकता पाएको छ भन्ने विषयमा सबै प्रदेशको बजेटलाई विश्लेषण गरेर यो समाचार तयार पारिएको हो। सम्बन्धित प्रदेशमा रहेका खेलकुद क्षेत्रका व्यक्तित्वहरूको धारणासमेत समाचारमा प्रस्तुत गरिएको छ।"
खेलकुदमा बजेट घट्यो : पूर्वाधारलाई प्राथमिकता,"विराटनगर : प्रदेश १ सरकारले आगामी आर्थिक वर्षका लागि घोषित बजेटमा खेलकुदका गतिविधि सञ्चालन र पूर्वाधार निर्माणका लागि आवश्यक पर्ने रकम घटाएको छ। कोरोना भाइरसको संक्रमण रोकथाम गर्दै स्वास्थ्य र रोजगारीलाई प्राथमिकता दिनुपर्ने भएकाले खेलकुदको बजेट केही घटाइएको आर्थिक मामिला तथा योजनामन्त्री इन्द्र आङ्बोले बताए। स्वास्थ्य र रोजगार अहिले समस्यामा परेकाले सबै क्षेत्रको बजेट घटाएर ती कुरालाई प्राथमिकता दिइएको हो, उनले भने, खेलकुदको पहिलेदेखि निर्माणाधीन संरचनाको बजेट भने घटाइएको छैन। आगामी आर्थिक वर्षका लागि प्रदेश १ सरकारले खेलकुदलाई ३० करोड रुपैयाँ बजेट विनियोजन गरेको छ। प्रादेशिक एवं जिल्ला र स्थानीय तहसम्म खेलकुदका आवश्यक पूर्वाधारको स्तरोन्नति र निर्माण कार्यलाई जोड दिँदै ३० करोड बजेट विनियोजन गरिएको मन्त्री आङ्बोले बताए। धरानमा खेलकुद ग्राम निर्माण प्राथमिकतामा छ, खेलकुदका निर्माणाधीन पूर्वाधारको विकास र विस्तारका लागि ३० करोड बजेटको व्यवस्था गरिएको हो, उनले भने, खेल गतिविधिमा त कोरोनाले प्रभाव पारेकै छ। त्यसका लागि अहिले बजेट आवश्यक पनि छैन। खेलकुदका लागि छुट्ट्याइएको बजेटमा संरचना निर्माण नै प्राथमिकतामा छन्। विराटनगर सहिद मैदानमा फ्लड लाइट निर्माण कार्य यसै वर्ष सम्पन्न गर्ने गरी बजेट थपिएको छ। प्रदेश खेलकुद बोर्डको आवश्यक संरचना निर्माण गर्ने र प्रदेशस्तरीय, राष्ट्रिय तथा अन्तर्राष्ट्रिय खेलकुद प्रतियोगिता समय अनुकूल भए सञ्चालन गर्ने गरी मात्रै योजना बनाएको मन्त्री आङ्बोले बताए। चालू आर्थिक वर्षका लागि भने प्रदेश १ सरकारले ४७ करोड ५५ लाख रुपैयाँ बजेट विनियोजन गरेको थियो। इटहरी रंगशालालाई प्रादेशिक रंगशाला र बैजनाथपुरको क्रिकेट मैदानलाई अन्तर्राष्ट्रिय क्रिकेट मैदानका रूपमा विकास गर्ने लक्ष्य प्रदेश सरकारले राखेको छ। ती दुई योजनाका लागि अघिल्लो आर्थिक वर्षमा सरकारले एक करोड रुपैयाँ छुट्ट्याएको थियो। तर, आगामी वर्षका लागि त्यसमा बजेट परेको छैन। अघिल्लो आर्थिक वर्षमा अखिल नेपाल फुटबल संघ (एन्फा)सँग सहकार्य गर्दैे मुख्यमन्त्री कप आयोजना गरेको प्रदेश सरकारले मुख्यमन्त्री प्रदेश लिगका लागि एक करोड रुपैयाँ विनियोजन गरेको थियो। आगामी वर्षको बजेटमा भने त्यो कार्यक्रम पनि काटिएको छ। प्रदेश सरकारले खेल क्षेत्रको बजेट घटाएपछि खेलकुद क्षेत्रमा लागेका व्यक्तिले पनि असन्तुष्टि व्यक्त गरेका छन्। उनीहरूले अन्य क्षेत्रबाट भए पनि खेलकुदमा बजेट थप्न आग्रह गरेका छन्। खेलकुद पनि नागरिकको स्वास्थ्यसँग जोडिएको विषय हो। त्यसैले खेलकुदको बजेट घट्नु दुर्भाग्य हो, पूर्वखेलाडी तथा जिल्ला खेलकुद विकास समिति झापाका अध्यक्ष शंखर थापाले भने, यसरी खेलकुद क्षेत्रलाई बेवास्ता गर्नु हुँदैन। खेलकुद क्षेत्रलाई अन्य प्रदेशको तुलनामा प्रदेश १ ले बेवास्ता गरेको गुनासो भलिबल खेलका राष्ट्रिय रेफ्री टीपी सुब्बाले गरे। खेलकुदमै जीवन बिताएकालाई सम्मान छैन। नयाँ खेलाडी उत्पादनमा ध्यान छैन, विभागीय टिमले धानिरहेको छ खेल क्षेत्र, उनले भने, खेलाडी उत्पादन गर्न लगानी गर्नुपर्नेमा बजेट नै घटेको छ। एन्फाका प्रवक्ता किरण राई भने छुट्ट्याइएकै बजेट पनि कार्यान्वयनमा आउन सके फाइदा पुग्ने बताउँछन्। खेलकुदको बजेट घट्नु दुःखद हो तर अघिल्लो वर्ष पनि तोकिएको बजेट कार्यान्वयन नहुँदा समस्या भएको थियो। यो वर्ष घटाए पनि सरकारले बजेट कार्यान्वयनमा भने ध्यान पुयाउन आवश्यक छ, राई भन्छन्।"
