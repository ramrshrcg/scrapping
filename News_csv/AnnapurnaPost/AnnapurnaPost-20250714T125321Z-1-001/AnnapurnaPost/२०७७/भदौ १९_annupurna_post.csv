शीर्षक,विवरण
कांग्रेस महामन्त्रीमा दलित नेता !,"कांग्रेसले ०९ सालमै आफ्नो संगठनको सर्वोच्च निकायमा धनमानसिं परियारलाई महामन्त्री बनाएर मुखले होइन, व्यवहारमा गरेरै देखायो मधेसमा बसोवास गर्ने जनता र काठमाडौंका नेवारहरूको राष्ट्रियतामाथि शंका गर्नु गलत हुन्छ। कुनै पनि विदेशी शक्तिले नेपाल आफ्नो कब्जामा लिनुपर्यो भने मधेसबाटै प्रवेश गर्नेछन्। तिनका बुटले मधेसी जनताका छातीमा टेकेर मात्र उनीहरू नेपाल प्रवेश गर्न सक्छन्, त्यसकारण पनि मधेसीको राष्ट्रियतामाथि प्रश्न गर्न सकिन्न। त्यसै गरेर काठमाडौंका नेवारहरू विदेशमा जहाँ गए पनि जे व्यवसाय गरे पनि अन्तिममा उनीहरू काठमाडौंको असन इन्द्रचोकका तिनै पुराना घरमा आएर बस्छन्। पहाडीहरू घुमन्ते जाति हुन्, घुमन्तेको चरित्र हुन्छ जहाँ सुविधा देख्यो त्यहीं आफूलाई समावेश गर्ने। बीपी कोइराला उक्त धारणा बीपीले ०३७ सालमा मलंगवाको आमसभामा सम्बोधनका क्रममा व्यक्त गरेका थिए। ०७ सालको क्रान्तिपछि नै मधेसी, पहाडी र पहाडका पनि जाति, जनजाति र दलितबीच अन्तरघुलन भएपछि नै नेपालमा राष्ट्रियताको बहस सुरु भयो। त्यसपहिले राणाहरूले मधेसी, पहाडी, राई, लिम्बू, गुरुङ, मगर, दलित आदि जातजातिमा नेपालीलाई विभाजन गरेर शासन गर्थे। ०७ सालको क्रान्तिपछि मात्र मेची, महाकाली, तराईमधेस र पहाडी हामी सब एक हौं भन्ने भावना सुरु भयो। कांग्रेसको मधेस कनेक्सन ०७ सालको क्रान्तिबाट सुरु भएको हो। ०७ सालको क्रान्तिपूर्वको मोरङदेखि पश्चिम बाँके, बर्दियामा एकसाथ सुरु गरेको हो। पहाडमा पूर्व ४ नं भोजपुरमा नारदमुनि थुलुङलाई बीपीले सातवटा राइफल पठाइ दिएपछि तिनै राइफल र प्रशस्त भूतपूर्व सैनिक भएको भोजपुरमा उनीहरूसँगै रहेका घरेलु हातहतियार लिएर राणाविरुद्ध क्रान्ति सुरु भयो। ४ नं भोजपुर कब्जा गरेका मुक्ति सेनाले पूर्व ३ नं पनि कब्जा गरेर २ नं कब्जा गर्न अघि बढ्दा तथाकथित दिल्ली सम्झौता भयो। मुक्ति सेनाले राजधानी कब्जा गर्न पाएनन्। पश्चिम पहाडमा ३ नं लमजुङ र कास्की अनि स्याङजा र पाल्पा आदि जिल्लामा क्रान्ति सुरु भएको थियो तर दिल्ली सम्झौतापछि स्थगित भयो। ०७ सालको क्रान्ति सिंगो नेपाली कांग्रेसको नेतृत्वमा भएको हो। नेपाल कम्युनिस्ट पार्टी वा अन्य कुनै पार्टीको त्यसमा भूमिका थिएन। नेपालमा सुरु भएको क्रान्तिलाई सोभियत संघले दुई प्रतिक्रियावादी शक्तिका बीचको संघर्षमा हाम्रो कुनै चासो छैन भन्ने प्रतिक्रिया दिएपछि नेपालका कम्युनिस्टहरू क्रान्तिप्रति तटस्थ रहे र दिल्ली सम्झौतापछि भने दिल्ली सम्झौता धोका हो भन्दै ठाउँठाउँमा पर्चा छरेका थिए। ०७ सालको क्रान्तिप्रतिको मधेसमा जागरुकता भने जयप्रकाश नारायण, डा राममनोहर लोहिया आदि भारतीय स्वतन्त्रता सेनानीहरूले कोशी टप्पुमा बसेर भारतमा सशस्त्र क्रान्तिको तयारी गर्दा नै अंग्रेजको दबाबमा राणा सरकारले उहाँहरूलाई पक्राउ गरेर राजविराज जेलमा राखेको थियो। सप्तरीका राजपुतहरूको नेतृत्वमा जेल आक्रमण गरेर जेपी लोहियाहरूलाई जेलबाट निकाला गरेपछि नै तराईमा एक प्रकारको स्वतन्त्रताको वीजारोपण भएको हो। त्यही क्रान्ति चेतनालाई संगठित गरेर नेपाली कांग्रेसले ०७ सालको क्रान्ति सुरु गरेको हो। ०७ सालको क्रान्तिकालमा के तराई, के पहाड, के दलित सबैमा एकछत्र कांग्रेसको संगठन र दबदबा थियो। त्यसको विरुद्धमा केही प्रतिक्रियावादी थिए तर सार्वजनिक रूपमा तिनीहरू आफ्नो उपस्थिति देखाउन सक्ने अवस्थामा थिएनन्। ०७ सालको क्रान्तिपछि राजा त्रिभुवनद्वारा घोषित संविधानसभाको चुनाव गर्ने सम्बन्धमा बीपी र प्रधानमन्त्री मातृकाप्रसाद कोइरालाबीच विवाद भयो। यस्तो विवाद गराउनमा भारतका प्रधानमन्त्री जवाहरलाल नेहरूको पनि हात थियो उनी जनताबाट निर्वाचित जनप्रतिनिधिबाट बनेको संविधानसभाबाट होइन, परोक्ष निर्वाचित केही व्यक्तिको सभाबाट संविधान बनाउन चाहन्थे। प्रधानमन्त्री मातृका र राजा त्रिभुवनको पनि त्यही इच्छा थियो (बीपीको डायरी ०८ सालदेखि ०१३ सम्म) तर बीपी प्रत्यक्ष निर्वाचित जनप्रतिनिधिद्वारा बनेको संविधानसभाबाट संविधान बन्नुपर्छ भन्नेमा हुनुहुन्थ्यो। यही विवाद र अन्य कतिपय विवादबाट संविधानसभाको चुनाव हुन सकेन। ०७ सालको क्रान्तिले ठोस दिशानिर्देश गर्न सकेन दलहरू र राजाबीच नै विवाद सुरु भयो। बीपी यो विवादमा नअल्झेर पार्टीको संगठन सुदृढीकरणतिर लाग्नुभयो। पार्टीलाई नयाँ दिशा दिन सर्वप्रथम नेपालभित्र ०९ सालमा जनकपुरमा पार्टीको महाधिवेशन भयो। यसको आयोजक थिए गान्धीवादी नेता महेन्द्र नारायण निधि। यहीबीचमा युवराजाधिराज महेन्द्र भित्रभित्र अनेक खेल खेल्न थाले। उनीसँग नजिक भएका बालचन्द्र शर्मा, केदारमान व्यथित, राजेश्वर देवकोटा आदि केही व्यक्तिले बीपीलाई पत्र लेखे भारतमा भारतीय राष्ट्रिय कांग्रेसमा जसरी कांग्रेस सोसलिस्ट ग्रुप बनेर सोसलिस्टहरूले संगठन विस्तार गरेका छन् नेपालमा पनि कांग्रेस पार्टीभित्र सोसलिस्ट समूह गठन गरिनुपर्छ। त्यसमा जजसको नाम थियो तिनको नियत बुझेर बीपीले ती कसैले पनि नसोचेको एक क्रान्तिकारी छलाङ मार्न प्रस्ताव राख्नुभयो पार्टीमा। अधिवेशनमा उहाँ स्वयं पार्टी सभापति बन्ने र दलित नेता धनमानसिं परियारलाई महामन्त्री बनाउने। त्यतिबेलाको नेपालको राजनीतिक र सामाजिक परिवेशमा मात्र होइन, अहिलेसम्म पनि नेपालका राजनीतिक दलहरूमा दलितबाट पार्टीको त्यो तहमा कुनै व्यक्ति निर्वाचित वा मनोनीतसम्म भएको छैन। बीपी कस्तो कांग्रेस बनाउन चाहनुहुन्थ्यो भन्ने कुरा यसैबाट पनि स्पष्ट हुन्छ। बीपीलाई कांग्रेस सोसलिस्ट ग्रुप बनाउन पाऊँ भनेर ज जसले चिठी लेखेका थिए, ती सबै नेपाली कांग्रेस छाडेर राजा महेन्द्रलाई सहयोग गर्न गए। जनकपुर अधिवेशनमै कांग्रेसले आफ्नो लक्ष्य समाजवादी पार्टी भन्ने संकेत दिएको थियो। एकजना दलितलाई संगठनको उच्च नेतृत्वमा राखेर ०१२ सालको वीरगन्ज महाधिवेशनमा विधिवत् रूपमा जमिन हुन्छ जोत्नेको नारासहित कांग्रेसले आफूलाई प्रजातान्त्रिक समाजवादी पार्टी घोषणा गर्यो। वीरगन्ज महाधिवेशनमा सोसलिस्ट इन्टरनेसनलका प्रतिनिधि, भारतको समाजवादी पार्टी र बर्माको समाजवादी पार्टीको सहभागिता थियो। वीरगन्ज महाधिवेशनबाट नेपालका सबभन्दा ठूला जमिनदार सुवर्णशमशेर सभापति भए। महाधिवेशनमा मधेसबाट सहभागी प्रतिनिधिहरू सबैजसो जमिनदार थिए। अधिवेशनले जमिन हुन्छ जोत्नेको प्रस्ताव पारित गरेर कांग्रेस समाजवादी दिशातर्फ उन्मुख पार्टी भन्ने सन्देश जनतालाई दियो। कांग्रेस कमजोर हुँदा न मधेसको विकास हुन सक्यो न त मधेसी जनताको भावनाको सम्मान। अब एकपटक पुनः कांग्रेस र स्वयं मधेसका बुद्धिजीवीले विचार गर्नुपर्ने समय आएको छ, कांग्रेसको सुदृढ संगठन र नेतृत्वबाट मात्र मधेसको उन्नति भई मधेसी जनताको भावनाको सम्मान हुन सक्छ। वीरगन्ज महाधिवेशनपछि विराटनगरमा विशेष अधिवेशन राखेर बीपी पुनः पार्टी सभापति हुनुभयो र ०१४ सालमा संविधानसभा निर्वाचन गराउने दबाब दिन सविनय भद्र अवज्ञा सत्याग्रह गर्ने प्रस्ताव पारित गर्यो। राजा महेन्द्रले ०१५ सालमा निर्वाचन गराउने घोषणा गरे आन्दोलन स्थगित भयो तर केका लागि निर्वाचन उनले घोषणामा स्पष्ट गरेका थिएनन्। पछि संविधानसभाको होइन संसद्को चुनाव गर्ने भनियो। त्यसलाई पनि स्वीकार गरेर चुनावमा कांग्रेसले भाग लिने निर्णय गर्यो। त्यसपछि नै नेपाल कम्युनिस्ट पार्टीले पनि संसद्को चुनावमा भाग लिने निर्णय गर्यो। १०९ सिटको संसद्मा सप्तरीबाट एकजना गोरखा परिषद्का, रौतहटबाट दुईजना कम्युनिस्ट पार्टीका र रूपन्देहीबाट तीनजना डा केआई सिंहको संयुक्त प्रजातन्त्र पार्टीले जिते बाँकी तराई सबै क्षेत्रमा कांग्रेसले जित्यो। निर्वाचनमा दुईतिहाइ बहुमत प्राप्त भई ०१६ सालमा बीपीको नेतृत्वमा सरकार गठन भएपछि बिर्ता उन्मूलन को प्रस्ताव संसद्मा पेस हुँदा कांग्रेसका एकजनाले पनि विरोध गरेनन् र सर्वसम्मत पारित भयो। संसद्मा तराईका सांसदको बाहुल्य थियो। यसबाट पनि स्पष्ट हुन्छ तराईमा कांग्रेसको वर्चस्व कति थियो भन्ने। बिर्ता उन्मूलन गर्ने मात्र होइन, विशेष प्रकारको भूमि सुधार योजना लागू गर्ने बीपीको योजना थियो। यसअघि एकजना स्केन्डेनेभियाका भूमिसुधार विशेषज्ञले दक्षिण कोरिया र ताइवानमा विश्वकै लागि नमुना भूमिसुधार कार्यक्रम सञ्चालन गरेका थिए। त्यही नमुनाको भूमिसुधार नेपालमा पनि लागू गर्न बीपीले उनीसँग सम्पर्क गर्नुभयो। ती विद्वान् सहमत भएर झापाबाट भूमिसुधार कार्यक्रम सुरु पनि भयो। बीपीको भूमिसुधारको कार्यक्रम भूमिपतिहरूको जमिन खोसेर उनीहरूलाई गरिब बनाउने होइन, एक निश्चित सीमाभन्दा बढी जमिन राख्न नपाउने यदि कसैले तोकिएको सीमाभन्दा बढी जमिन राख्न चाहन्छ भने त्यसमा धेरै कर लगाउने। धेरै कर तिरेर पनि जमिन राख्न कसैले चाहन्छ भने दिने नयाँ नमुनाको भूमिसुधार कार्यक्रम सुरु गरेका थिए। त्यसबाट आएको पुँजीले ससाना उद्योग सुरु गरेर भूमिहीन किसानलाई उद्योगतर्फ आकर्षित गर्ने। यो कार्यक्रम लागू गर्न इजरायल सरकारसँग सहयोग लिएर इजरायली विशेषज्ञहरूको सहयोगमा सर्वथा नयाँ किसिमको भूमिसुधार लागू गरेर जमिनको उत्पादकत्व बढाउने, इजरायल मूलतः मरुभूमि देशमा त कृषिको जुन चमत्कारिक सफलता हासिल गरेका थिए नेपालको उर्वर भूमिमा त साँच्चै कृषि क्रान्ति ल्याउने परिकल्पनासहित बीपीले इजरायललाई कूटनीतिक मान्यता दिएर इजरायली विशेषज्ञहरू नेपालमा आउने सम्झौता गर्नुभएको थियो। यो योजना कार्यान्वयन गर्न पूर्वको मोरङ, बीचमा चितवन र सुदूर पश्चिम धनगढीमा कृषि केन्द्र स्थापना गर्ने त्यसमा अगुवा कृषकका रूपमा भारतीय, ब्रिटिस र नेपालका भूतपूर्व सैनिकलाई प्रशिक्षण दिएर आम कृषकलाई आधुनिक कृषिमा लगाउने योजना थियो। भूमिसुधारको यो क्रान्तिकारी कार्यक्रम मात्र होइन, भूमिहीन वर्गलाई साना उद्योग खोलेर मुलुकमा आर्थिक क्रान्ति गर्ने योजना थियो बीपीको। भारतीय र ब्रिटिस सेनाबाट अवकाश प्राप्त भूतपूर्व सैनिकले पाउने पाँच वर्षको पेन्सन एक मुष्ठ नेपाललाई दिने र सो रकम नेपाल औद्योगिक विकास निगममा राखेर त्यसबाट उद्योग र कृषि विकासमा लगानी गर्ने त्यसरी भारत र बेलायतका अवकाश प्राप्त सेनाको मासिक पेन्सनको प्रत्याभूति नेपाल सरकारले गर्ने गरी भारत र बेलायतसँग वार्ता प्रारम्भ गरेको थियो। भारतसँग दसबर्से व्यापार तथा पारवहन सन्धि गरिसकेको परिप्रेक्ष्यमा नेपालमा उद्योग र कृषिको विकास गर्ने उद्देश्य राखेर सरकार अघि बढ्न खोजेको थियो। योजना आयोगका पदाधिकारीलाई बीपीको स्पष्ट निर्देशन थियो योजना आयोगमा राजाको मात्र होइन, हलो जोती राखेको किसान को पनि तस्बिर राख त्यस्ता किसानको उन्नति गर्ने योजना बनाऊ। बीपी भूमिसुधार र औद्योगिक विकास गरेर पाँच वर्षमै निम्नमध्यम वर्गका नेपाली जनतालाई मध्यम वर्गमा उत्थान गर्न चाहन्थे। बीपीको यो योजनाबाट भित्रभित्रै डाहा गर्न थालेका महेन्द्रले, बीपी तपाईं कस्तो नेपाल बनाउन चाहनुहुन्छ भन्ने प्रश्न गर्दा आफूजस्तै चार बिघा जमिन, एउटा घर र दूध दिने गाई राख्न सक्ने नेपाली जनता बनाउन चाहन्छु भन्ने जवाफ राजालाई दिनुभएको थियो। सोभियत संघको सहयोगमा जनकपुरमा चुरोट कारखाना, वीरगन्जमा चिनी र कृषि औजार कारखाना खोल्न सोभियत संघ सहमत भएको थियो। बीपीले पाँच वर्ष मौका पाएमा यो सबै गर्न सक्छन् भन्ने निष्कर्षमा पुगेर २०१७ साल पुस १ गते बीपीलगायतका नेतालाई महेन्द्रले सेना प्रयोग गरी थुने, संसद् विघटन गरे र पार्टीहरूमाथि प्रतिबन्ध लगाएर आफ्नो निरंकुश शासन लागू गरे राजा महेन्द्रले। प्रजातन्त्र समाप्त गर्ने राजा महेन्द्रको कदमको विरोधमा कांग्रेसले ०१८ सालमा सशस्त्र क्रान्ति गर्ने निर्णय गरी सुवर्णशमशेरको नेतृत्वमा सुरु भयो। स्वभावतः सुरुमा मधेस र क्रमशः पहाडमा पनि क्रान्ति सुरु भयो। सुवर्णशमशेरको नेतृत्वमा सुरु भएको क्रान्तिप्रति जनताले समर्थन जनाउन थाले। कांग्रेसको नेतृत्वमा आन्दोलनमा समर्थन र सहभागिता जनाउन थालियो। यसबाट आत्तिएका राजा महेन्द्रले विनायोजना बीपीभन्दा ठूलो क्रान्तिकारी आफू हुन्छु भनेर बीपीको परिकल्पनाभन्दा भिन्न भूमिसुधार योजना लागू गरे। विनामुआब्जा जनताको जमिन जफत गर्न कानुन बनाए। यसबाट सबभन्दा बढी असर मधेसमा पर्यो। कांग्रेसप्रति सहानुभूति राख्ने मधेसका भूमिपति पञ्चायतको समर्थन गर्न बाध्य भए। महेन्द्रको भूमि सुधार कार्यक्रमको समर्थनमा मुख्यतः पञ्चायतमा प्रवेश गरेका कम्युनिस्ट थिए। ०१७ सालको महेन्द्रको राष्ट्रघाती कदमपछि बिहारको दरभंगामा भएको तथाकथित प्लेनमा तत्कालीन महासचिव डा केशरजंग रायमाझीले हिजोको उदार प्रजातान्त्रिक व्यवस्थाभन्दा राजाको प्रतिक्रियावादी पञ्चायतमा काम गर्न कम्युनिस्टहरूलाई सजिलो पर्छ भन्ने अवधारणा प्रस्तुत गरेपछि धेरै कम्युनिस्ट पञ्चायतमा प्रवेश गरे। ०७ सालको क्रान्तिपछि मात्र मधेसका जनताले अन्य भेगका जनतासरह अधिकार उपभोग गर्न पाए। ०७ सालको क्रान्तिभन्दा पहिले मधेसीले आफ्नै मुलुकको राजधानी जान पनि एक प्रकारको राहदानी चाहिन्थ्यो। स्थानीय बडाहाकिमको अनुमति नलिई काठमाडौं जान पाउँदैनथे। ०७ सालको क्रान्तिले त्यो बन्धन चुडालिदियो। यसले कांग्रेस र मधेसी जनता एकअर्काको पर्यायबाचीजस्तै भए। अहिले स्वयं कांग्रेसको संगठनात्मक कमजोरीले मधेसी जनताको परिवर्तित आकांक्षाको सम्मान गर्न नसक्दा हाल मधेसमा कांग्रेस कमजोर भयो। कांग्रेस कमजोर हुँदा न मधेसको विकास हुन सक्यो न त मधेसी जनताको भावनाको सम्मानको कदर भयो अब एकपटक पुनः कांग्रेस र स्वयं मधेसका बुद्धिजीवीहरूले विचार गर्नुपर्ने समय आएको छ कांग्रेसको सुदृढ संगठन र नेतृत्वबाट मात्र मधेसको उन्नति भई मधेसी जनताको भावनाको सम्मान हुन सक्छ। कम्युनिस्ट पार्टी वा अन्य कुनै दलबाट मधेसको उन्नति हुन सक्दैन। कम्युनिस्टहरू आफूलाई प्रगतिशील भन्छन् तर व्यवहारमा कति प्रगतिशील छन् भन्ने कुरा त पार्टी स्थापना भएको ०६ सालदेखि अहिलेसम्म कुनै दलितलाई पार्टीको माथिल्लो पद अध्यक्ष वा महासचिव बनाएका छैनन् तर उनीहरूले प्रतिक्रियावादी भनेर आलोचना गर्ने कांग्रेसले ०९ सालमै आफ्नो संगठनको सर्वोच्च निकायमा दलित नेता धनमानसिं परियारलाई महामन्त्री बनाएर मुखले होइन, व्यवहारमा गरेरै देखायो कि यो मुलुकमा को प्रगतिशील र को यथास्थितिवादी रहेछ भनेर।"
कोभिडले सिकाएको भौतिक पाठ,"गौरव पौडेलमनोज पौडेल कोभिड १९ ले हाम्रो पुस्ताको संसारले कहिल्यै पनि कल्पना नगरेको परिस्थिति हाम्रो अगाडि सिर्जना गरिदिएको छ। आफ्ना नजिक र परिचित व्यक्तिसँग नजिक बस्दैमा, हात मिलाउँदैमा अथवा सामीप्यले मात्र पनि प्राणकै जोखिम हुन सक्ने सत्य उजागर गर्दै हाम्रो सामान्य जीवन निर्वाह गर्ने शैली नै हाम्रा लागि घातक पनि हुन सक्छ भन्ने महत्वपूर्ण पाठ यसले सिकाएको छ। चीनको एउटा प्रान्तबाट सुरु भएको यो रोगको वास्तविक प्रकृति बुझ्न नपाउँदै संसारका सम्पूर्ण भागमा यसको संक्रमण फैलियो र लाखौं मानिसको जनजीवन तथा सारा विश्वको अर्थतन्त्रमै प्रतिकूल प्रभाव पारिरहेको छ। यो हेर्दा हामीले के पनि बुझ्न जरुरी भयो भने यस्तो महामारी र विषम परिस्थितिको सामना गर्न हाम्रा भएका सामाजिक तथा भौतिक संरचना अझै परिमार्जिन हुनुपर्ने रहेछ। हुन त विश्व इतिहास हेर्ने हो भने पनि यस्ता किसिमका परिस्थिति पहिले पनि सृजना भएको पाइन्छ र विषम परिस्थितिको सामना गर्न नयाँ सोच र संरचनाको विकास भएको पनि देखिन्छ। यस्ता परिस्थितिले हाम्रो सभ्यता र जीवन निर्वाह तथा समाज सञ्चालन गर्ने हाम्रो शैलीलाई अझ दिगो हिसाबमा परिमार्जन गर्न पनि सहयोग पुग्ने देखिन्छ। जस्तो अठारौं शताब्दीमा लन्डनमा भएको हैजाको महामारीपश्चात् नै सहरी क्षेत्रमा फोहोर व्यवस्थापनको महत्व बुझेर, ढलजस्तो महत्वपूर्ण पूर्वाधार बनाउने प्रचलनको विकास भयो। यसरी नै अहिलेको परिस्थितिले पनि हामीलाई हामीले प्रयोग गर्ने भौतिक पूर्वाधारहरू कसरी निर्माण र पुनर्संरचना गर्न सकिन्छ भनेर सोच्ने आधार दिएको छ। यसै सन्दर्भमा हाम्रो दैनिक जीवनसँग सम्बन्धित भौतिक संरचनाहरूको सम्भावित सुधारका विषयमा यहाँ चर्चा गरिएको छ। घर तथा भवन अहिलेको परिवेशले हामीलाई हाम्रो जीवनको सबैभन्दा महत्वपूर्ण र नजिकको संरचना भनेको घर नै रहेछ भन्ने कुराको अझ महसुस गराएको छ। लक्डाउनका कारणले महिनौंसम्म घरभित्रै बस्नुपरेको अवस्थाले हामीलाई घरमा खुला ठाउँ, बरन्डा, छतको अवश्यकता सुझाएको छ। घरभित्र राम्रोसँग हावा खेल्ने र उज्यालो छिर्ने कुराले हाम्रा व्यक्तिगत र पारिवारिक स्वास्थ्यमा कस्तो प्रभाव पर्दो रहेछ भन्ने पनि हामीले झनै राम्रोसँग बुझ्ने मौका पाएका छौं। त्यसै कारणले हाम्रा परम्परादेखिका चलनका आधारमा मात्र आफ्नो आवश्यकता कति हो र इँटको गाह्रो र ढलानबाहेक पनि हामी बस्ने घरमा केकस्ता कुरा महत्वपूर्ण हुन्छन् भन्ने नबुझी घर बनाउने हाम्रो सोच र व्यवहारमा परिवर्तन गर्नुपर्ने देखिन्छ। कतैबाट छुँदा मात्र पनि सर्न सक्ने रोगका लागि हाम्रो घर कति सुरक्षित छ भनेर घरभित्रका ससाना कुरामा पनि ध्यान दिनुपर्ने देखिन्छ। जस्तो ढोकाको ह्यान्डल तथा लक, भर्याङको रेलिङ इत्यादि। यस्तो हामीले नियमित रूपमा छोइरहने सतहमा रोग तथा कीटाणु सर्न कम सम्भावना हुने सामानको प्रयोग गर्न सकिन्छ, जस्तै तामा : वैज्ञानिक दृष्टिकोणबाट पनि तामामा भएको आयनले जीवाणुलाई नियन्त्रण गर्न सक्ने विभिन्न अनुसन्धानले देखाइसकेका छन्। यस्ता वस्तुले कीटाणुहरू हाम्रो घरभित्र टिक्न र संक्रमण फैलिनबाट हामीलाई बचाउँछन्। विभिन्न होम अटोमेसनका प्रविधि जस्तै अटोमेटिक ढोका, ह्यान्ड फ्री लाइट स्विचको प्रयोगबाट पनि हामीले बाहिरबाट घरमा आउँदा घरभित्र संक्रमण फैलिन कम गर्न सक्छौं। त्यस्तै सार्वजनिक भवन, होटेल, तथा ठूलाठूला अपार्टमेन्ट घरहरूमा पनि भोइस एक्टिभेटेड एलिभेटर, सेलफोन कन्ट्रोल्ड डोर लकहरूको प्रयोग गर्न सकिन्छ। यसबाहेक घर तथा भवनमा सीधै भित्र छिर्नुअगाडि केही विशेष किसिमका कक्षको पनि आवश्यकताअनुसार व्यवस्था गर्न सकिन्छ। यस्तो ठाउँमा हामीले बाहिरबाट ल्याएका सामग्री सफा गरेर तथा केही समय राखेर कीटाणुमुक्त बनाएर कोठाभित्र लिएर जान सक्छौं। अस्पताल : अस्पताल महामारीको परिस्थितिमा सबैभन्दा महत्वपूर्ण संरचना हो। अहिलेको अवस्थामा यसको पनि हाम्रो देशमा राम्रो उपलब्धता तथा व्यवस्थापनमा गाह्रो परेको पाइयो। कोभिड १९ को कारणले अति विकसित राष्ट्रहरूलाई पनि बिरामीको व्यवस्थापन गर्न हम्मेहम्मे भएको देखियो। झन् हाम्रोजस्तो अल्पविकसित मुलुकले त लाखौं बिरामीलाई एकैचोटि उपचार र व्यवस्थापन गर्नका लागि संरचना बनाउन व्यावहारिक रूपमा पक्कै पनि गाह्रो हो र यसले ठूलो आर्थिक भार पनि पर्दछ। त्यसैले आर्थिक रूपम कम खर्चिलो हुने र छिटो तयार गर्न सकिने साना तर बिरामी राख्न योग्य भवनको डिजाइन गर्न आवश्यक छ। प्रिफ्याबरिकेटेड सामग्री र स्टिल प्रयोग गरेर छोटो समयमा ठड्याउन सकिने आपत्कालीन डिजाइन तयार गर्न सकिन्छ। सैनिकहरूले युद्धको अवस्थामा बस्न तथा, घाइतेलाई राख्न र उपचार गर्न बनाइने संरचना पनि निर्माण गर्न सके आपत्कालीन अवस्थामा अत्यावश्यक संरचना छोटो अवधिमै उपलब्ध गराउन सकिन्छ। अधिकांश ठूला स्थायी अस्पताल भवनमा भएका कोठा सीमित संख्यमा हुन्छन्। ठूलो संख्यामा बनाउन पनि कठिन छ। यस्तो अवस्थामा सकेसम्म धेरैभन्दा धेरै कोठा आवश्यक परेको खण्डमा आईसीयूमा परिवर्तन गर्न मिल्ने हिसाबले डिजाइन गर्न सकिन्छ। नयाँ सडक नेटवर्कहरूको डिजाइन गर्दा अथवा अहिलेका सडक विस्तार गर्दा यसले प्रभाव पार्ने क्षेत्र, पैदल मार्गको आकार र खुला ठाउँहरूको उपलब्धताबारेमा विशेष ध्यान दिनुपर्ने देखिन्छ। परम्परागत ढंगबाट बनाइने वि श्राम कक्षभन्दा बरु मान्छेलाई छरेर राख्न अस्पतालको भिन्नभिन्न ठाउँमा वि श्राम गर्ने कुनाहरू बनाउन सकिएमा बिरामी तथा त्यहाँ जाने मानिसबीच भौतिक सम्पर्कसमेत कम गर्न सकिन्छ र अस्पताल भवनहरूमा यस्ता संरचना अत्यावश्यक पनि मानिन्छन्। साथै नियमित सम्पर्कमा आउने सतहमा माथि उल्लेख गरिएजस्तै कीटाणु फैलिनबाट न्यूनीकरण गर्ने फ्याब्रिकस् तथा सामग्रीको प्रयोग गर्न सकिन्छ। सडक तथा सार्वजनिक स्थल सडकहरूमा पैदल मार्ग सहज, फराकिलो र हिँडाइमैत्री बनाउन सकियो भने मानिसलाई नजिकको दूरीमा एक ठाउँबाट अर्को ठाउँमा हिँडेरै पुग्न सहज हुन सक्छ। साथै राम्रो साइकल लेनको व्यवस्था भयो भने पनि साइकललाई एउटा प्रचलित साधनका रूपमा विकास गर्न सकिन्छ। यस्ता व्यवस्थाले मानिसहरू एकअर्कासँग भौतिक दूरी कायम गर्दै एक ठाउँबाट अर्को ठाउँमा हिँड्न सक्छ्न् र सार्वजनिक यातायातमा भीड गरेरै भए पनि चढ्ने मानिसको परिपाटी पनि बदलिन सक्छ। हरियालीसहितको खुलास्थल तथा पार्कहरूको उपस्थितिले पनि मानिसले फुर्सदको समय व्यतीत गर्ने, कुर्ने, अथवा थकाइ मार्ने स्वस्थ र शान्त ठाउँ पाउँछन् र यसले अहिले हामीकहाँ हुने गरेका विभिन्न सडकको चोक तथा आकाशे पुलहरूमा हुने जमघट र भीड रोक्न सहयोग गर्छ। सहरी क्षेत्रमा आन्तरिक सडकको राम्रो व्यवस्था कायम गरी एउटै सहर या क्षेत्रभित्र सार्वजनिक अत्यावश्यक सेवा तथा सामग्रीको पहुँच बढाउन सकिन्छ। यसले अन्य बाहिर क्षेत्रमा मानिसहरूको आवतजावत कम हुन्छ र स्थानीय सामग्रीको पनि बजारीकरणमा सहयोग पुग्न जान्छ। यसले गर्दा रोग तथा महामारी सजिलै टाढाटाढासम्म पुग्ने सम्भावना पनि कम हुन्छ। त्यसैले नयाँ सडक नेटवर्कहरूको डिजाइन गर्दा अथवा अहिलेका सडक विस्तार गर्दा यसले प्रभाव पार्ने क्षेत्र, पैदल मार्गको आकार र खुला ठाउँहरूको उपलब्धताबारेमा विशेष ध्यान दिनुपर्ने देखिन्छ। भनिन्छ आवश्यकता नै आविष्कारकी जननी हो। त्यसैले अहिलेको महामारीले सृजना गरेको विषम परिस्थितिबाट सिक्दै अहिले हामीले भोगेका र अनुभव मनन गर्दै आगामी दिनमा भौतिक संरचना निर्माण गर्दा सबैलाई पहुँच र सर्वसुलभ हुने गरी समयसान्दर्भिक ढंगले निर्माण गरौं। गौरव सिभिल इन्जिनियर र मनोज अर्थका जानकार हुन्।"
बलियो कानुनमै छोरीहरू बाँच्न सक्छन्,"छोरी भएर जन्मिनु अभिशापै हो भने बरिलै नजन्माई देऊ सृष्टिले। यो डिजिटल बजारमा बहुचर्चा पाएको प्रकाश सपूतको गीत हो। यसमा देवी घर्तीले स्वर दिएकी छन्। छोरी जातिमाथि भइरहेको यौनजन्य घटनालाई गीतमा सशक्त रूपमा उजागर गरिएको छ। कञ्चनपुरकी निर्मला पन्तलाई यही गीतले फेरि एकपटक सम्झाएको छ। न्याय नपाएकी निर्मला अनि उनीहरूका निमोठिएका सपना, फुल्नै नपाई ओइलिएका रहर अन्ततः सिकारीको जालमा परे। गुहारे तर कतैबाट गुहार नपाएपछि अन्ततः प्राणपखेरू नै उडाइयो। यिनै विषयलाई सपूतले बदला बरिलै गीतमा उतारेका छन्। लकडाउन भएयता हामी कपिलवस्तुमै छौं। छोरीहरूको पढाइ सुचारु हुन नसकिरहेको अवस्थामा काठमाडौं गइरहनुपर्ने आवश्यकता पनि देखिनँ। बारम्बार बिजुली गइरहन्छ। तैपनि नानीहरूको अनलाइन कक्षा चलिरहेको छ। एक बिहान चिया लिएर टीभी कोठा छिरें। टीभीमा राजधानीमा भएको एसिड आक्रमणको समाचार प्रसारण भइरहको थियो। सानी छोरीले सोधिन्, मामु, एसिड भनेको के हो ? मैले भन्न नपाउँदै ठूली छोरीले भनिन्, जलाउने केमिकल त होला नि। समाचारमा भनिएअनुसार ओखलढुंगाकी २२ वर्षीया पवित्रा कार्की एसिड आक्रमणमा परेकी थिइन्। आफ्नो जिन्दगी सपार्न भन्दै काठमाडौं आएकी छोरीको यो खबरले उनको परिवारमा के बित्यो होला ? मनमा अनेक तर्कना उठे। सुन्दा पनि कुनै फिल्मको कथाजस्तो लाग्ने। कुनै युवती मन परे प्रेम प्रस्ताव राख्ने, स्विकारे ठिकै छ, नत्र मनमा कुण्ठा पाल्ने। प्रेम स्वीकार नगरेका कारण नै जिन्दगी बर्बाद गर्दिने। पख्, मेरो नभए कसैको हुन दिन्न भनेर हात धोएरै पछि पर्ने। अन्तिमसम्म पिछा गर्ने, नसके परिवारलाई धम्क्याउने, बाटो छेक्ने, जबर्जस्ती गर्नेे, अब उपाय छैन जस्तो देखेमा खल्तीमा एसिड बोकेर हिँड्ने अनि मौका मिल्नासाथ खन्याइदिने वाह कस्तो बहादुरी ? अपहरण, एसिड आक्रमण, बलात्कार हत्याजस्ता जघन्य अपराधहरू बढ्दै जानु र तिनका लागि सजाय खुकुलो हुनुले छोरीहरूले सधैं प्रताडित हुनुपरेको छ। एकतर्फी प्रेम अनि प्रेम अस्वीकार भएपछि कुण्ठा पालेर हिँड्ने। कुनै जोर नचलेपछि जघन्य अपराध गरेर आफूले जितेको भ्रम पाल्नेको जमातमा हाम्रा छोरीहरूले पिल्सिई रहनुपरेको छ। वीरगन्जकी मुस्कान खातुन, हेटौंडाकी विन्ध्यवासिनी कंसाकार अनि काठमाडौंकी संगीता थापामगर र जेनी खड्काका सपना एसिड प्रहारपछि उजाडिएको छ। ती बहिनीहरूले हिम्मत त गरिरहेकै छन् जिउने। आर्थिक पाटोको जिम्मा कसले लिइदिने ? ड्रेसिङ र अप्रेसन हुँदापिच्छेको आर्थिक भारले कति थिच्दो हो ? पुरुषवादी समाजमा उनीहरूको जलेको रूपमथि हुने टीकाटिप्पणी, काम गर्ने ठाउँको बहिष्करण, शारीरिकमानसिक पीडा दोस्रो व्यक्तिले महसुस गर्न सक्ला र ? आँखैअगाडि, आफ्ना बहिनी र छोरी उमेरका नानीहरू एसिड आक्रमण, यौन दुव्र्यवहार अनि बलात्कारको सिकार भइरहेको देख्दादेख्दै तपाईंका अनि मेरा छोरीहरू सुरक्षित छन् भनेर ढुक्क कसरी हुनु ? कसरी मनलाई झूटो दिलासा दिलाउनु ? दिनदिनैको यस्तो समाचार सुन्दा वा घरमा छलफल हुँदा ठूली छोरी भन्ने गर्छे, मामु, मलाई पनि बाबासँगै विदेश पठाइदिनुस्, उतै पढ्छु। मलाई पनि छोरीले ठिकै भनेजस्तो लाग्छ। यस्तो सोच के मलाई मात्र आएको हो ? हरेक रात कलिला छोरीहरूको सुरक्षाको चिन्ताले मेरो मात्र भतभती मन पोलेको हो ? बलात्कार वा एसिड आक्रमणका पीडितले जिन्दगीभर त्यो कालो सम्झना बोकेर हिँड्नुपर्ने तर पीडक पक्ष दुईचार वर्ष सजाय काटेर उन्मत्त भएर हिँडेको देखिन्छ। अपराधी जेलबाट छुटेपछि फूलमाला लिएर स्वागत गर्नेको भीड यही समाजमा छ। अपहरण, एसिड आक्रमण, बलात्कार हत्याजस्ता जघन्य अपराधहरू बढ्दै जानु र तिनका लागि सजाय खुकुलो हुनुले खासगरी छोरीहरूले सधैं प्रताडित हुनुपरेको छ। पछिल्लो समयमा भएका बलात्कार र एसिड आक्रमणजस्ता जघन्य विषय हरेक बिहानीसँगै आउने र रात परेसँगै सेलाउने गरेका उदाहरण विस्तार गरिरहनु पर्दैन। जसलाई पर्यो उसैले जान्यो। समग्रमा तेजाब आक्रमणका २० वटा घटना भएका छन्। यसमध्ये केही घटनाको पूर्ण विवरण प्रहरीसँग छैन। प्रहरीको तथ्यांकअनुसार पछिल्लो सात वर्षयता १८ महिला र चार पुरुष एसिड आक्रमणमा परेका छन्। पछिल्लोपटक यही साउन २२ मा काठमाडौं चुच्चेपाटीमा पनि फेरि यस्तै घटना दोहोरियो। हेटौंडाका राजन विष्टले आफ्नै पत्नी र छोरीमाथि एसिड आक्रमण गरेका समाचारमा उल्लेख छ। अब यो विषयलाई कानुनी निकायले गम्भीरतापूर्वक लिन जरुरी छ। कानुन कति बलियो होस् भने कुनै पनि व्यक्तिका मनमा कुविचार आउनै नसकोस्। आए पनि टाउको उठाउन नसकोस्। यसर्थ एसिडजन्य घटनामा भएको विद्यमान आठबर्से सजायवाला कानुन तुरुन्त परिमार्जन गरी जन्मकैदको सजाय उल्लेख भएमा आपराधिक मानसिकता स्वतः घटेर जानेमा दुईमत नहोला। यसो भएमा मात्र हाम्रा छोरीचेली र दिदीबहिनीलाई थोरै भए पनि राहत मिल्ने थियो। अर्कातर्फ एसिडको खुलमखुल्ला आयात र बिक्री हुने सिलसिला अहिल्यै बन्द गरिनुपर्छ। कानुन बलियो बनाएर छोरीलाई सुरक्षाको प्रत्याभूति दिलाऔं। ढिलाइ नगरौं। छोरीलाई बाँच्न दिऔं। उनीहरूका सपना फुल्न दिऔं।"
महामारीमा सजगता,"जोन्सन ओटमेनले एउटा गीत नै तयार गरेका छन्जब तिमी परिस्थितिबाट हार खाए झैं महसुस गर्छौ तब आफूले पाएको आशीर्वादको गणना गर। कोरोना कहरको प्रभाव नेपालमा दिनप्रतिदिन अरू बढ्दै छ। विश्व स्वास्थ्य संगठनले नै कोरोना मुक्त हुन अरू दुई वर्ष लाग्ने वक्तव्य दिइरहँदा नेपालमा पनि छिट्टै नै यो महामारीबाट मुक्त भइन्छ या भइँदैन सोचनीय नै छ। पहिलो बन्दाबन्दीमा तीन महिना घरभित्र थुनिएर केही खुकुलो अवस्था सिर्जना भयो। हामी यत्ति धेरै आत्तिएका रहेछौं घरभित्र बसेर कि काम हुने नहुने एकनासले सहरमा भिडभाड नै बनायौं र सबैले सोच्यौं सबै त बाहिर निस्किरहेका छन् अब सकियो कोरोना। त्यही बेवास्ताले गर्दा र आफैं विज्ञ बन्दा व्यक्तिबाट समूहमा फैलियो संक्रमण। फेरि पनि सटडाउनको नाममा घरभित्र बस्नुको विकल्प रहेन। सृष्टिमा दुई कुरा भन्दा अरू हुँदैन ती हुन्परिस्थिति या घटनाको अनुकूलता र प्रतिकूलता। परिस्थति अनुकूल हुँदा हामी खुसी हुने, संयम हुने र केही दुःख नै छैन भनेर ढुक्क हुने, अनि प्रतिकूलता आउनासाथ आफ्नो मनोबल निच बनाउने। यो कस्तो प्रज्ञा भयो त ? हरेक समय र परिस्थिति बितेरै जानेछन् भनेर अरूलाई सल्लाह दिन जान्नेले प्रतिकूलता पनि बितेरै जान्छ भनेर धैर्यताको विकास कसरी गर्ने सबैको दायित्व देखिएको छ। अहिले समाजमा भाइरसको संक्रमणले भन्दा पनि मनोवैज्ञानिक समस्याले अरू धेरै रोग र घटना निम्त्याउने हो कि भन्ने चिन्ता बढेको पाइन्छ। कोरोनाको कारण अरू सबै समस्या र रोग न्यूनीकरण भएका हुन् या अरू समाचार बाहिर आउनु जरूरी नै भएन ? प्राथमिकतामा के राख्यौं जस्ता सवालले पनि मनोवैज्ञानिक रूपबाट अबको परिस्थितिमा के गर्नुपर्ने हो भन्ने जिज्ञासा उठ्नु र यसको समाधानका उपाय पत्ता लगाई संयम बन्नु जरुरी देखिएको छ। मानिसको आदत छ अस्थिरता अनि जे छैन त्यो देख्ने, भएको चिज नदेख्ने। दुःख र तनावको मूल कारण नै आफूसँग भएको चिजहरू नदेख्नु र जे छैन त्यसको बारेमा धेरै अपेक्षा राख्नु। अहिलेको समय हाम्रो लागि प्रतिकूल छ यसलाई सहज बनाउन संयमता, सजगता र धैर्यताको जरुरी छ। कसरी सजगता अपनाउने त ? जीवनमा आफूले पाएका दुःखलाई गणना गर्न छोडेर पाएका कुराहरूको गणना गर्न सुरु गरौं। अवश्यमेय, हामीसँग नभएका चिज भन्दा प्राप्त चिज प्रशस्त छन्। हामीलाई २४ कुराको अभाव होला तर त्यसको बदलामा हजारौं चिज प्राप्त छन्, ती के हुन् गन्ती गर्न सुरु गरौं। आफूले आफैंलाई उत्प्रेरित गर्ने कला हो यो। हाम्रो परिवार छ, रोजीरोटीको उपाय चलेकै छ, स्वास्थ्य अहिलेसम्म ठीक छ, सम्बन्ध, नातेदार सबै ठीक छ। जति आर्जन गरेका थियौं त्यसले अधिकांशको जीवनमा सुख सुविधा जुटेकै छ। केही प्रतिशत व्यक्तिहरूको हकमा यी सबै परिस्थितिले अनुकूलता पाएका छैनन् जसमा राष्ट्रको अहं भूमिका रहन्छ। समृद्ध राष्ट्रको सपना देख्ने र देखाउनेले आफ्ना नागरिकको दैनिक र आधारभूत आवश्यकता जुटाउन सक्दैन भने त्यो जस्तो कमजोरीपना अरू के होला र ? राष्ट्रको सुरक्षा कोषमा रहेको, आपतकालीन कोषको बजेट निमुखा र जोखिममा रहेकालाई खर्च गर्न नसकी भ्रष्टाचारमा नजाओस् भन्ने आम नागरिकको शुभेच्छा रहिआएको छ। यस्तो आपतकालीन अवस्थामा राज्यको गहन दायित्व केमा हुनुपर्छ विश्लेषणसहित व्यावहारिक कार्यान्वयनको जरूरत पनि हो। कोरोना महामारीको प्रतिकूलतामा हामीलाई प्राप्त भएका आशीर्वाद गणना गरौं र संयमतापूर्वक जीवन जिउने संकल्प गरौं। मानिसको स्वभाव स्थिर र साक्षीमा रहन सक्ने हुनुपर्ने हो तर विडम्बना मानिस स्थिर र संयम बन्नै सक्दैन। कुनै एउटा संकल्पमा अडिग रहन नसक्ने र विकल्पको खोजी गर्दै हिँड्ने अस्थिर स्वभावले गर्दा सजगतामा रहन सकेको हुँदैन। परिस्थिति सधैं एकनास हुँदैन तर एकनास स्थिर रहने चिज के हो जसले हाम्रो जीवनशैलीलाई सहज बनाउँछ त ? प्रकृतिमा हामीले हेर्यौँ भने थाहा हुन्छ, आकाशमा उड्ने पन्छी चलायमान छन्, बादल चलायमान छ तर आकाश स्थिर छ। वृक्षका पातहरू पुराना हुन्छन्, झर्छन्, नयाँ पालुवा पलाउँछन् तर वृक्ष अडिग छ, आफ्नो जरा समातेर स्थिर रहन्छ। नदीमा कहिले पानीको वहाव छ त कहिले सुक्खा तर नदीका किनारा स्थिर छन्। सागरमा लहर आउने जाने हुन्छन् तर सागरको गहिराइ स्थिर छ। हाम्रो शरीर, स्वास्थ्य र विचारमा परिवर्तन आइरहन्छ तर भित्रको आत्मा स्थिर, अकम्प छ। संसार चलायमान र गतिशील छ तर अस्तित्व एकनास, अपरिवर्तित छ। जुन कुरा परिवर्तित र अस्थायी छ त्यो हाम्रो हातमा छ भने जुन कुरा स्थिर र अपरिवर्तनीय छ त्यो अस्तित्वको हातमा छ। मानिसले जतिसुकै चतुर्याइँ गरे पनि सत्य र असत्य, पाप र धर्मको हिसाब अस्तित्वले राखेको हुन्छ। स्वबोध, विवेकको प्रयोग र सजगता मानिसका गुणवत्ता हुन्। आफ्नो गुणवत्ताको पहिचान गरी अनुशासनमा चल्न जान्नेले जस्तोसुकै परिस्थितिलाई सहजताका साथ सामना गर्छ। गुनासो, अस्थिरता, संकल्पहिनताको अवस्था र अस्थिर मनको उपज मानिसले हरेक परिस्थितिमा दोष अरूलाई दिन्छ। प्रशंसा भन्ने शब्द उसको शब्द कोषमै हुँदैन, गुनासो गर्ने व्यक्तिले समाजमा राम्रा कार्य गर्ने, समाजमा रूपान्तरण ल्याउनेहरूको प्रशंसा गर्नै सक्दैनन्। नदीको पानी सधैं बगिरहन्छ त्यसैले सफा हुन्छ। पोखरीको पनि सधैं जमेर बसेको हुन्छ, निकास नपाएपछि त्यसमै किटपतंग मर्छन्, लेउ र झार उम्रेर, दुर्गन्धित हुन्छ। प्रशंसा दिन जान्ने व्यक्तिको हृदयमा नयाँ नयाँ भावना, उमंग, प्रसन्नता बगिरहन्छ। यस्ता आत्मावान् व्यक्तिले सृष्टि कस्तो छ गुनासो गर्दैनन्, बरू आफ्नो दृष्टि कसरी सकारात्मक बनाउने त्यसतर्फ सजग हुन्छन्। उनीहरूमा सधैं सत्यम्, शिवम्, सुन्दरम्को भावना फलित भएको हुन्छ। मैले के गुमाएँ होइन, अझै मसँग के बाँकी छ त्यतातिर ऊ धन्य भागी बन्दछ। गिलास आधा खाली होइन, आधा भरिएको दृष्टिले हेर्छ र सधैं धन्यवादमा बाँच्ने कला जानेको हुन्छ। आजको मानिसले पैसारूपी धनलाई ज्यादै नै महत्व दिने हुँदा बाँकी धनरूपी हिस्साहरू गुमाउँदै गएको हुन्छ। व्यक्तिगत सम्बन्ध, पारिवारिक सम्बन्ध, साथीभाई, नातेदारहरूसँगको सुमधुर सम्बन्ध, कार्यालयका साथीहरूसँगको सम्बन्ध पनि कुनै बैंक बचत भन्दा कम धन हुँदै हुँदैन। हामीलाई आपत परेको बखत यो धनको प्रयोग गर्न सकिन्छ जसले केहीसँग तुलना गर्न नसकिने मूल्य प्रदान गर्छ। अर्को धन भनेको हाम्रो स्वास्थ्य हो। हाम्रो स्वास्थ्य राम्रो हुनु जीवनको सबैभन्दा ठूलो धन आर्जन गर्नु हो। जीवनभर आफ्नो स्वास्थ्य र सम्बन्धको ख्यालै नगरी आपाधापी र दुःख गरेर धन कमाउने अनि बुढेसकालमा अनेक रोगले ग्रस्त भएर त्यो कमाएको धन अस्पतालमा खर्च गर्ने तरिकाले कस्तो सुख र आनन्द देला ? हाम्रो जीवनशैलीलाई सरल, सहज, आनन्दित र स्वस्थ बनाउने योग र ध्यानरूपी धन भने आर्जन गर्नु पर्दैन ? जसरी बैंकमा राखेको पैसारूपी धन दुःख पर्दा प्रयोगमा ल्याउन सकिन्छ त्यसैगरी, हामीभित्र सञ्चित ध्यान र योगको धनले जस्तोसुकै प्रतिकूलतामा सहयोग गर्छ। यो महामारीमा हामीले थाहा पाउने भनेको जीवनमा के चिज हाम्रो पहिलो प्राथमिकतामा पर्छ ? हामीले के गुमायौं होइन अझै हामीसँग कति चिज बाँकी छन् ! हामीले आर्जन गरेका सानातिना उपलब्धिलाई छोडेर अस्तित्वले कति महत्वपूर्ण कुराहरू हामीलाई विना मूल्य उपलब्ध गराएको छ ! हामी नकारात्मक र तर्कवान बनेर क्षणिक उपलब्धि मिल्छ होला तर दीर्घकालीन सुख र आनन्दको लागि प्राकृतिक स्वभाव, सत्यम्, शिवम्, सुन्दरमको कर्म कायम राख्नुको विकल्प छैन। जीवनभर अनेक तिकडम लगाए पनि जीवनको उत्तराद्र्घमा लक्ष्मीप्रसाद देवकोटाले समेत भन्न बाध्य हुनुभएको थियोआखिर श्रीकृष्ण रहेछ एक ! त्यो एक श्रीकृष्ण भनेको हाम्रो सत्यकर्म, विवेक, सजगता, धन्यवादको कला र आफ्नै स्वबोध हो। यो कोरोना महामारीको प्रतिकूलतामा हामीलाई प्राप्त भएका आशीर्वाद गणना गरौं र संयमतापूर्वक जीवन जिउने संकल्प गरौं।"
कृषिमा व्यावहारिकताको खाँचो,"मलमा आत्मनिर्भर मात्र नभई हामी निर्यातमुखी बन्ने क्षमता विकासका यात्रामा अघि बढ्नुपर्छ। नरामा होइन, व्यवहारमा कृषि क्रान्ति ल्याउनुपर्छ नेपाल कृषि प्रधान देश हो। हरियो वन नेपालको धन। यस्ता कर्णप्रिय नारा र भाषण सजिलै सुनिन्छ। स्कुले छात्र भएकै बेलादेखि हामीले पनि यी भनाइ कण्ठ पारेका थियौं। ८० प्रतिशतबाट अहिले नेपालमा ६० प्रतिशत जनता कृषिमा आश्रित छन् भनी भाष्य निर्माण भएको छ। तर यसको ठोस आधार भन्ने कसैले दिन सकेको छैन। कृषि कर्मबाट शिक्षा, स्वास्थ्यलगायत आधारभूत आवश्यकता पूरा गर्न नसक्ने अवस्थामा कसरी ६० प्रतिशत जनता कृषिमा आश्रित भए भनी बुझ्न कठिन छ। राजनीतिक चेत भएदेखि विभिन्न दलका नेताले चुनावका बेला आमजनतासामु प्रस्तुत गर्ने लोकप्रिय भाषणहरू कृषि क्रान्तिबारे सबैले सुनेको हुनुपर्छ भन्नेमा शंका छैन। कृषि क्षेत्रमा काम गर्ने विभिन्न निकाय पनि छन्। कृषि मन्त्रालयको पनि लामो इतिहास छ नेपालमा। कृषि सम्भावनाको प्रचुर सम्भावना र मोहित पक्षहरू पनि यथेष्ट छ हाम्रो देशमा। अव्यवस्थित ढंगले नेपाली कृषकहरू खेतमा पसिना बगाउँदै आइरहेका छन्। सरकारको तर्फबाट कृषि बैंक स्थापना गरिएको छ। प्रत्येक वर्ष कृषि मन्त्रालयले बजेट चलाउने गरेका छन्। कृषि क्षेत्रमा काम गर्ने कर्मचारी अस्तव्यस्त देखिने गर्छन्। यी सबै परिस्थिति देखिए पनि के नेपालमा कृषि क्षेत्रसँग आम कृषक एवं जनता सन्तुस्ट छन् त ? नेपालमा कृषि क्रान्तिको औचित्य सम्बोधन भयो त ? आम नेपालीजन कम्मर कसेर कृषि क्षेत्रमा लाग्न विश्वस्त भएका छन् त ? हो, यिनै प्रश्नको परिधिमा यो आलेखलाई केन्द्रित गर्ने प्रयास गरिएको छ। नेपालमा कुल भूभागमध्ये भूउपयोगको अवस्था अध्ययन गर्दा खेती गरिएको जमिन २१ प्रतिशत रहेको छ भने खेती नगरिएको सात, वनजंगल रहेको जमिन २९, झाडीधारी जमिन १०६, चरन चौर १२, पानी रहेको जमिन २६ र अन्य जमिन १७८ प्रतिशत रहेको अवस्था छ। हावापानीको अनुकूलताको कुरा गर्दा मधेसलाई अन्नभण्डार र पहाडलाई फलफूलका लागि उर्वर भूमिका रूपमा भनिएको छ, जुन यथार्थ पनि हो। तर वास्तविकताको तराजुमा राख्दा न मधेसमा अपेक्षकृत अन्न उब्जनी भएको अवस्था छ न त पहाडमा वैज्ञानिक तरिकाबाट फलफूलको खेती नै। हामी आयातमुखी भएका छौं। नेपालमा वार्षिकरूपमा चामल करिब ३० अर्ब, गुन्द्रुक झन्डै एक अर्ब, फलफूल, तरकारी, मसाला, तेल तथा माछा वार्षिक करिब ३० अर्ब, मासुजन्य उत्पादन करिब २५ अर्ब र वार्षिक कूल कृषिजन्य पदार्थ करिब ६० अर्बभन्दा बढीको आयात हुँदै गरेको अनुमानित तथ्य छ। देशको ३४ जिल्लामा खाद्यान्नको असुरक्षा रहेको बुझिन्छ। देशका कतिपय भागमा आन्तरिक उत्पादनले ६ महिनासम्म पनि खान पुग्दैन जबकि सन् १९८० सम्मको हाम्रो अवस्था उत्साहपूर्ण थियो। हामी ८० को दशकसम्म हामी खाद्यान्न निर्यात गर्ने गथ्र्यौं। सबैभन्दा पहिला हामी कृषिमा आयातमुखी हुनुपर्ने कारण औंल्याउनुपर्छ। कृषिमा सबैभन्दा पहिलो आवश्यकता हुन्छ जमिनको। कुनै पनि देशको भूभाग सीमित हुन्छ। न बढाउन सकिन्छ न त घटाउन नै। नेपालमा असली कृषकसँग यथेष्ट जमिनै छैन। अधिकतम जमिनका मालिक त्यस्ता व्यक्ति हुन्, जसका लागि कृषि कर्म रुचिको विषय नै होइन। भाटभटेनी र सपिङ मल का भरमा पेट भर्ने चलन छ त्यस्ता लालपुर्जा धनीहरूको। त्यसैगरी परम्परागत प्रणालीका आधारमा खेतीपाती गर्नु, युवा जनशक्ति विदेश पलायन हुन, शिक्षित युवायुवतीको आकर्षणको पेसा कृषि हुन नसक्नु, विशेषज्ञता हासिल गरेका युवा कृषिमा चासो नदेखाउनु, परम्परागत खेती, सिँचाइ सुविधाको चरम अभाव, कृषि कर्जाको अभाव र अवैज्ञानिक कृषि अनुदान प्रणाली, भौतिक पूर्वाधारको अभाव, उत्पादन लागत उच्च हुनु। राजनीतिक दलको कार्यकर्ता पाल्नका लागि अनुदानको व्यवस्था सरकारले गरेका छन् कि जस्तो प्रतीत हुन्छ। बिचौलियाको प्रभावमा उत्पादित वस्तुले बजारमा उचित मूल्य नपाउनु। कोरोनाले विश्व अर्थतन्त्रलाई ओरालो लगाएको समयमा नेपाल यसको कहरबाट अछुतो रहने प्रश्न नै आउँदैन। विदेश पलायनबाट फर्केका युवाहरूलाई कृषि कर्ममा लाग्न प्रोत्साहित गरी नेपालले आफ्नो अर्थतन्त्रलाई सक्दो प्राण वायु प्रवाह गर्न सक्छ भने आशा सरकारलगायत सबैको छ। तर वर्तमान सरकारले जसरी विदेशीलाई मात्र टेन्डरमा अवसर दिलाउने बदनियतले बनाएको नयाँ मापदण्डअनुसार अन्तर्राष्ट्रिय बजारमा प्रतिमेट्रिक टन ३१० डलरमा पाइने युरिया मललाई प्रतिमेट्रिक टन ३७६ डलर तिरेर कुल ३० हजार मेट्रिक टन आयात गर्ने खेल गरी कुल आयातमा झन्डै ४० करोड अनियमितता हुने समाचार बाहिरिएको छ। यसले कृषि कर्मप्रति युवालाई आकर्षण गर्न सक्दैन मात्र यसले कृषि क्रान्तिको नारा धन कमाउने सर्वहारा वर्गको पक्षमा उभिने कथित कम्युनिस्ट पार्टीलाई उदांगो बनाएको हुनुपर्छ। त्यति मात्रै कहाँ हो र, कृषि कर्ममा लागेका निमुखा किसानको जीवनस्तर उकास्नका लागि दाताले सरकारलाई सहयोग उपलब्ध गराएको रहेछ। उक्त सहयोग परियोजना हो व्यावसायिक कृषि तथा व्यापार ओयोजना (प्याक्ट)। नेपाल सरकारको विकास साझेदार विश्व ब्यांकको सहयोगमा यो परियोजना सञ्चालनमा थियो। तर गरिब कृषकका नाममा आएको उक्त अनुदानमा सरकारी कर्मचारी र नक्कली किसानबीचको मिलोमतोमा ब्रह्मलुट मच्चाइएको समाचार छापामा सार्वजनिक भएको छ। यो खुलासा अरू कसैले होइन, परियोजनाको दाता विश्व ब्यांक आफैंले गरेको रहेछ। ब्यांकले ओली सरकारका विद्वान् अर्थमन्त्री युवराज खतिवडालाई भएको अनियमितताबारे छानबिन गरी दोषीलाई कारबाही गर्नसमेत सुझाव दिएको छ। दाताको सहयोगमा चल्ने नेपाललाई कम्युनिस्ट सरकारले देशको बेइज्जती विश्वसामु गरेर कृषकले पाउने सम्भावित सहयोगमा समेत अवरोध खडा गर्ने दुसप्रयास गरेका छन्। अति भाषणमा कृषि क्रान्तिको मुद्दा उठाउँदा सरकारलाई लाज लाग्नु पर्दैन ? वास्तवमा कृषिमा क्रान्ति ल्याउन चर्का भाषणको आवश्यकता नै पर्दैन। हाम्रो छिमेकी राष्ट्र भारतमा ल्याइएको कृषि क्रान्तिबारे अध्ययन गर्यौं भने यसले हामीलाई केही हदसम्म बुझाइमा सहयोग पुर्याउने छ भने आशा छ। स्वतन्त्रता प्राप्तिपश्चात् भारत खाद्यान्न तथा अन्य कृषि उत्पादनको भीषण कमीको सामना गनुपरेको थियो। सन् १९४७ मा भारत स्वतन्त्र हुनुपूर्व बंगालमा भीषण अनिकाल परेको थियो। यसमा झन्डै २० लाखभन्दा अधिक मानिसको मृत्यु भएको थियो। यसको प्रमुख कारण भनेको कृषिमा औपनिवेशिक शासनको फितलो नीति थियो। खाद्य संकटको बाध्यात्मक सामनाका बाबजुद भारतमा सन् १९६० को मध्यमा स्थिति यति दयनीय भयो कि पूरै देशमा अकालको स्थिति उत्पन्न हुन गयो। हरित क्रान्तिको विकल्प थिएन। मुख्यतः हरित क्रान्ति भारतमा कृषि उत्पादन बढाउनका लागि अवलम्बन गरिएको नीति थियो। यसमा अन्न उब्जाउका लागि प्रयुक्त पारम्परिक बीउको स्थानमा उन्नत प्रकारको बीउको प्रयोगलाई बढावा दिइयो। हरेक किसानलाई चाहिने आवश्यक मात्रामा सरकारले उन्नत बीउ उपल्ब्धताको ग्यारेन्टी गरायो। उन्नत बीउको अवधारणा नेपालमा नभएको होइन। तर म चुनौती दिन चाहन्छु, देशको अन्न भण्डार भनाउँदा मधेसतिर कतिजना किसानले नेपाल सरकारको तर्फबाट उन्नत बीउ प्राप्त गरिरहेका छन् ? भारतमा सिँचाइका लागि अधिक पानी, उर्वरक, कीटनाशकको आवश्यकता पथ्र्यो। अतः तत्कालीन सरकारले यी चिजको आपूर्तिका लागि सिँचाइ योजनाहरूको अर्थपूर्ण विस्तार गरेको थियो, कीटनाशक तथा उर्वरहरूमा किसानलाई सीधै सब्सिडी दिन प्रारम्भ गर्यो। हामीकहाँ सिँचाइ योजना नभएको होइन तर उक्त कार्यालयमा ठेक्कापट्टा गर्ने बिचौलियाको हालीमुहाली सर्वत्र हेर्न सकिन्छ। कृषियोग्य सम्पूर्ण जमिनमा चकलाबन्दीको अविलम्ब कानुन पास गरी खेतीपातीमा प्रोत्साहन गर्नुपर्छ। उन्नत बीउ र मलमा बिचौलियाको प्रवेशलाई लगाम कस्न सक्नुपर्छ। उत्पादनमा अनुदानलाई केन्द्रित गरी कार्यकर्तामुखी अनुदान वितरण कार्यलाई यथासम्भव निरुत्साहित गर्न आवश्यक छ। हरित क्रान्तिले भारतमा खाद्यन्न उत्पादन तथा खाद्य गहनता दुवैमा अद्भुत वृद्धि भयो र भारत अन्न उत्पादनको अर्थमा आत्मनिर्भर हुन सफल भयो। हरित क्रान्तिपश्चात् कृषिमा नवीन मेसिन जस्तै ट्र्याक्टर, ट्युबेल आदिको प्रयोग हुन थाल्यो। यसै प्रकारले प्रविधि प्रयोगले कृषिको स्तर बढ्यो तथा कम समय र श्रममा अधिक उत्पादन सम्भव भयो। कृषिमा मसिनीकरणका कारण कृषिमा प्रयोग हुने मेसिन र हाइब्रिड बीउ, कीटनाशक तथा रासायनिक मलको मागमा तीव्र वृद्धि भयो। परिणामस्वरूप भारतमा यससँग सम्बन्धित उद्योगको विकास सम्भव भयो। भारतले हरित क्रान्ति धेरै हदसम्म सफल पार्दै हरियाणा, पन्जाब, हिमाचल प्रदेश, उत्तर प्रदेश, तमिलनाडुजस्ता केही प्रदेशलाई नमुना कृषिको माध्यमले भारतलाई धेरै हदसम्म आत्मनिर्भर बनाउन सफल भएको थियो। पछिल्लो दशकमा भारतमा कृषकले आत्महत्या गरेको समाचार बाहिरिन थालेको छ। पक्कै पनि त्यहाँ कृषि नीतिमा सुधारको आवश्यकता होला। साथसाथै यसले के पनि देखाउँछ भने भारतमा कृषको जागरुकता अधिक छ। सरकारसँग कृषकले आशा लगाएका हुन्छन्। तर घाटाको सामना गर्नुपर्दा बिचलित हुन्छन्। नेपालमा कुनै कृषकले आत्महत्या गरेको बिरलै सुनिन्छ। यस्तो सुन्न पनि नपरोस्। तर यसको अर्थ यो अवश्य होइन कि नेपाल सरकार कृषकमुखी हुन्। अहिलेसम्म किसानले जे गरिरहेका छन्, त्यो तिनको आफ्नो मेहनत र लगनको नतिजा हो। नेपालमा कृषि क्षेत्रको औपचारिक रूपमा विकास सुरुवात १९७८ सालमा कृषि अड्डाको स्थापना काललाई मानिन्छ। त्यसयता कृषि क्षेत्रमा भएको विकासक्रम र राजनीतिक परिवर्तन सबैको मूल्यांकन गर्ने हो भने राजनीतिक पहुँचइतरका किसानले कुनै खालको सुविधा प्राप्त गर्न सकेको छैन। देशको कुल गार्हस्थ उत्पादनको लगभग २७ प्रतिशत योगदान कृषिको रहेको छ। तर वास्तविक कृषकमा सरकारको योगदान कति छ भने सरकारले आत्ममूल्यांकन गर्नु राम्रो। अन्त्यमा, हाम्रो देशमा उपल्ब्ध कृषियोग्य सम्पूर्ण जमिनमा चकलाबन्दीको अविलम्ब कानुन पास गरी खेतीपातीमा प्रोत्साहन गर्नुपर्छ। उन्नत बीउ र मलमा बिचौलियाको प्रवेशलाई लगाम कस्न सक्नुपर्छ। उत्पादनमा अनुदानलाई केन्द्रित गरी कार्यकर्तामुखी अनुदान वितरण कार्यलाई यथासम्भव निरुत्साहित गर्न आवश्यक छ। कृषि क्षेत्रमा मौलाउँदै गएको चाकर पुँजीवादको सम्भावनालाई समेत जरैबाट उखेल्नुपर्छ। अकाशे खेतीलाई आधुनिक सिँचाइले विस्थापित गर्नु समयको माग रहेको सत्यतालाई पालना गर्दै अघि बढ्नुपर्छ। खास बालीका लागि उपयुक्त पकेट एरिया छनोट गरी उदाहरणीय खेती गरी त्यसको फैलावटमा जोड दिनुपर्छ। बरु अन्य क्षेत्रको फजुल बजेट कटौती गरेर भए पनि सरकारले नेपालमै ʹफर्टिलाइजर फ्याक्ट्री खोल्नुपर्छ। मलमा आत्मनिर्भर मात्र नभई हामी निर्यातमुखी बन्ने क्षमता विकासका यात्रामा अघि बढ्नुपर्छ। नरामा होइन, व्यवहारमा कृषि क्रान्ति ल्याउनुपर्छ। शाह प्रतिनिधिसभाका सदस्य हुन्।"
सीपीएल : दुई खेल बाँकी हुँदै सन्दीपको टोली सेमिफाइनलमा,"ट्रिनीडाड : क्याराबिन प्रिमियर लिग(सीपीएल) मा नेपालका लेग स्पीनर सन्दीप लामिछाने आवद्ध टोली जमैका तलावाजले सेमिफाइनमा स्थान बनाएको छ । आफ्नो खेल वर्षाका कारण अवरुद्ध हुनुका साथै पछ्याइरहेको टोलीको हारपछि जमैका सेमिफाइलनमा पुग्न सफल भएको हो । गएराति सुरु भएको जमैका र सेन्ट किट्स एण्ड नेभिज प्याट्रियटबीचको खेल वर्षाका कारण रद्द हुँदा दुवैले ११ अंक बाडेका थिए । ब्रायन लारा मैदानमा सुरु भएको खेलमा जमैकाले टस जितेर पहिले बलिङ रोजेको थियो । सेन्ट किट्सले ५४ ओभरमा कुनै विकट नगुमाइ ४६ रन बनाएर खेलिरहेको अवस्थामा पानी परेपछि खेल रोकिएपछि दुवैले अंक बाँडेका हुन् । शुक्रबार बिहान भएको खेलमा गुयाना अमेजन वारियर्सले बार्बाडोस ट्रिडेन्ट्सबीचको खेलमा बार्बाडोस पराजित भएपछि जमैकाले २ खेल बाँकी छँदै समेमिफाइनलमा स्थान बनाएको हो । ८ खेल खेलेको जमैकाको ७ अंक बनाएको छ । तालिकाको चौथो स्थानमा छ । लिग चरणका एकएक खेल मात्रै खेल्न बाँकी रहेका बाबौडोज ट्रिडेन्सको ४ र सेन्ट किट्सको ३ अंक मात्रै छ । यी दुवै टोलीले बाँकी एक खेल निते पनि ६ र ५ अंक मात्रै हुने भएपछि जमैका दुई खेल नखेल्दै सेमिफाइनलमा पुगेको हो । यो सँगै सिपिएलको सेमिफाइनल पुग्ने चारै टोलीको टुङ्गो लागेको छ । ट्रिन्बागो नाइटराइडर्स, गुयाना अमेजन वारियर्स, सेन्ट लुसिया जुक्स र जमैका तलावाजले सेमिफाइनमा स्थान बनाउदा साविक विजेता बार्बाडोस ट्रिडेन्ट्स र सेन्ट किट्स एन्ड नेभिस प्याट्रियटस प्रतियोगिताबाट बाहिरिएका छन् । जमैकाले अब लिग चरणका बाँकी खेल ६ सेप्टेम्बरमा बार्बाडोजसँग र लुसिया जुक्ससँग ७ सेप्टेम्बरमा खेल्ने छ । सन्दीपले सीपीएलका यस सिजनका ७ खेलमा बलिङ गर्दा १० विकेट लिन सफल भएका छन् ।"
ललितपुरमा भएको घटनाप्रति सीपीएल खेलिरहेका सन्दीपको यस्तो प्रतिक्रिया,"काठमाडौं : क्याराबिन प्रिमियर लिग(सीपीएल) खेल्न क्याराबिन राष्ट्र ट्रिनीडाड एण्ड टोबागोमा रहेका नेपालका युवा क्रिकेटर सन्दीप लामिछाने बिहीबार ललतिपुरमा भएको घटनाप्रति दुःख व्यक्त गरेको छन् । शुक्रबार बिहान ट्वीट गर्दै उनले ललतिपुरमा जे भयो त्यो नहुनु पर्ने घटना भनेका छन् । ललितपुरमा अविश्वासनीय र दुःखद् घटना घट्यो, जुन नहुनु पर्ने थियो उनले ट्वीटरमा लेखेका छन् । सन्दीप लगातार तेस्रो सिजन सीपीएल खेल्दैछन् । यस सिजनमा उनले ७ खेलमा बलिङ गर्दा १० विकेट लिएका छन् । आजै नै सीपीएलमा सन्दीपको टोली सेमिफाइनमा पुग्न सफल भएको छ।"
बार्सिलोनामै फर्किए कोउटिन्हो,"म्युनिख : ब्राजिलका आक्रामक मिडफिल्डर फिलिप कोउटिन्हो बार्सिलोना फर्किएका छन्। बार्सिलोनामा राम्रो प्रदर्शन गर्न नसकेको भन्दै एक वर्षअघि लोनमा जर्मन क्लब बायर्न म्युनिख पुगेका कोउटिन्हो बायर्नमा समय गुजारेर पुनः बार्सिलोना फर्किएका हुन्। बार्सिलोनासँगको सम्झौता अझै तीन वर्ष बाँकी रहेका कोउटिन्होलाई यसअघि क्लबले नराख्ने निर्णय गरेको थियो। तर पछिल्लो समय बायर्नमा सानदार प्रदर्शन गरिरहेका कोउटिन्होप्रति बार्सिलोना सकारात्मक देखिएको छ। बार्सिलोनाका नयाँ प्रशिक्षक रोनाल्ड कोइम्यान पनि कोउटिन्होलाई टोलीमा समावेश गर्न इच्छुक देखिएका छन्। बायर्नले कोउटिन्हो बार्सिलोना फर्किएको जानकारी सामाजिक सञ्जालमार्फत सार्वजनिक गरेको छ। कोउटिन्होले गरेको प्रदर्शन र उपलब्धिलाई लिएर बायर्नले उनलाई धन्यवादसमेत दिएको छ। कोउटिन्होले पनि बायर्नका आफ्ना समर्थकलाई धन्यवाद दिएका छन्। बार्सिलोनामा जम्न नसकेको आरोप लागेका कोउटिन्होले बायर्नमा उत्कृष्ट खेल देखाएका थिए। उनले बायर्नलाई एकै सिजनमा बुन्डेसलिगा, च्याम्पियन्स लिग र जर्मन कप गरी महŒवपूर्ण तीनवटा उपाधि दिलाउन महत्वपूर्ण भूमिका खेलेका थिए। च्याम्पियन्स लिगको क्वार्टरफाइनलमा बायर्नले बार्सिलोनालाई ८२ गोलले हराउँदा दुई गोल उनै कोउटिन्होले गरेका थिए। २८ वर्षीय कोउटिन्होले बुन्डेस लिगामा मात्र २३ खेल खेल्दै आठ गोल गरेका छन्। उनले च्याम्पियन्स लिगमा तीन गोल गरेका थिए। कोरोनाको बीचमा बार्सिलोनाले कोउटिन्होलाई नराख्ने योजना बनाएको थियो। बार्सिलोनाले कोउटिन्होका लागि ८४ मिलियन पाउन्ड मूल्यसमेत तोकिसकेको थियो। पछिल्लो समय बार्सिलोनाबाट कप्तान लियोनल मेसीसहित स्टार खेलाडीले हात झिक्ने क्रम देखिएकाले पनि बार्सिलोनाले कोउटिन्होप्रति सहानुभूति देखाएको हो। बार्सिलोनाले नराखेमा कोउटिन्होले प्रिमियर लिग क्लब फर्कने चाहना बनाएका थिए। कोउटिन्होलाई अनुबन्ध गर्न आर्सनल र चेल्सी दुवै क्लब इच्छुक देखिएका थिए। कोउटिन्हो सन् २०१८ मा प्रिमियर लिग क्लब लिभरपुलबाटै स्पेनिस महारथी बार्सिलोना पुगेका थिए। लिभरपुलबाट एक सय ६० मिलियन युरोमा बार्सिलोना पुगेका कोउटिन्होलाई बार्सिलोनाले उत्कृष्ट प्रदर्शन गर्न नसकेको भन्दै लोनमा बायर्न पठाएको थियो। बार्सिलोनाले गत सिजन फ्रान्सेली स्टार एन्टोइन ग्रिजम्यानलाई अनुबन्ध गरेका कारणले पनि कोउटिन्हो बार्सिलोनाको रोजाइमा परेका थिएनन्। कोउटिन्होले सन् २०१३ मा लिभरपुल आउनुअघि इटालियन क्लब इन्टर मिलानबाट खेलेका थिए। उनले इन्टरबाटै लोनमा दुई सिजन ब्राजिलियन क्लब भास्को डी गामा र स्पेनिस क्लब स्पान्योलबाट एक सिजन लोनमा खेलेका थिए। सन् २०१० देखि ब्राजिलको सिनियर टोलीमा रहँदै आएका कोउटिन्होले देशका लागि ६१ खेल खेल्दै १७ गोल गरेका छन्।"
मेसी बार्सिलोनामै बस्छन्,"बार्सिलोना : अर्जेन्टिनी स्टार लियोनल मेसीले बार्सिलोना छाड्ने निर्णय गरेपछि तरंगित बनेको विश्व फुटबल अझै सेलाएको छैन। कप्तान लियोनल मेसी र उनको भविष्यलाई लिएर चर्चा र परिचर्चा हुने क्रम जारी नै छ। मेसीको भविष्य र उनको बार्सिलोनासँगको सम्झौताका विषयमा मेसीका बुवा एवं एजेन्ट जर्ज मेसीले बार्सिलोनका अध्यक्ष जोसेफ मारिया बार्तोमेउसँग भेट गरेका छन्। बार्तोमेउसँग भएको भेटमा समस्या समाधानका लागि दुवै पक्ष सहमतिमा पुग्ने विषयमा छलफल भएको बताइएको छ। बार्तोमेउसँगको भेटवार्तापछि मेसीका बुवाले मेसी बार्सिलोनामै बस्ने उल्लेख गरेको फुटबल सम्बन्धी समाचार संस्था गोल डटकमले जनाएको छ। विवादको विषयमा क्लब र हामी बसेर निष्कर्षमा पुग्ने प्रयास गरिरहेका छौं। तर मेसीले बार्सिलोना छाड्ने छैनन्, जर्जले भनेका छन्। ३३ वर्षीय मेसीले बार्सिलोनासँगको २० वर्षे यात्रा टुंग्याउने घोषणा यसअघि नै गरिसकेका छन्। च्याम्पियन्स लिग फुटबलको क्वार्टरफाइनलमा जर्मन च्याम्पियन बायर्न म्युनिखसँग ८२ गोलको लज्जास्पद हार खेपेपछि मेसीले क्लब अध्यक्ष जोसेफलाई फ्याक्समार्फत पत्र लेखेर क्लब छाड्ने जानकारी गराएका थिए। बार्सिलोनासँग मेसीको सम्झौता सन् २०२१ जुनसम्म छ। अहिले बार्सिलोना र मेसीबीच सम्झौताकै विषयमा विवाद चलिरहेको छ। बार्सिलोनाले सकभर मेसीलाई बाहिर पठाउन चाहेको छैन। मेसीले भने फ्रीटान्सफरमा अन्यत्र जाने बल गरिरहेका छन्। ६ पटकका कीर्तिमानी बालोन डीओर अवार्ड विजेता मेसीलाई अनुबन्ध गर्न अहिले युरोपका चर्चित क्लब लागिपरेका छन्। उनलाई अनुबन्ध गर्ने होडमा प्रिमियर लिग क्लब म्यानचेस्टर सिटी अगाडि देखिएको छ। फ्रीट्रान्सफरमा क्लब छाड्न नपाएमा मेसीलाई भित्र्याउने क्लबले बार्सिलोनालाई ७० लाख पाउन्ड तिर्नुपर्ने हुन्छ।"
