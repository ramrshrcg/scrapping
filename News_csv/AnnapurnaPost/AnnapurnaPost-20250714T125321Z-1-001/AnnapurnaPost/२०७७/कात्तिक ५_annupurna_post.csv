शीर्षक,विवरण
शक्ति स्वरूपा नारी,"पुरुषोत्तम महिनाका कारण सोह्रश्राद्ध सकिएको एक महिनापछाडि मात्र सुरु भयो नवरात्री। नवरात्रीमा नौ दिनसम्म नारी (देवी) लाई अनेक नाममा पूजा गरिन्छ। जस्तो शैलपुत्री, ब्रह्मचारिणी, चन्द्रघन्टा, कुष्माण्डा, स्कन्दमाता, कात्यायनी, कालरात्रि महागौरी र सिद्धिदात्री आदि। यिनै नारी (नाम मात्र फरक) सोह्रश्राद्धलगत्तै नौ दिनसम्म हरेक दिन बलात्कृत भएको समाचार पढ्न र सुन्न पाइयो, त्यो पनि अत्यन्त क्रूर तरिकाले। अधिकमास नभएको भए त्यो समय लगभग नवरात्रभित्र पर्ने थियो। सम्झना बिकलाई त झनै मन्दिरभित्रै लगेर बलात्कार र हत्या गरिएको थियो। हत्या गरिएको साधन थियो देवीकै अस्त्र त्रिशूल। जुन त्रिशूल उठाएर देवीले अनेक नाममा धेरै दानवको संहार गरेकी थिइन्। बाह्र वर्षीया सम्झनाले आफूलाई बचाउन केही बल त पक्कै गरिन् होला। तर यो कलियुग थियो। न मन्दिरका देवताले नै सुने न उनले महाकालीको रूप नै धारण गर्न सकिन्। अन्ततः उन्ले आफ्नो प्राण त्याग्नुपर्यो। दुष्ट दानवको जित भयो। भारतमा पुर्याएर आफन्तैबाट बलात्कारमा परेकी महिला हुन् या उखुबारीमा लगेर बलात्कारपछि हत्या गरिएकी निर्मला पन्त हुन् अथवा पञ्चको फैसलाले विवश भएर आत्महत्या गर्न पुगेकी युवती हुन्, उनीहरूले पाएको सास्ती र मृत्युवरण नै गर्नुपरेको सम्झँदा रौं काप्छन्। कसैको अपराधी नै पत्ता लागेन भने कोही अहिले जेलमा छन्। नारीले आफूलाई महाकाली र दुर्गा नसम्झिएसम्म बलात्कारजस्ता जघन्य हिंसाका घटना दिनहुँ भइरहनेछ सम्झना विकको हत्यापछि बलात्कारीलाई फाँसीको सजाय हुनुपर्छ भनेर आवाज उठिरहेकै बेला धनकुटामा अर्काे घटना भएको छ। नवरात्री सुरु हुनै लाग्दा भएको यो घटनामा ३० वर्षीया ती नारीले भने देवीको रूप धारण गरेकी छन्। कैयन् दिनदेखि आफूलाई सताइरहेको त्यो दुष्ट राक्षसलाई उनले खुकुरी प्रहार गरेर बध गरेकी छिन्। मेलापात र घाँसदाउरा गर्दा सताइरहने त्यो दुष्टलाई घरकै ढोकासमेत ढक्ढक्याउन आइपुगेपछि र लछारपछारै गर्न थालेपछि ती नारीले त्यो दुष्टको बध गरेकी हुन्। तर उनीअहिले थुनामा छिन्। महाकालीले दुष्ट बध गर्दा उनलाई देवी मानेर संसारले पुज्यो तर एउटी नारी (उनै देवी) ले आफ्नो आत्मरक्षाका लागि त्रिशूलको ठाउँमा खुकुरी उठाइन् आज उनी अपराधी भएकी छिन्। देवी पुजिने यो नवरात्रीमा उनै देवीले अनेकथरी प्रश्नको सामना गर्नु परिरहेको छ। अब हेरौं न्याय हराएको देशमा उनले न्याय पाउँछिन् कि पाउँदिनन् ? नारीले आत्मसुरक्षामा हतियार उठाउन पाउनुपर्छ भनेर कुर्लिनेहरू पनि अहिले मौन बसेका छन्। आफ्नो र आफूसँगै सुतिरहेका नाबालकको ज्यान जोगाइन् उनले। बलात्कारपछि त्यो दुष्टले उनी र उनका नाबालक छोराको हत्या गर्न सक्तैनथ्यो होला र ? यही हो समय नारीलाई आत्मसुरक्षाको बाटो देखाउने र गर्न सकिने रहेछ। हामी पनि महाकालीभन्दा कम रहेनछौं। गर्दा सकिने रहेछ भनेर बुझाउने। यसका लागि ती महिलाका नाममा चौतर्फी आवाज उठाऔं र न्याय दिलाउन पाए नवरात्रीमा देवीपूजन गरेको सार्थक हुने थियो कि ? त्यसो त यी देख्नसुन्न पाएका घटना मात्र हुन्। नदेखिएका र पीडित (पीडा लुकाउन विवश) नारीको संख्या उल्लेख्य मात्रामा छ। शक्ति स्वरूपा भनेर पुजिएका नारीहरू घरबाहिर र घरभित्र चरम यौन र घरेलु हिंसामा परेका छन्। गन्यमान्य र उच्च ओहोदामा बसेका व्यक्तिहरूदेखि लिएर दुई छाक खान रातदिन काम गर्नुपर्ने अवस्था भएकाहरूबाट पनि कैयन् महिला घरेलु हिंसामा परेका छन्। उनीहरूको बोल्न सक्ने अवस्था छैन। समाज र आफूमाथि लाग्न सक्ने अनेक लाञ्छनाको डर छ महिलालाई। असहज परिस्थतिमा समबन्धविच्छेद गरेर बस्न सक्ने अवस्था अझै छैन। किनकि समाजले महिलामाथि नै औंला ठड्याउँछ र महिलालाई नै कमजोेर देखाउन पछि पर्दैन। सम्बन्धविच्छेद गरेर बसेका महिलालाई पनि यो समाजले स्वतन्त्र भएर घुम्न दिँदैन। घरैभित्र आफन्तबाटै बलात्कारमा परेका कतिपय महिला बोल्न सक्तैनन्। घरबाटै दबाब दिइन्छ उनीहरूलाई। समाजको डर जो हुन्छ तर कहिलेसम्म ? यही समाजको डर भन्दाभन्दै हिंसा गर्नेलाई थप प्रोत्साहन मिलिरहेको छ। नारी आफूले आफूलाई महाकाली र दुर्गा नसम्झिएसम्म यस्ता घटना दिनहुँ बढिरहने छ। त्यसैले जागौं। हामी पनि नवदेवी हौं ! उनी राक्षस बध गर्ने पनि देवी थिइन्। हामी पनि देवीकै अवतार हौं। हिम्मत गरौं र दुष्ट बध गरौं। बध गर्नै नसके आवाज उठाऔं। अपराधीलाई थप अपराध गर्न सक्ने बाटो नछाडौं।"
गर्भपतन सेवाको सुनिश्चितता,"विश्व स्वास्थ्य संघ (डब्लूएचओ) ले २५ सेप्टम्बर २०२० मा प्रकाशन गरेको तथ्यांकअनुसार हरेक वर्ष करिब सात करोड ३३ लाख महिलाले गर्भपतन गर्ने गरेको छ। एक हजार गर्भवतीमध्ये ३९ जनाले गर्भपतन रोज्नुपर्ने बाध्यता रहेको वर्तमान अवस्थामा कोभिड १९ को महामारीले थप अप्ठ्यारा झेल्नुपरेको देखिन्छ। १९९० को २८ सेप्टेम्बरका दिनलाई लाटिन अमेरिकामा गर्भपतनलाई डिक्रिमिलाईजेसन डे मनाएकोलाई नै आधार मनाएर सन् २०१५ मा ४७ वटा देशका प्रतिनिधि, राष्ट्रिय तथा अन्तर्राष्ट्रिय संघसंस्थाहरूको भेलामा वुमेन ग्लोबल नेटवर्क फर रिप्रोटक्टिभ राइट्स ले यस दिनलाई सुरक्षित गर्भपतन दिवसका रूपमा बनाउने घोषणा गरेका हुन्। नेपालमा विसं २०५८ असोज १० गते मुलुकी ऐन (एघारौं संशोधन) संसद्ले पारित गरी सुरक्षित गर्भपतनको व्यवस्था भएको थियो। त्यसै सम्झनामा राष्ट्रिय सुरक्षित गर्भपतन दिवस र सेप्टेम्बर २८ मा अन्तर्राष्ट्रिय सुरक्षित गर्भपतन दिवस मनाउने गरिन्छ। विश्व स्वास्थ्य संघले गर्भपतनका कारण महिलाको ज्यान जोखिममा रहने गरेको र यसैका जटिलताका कारण करिब ७० लाख महिला अस्पताल भर्ना हुनुपरेको तथ्यांक सार्वजनिक गर्दै गर्दा नेपालमा सुरक्षित गर्भपतन सेवाप्रतिको हाम्रो प्रतिबद्धता, कोभिड १९ को महामारीमा पनि सेवाको सुनिश्चितता भन्ने नाराका साथ असोज १० गते छैटौं सुरक्षित गर्भपतन सेवा दिवस मनाएको छ। अनिच्छत गर्भका लागि ५८ प्रतिशतले गर्भपतन रोज्ने हुन्छन् र यसरी रोजिने गर्भपतन सबै सुरक्षित हँुदैनन्। गर्भपतनलाई सुरक्षित बनाउने र यसका जटिलता कम गर्ने उद्देश्यले नै अन्तर्राष्ट्रिय तथा राष्ट्रिय सुरक्षित दिवस मनाउने गरेको हो। कोभिड १९ महामारी, लकडाउन तथा बन्दाबन्दीले एकातिर दम्पतीहरूलाई सँगै बस्ने अवसर जुटायो भने अर्कातिर परिवार नियोजनका साधन र सुरक्षित गर्भपतन सेवा लिन अस्पताल जाने क्रममा कमी ल्याएकाले नै सुरक्षित गर्भपतन सेवाप्रतिको हाम्रो प्रतिबद्धता, कोभिड १९ को महामारीमा पनि सेवाको सुनिश्चितता भन्ने नारा राखिएको हुनुपर्छ। मानिसको आवश्यकता बढ्दो छ। गाँस, बास र कपासमा मात्र हामी सीमित रहँदैनौं। गाँस, बास र कपाससँगै सहवास पनि आजको आवश्यकता हो। परिवार महाशाखाले गरेको अध्ययनअनुसार वार्षिक ४३ प्रतिशत दम्पतीले मात्र सुरक्षित रूपमा आधुनिक परिवार नियोजनका साधन प्रयोग गर्ने गरेका छन्। अधिकांश दम्पतीले परिवार नियोजनका साधन नरोज्ने अनि सन्तानको रहर पनि नगर्ने भएपछि गर्भपतन त हुनै भयो। तर गर्भपतनलाई सुरक्षित बनाउन सकिन्छ यद्यपि गर्भपतन र यसका जटिलता कम गर्न सबैभन्दा उत्तम उपाय परिवार नियोजनका साधनको प्रयोग गर्नु नै हो। परिवार नियोजनका साधनले गर्भ रहन नदिने भएकाले गर्भपतन रोज्नुपर्ने बाध्यता अन्त्य गरिदिन्छ। आवश्यक परामर्श लिएर आफूलाई मनपरेको प्रभावकारी परिवार नियोजनका साधन प्रयोग गर्नु बुद्धिमानी साबित हुन्छ। अहिले बजारमा आकस्मिक गर्भनिरोधक चक्की पनि उपलब्ध हुने भएकाले संयोगवश रहन गएको असुरक्षित यौन सम्पर्कपछि पनि गर्भ रोक्न सकिने भएकाले अलिक सजिलो पक्कै भएको हुनुपर्छ। असुरक्षित गर्भपतनका कारणले आएका जटिलताका थप उपचारका लागि हरेक वर्ष ७० लाख महिलालाई अस्पतालमा भर्ना गर्नुपरेको विश्व स्वास्थ्य सघंको सो तथ्यांकले देखाएको छ। असुरक्षित गर्भपतन हुन नदिन गर्भपतनलाई सुरक्षित बनाउनु अर्को विकल्प हुन सक्छ। गर्भपतनलाई सुरक्षित बनाउन नेपालमा गर्भपतनलाई कानुनी मान्यता दिएर सुरक्षित गर्भपतन सेवा सुरु गरिएको पनि १५ वर्ष बितिसक्यो। नेपालमा १८ वर्ष पार गरेकी, मानसिक सन्तुलन ठीक रहेको हरेक गर्भवतीले आफ्नै मञ्जुरीमा तथा १८ वर्ष पार नगरेको (नाबालक) वा मानसिक अवस्था ठीक नभएको अवस्थामा नातेदारको मञ्जुरीमा गर्भपतन गर्न पाउने कानुनी व्यवस्था छ। गर्भपतनले कानुनी मान्यता पाएकाले लुकिछिपी, असुरक्षित स्थानमा र अयोग्य व्यक्तिबाट गर्भपतन गराउनुपर्ने बाध्यता अन्त्य भएको छ। नेपालको ७७ वटै जिल्लामा एक हजार एक सय २४ वटा सरकारी तथा गैरसरकारी अस्पताल र स्वास्थ्य संस्थाले सुरक्षित गर्भपतन सेवा प्रदान गरिरहेको २०७३७४ को तथ्यांकले देखाएको छ। सुरक्षित गर्भपतन गर्न नेपालमा भ्यानुल भ्याकुम एस्पिरेसन (एमभीए) अर्थात् प्लास्टिकमा क्यालुनाद्वारा खाली पारिएको सिरिन्जको मद्दले गरिने गर्भपतन सेवासँगसँगै एमए अर्थात् मेडिकल एबोर्सन (औषधिद्धारा गरिने गर्भपतन) दुवै किसिमका सेवा सुचारु छन्। यी दुवै सेवा अधिकांश सरकारी अस्पताल तथा केही गैरसरकारी स्वास्थ्य संस्थामा उपलब्ध छन्। गर्भपतन सेवाका लागि कानुनी मापदण्ड पूरा गर्नुपर्ने हुन्छ। गर्भपतन सेवा दिने संस्था र चिकित्सक वा स्वास्थ्यकर्मी दुवै सूचीकृत हुनुपर्छ। गर्भपतन सेवाका लागि सूचीकृत भएका वा मान्यताप्राप्त संस्थामा सुरक्षित गर्भपतन सेवाको लोगो राखिएको हुन्छ। राम्रो कुरा के भने यस्ता सूचीकृत संस्थामा सूचीकृत अर्थात् तालिमप्राप्त चिकित्सकबाट गरिएको गर्भपतन समस्याका कारण हालसम्म एक महिलाको पनि मृत्यु भएको छैन भने एक प्रतिशतभन्दा पनि कममा मात्र केही समस्या आउने गरेको तथ्यांकले देखाएको छ। तर असुरक्षित गर्भपतनले गर्भपतन राम्ररी नहुने जसका कारण अत्यधिक रक्तस्राव हुने सम्भावना हुन्छ। अत्यधिक रक्तस्रावका कारण महिलाको मृत्युसमेत हुने गरेको पाइन्छ। त्यस्तै असुरक्षित गर्भपतनले पाठेघरमा घाउ लाग्ने, फुट्ने तथा यौनांग नै बिग्रने हुन सक्छ। यसले गर्दा तत्कालै महिलाको ज्यान जान सक्ने वा दीर्घकालीनरूपमा बाँझोपन हुन सक्ने सम्भावना रहन्छ। असुरक्षित गर्भपतनका कारणले पाठेघरमा संक्रमण हुने र बेलैमा संक्रमणलाई नियन्त्रण गर्न नसकेको अवस्थामा महिलाको ज्यान जाने खतरा रहन्छ। असुरक्षित गर्भपतनका कारणले आएका जटिलताका थप उपचारका लागि हरेक वर्ष ७० लाख महिलालाई अस्पतालमा भर्ना गर्नुपरेको विश्व स्वास्थ्य सघंको सो तथ्यांकले देखाएको छ। असुरक्षित गर्भपतनकै कारणले ४७ देखि १३२ प्रतिशत मातृमृत्यु हुने गरेको सो तथ्यांकमा उल्लेख छ। यिनै कारणले असुरक्षित गर्भपतनलाई चुनौतीका रूपमा स्वीकार गर्नुपर्ने र यसलाई रोक्न आवश्यक देखिन्छ। अहिलेको महामारी तथा बन्दाबन्दी जारी भएपछिको छमहिने अवधिमा ३६ प्रतिशतले गर्भपतन सेवा प्रयोग गर्ने दर घटेको परिवार महाशाखाले जनाएको छ। गत वर्ष यही समयको तुलनामा यस वर्ष यो सेवा लिनेको संख्या घटेको हो। हुन त आधिकारिक रूपमा कुनै सूचीकृत सेवा केन्द्रहरू बन्द गरेको वा सेवा नदिएको होइन। परिवार महाशाखाले फोनबाट सुरक्षित गर्भपतन, प्रजनन स्वास्थ्यलगायत विषयमा परामर्श लिन सकिने गरी निःशुल्क फोन गर्न सकिने व्यवस्था गरिएको भए पनि कोरोना त्रासमा यो सेवा लिनुपर्नेहरूको संख्यामा कमी आएको अवश्य रहेको छ। पछिल्लो समयमा आवश्यक परीक्षण र परामर्शबिना नै गर्भपतन औषधिहरू मेडिकल हल तथा फार्मेसीहरूद्वारा साझै बिक्रीवितरण हुने गरेकाले गर्भपतनका जटिलता थपिँदै गएको छ। यसरी कानुनी र स्वास्थ्यका मापदण्ड नअपनाएर गर्भपतनका विभिन्न औषधि रूपमा बिक्री हुने गरेकाले अपनाउनुपर्ने सावधानी तथा सतर्कताका बारेमा अनभिज्ञ रहेकाले गर्भवतीहरूले दुःख पाउने गरेका छन्। परिवार नियोजनका साधनको प्रयोग र सुरक्षित यौनव्यवहारले गर्भपतन रोज्नुपर्ने बाध्यतामा कमी गर्नु र रोज्नैपरे सुरक्षित गर्भपतन मात्र रोज्नु नै हरेक दृष्टिले उपयुक्त हुन्छ। नेपालमा सरकारी स्वास्थ्य संस्थामा सुरक्षित गर्भपतन सेवा निःशुल्क रहेको छ। सरकार तथा सेवाप्रदायकहरूले सुरक्षित गर्भपतन सेवाप्रतिको हाम्रो प्रतिबद्धता, कोभिड १९ को महामारीमा पनि सेवाको सुनिश्चितता भनिरहँदा कतै असुरक्षित गर्भपतन नहोस्, असुरक्षित गर्भपतनका कारण गर्भवतीको मृत्यु नहोस्।"
संकटको अनिश्चित विश्वयात्रा,"अमेरिका ट्रम्पको नेतृत्वमा बस्ने निर्णय भयो भने त्यसले निकै लामो मौलिक अनिश्चितता कायम राख्ने पक्कापक्की छ संयुक्त राष्ट्रसंघका महासचिव एन्टोनियो गुटेरेसले गत मार्चमै भनेका थिए, कोभिड १९ पेनडेमिक केवल स्वास्थ्य महामारी मात्र होइन, यो रोजगारको महामारी हो। यो मानवीय महामारी हो र विकासको महामारी हो। अन्ततः विश्वव्यापी मन्दीको गहिराइ महामन्दीका रूपमा देखा पर्नेछ भन्ने आकलन उनको थियो। संकटको विश्लेषण गरिरहेका वैश्विक पण्डितहरूले पनि यस्तो आकलनलाई स्वाभाविक ठानेका थिए। किनभने महामन्दी निकट अनिश्चित संकटको विश्वव्यापी यात्राका आश्चर्यलाग्दा संयोग छन्। त्यस्ता आश्चर्यजनक संयोगहरू नियालौं। केही वर्षयता अमेरिका र चीनबीचको अर्थराजनीतिक द्वन्द्व, युरोप र बेलायतको सम्बन्धविच्छेद, मध्यपूर्व र बाँकी विश्वमा विकसित घटनाले अन्तर्राष्ट्रिय समुदाय तथा विश्व राजनीतिमा गहन अनिश्चितता सृजना गरेको थियो। यस्तो अनिश्चितताले कस्ता संकटहरू सृजना गर्ने छ भन्नेमा अनकौं अनुमान भएका थिए। तर कसैले यही नै होला भनेर यकिन गर्ने सकिरहेको थिएन। संयोगवश, विश्वव्यापी अर्थराजनीतिक संकटले सिर्जना गरिरहेको अनिश्चितताका बीच कोभिड १९ ले विश्व स्वास्थ्य संकट सृजना गर्न पुग्यो। यसरी एकसाथ दुइवटा महासंकट गाँसिएर आइपुगे। मुख्य कुरा दुवै संकटमा यो स्पष्ट छैन कि संकट कहिलेसम्म रहनेछ र यो समस्या समाधानको स्पष्ट मार्गचित्र देखाएर कसले विश्व मानव जातिको नेतृत्व लिने छ ? अझ यसले स्पष्ट देखाएको संयोग के हो भने अमेरिकी राष्ट्रपति ट्रम्पको शैलीले अमेरिका बढी नै स्वास्थ्य संकटको केन्द्रमा आइपुग्यो। अमेरिकालाई अन्तिम समाधान ठान्नेहरूलाई निराश तुल्याउन पुग्यो। जसरी ट्रम्पको विजयसँगै विश्वव्यापी राजनीतिक अनिश्चतताको केन्द्र पनि अमेरिका बन्न पुगेको थियो। तर यता कोभिड संकट सुरुमा चीनमा देखिँदा धेरैलाई लागेको थियो कि यसले उसलाई गलाउने छ, तर त्यसो भएन। यद्यपि चीनलगायत बाँकी विश्व अझै पनि संकटको घेरामै छन्। तर सापेक्ष हिसाबले चीन यसलाई नाघेर फाइदा लिने सुरमा देखिएको छ। संकटको सापेक्षिक परिवर्तन चीनमा सबैभन्दा प्रस्ट देखिन थालेको छ। दुई वर्षअघि भर्जिनिया युनिभर्सिटीका प्राध्यापक ब्रेन्ट्ली वमेकले चिनियाँ विश्वविद्यालयको हलमा विश्वव्यापी संकटहरूलाई निकै सरल ढंगले अथ्र्याएका थिए। प्राध्यापक वमेकले भनेका थिए संकटहरू चाहे राजनीतिक, आर्थिक हुन् या मानवीय हुन्, हरेकले विद्यमान क्रमिकताका आधारभूत धारणा उदांगो पार्छ। यसबाट भविष्यको संरचनात्मक रूप विगतको भन्दा निकै भिन्न हुन्छ भनेर सजिलै आकलन गर्न सकिन्छ। जबकि अर्थराजनीति र मानवीय विकास अक्सर आपसमा मिल्दोजुल्दो र जहिले पनि अन्तक्र्रियात्मक हुन्छन्। प्रत्येकसँग विशिष्ट गतिशील र टेम्पो हुन्छ। विश्व राजनीतिक संकटको आकलन प्राध्यापक वमेकले व्याख्या गरेअनुसार इतिहासको कुनै पनि मोडमा जस्तै वर्तमान राजनीतिक संकटका लागि निर्णायक सुरुवात विन्दु यही हो भन्न गाह्रो छ। अमेरिकी राष्ट्रपति डोनाल्ड ट्रम्पको उदय र अबको दुई साताभित्र अमेरिकामा हुने निर्वाचन परिणामले पक्कै पनि वर्तमान संकट कता मोडिने छ भन्ने खास संकेत गर्ने छ। किनभने पछिल्लो अनिश्चितताको भार त्यही मोडबाट गह्रुँगो भएको हो। अमेरिकी राष्ट्रपति डोनाल्ड ट्रम्पको उदय र अबको दुई साताभित्र अमेरिकामा हुने निर्वाचन परिणामले पक्कै पनि वर्तमान संकट कता मोडिने छ भन्ने खास संकेत गर्ने छ। किनभने पछिल्लो अनिश्चितताको भार त्यही मोडबाट गह्रुँगो भएको हो। तर संकटको पूर्ण सार राष्ट्रपति ट्रम्पले गरिसकेका वा उनका अबका कामको खास एजेन्डा पनि होइन। आधारभूत समस्या विश्वव्यापी अर्थराजनीतिक प्रणालीको केन्द्रमा रहेको अनिश्चितता हो। मुख्य कुरा भनेको राष्ट्रपति स्तरमा अमेरिकी घरेलु र विदेश नीतिले अहिलेको समयमा सबैभन्दा बढी अनिश्चितता सृजना गरिरहेको छ। अनिश्चितताको राजनीतिक आयाम वर्तमान स्वास्थ्य संकट सम्हालिन थालेपछि सामान्य अस्थिरता घट्ने छ भन्ने सोचाइ राख्नु गल्ती हुनेछ। किनभने अमेरिकी राष्ट्रपति ट्रम्प अझै पनि आवेगपूर्ण र भव्य वयान गर्न मन पराउँछन्। उनी अमेरिकाको नेतृत्वमा रहेसम्म यो जारी नै रहने छ। राष्ट्रपति ट्रम्प फेरि थप चार वर्ष ओभल अफिसमा टिक्ने गरी निर्वाचित भए भने उनका नीतिहरू सञ्चित निराशाको एक रणनीतिक ब्रेकका रूपमा आउन सक्छन्। यसले अमेरिकी विदेशी नीतिलाई थप अस्थिरतातर्फ धकेल्न सक्छ। त्यसैले इटालीको भाग्य, इरानको दशा र स्पेनको अवस्थाको आकलन गर्नु अलि हतार हुने छ। यी सबैको स्वाभाविक ग्यारेन्टर ठान्ने अमेरिका अहिले संकटमा चुकिसकेको छ। जे होस् अहिलेको विश्वव्यापी संकट सम्पूर्णरूपमा स्वास्थ्य संकटजस्तो देखिए पनि सतहमा राजनीतिक संकटबाट पनि प्रभावित छ। यो संकटले तीन पक्षलाई बढी प्रभावित गर्नेछ। पहिलो, भूमण्डलीकरण। यो कतिसम्म समस्याग्रस्त हुने भन्ने सामान्य आकलनसमेत गर्न सहज छैन। दोस्रो, जस्तोसुकै घरेलु राजनीतिक शासन प्रणाली र तेस्रो, अन्तर्राष्ट्रिय राजनीतिमा संकटोन्मुख परिस्थितिले थप गाढा अनिश्चितता सिर्जना गर्ने छ, जुन विशिष्ट राजनीतिक अनिश्चितताका रूपमा प्रतिबिम्बित हुन सक्छ। यसरी गहिरो विश्वव्यापी संकटले राजनीतिक पतन वा पूर्ववत् सामान्य अवस्थाको सम्भावित विकल्प पस्केको छ। सामान्य राजनीतिक भविष्यबारेमा चिन्ता बढी नै छ। त्यसले प्रत्येक देश र शासकलाई कम जोखिम प्रदान गर्छ। तर त्यसमै जोखिमको सम्भावना उत्तिकै बलियो छ। किनभने केही पुरानो प्रणालीको पुनस्र्थापना गर्न एक कदम अघि सर्नेछन्। तर उनीहरू नै निश्चिन्त छैनन् कि यो वास्तवमै एक विकल्प हुन सक्छ। किनभने संकटको समयमा वर्तमान डग्मगाउने गर्छ र भविष्य अझ अनिश्चित हुन्छ। यसरी विश्वव्यापी संकटले सबैको वास्तविकता र सम्भाव्यतालाई असर गर्छ। चीनका सम्भावना अहिल्यै विश्वव्यापी स्वास्थ्य संकट र राजनीतिक अनिश्चितता चीनका लागि राम्रो हुने पक्का छ भनिहाल्न गल्ती हुने छ। चीनमा तत्कालको स्वास्थ्य संकट समाधान भएजस्तो देखिए पनि थप नयाँ चुनौती लाम लाग्नेछन्। तत्कालीन यथार्थ भनेको चीन कुनै पनि अन्य शक्ति राष्ट्रको तुलनामा जस्तोसुकै विश्वव्यापी संकटका लागि तयारी अवस्थामा छ भन्ने मात्र प्रस्ट भएको छ। चिनियाँ नेतृत्वका लागि निरन्तर चुनौती भनेको अनिश्चित अन्तर्राष्ट्रिय सम्बन्धको व्यवस्थापन हो। प्राकृतिक प्रवृत्ति भनेको केही अलिबढी दृढताले अवस्थालाई सामान्यमा फर्काउँछ भनेर मान्नु हो। चीनको आकार र पुनः उभार देखिन थालेको आर्थिक वृद्धिका कारण चीनको उदय ठप्प रोकिने स्थितिमा छैन। तर सबै सम्हाल्ने गरी उभिने छ भनेर ग्यारेन्टी गर्नु अलि हतार हुनेछ। अमेरिकाको सम्भावना अबको दुई सातामा टुंगोमा पुग्ने राष्ट्रपति निर्वाचनपछि पनि अमेरिका ट्रम्पको नेतृत्वमा बस्ने निर्णय भयो भने त्यसले निकै लामो मौलिक अनिश्चितता कायम राख्ने पक्कापक्की छ। अहिलेको अवस्थामा ट्रम्पको नेतृत्वमा बस्नु घरेलु हिसाबले अमेरिकीहरूलाई धेरै गाह्रो छ। किनभने ट्रम्प प्रशासन नियमित कूटनीति र संकट व्यवस्थापन दुवैमा असाध्यै अप्रत्यासित छ। त्यसैले अमेरिकी सरकारले विश्वको नेतृत्व लिन सक्ने क्षमतामा निरन्तर प्रश्नहरू उठिरहने छन्। तर अमेरिका सम्पन्न र स्रोतसाधनका साथ विश्वको तेस्रो सर्वाधिक जनसंख्या भएको देश हो। यी आधारभूत तथ्यहरू ट्रम्प परिवर्तन गर्न सक्दैनन्। त्यसैले कुनै ठूलो युद्ध नभएसम्म अमेरिका अहिले र भविष्यमा पनि सबैभन्दा शक्तिशाली र प्रभावशाली देशहरूमध्ये नै हो, जहाँ जेसुकै भए पनि। यसको सामथ्र्यको अवस्थालाई ध्यानमा राखेर अमेरिकाले आफ्नै नीतिगत गल्ती र अरूका गल्तीलाई आफूअनुकूल बनाउन सक्ने क्षमता राख्छ। अनिश्चितता थेग्न केही नीतिगत सुझाव नीतिगत सुझावले सामान्यतः एउटा फ्रेमवर्कलाई मात्र ग्रहण वा वर्णन गर्छ। विकल्पहरू प्रस्तुत गर्छ र खास कामका लागि बहसको माग गर्छ। अहिले नीतिनिर्माताले सामना गरिरहेको समस्या गहन अनिश्चितता हो। यस्तो समयमा विकल्पमाथिको छलफल आकस्मिक र काल्पनिक लाग्न सक्छ। विशिष्ट योजनाभन्दा तत्कालको आवश्यकता एक अप्रत्याशित परिस्थितिमा उपयुक्त दृष्टिकोण बनाउनु महत्वपूर्ण हुनेछ। वर्तमान विश्वव्यापी स्वास्थ्य संकटसँग गाासिएर आउने जुनसुकै अर्थराजनीतिक संकटका लागि उपयुक्त चार पक्षहरूमा ध्यान दिइनुपर्छ। प्राध्यापक वमेक भन्छन् शान्त रहनुहोस्, समावेशी हुनुहोस्, टकरावको सट्टा समस्यामा ध्यान केन्द्रित गर्नुहोस् र क्षेत्रीय र विश्वव्यापी शासन प्रणाली टिकाउन मद्दत गर्नुहोस्। यी चार पक्ष कूटनीतिक विवेकका लागि सामान्य दिशानिर्देश मात्र हुन्। तर अन्तर्राष्ट्रिय सम्बन्धका हकमा अनिश्चितताको समयमा यी विकल्प महत्वपूर्ण हुन्छन्। किनकि लचिलो अडानले मात्र अनिश्चितता अस्वीकार गर्छन्। जे होस्, अनिश्चितता वास्तविक छ भन्ने बुझेर कम क्षति हुने गरी टिक्नु आजको समयमा उपयुक्त प्रतिक्रिया हो। भावनात्मक रूपमा गाह्रो तर उपयुक्त कार्य गर्न लचिलोपन कायम राख्नु र अराजकता कम गर्न थप काम गर्नु आजको आवश्यकता हो। न्यौपाने अन्तर्राष्ट्रिय सम्बन्धमा पोस्ट् ग्र्याजुएट हुन्।"
"संस्कृति, त्यो रौनक र कोरोना दसैं","आयो दसैं ढोल बजाई, गयो दसैं रिन बोकाई। वर्ष दिनमा एकपटक भइनभई खर्च गरेर घरघरका केटाकेटी र बूढाबूढीदेखि सबैले नयाँ नाना लगाउने, मीठोमसिनो खाने, खानेले मार हानेर खसी ढाल्ने, फलमासु पक्कु लाउने, हड्डी र बोसेमासुको सुरुवा बटुकामा हालेर सुरुपसुरुप सुर्कने, तन्काउनेदेखि आन्द्राभडी धोइपखाली गर्ने, रक्ती र भित्र्याससमेतका भुटन चिउरा क्वामक्वाम खाने, काँक्राको खल्पी बीचबीचमा करक्क टोक्ने, बेलीविस्तार लगाएर के साद्दे ! साठीसत्तरी वर्षअघि सहरलाई गाउँ भन्न सुहाउँथ्यो। हामी केटाकेटी दसैं आयो रे ! भन्ने सुन्न पाउँदा उसैउसै चौचौ हुन्थ्यौं। नयाँ लुगा लगाउन पाइने भइयो ! यसपटक त फुल प्यान्ट सिलाउने ! लाउँदिनँ म हाफ प्यान्ट र पाइजामा, सधैं लगाएकै त हो ! उमेर मिल्दासँग यस्ता फाइँफुट्टी लाउँथ्यौं। घरमा भने बुवाले हाम्रा कुरा सुन्दिए पो ! जे सिलाइदियो, नाका चालले लाउनु परिहाल्थ्यो। नयाँको आशा गर्ने घरभरि हुन्थे दसपन्ध्रजना। त्यसैले कैले आफैं बुवाले र कहिले आमाले नयाँ लुगा हाल्न पाउनु हुन्नथ्यो। बुवाको जागिर थिएन, खेतले दिएजतिको पटुवाका डाँठ खाल्डोमा गोडेर, धोएर, सुकाएपछि तयार सुन झैं झल्किने पटुवाका बोझा विराटनगर बजारमा बेच्नुहुन्थ्यो र भन्नुहुन्थ्यो, यो वर्ष पटुवाको कलकत्ता भाउ नै छैन ! माडेले राम्रो भाउ दिएन। कति दिन उसका गोलामा राख्ने ? आ ! मैले भाउ काटिदिएँ। भाउ काट्ने भनेको बेचेको दिनको भाउअनुसार पैसा लेनदेन गरेको मानिन्थ्यो। यसमा पनि कहिलेकाहीं बाजे, अर्को महिनामा सबै चुक्ता गरौंला है ! भन्दिन्थ्यो। के गर्ने ? दसैंले दोहोरोतेहेरो मार् खेप्नुपर्थ्यो। अनि हामी लुगा पाए पनि जुत्ता पाउन्नथ्यौं। कि नयाँ जुत्ता किन्ने र पुरानो लुगामा चित्त बुझाउनुपर्ने। नयाँ लगाउन पाइने भनेको वर्ष दिनको चाडमा। मन पनि कति खल्लो पार्ने ? टीकाको दिन झनै पर्खेर बस्थ्यौं। घरको टीका सकिएपछि बाहिरतिर लाग्ने हतार हुन्थ्यो। केटामान्छे ! घरमा दक्षिणा नपाइने अनि यो बटुल्न घरबाट दशपन्ध्र मिनेट वरपर गएपछि आसिक् पनि पाइने र दक्षिणा पनि। आयु द्रोण सुते, अनि केके फलाक्थे केके ! आसिक्मा दुर्योधनको नाम आउँथ्यो। महाभारत कथामा जति सुनेको थिएँ, दुर्योधनको सुनाम थिएन। तर पनि मानञ्च दुर्योधनेको आसिक् सँगसँगै आउँथ्यो। यत्ति ज्ञान थियो, दुर्योधनको बिजोक् मृत्यु भएको थियो। लाग्थ्यो, के त्यस्तो आसिक् दिने चलन ? पचासौं वर्षपछि ज्ञान भयो, दुर्योधन महालक्ष्मीका मान पात्र रहेछन्। दुर्योधनका हातमा जन्मजात कस्तो सह थियो रे भने उनले दानमा जति हात फुक्का गर्थे, दुईगुनाले ढुकुटी भरिन्थ्यो। मान्छेमा दुर्गुण मात्र कहाँ हुने रहेछ र ? दुर्गुणीभित्र सद्गुण पनि त हुने रहेछ ! जे होस्, हामी केटाकेटीलाई आसिक् बुझनै पो किन पर्या थियो र? अनि मिल्दा एकदुईजना भयो, घरघर चाहार्यो। चिनेका घरजति भ्यायो। अरूले हालेको उखान सुनेको थिएँ, पैसा न सैसा टीका ट्याँस्ट्याँस्। चाहाथ्र्यौं ठूलाघर, कान्छाबाको घर र गैराघरे, डँडेली, कटरबोटे साँल्दाइ, जन्तरेबाका घर। यी दिनभरिमा भ्याउने र लाज नहुने घर थिए। टीका लगाइदिएपछि धेरैले भन्ने गर्थे, सन्तानले डाँडाकाँडा ढाकून् ! जन्तरेबा टीका लगाइसकेर जमरा टाउकोमा छुवाउँदै आसिक् दिन्थे, धेरै पढेस्, सुब्बा भएस् ! मख्ख परिन्थ्यो, सुब्बा कति ठूलो मान्छे होला ? सबैले मर्यादा गरेर नमस्ते खान पाइने ! तर आपू सुब्बा हुने कैले कैले ! जन्तरेबा दक्षिणामा चारआनासम्म दिन्थे। ठूलासँग उनका अरू पनि कुरा चल्थे। दसैं पर्यो कात्तिकमा, ज्वाइँछोरीले पैलोपल्टको टीका छल्नु परिहाल्यो, आउन पाएनन् ! उसै पनि चलन थियो कालो कात्तिक भन्ने, यो महिना उति असल मानिन्नथ्यो। न जाडो, न हप्हपी गर्मी सकिएको। तिनताका नेपाली पैसा देखेकै थिएनौं भने हुन्छ। चलन थिएन। अनि जहाँ पुगे पनि दक्षिणामा धेरैजसो (बेलायती शासनको) हिन्दुस्तानी पाँचपैसे ढ्याक। कहीं मन फुकाउनेले दुईआनाको एउटा चारपाटे पित्तले पैसा दिन्थे। बेलुका घाम ङुब्नुअघि बटुलेका दक्षिणा खल्तीमा लत्रिन्थे, छ्यान्द्र्याङ छ्यान्द्र्याङ बजाउँदै घर फर्किन्थ्यौं। गनेर हेर्दा साढे पन्ध्र आना, एक रुपैयाँ नपुग्ने। अरू दुई पैसा भए एक रुपैयाँ, कस्तो चुक्चुक् ! सम्झना छैन, ती पैसाको मैले के गरें। त्यो बेला हाम्रो पैसा कमाउने मेलो अर्को पनि थियो। कसैकसैले घरमा कौडा खेलाउँथे। हामी केटाकेटीलाई के थियो र ? पुग्थ्यौं त्यहाँ। खालका चार दाउमा चारजना, तिनका वरिपरि घेरेर च्याँखे, अरू बाँकी रमिते। हामी जाबो केटाकेटीलाई कसले गनोस् र ? आफ्नै सुरमा हुन्थे खालेहरू। बखत्बखत् कौडा हान्नेको मुखबाट हठात् सोर निस्कन्थ्यो मा र्रा ! अनि बाँकी तीनै खालका अघिल्तिर तेर्सिएका नोटहरू उसले दुवै हातले सोहोर्ने। त्यसपछि सोह्र कौडा एउटा मुठीले सोहोरेर अँठ्याउने र ठूलो पौंजाका हत्केलामा छ्रङ्छङ निफन्ने, कैले दुवै हत्केलाभित्र पारेर माड्ने र किरिङकिरिङ शब्द निकाल्ने। त्यतिखेर ऊ भन्दै पनि गर्थ्यो, दोबरी है, बढी थाप्न पाइँदैन ! कुनै खाले भन्ने गर्थे, भारेभुरे बाद् ! सुन्दा ऊ निकै क्याँटवालजस्तो लाग्थ्यो। त्यस्ताका पालामा एकदुईवटा सयसयका नोट थापिन्थे। अनि जाबा दुई रुपैयाँ, पाँच रुपैयाँका नोट भारेभुरे भएनन् त ? मुलुक सञ्चालकले सही गन्तव्य पहिल्याउन नसके पनि हाम्रो संस्कृति मास्ने काम गर्नु हुँदैन। संस्कृति मर्यो भने देशको अस्तित्व मेटिनेछ। च्याँखेले एक हातमा सल्केको बिँडी र अर्कोमा नोटमा मुठ्याउँथे र मन परेको दाउमा थाप्थे। कौडा फ्याकिन्थ्यो खालका माझ। खाले, च्याँखे सोर एकैपटक झिक्थे, सबैले आआफ्नो दाउ बोलाएर। आखिर कौडा भाज्नेले भन्थ्यो, चा रै ठाडा ! चौ का ! कोही भने कौडा भुईंमा झर्न नपाइ दाउ चिन्ने। तर नयाँ कर्रकर्र बज्ने नोटको बिजोक् देखिन्थ्यो, कच्याक्कुचुक पारेर। ठान्थें, काम लाए त म सबै नोटलाई सम्याएर सरक्क बिटा पारिदिन्थें ! त्यहाँ जुवाडे धेरैका ओठ बिँडीले कलेटी परेका र आँखा पनि राता हुन्थे ! उसमाथि रातभरको अनिँदो, हारेको तोडमा अझ राता। राता टीकाका निधारमा जुवाडेका आँखामा रातीगेडी हालेसरह। बिडीका कुइलधुइल धवाँले रमितेका आँखा उत्तिकै पोल्ने। मार्रा भन्नेले खुरुखुरु दुईचारपटक मार्दै गयो र पैसा सोहोर्दै गयो भने सबैले ठान्थे, कौडा जागे है, ढुट्याउनु ढुट्याउन आँट्यो ! तर पनि खालेले आपू टिक्न च्याँखेलाई उक्साउँथे, अब दोबरीको पनि दोबरी थाप्नोस् ! अनि कोही च्याँखे च्याँठिएर खल्तीमा भएका सिरिखुरी नोट झिकेर थापिदिन्थ्यो, ल : अहिले त बल्झेला ! च्याँखेले जितौरी दिँदैनथे। खालेले एकदुईपटक कौडा लाग्यो भने खुसी भएर हामी केटाकेटीतिर मिलिक्क हेर्थ्यो र एक वा दुई रुपैयाँसम्म दिन्थ्यो, रामे, ला तलाई जितौरी ! हामी त्यहाँ ढुकिराख्नुको सार त्यै थियो। खालेभन्दा च्याँखे अलि चाँड्चाँडै फेरिन्थे। च्याँखेहरू बाठा ! अलिकति पैसा बल्झायो, टाप् ठोक्यो। खालेले जितिहाले पनि अर्को कोही उसको खालमा बस्न नआएसम्म छोड्न नपाउने। अनि लक्ष्मीले आफ्नो चञ्चला स्वभाव देखाइहाल्थिन्। एकछिन्अघि उसले हजारौं जितेको, अर्कोछिन्मा स्वाहा। सबैमा दुर्योधनका हातको सह नहुने रहेछ ! जितेको पारेर खुरुक्क खाल छाड्न सके पो सह र लक्ष्मीवन्त ! त्यसो त हाम्रो कमाउने मेलो तिहारताका पनि थियो। जितौरी पाइन्थ्यो। मस्जिदछेउ गुदडीबजारमा दसबीसजना अट्ने दुईवटा बेग्लाबेग्लै तिर्पाल हालेको हुन्थ्यो। तिर्पालघरमा कौडा जम्थे। यो राणाकाल सकिने बेला थियो। राणाहरू आफैं पनि खेल्थे र पञ्चकका पाँच दिन जुवा फुक्का भएको उर्दी सुनाउन झयाली पिटाउँथे। भाइटीकाको भोलिपल्ट झिसमिसेदेखि फेरि पिटिन्थे बन्दको झयाली। भोरजुवा त्यसैबेला हुन्थ्यो, हामीले गन्नै नजान्ने पैसाको हारजित। भाइटीकाको रात होइन, कौडाको रातजस्तो ! तर अहिले परिस्थिति फरक छ। गाउँको दसैंतिहारको त्यो रौनक अब रहेन। आज संस्कृति ओझेलमा छ। परम्परालाई निरन्तरता दिन कठिनाइ भइरहेको छ। माओवादी सशस्त्र संघर्षपछि त्यो संस्कृति हराउने हो कि भन्ने चिन्ता थियो। मुलुक सञ्चालकले सही गन्तव्य पहिल्याउन नसके पनि हाम्रो संस्कृति मास्ने काम गर्नु हुँदैन। संस्कृति मर्यो भने देशको अस्तित्व मेटिनेछ। कोरोना कहरले यसपटको दसैं रौनक खोसिदिएको छ। दुर्गा भवानीले हामी सबैलाई कल्याण गरुन्। विशेष गरी राज्यसञ्चालकलाई मुलुकको अस्तित्व जोगाउन सद्बुद्धि प्रदान गरुन्।"
पुनर्गठन हल्ला : 'मुडअफ' सिंहदरबार,"पुनर्गठनको बाह्रमासे हल्लाले सिंहदरबारमा एक प्रकारको भ्याकुम उत्पन्न हुन्छ, त्यही मौकामा अनेक चलखेल र चक्कर चल्छ। अघिल्लो साता सिंहदरबारमा भेटिएका एकजना मन्त्रीले चियागफमा भनेका थिए, 'पुनर्गठनको बाह्रमासे हल्लाले काम गर्ने मुड नै भएन। हरेक दिन मिडियामा त्यही आउँछ। अनि यता कर्मचारीको पारा अर्कै हुँदोरहेछ।' एकजना मन्त्रीको मात्रै गुनासो होइन यो, पुनर्गठनको आस र त्रासमा गुम्सिएको सिंगो सिंहदरबारको मनोदशा हो। सरकार पुनर्गठनको निरन्तरको हल्लाबीच असोज २८ गते प्रधानमन्त्री केपी ओलीले मन्त्रिमण्डलमा सामान्य हेरफेर गर्दै तीनजना नयाँ मन्त्री थपे। यसले न सरकारको गतिमा कुनै बद्लाब आउनेवाला छ न त पार्टीको आन्तरिक व्यवस्थापनमा सहजता। आन्तरिक कचिंगल झन् चर्किएको छ। तिहारपछि मन्त्रिमण्डलमा व्यापक पुनर्गठन गर्ने बताउँदै प्रधानमन्त्री थामथुम पार्ने कोसिस गर्दैछन्। हरेक दिन मिडियामा आउने पुनर्गठनको हेडलाइनले हरेक मन्त्रालय मात्र होइन, मातहतका अड्डा पनि तरंगित हुन्छन्। पुनर्गठनको हल्लासँगै पछिल्ला दिनमा सिंहदरबार अलि मुडअफजस्तो देखिन्छ। हरेक मन्त्रालयका हरेक कोठामा कामभन्दा पुनर्गठनकै चर्चा र चिन्ता बढी चल्छ। मन्त्रीलाई कार्यकक्षमा बसेर काम गर्ने मन हुँदैन अनि सचिव पनि बाहिरै बरालिन्छन्। तलका कर्मचारीमा पनि मन्त्री जान्छन् कि नयाँ आउँछन्भन्ने आस र त्रास दुवै देखिन्छ। पुनर्गठनको चर्चाले यसरी सिंहदरबार अल्झिएको धेरै समय भयो। निरन्तर हल्ला चल्ने तर निर्णयचाहिँ नहुने यस्तो अवस्थाले सरकारको भूमिका थप कमजोर हुन सक्छ। बहालवालाहरूको काम गर्ने मुड पनि हुँदैन। मनोबल पनि बलियो हुँदैन। उता मन्त्री बन्न चाहनेहरूको आफ्नै खालको चक्कर र चलखेल भइरहन्छ। टिक्न चाहनेहरू पनि कामधन्दा छाडेर त्यही दौडधूपमा लाग्छन्। यी दुवैथरी नेता घरदैलो धाउँछन्। केही समयदेखि यस्तै छ सिंहदबारको दृश्य र दौडधूप। कसैले ढुक्कले काम गर्न पाएका छैनन्। पार्टीको आन्तरिक भागबन्डा मिलाउन गुटगुटको हिसाब गर्दै नेताका गोजीबाट निस्कने पात्रहरू सरकारमा जतिपटक फेरिए पनि नतिजा उस्तै हुनेछ। पुनर्गठनको निरन्तर हल्लाले सिंहदरबारमा तदर्थवाद हावी भएको छ भने डेलिभरी झन् कमजोर बन्दै गएको छ र सुशासनमा खिया लाग्दैछ। यसरी मन्त्रीहरूलाई आस र त्रासमा राखिरहनु ठीक होइन। पुनर्गठनको बाह्रमासे हल्लाले सिंहदरबारमा एक प्रकारको भ्याकुम उत्पन्न गर्छ, त्यसमा बिचौलियाले चलखेल गर्ने मौका पाउँछन्। आआफ्नो पक्षमा निर्णय गराउन फाइल बुझाउनेहरूको आफ्नै खालको चटारो हुन्छ। अनि रोक्नका लागि पनि त्यही स्तरको चक्कर चल्छ। अर्कातिर बहालवालाहरूलाई टिकाइदिने र आकांक्षीहरूलाई बनाइदिने आश्वासन बाँडेर सेटिङ मिलाउने अनेक धन्दा यही बेलामा हुन्छ। यो सबैको परिणाम भनेको प्रधानमन्त्री र सरकार थप कमजोर हुनु हो। प्रधानमन्त्री ओलीले झन्डै एक वर्षअघि मंसिर ४ गते मन्त्रिपरिषद् फेरबदल गरेका थिए। नौ मन्त्री बिदा भएका थिए भने नौजना नयाँ अनुहार थपिएका थिए। सरकारलाई प्रभावकारी बनाउन मन्त्रिमण्डल पुनर्गठन गरेको भनिए पनि पार्टीभित्रको आन्तरिक शक्ति सन्तुलन मिलाउनुपर्ने भित्री बाध्यता प्रधानमन्त्रीसँग थियो। पार्टीभित्रको आन्तरिक शक्ति संघर्ष र भागबन्डा ख्याल गर्दै उनले पात्रहरूको समायोजन गरेका थिए। तर पार्टीभित्रको कलह यसपछि पनि साम्य भएन। लगत्तै फेरि पुनर्गठनको चर्चा र चलखेल सुरु भयो। २५ जनाभन्दा बढी मन्त्री बनाउन नपाइने व्यवस्था संविधानमा छ, तर आकांक्षी धेरै छन्। रिक्त तीनवटा मन्त्रालय पूर्ति भइसकेको छ। मन्त्रीका आकांक्षीको व्यवस्थापन गर्न केही मन्त्रालय टुक्र्याउने तयारी पनि छ। ऊर्जा, जलस्रोत तथा सिँचाइ, उद्योग, वाणिज्य तथा आपूर्तिलाई टुक्र्याएर चारवटा मन्त्रालय बनाउनेबारेमा प्रारम्भिक छलफल भएको छ। तर कोरोना महामारीले निम्त्याएको चरम आर्थिक संकटका बेला नयाँ मन्त्रालय थपेर अर्बौंको भार थप्दा थप्नु बुद्धिमानी कदम हुँदैन, यसले बद्नामी मात्रै बढ्नेछ। पार्टीको भागबन्डा मिलाउन मन्त्रालय टुक्र्याउने प्रयासले पार्टी र सरकार दुवैलाई हित गर्दैन। सरकार चलाउने प्रमुख जिम्मेवारी प्रधानमन्त्रीको हो। आफूले पत्याएका, रुचाएका पात्रहरूलाई छानीछानी मन्त्री बनाउने हक प्रधानमन्त्रीसँग सुरक्षित छ। मन्त्रिपरिषद्को पुनर्गठन वा हेरफेर प्रधानमन्त्रीको नितान्त निजी विवेक र अधिकारको विषय हो। त्यो विवेक र हक प्रयोग गर्न प्रधानमन्त्रीले विलम्ब गर्नु र अलमल गर्नु भनेको आफू र सिंगो सरकारलाई कमजोर बनाउनु हो।के मन्त्रिपरिषद् पुनर्गठन पार्टीभित्र यसरी लम्बेतान छलफल र बहस गर्नुपर्ने विषय हो त ? के प्रधानमन्त्रीले आफूले पत्याएका क्षमतावान् पात्रहरूलाई स्वाभाविक तवरले मन्त्री बनाउन सक्दैनन् ? मन्त्रिपरिषद् पुनर्गठनको हल्लासँगै यतिखेर बहसमा आएका प्रश्न यी पनि हुन्। पार्टीको एउटा तहमा 'शिष्टाचार परामर्श' गर्नु स्वाभाविक हो। तर यही विषयलाई निरन्तर औपचारिक एजेन्डा बनाएर पार्टीभित्रै महिनौं बहस र विवाद गर्ने परम्परा राम्रो होइन। झन्डै तीनचार महिनादेखि सचिवालय बैठकको एउटा नियमित एजेन्डा हो मन्त्रिपरिषद् पुनर्गठन। हरेक बैठकमा यसबारेमा छलफल हुन्छ। बाहिर पनि त्यसको चर्चा हुन्छ। कहिले मापदण्डको कुरा हुन्छ त कहिले मिल्न बाँकी छ भन्दै बैठकबाट बाहिरिन्छन् नेताहरू। पार्टी बैठकमा टुंगो नलागेकाले प्रधानमन्त्रीले पनि मन्त्रिपरिषद् पुनर्गठन आफ्नो हिसाबले गर्न सकेका छैनन्। भागबन्डाको हिसाब त्यहाँ मिलेपछि मात्र पुनर्गठन गर्ने तयारीमा छन् प्रधानमन्त्री पनि। आफूलाई काम गर्न अनुकूल हुने गरी मन्त्री बनाउने र हटाउने स्वतन्त्रता प्रधानमन्त्रीलाई हुनुपर्छ। असल र खराब जेजस्ता पात्रहरू छाने पनि त्यसको दोष र परिणाम प्रधानमन्त्रीले नै बोक्नुपर्छ। कसलाई मन्त्री बनाउने, कसलाई हटाउने भनेर पार्टीभित्र बहस र विवाद चल्नु राम्रो होइन। यस्तो प्रवृत्तिले प्रधानमन्त्रीलाई झन् कमजोर हुने र सरकार पनि पंगु बन्ने खतरा हुन्छ। त्यसैले प्रधानमन्त्रीलाई आफ्नो संसदीय दलको नेताका रूपमा सुझाव र सल्लाह दिएर पार्टीले दिशानिर्देश गर्ने काम गर्न सक्छ, तर सधैं भागबन्डाको लफडा निकालेर प्रधानमन्त्रीलाई अल्झाउने वा अलमलाउने काम गर्नु हुँदैन। संसद्बाट निर्वाचित प्रधानमन्त्रीलाई डिक्टेडगर्ने हक पार्टीलाई हुँदैन। संसदीय लोकतन्त्रमा यो प्रयास र परम्परा शोभनीय पनि हुँदैन। संसद्को अंकगणितअनुसार सरकार निकै बलियो छ। झन्डै दुईतिहाइ बहुमतको शक्तिशाली सरकार अरू कुनै कारणले होइन, पार्टीभित्रको किचलो र किचकिचका कारण निरीह हुँदै गएको छ। प्रधानमन्त्री ओलीको अधिकांश समय पार्टीको आन्तरिक विवाद व्यवस्थापन र शक्ति सन्तुलनमा अल्झिनुपरेको छ। त्यसको स्वाभाविक प्रभाव मन्त्रीहरूमा पनि परेको छ। पार्टीभित्रको आन्तरिक झगडाका कारण प्रधानमन्त्री र मन्त्रीहरूले पनि ढुक्कले काम गर्न पाएका छैनन्। सरकारलाई प्रभावकारी बनाउन कार्यसम्पादन सम्झौताको अभ्यास पनि गरियो, तर त्यसको प्रभावकारी कार्यान्वयन र अनुगमन नहुँदा त्यो प्रभावहीन मात्र होइन, बेवारिसजस्तै भयो। प्रधानमन्त्रीले मन्त्रीसँग, मन्त्रीले सचिवसँग, सचिवले सहसचिवसँग कार्यसम्पादन सम्झौता गरे पनि त्यो कागजमै सीमित भयो। पार्टीको आन्तरिक शक्ति सन्तुलन मिलाउन पटकपटक गरिने पुनर्गठनले केही पनि परिणाम दिँदैन, बरु निराशा थप्नेछ। पात्र फेरेर मात्रै सुशासन बलियो र डेलिभरी प्रभावकारी हुने होइन। यसका लागि एउटा निश्चित परम्परा र पद्धतिको विकास आवश्यक छ। त्यसका लागि त्यही स्तरको दृढ नेतृत्व र नैतिक साहस पनि चाहिन्छ। यसअघिको पुनर्गठनमा योगेश भट्टराई र घनश्याम भुसालजस्ता केही आशालाग्दा अनुहार पनि सामेल भएका थिए, तर आम अपेक्षाअनुसारको डेलिभरी यस्ता पात्रबाट पनि हुन सकेको छैन। पुनर्गठनको निरन्तर हल्लाले सिंहदरबारमा एक खालको तदर्थवाद हावी भएको छ। कामचलाउ मानसिकता र योजनाबिनाको सक्रियताले डेलिभरी झन् कमजोर बन्दै गएको छ भने सुशासनमा खिया लाग्दै गएको छ। अन्त्यमा, पार्टीको आन्तरिक भागबन्डा मिलाउन गुटगुटको हिसाब गर्दै नेताका गोजीबाट निस्कने पात्रहरू सरकारमा जतिपटक फेरिए पनि नतिजा उस्तै हुनेछ। स्वच्छ छवि भएका काम गर्नसक्ने क्षमतावान् र विश्वासिला पात्रहरू स्वतस्फूर्त रूपमा मन्त्रीमा छानिने अवस्था नबनेसम्म भागबन्डा मिलाउन जतिपटक हेरफेर गरे त्यसले सरकारको प्रभावकारितामा कुनै अर्थ राख्दैन।"
