शीर्षक,विवरण
मूर्च्छित संसद् र धरापमा संघीयता,"हाल देशमा संसद् मूर्च्छित छ भने संघीयता धरापमा।सबै देशमा संघीयता भन्नु सम्झौता हो, अविकसित देशमा संघीयता बाँदरका हातको लड्डु पनि हो। मुलुकभित्रका ससाना व्यक्ति एवं संघसंस्थासमेत निर्णायक तहमा सहभागी भई आफ्नो शासन प्रणालीलाई आफैंले चयन गर्न सक्ने पद्धतिको विकास गर्ने संघीय स्वरूपको जननी मुलुक स्विट्जरल्यान्ड हो। आफूलाई लोकतान्त्रिक र बढी सहभागितामूलक राजनीतिक परिवेश रुचाउने हाम्रा उच्च, सर्वोच्च नेताहरूबाट पनि मुलुकलाई स्विट्जरल्यान्ड बनाउने सपना बाँडे। विश्वमा यसको परिकल्पना तेह्रौं शताब्दीमै भएको हो। नेपालमा जनआन्दोलनपछि अन्तरिम संविधान २०६३ पछि जेठ १५, २०६५ को संविधानसभा पहिलो बैठकले यसलाई भित्र्याएको हो। प्रस्तावनादेखि नै इतिहासलाई गाली गर्दै बनेको ७२ को संविधानले संस्थागत गरेको हो। स्वतन्त्ररूपमा रहने ससाना राज्यहरूको आआफ्नो छुट्टै अस्तित्व रहने, पर्याप्त स्वतन्त्रतादेखि स्वायत्ततासम्म र कतिपय अर्थमा आत्मनिर्णयको अधिकारसम्म प्राप्त गरेका ससाना राज्यहरू मिलेर संघीय स्वरूप निर्माण हुने गर्छ प्रायः विशाल भूगोल जहाँ केन्द्रले हेरेर भ्याउँदैन, त्यस्ता देशमा। विश्वमा स्विट्जरल्यान्ड, भारत, मलेसिया, मेक्सिको, पाकिस्तान, रूस, क्यानडा, अमेरिका, सुडान, बेल्जियम, अस्ट्रेलिया र अर्जेन्टिनाजस्ता राष्ट्रमा यसको प्रयोग भएको छ। भारतमा १० करोड कतै २० करोड जनसंख्या भएको ठाउँमा एक प्रदेश छ तर नेपालको भूगोल नयाँ दुलहीको पछौरीजत्रो छ र तीन करोड जनसंख्या नपुग्दैै सात प्रदेशको कार्यान्वयन हुँदा जताततैै अलमल छ अहिले, खर्चको त कुरै भएन। कुन्नि के गर्नेलाई भन्दा हेर्नेलाई लाज भएको छ। मुद्दै मुद्दाको पोको बनेको छ हाम्रो संघीयता ! विश्वमा झन्डै सात अर्ब बढी जनसंख्यामध्ये २८ वटा मुलुकमा मात्र यस्तो व्यवस्था छ। संघीयतामा जाने आफ्ना आधार र पूर्वाधार बनाएका ती देशका जनतामाझ आआफ्नै पृष्ठभूमि र परिवेश छन्। कतिपय मुलुकले सिद्धान्ततः संघीय प्रणाली आत्मसात गरे पनि अनेकौं चुनौती र विद्यमान समस्याका कारण व्यवहारतः एकात्मक स्वरूपबाट माथि उठ्न सकेका छैनन्। यसको ठीक उल्टो कतिपय राज्यहरूले सिद्धान्ततः एकात्मक राजनीतिक प्रणाली आत्मसात गरे पनि पर्याप्त आधार पूर्वाधार र विकास निर्माणदेखि जनस्तरसम्मको शैक्षिक चेतनाले व्यवहारतः संघीय प्रणाली लागू भइरहेको पाइन्छ। विकसित मुलुक एसियाको सम्भ्रान्त जापान, इन्डोनेसियादेखि विश्वका अन्य मुलुक पेरू, इटालीदेखि कोलम्बियासम्म पुग्दा यस्तो पाइन्छ, जुन मुलुकले कानुनतः एकात्मकता देखाए पनि पर्याप्त अधिकारको पूर्ण व्यवस्थाले ती संघीय स्वरूपको ढाँचामा रहेका देखिन्छन्। स्थानीय एवं क्षेत्रीय सरकारहरू पूर्णरूपेण सबल र सक्षम देखिन्छन्। हिजोआज संघीयताको गुड्डी हाँक्नेहरू पार्टी कार्यालय खोसाखोस र तालाबन्दीको होडबाजीमा छन्। सत्ता स्वादका लागि मरिहत्ते गर्ने तर देशका लागि सिन्को नभाँच्ने संस्कृति अनौठो रूपमै भित्रिएको धेरै वर्ष भइसकेको छ यहाँ। पछिल्लो समय देशलाई स्वर्ग बनाउने गरी आएको र सत्रौं हजारको बलिदानीमा रुमल्लिएको संघीयता पहिलेदेखि नै धरापमा थियो। भुलभुलैयामा अनेकौं मौलिक हकको सपनाको ठेली बोकेको छ यो सघीयताको संविधानले। संघीयताको असली रूप उदांगिएको छ। देशै डग्मगाउने गरी संसद् भंग हुँदासमेत कसैले अत्तोपत्तो नपाउने गरी नेतृत्वको विकास गर्ने कस्तो लोकतन्त्र हो यो ? संसद् मूर्च्छामा परिसकेपछि बनेको भर्खरैको मन्त्रिपरिषद् कामचलाउ र सानो आकारको हुनुपर्नेमा विगत झैं भद्दा बनेको छ। पछिल्लोपटक दुई पाइलटको जहाजमा बसी यो संघीयता धरमर हुँदै केही वर्ष चल्यो। दुर्घटनाको डर पहिल्यैदखि नै थियो। अन्ततः यसै पुस ५ देखि पुस १ लाई सम्झाउने गरी संघीय संसद् मूर्च्छा परेको छ। अदालतको मृत सञ्जीवनी बुटीले काम गर्छ कि गर्दैन, थाहा छैन। संसद्ले प्राण हालिहाल्यो भने देश हाँक्न जिम्मा लिनेहरूको धाँजा फाटेको छ। चिराचिरा परेको छ मन। यसै पनि पहिलेको एकता कृत्रिम र नाटकीय थियो। अप्राकृतिक र भुलभुलैया थियो। सत्ता लिप्साको भनौं स्वादिलो केक बनेको थियो धेरैलाई। पूर्वतिर गएर पाइलटले जब जन्म दिनको केक काटे; त्योे पनि देशको नक्सा अंकित, दशा त त्यहींदेखि नै लागेको हो। देश कोरोनाले छट्पटिएको थिएन भने ५ गतेको घटना पहिले नहुने अनुमान थियो, थप सत्ता टिकाउने अस्त्र बनेर आयोे कोरोेना धन्न सारिदियो केही महिना। पछिल्लो समय उत्तर र दक्षिणको भेटघाट र चहलपहल जति बढी थियो; दोलखाका भीमसेनलाई पसिना आउनुभन्दा कम थिएन। ९० सालको महाभूकम्पदेखि नै देशका हरेक ठूला घटना हुनुअघि भीमसेनलाई पसिना आएकै हो। यसपालि त पसिना सुक्न नपाई देश कम्पायमान भयो। केन्द्र कम्पायमान हुनासाथ प्रदेश र स्थानीय तहमा ७२ को भैं परकम्प भइरहने तथ्य नकार्न सकिन्न। सुशासनको नारा दिएर नथाक्ने, भ्रष्टाचारीको मुखै नहेर्ने, घरघरमा ग्याँसको लाइन जोडिदिने, मेलम्ची उठाएर राजधानी धोइदिने, रेल र पानीजहाजका सपना बाँडेर कोरोनामा मान्छे पिल्साउनेको नौैटंकी नाटकको पर्दाफास भएको छ। अभै अर्को निर्वाचनमा जनतालाई होमेर ललीपपको आशा बाँड्ने मनसायमा रहेका दलहरूलाई थाहा हुनुपर्ने हो देशको आर्थिक विषम परिवेश, निर्यात घटेर आयात बढ्दा भएको व्याापार घाटाको चुली, तिर्नै नसकिने गरी भएको विदेशी ऋण, जनतालाई थोपरिएको महँगी र करको भारले धान्नै नसकिने संघीयता नेपालीलाई गाईबस्तुलाई लगाइएको घाँडोभन्दा कम छैन। हाम्रोे राजनीतिले राजनीतिकर्मीहरूलाई उपलब्ध गराएको सुविधा, तिनको संख्या, महँगा र विलासी सरसामान, केन्द्रदेखि स्थानीय तहसम्मको बेरुजुको चाङ हेर्दा लाग्छ, सतीले श्राप गरेको यो देश फेरि उठ्नै नसक्ने गरी थिचिएको छ; किचिएको छ र भस्मासुरको शैलीमा भासिएको छ तलभन्दा तल। बेमौसमका बाजा धेरै बजे देशमा। दुई फिट हिउँको थुप्रो बढाएर १३ करोड खर्च गर्दैे नैतिकता र इमानदारी भने सबैभन्दा तल्लो सतह केचनाकलनभन्दा तल पुर्याउने, ट्रान्सपरेन्सीको रिपोर्टलाई गम्छा ओढाइदिने, चुच्चे नक्सा छपाएर हुँकार गर्ने अनि मुसोजस्तो गरी थर्कमान हुँदै रातरात पोर्टफोलियो नै विचार नगरी जमघट र निहुरी मुन्टी न हुने, शदीयौंदेखि आउने गरेको रामसीताको विवाहपञ्चमीका जन्तीलार्ई कोरोना देखाइदिने, राजनीतिको जन्ती भने हरेक जिल्ला सदरमुकाम, चोकचोक र गल्लीगल्लीमा देखाइदिने, आराध्यदेव पशुपतिनाथको मन्दिर नौ महिनासम्म बन्द गरिदिने गरिन्छ। यस्तै कोरोनाको उपचार गर्दा शुल्क लिनैपर्छ, अदालतको आदेशमा पुनर्विचार हुनुपर्छ भन्दै उसको ढोकातिर जाने, बन्दाबन्दीमा कर उठाउनु भएन जनताको घाँटी निचोरियो भन्दा आदेशमा पुनर्विचार हुनुपर्छ भन्दै त्यतैको ढोकातिर जाने, उसले दिएको एक सय ९१ वटा आदेशको कार्यान्वयन गर्न ज्योतिषीको सल्लाह पर्खे झैं पर्खेर बस्ने, स्वतन्त्र भनिएका संवैधानिक आयोगहरूलाई महिनौंसम्म भागबन्डामा राखेर नियुक्ति नगर्ने, विद्युत् प्राधीकरणलाई ध्यान देऊ भनी दैनिक नारा जुलुस निस्कँदा टेरपुच्छर नै नलगाउने, आपूलाई मन परेको मान्छे नियुक्ति गर्दा सँगैको पार्टनरले समेत सुइँको नपाउने, अन्ततः देशैे डग्मगाउने गरी संसद् भंग हुँदासमेत कसैले अत्तोपत्तो नपाउने गरी नेतृत्वको विकास गर्ने कस्तो लोकतन्त्र हो यो ? कस्तो संविधान जारी भएछ देशमा त्यो पनि अर्बौं खर्च गरेर, दुईदुईपटकको निर्वाचनबाट आएको संस्थाले जारी गरेको भनिएको संविधान। सिद्धान्त र व्यवहारमा आकाशजमिनको फरक भयो। भन्ने एकथरी गर्र्ने अर्कै। बोलीमा स्थिरता छैन, निरन्तरता पनि। देशमा चीत्कार, बेचैनी र बेरोजगार छ। राम्रा मान्छेको सट्टा हाम्रा मान्छेको चयन छ। सबैतिर भागबन्डा छ। राजनीतिक रोजगार छ। कामभन्दा मामतिर र दामतिरको स्वार्थ बढी छ। सबैलाई पहिले कुबेर बन्ने इच्छा छ। सबैलाई नेता नै बन्नुपर्ने हतारो छ नैतिकभन्दा पनि। देशले सपना देखेको साँढे आठ प्रतिशतको आर्थिक वृद्धिमा ०६ प्रतिशत हात लागेको छ। झन्डै १२ अर्बको बेरुजु त भर्खरै देखिएको छ। पहिले पनि प्राडो, पजेरो, नातेदारको नियुक्ति, सुनकाण्ड, प्रधानन्यायाधीशकै महाअभियोगको प्रस्ताव, सांसदहरूको विदेशदेखि होटलको बास, अन्तरघातदेखि हृदयघातसम्म भई संसद्मै ढलेका हुन् हाम्रा कार्यकारी प्रमुख। विद्वान् चाणक्यको शब्दमा राजनीति भनेको क्रूर र नृशंसको जत्था, राजर्षि भर्तृहरिको शब्दमा राजनीति भनेको यौनपिपासुको मनजस्तै हो भने पनि लिंकनका शब्दमा राजनीतिको आदर्श लोकतन्त्र जनताद्वारा, जनताको र जनताकै लागि हो भन्ने शब्दहरू अब कम से कम हाम्रा लागि भने पुस्तकालयमा रहने पुस्तकसरह मात्र भएका छन्। यसो हुने थिएन भने देशको पुँजीगत खर्च घट्ने थिएन। निर्यात संकुचन हुने थिएन। यसैगरी सरकारी खर्च बढ्दै जाँदा राजस्वमा संकुचन हुने थिएन। भौतिक पूर्वाधार र निर्माणमा ढिलाइ भई लागत रकम अकासिने थिएन, देशमा औद्योगिक कलकारखाना ठप्प भई विदेशीको मुख ताकेर भान्छा चलाउनुपर्ने थिएन। कृषिक्षेत्रमा आत्मनिर्भर भई विप्रेषणबाट देशको अर्थतन्त्र धान्नुपर्ने थिएन। देशमा गरिबीको आयतन बढ्दै जाँदा यही प्यारो सरकारले खुलामञ्चको भातभान्सालाई बागमतीको फोहोरतिर धकेल्नुपर्ने थिएन। एक जंगलमा दुई शेर सम्भव थिएन तर कसैले पत्यार गरेन। सबै पात्र पुरानै भएकाले अहिले चलेको संघीयता धरापमा छ।"
पुरानो भाइरसले नछोड्दै नयाँ !,"संक्रमणअघि फोक्सोसम्बन्धी कुनै समस्या नभएकामा यस्तो देखिन थालेपछि संक्रमणका बेला भएको निमोनियाको असर लामो समय रहने गर्छ कि भन्ने त्रास छ ल्याङल्याङ अर्थात् थकान, कमजोरी र सासमा समस्या भएका बिरामी आज पनि अर्थात् १० महिनापछि टेकु अस्पताल धाइरहेका छन्। भाइरस तथा रोग नयाँ भएकाले कसैले यस्तै र यति दिनमा भन्न सक्ने अवस्था छैन। तथ्यांकमा सबैभन्दा बढी प्रभावित युवा नै छन्। केहीमा कोभिडमुक्त वा उपचारपछि स्वास्थ्यमा निरन्तर लक्षण देखिने गरेको वा केही हप्ताको अन्तरालमा ल्याङल्याङ वा पहिलेजस्तै गुणस्तरीय जीवनमा फर्कन सकेको देखिँदैन। खोजमा लक्षण सामान्य भए दुई हप्ता र कडा भए पाँच हप्तामा पूर्णरूपमा स्वास्थ्यलाभ भएको देखाउँछ। तर अचम्म के छ भने १८ देखि ३० वर्ष उमेरकामा श्वासप्रश्वासदेखि मानसिक समस्यासम्म देखिई चिन्तित छन्। अहिले पनि चार लाख संक्रमित अमेरिकीहरू तीन हप्तापछि काममा फर्कन सकेका छैनन्, जसमा १८ देखि ३४ वर्षका करिब एक लाख छन्। जाडोमा बढ्न सक्ने जाडोयाममा तापक्रम घटेसँगै गम्भीर बिरामी र मृत्यु बढ्दै जानुका कारणमा होम आइसोलेसनमा बस्ने बढी र गम्भीर भए मात्र समस्या लिएर अस्पताल जानु, जाडोमा कोरोना संक्रमित दीर्घरोगीलाई निमोनिया, वायु प्रदूषणको दोहोरो संक्रमण, संक्रमण समुदायस्तरमा पुगेकाले वृद्धवृद्धामा पनि संक्रमण भई गम्भीर समस्या थपिनु, अक्सिजन चाहिने संक्रमितको संख्यामा वृद्धि नहुनु र जटिल प्रकृतिका बिरामी थपिँदै जानु पर्छन्। त्यसो त स्वास्थ्य मन्त्रालय र विश्व स्वास्थ्य संगठनसम्मिलित एक सर्वेक्षणले सेप्टेम्बर महिनामै नेपालमा कोरोना संक्रमित १२ प्रतिशत अर्थात् ३९ लाख रहेको निष्कर्ष निकालेको छ। त्यसपछि झनै संक्रमण र संक्रमित बढिरहेका छन्। नेपालमा यस्ता बिरामी बढी हुन सक्ने आकलन छ। तर आजसम्म आईसीयू र भेन्टिलेटर पुगिरहनु अर्थात् जटिल कम हुनु राम्रो पक्ष हो। नयाँ कोभिड लन्डनमा गम्भीर समस्या ननिम्त्याउने कोभिड भाइरसको नयाँ संस्करण पत्ता लागेसँगै विश्वमा फरकफरक लक्षण देखाउने ६ प्रकारका कोभिड भाइरस भएको विश्व स्वास्थ्य संगठनले जनाएको छ। टाइप१ फ्लुजस्तै तर ज्वरो नभएको साथै टाउको दुख्ने, स्वाद थाहा नपाउने, मांसपेसी दुख्ने, खोकी, घाँटी दुख्नेजस्ता लक्षण देखिन्छ। टाइप२ मा ज्वरोसँगै फ्लुका लक्षण साथै टाउको दुख्ने, स्वाद थाहा नपाउने, खोकी, घाँटी दुख्ने, कमजोरी र भोक हराउनेजस्ता लक्षण देखिन्छ। टाइप३ मा ग्यास्ट्रोइन्टेस्टाइनल, टाउको दुख्ने, स्वाद तथा भोक हराउने, झाडापखाला, घाँटी दुख्नेजस्ता लक्षण देखिन्छ तर खोकी देखिएको पाइँदैन। टाइप४ मा गम्भीर प्रकारको कमजोरीपन मुख्य समस्या देखिन्छ र टाउको दुख्ने, मांसपेसी दुख्ने, घाँटी दुख्ने, ज्वरो आउने र छाती दुख्नेजस्ता लक्षण देखिन्छन्। यस प्रकारका संक्रमित गम्भीर बिरामी पर्ने गर्छन्। टाइप५ मा सिभियर लेभल कन्फ्युजनसँगै टाउको दुख्ने, मांसपेसी दुख्ने, ज्वरो र छाती दुख्ने, घाँटी दुख्नेजस्ता लक्षण देखिन्छ। टाइप६ गम्भीर खालको संक्रमण हो र पेट र श्वासप्रश्वाससम्बन्धी साथै टाउको दुख्ने, स्वाद थाहा नपाउने, भोक हराउने, रुघाखोकी, ज्वरो, कमजोरीपन, मांसपेसी तथा छाती दुख्ने, कन्फ्युजन, भाडापखाला, पेट र श्वासप्रश्वासमा समस्या लक्षण देखिन्छ। पीसीआर शतप्रतिशत होइन सामान्यतः पीसीआर मेसिनलाई ४० देखि ४५ साइकल रन गराइन्छ। सिटी २० भन्दा कम भएकालाई भाइरसको मात्रा बढी भएको मानिन्छ। पीसीआर रिपोर्ट गलत आउनाका कारणहरू संक्रमणको विन्डो पिरियड अर्थात् सम्पर्क भएको पाँचदेखि सात दिनभित्रै पीसीआर गरिनु नमुना अर्थात् स्वाब संकलनमा त्रुटि (मुखबाट लिएको स्वाबमा ३० र नाकबाट लिएको स्वाबमा ६६ प्रतिशत सेन्सिटिभ छ। सफल बनाउन दुवै स्थानबाट स्वाब लिन जरुरी छ। ल्याबको कट अफ भ्यालु र किट उपयुक्त तापक्रम नहुँदा आरएनए भाइरस अस्थिर छ। स्वाब, वातावरण तथा सामग्रीमा इन्हिविटर भए गलत पीसीआर हुन्छ। तसर्थ रिपोर्ट जे आए पनि वा परीक्षण नगरी शंकास्पद लक्षण देखिनासाथ १० दिन आइसोलेसनमै बस्नपर्छ। पोस्ट कोभिडका खोज लन्डनस्थित किङ्स कलेजले प्रकाशित एक प्रतिवेदनमा निको भएका संक्रमितमा कोरोना संक्रमण भएको पहिलो हप्तामा पाँचभन्दा बढी लक्षण देखिएमा दीर्घ कोभिड लाग्ने खतरा हुने उल्लेख छ। संक्रमणको पहिलो साता बिरामीलाई यदि थकाइ महसुस, टाउको दुख्ने, श्वास लिन कठिनगाह्रो, आवाज गह्रौं, मांसपेसी तथा शरीर दुख्नेजस्ता लक्षण देखिए उसलाई दीर्घ कोभिड हुने संकेत मान्न सकिन्छ। पीसीआर रिपोर्ट नेगेटिभ आइसक्दा पनि रुघा, खोकी, सास लिन गाह्रो, मांसपेसी दुख्ने र धेरै थकाइ लाग्ने जस्ता समस्या भइरह्यो भने ती दीर्घ कोभिडका लक्षण हुन सक्छन्। बेलायत र स्विडेनका गरी ४० हजार संक्रमितलाई सहभागी गराई भएको खोजमा २० प्रतिशत व्यक्तिले एक महिनासम्म र दुई प्रतिशतले १० हप्तासम्म पनि पूरा निको नभएको अनुभव सुनाएका थिए। युनिभर्सिटी कलेज अफ लन्डनको अध्ययनमा कोभिड १९ को संक्रमणले सुन्ने क्षमतालाई कम वा पूर्णरूपमा समाप्त पारिदिन सक्ने बताएको छ। सुन्ने क्षमता घट्नु र कानमा आवाज गुन्जिनुको लक्षण पनि कोरोना र फ्लुका बिरामीमा देखिन सक्छ। अर्को खोजमा निको भएका २० प्रतिशतमा एन्जाइटी, डिप्रेसन र अनिद्राजस्ता मानसिक समस्या देखिने गरेको छ। अक्सफोर्ड विश्वविद्यालयको खोजमा संक्रमण भएको दुईदेखि तीन महिनासम्म पनि असर देखिइरहेको छ। संक्रमणबाट मुक्त भइसकेका ६४ प्रतिशत व्यक्तिलाई निकै समयसम्म कोरोनाको असर श्वास लिन गाह्रो, थकान, बेचैनी र डिप्रेसनजस्ता लक्षण भइरहेको देखाएको छ। कोभिड संक्रमणबाट निको भएकामा पल्मोनरी फाइब्रोसिससँगै फोक्सोसम्बन्धी अन्य समस्या देखिन थालेका रिपोर्टहरू सार्वजनिक भइरहेका छन्। लक्षण नै नदेखिनेमा पनि फोक्सोमा बादलजस्ता सेता प्याच क्षति भएको क्यालिफोर्नियास्थित स्क्रिप्स ट्रान्सलेसन रिसर्च इन्स्टिच्युटले जनाएको छ। संक्रमणअघि फोक्सोसम्बन्धी कुनै समस्या नभएकामा यस्तो देखिन थालेपछि सक्रमणका बेला भएको निमोनियाको असर लामो समय रहने गर्छ कि भन्ने त्रास उत्पन्न भएको छ। हजारौं निरन्तरको कोभिडबाट ग्रस्त भएका छन् र संक्रमित वृद्धि हँुदै जाँदा दीर्घ कोभिड बेहोर्नेको संख्या पनि बढ्ने देखिन्छ। निरन्तरको लक्षणले श्वासप्रश्वासमा कठिनाइदेखि लिएर मस्तिष्क, मुटु तथा कार्डियो भ्यास्कुलर प्रणाली, आन्द्रा, कलेजो, मिर्गौला र छालासम्म प्रभाव पारिरहेका छन्। जसलाई कोभिड भएको पत्ता नै छैन, तिनमा दीर्घ प्रभाव हप्तौंसम्म भेन्टिलेटरको सहारामा बाँचेकामा भन्दा पनि ज्यादा देखिएका छन्। अन्त्यमा, विश्वकै लागि कोरोना नौलो भाइरस भएकाले केकस्तो दीर्घकालीन असर पार्छ भन्ने पर्याप्त ज्ञान छैन। भाइरसमुक्त हुनु भनेको शारीरिक तथा मानसिक रूपमा पूर्ण स्वस्थ हुनु हो भन्ने होइन। अनुभवमा पूर्ण शारीरिक जाँच प्रयोगशाला परीक्षणसहित पछि पनि समस्या नदेखिएको अवस्थामा विस्तारै शारीरिक व्यायामलाई प्राथमिकता दिँदै जाने, ध्यान गर्ने र आफ्नो काममा केन्द्रित हुने गर्दा समयक्रममा पोस्ट कोभिड असर सुधार हुँदै जान सक्ने भए पनि युवा हँु भनेर कोरोना संक्रमणबाट बच्न हेलचेक्रयाइँ गर्नु हँुदैन। तथापि संक्रमणमुक्त भएकामा कम्तीमा ६ महिना खोप लगाएपछिको अवस्थाजत्तिकै हुने न्यु इङल्यान्ड अफ मेडिसिनमा डिसेम्बर २३ मा प्रकाशित छ। अमेरिकी राष्ट्रिय क्यान्सर संस्थानको ३० लाख बढीको अध्ययनमा ०३ प्रतिशतमा मात्रै एन्टिबडी हँुदाहँुदै पनि कोरोना संक्रमण भएको र ३ प्रतिशतमा एन्टिबडी नै नभएको देखिएको छ। डा बुढाथोकी नेपाल चिकित्सक संघका केन्द्रीय कोषाध्यक्ष हुन्।"
घोषित आम निर्वाचनको अर्थशास्त्र,"अप्रत्यासित गरिएको संसद् विघटन र मध्यावधि निर्वाचन घोषणाले लयमा फर्कन थालेको अर्थतन्त्रमा पुनः ब्रेक लाग्ने भएको छ। अवाञ्छित र असामयिक रूपमा अकस्मात गरिएको संसद् विघटनबाट देश फेरि रनभुल्लमा पर्न गएको छ। यसबाट कोरोना कहरबाट ब्युँतिन संघर्ष गर्दै गरेको निजी क्षेत्रको टुसा पलाउँदै गरेको उत्साहमा चिसोपानी खन्याइएको छ। अब राज्य संयन्त्रको मानसिकता पनि एकाएक रोकिएर अर्कातिर मोडिने भएको छ। अप्रत्यासित रूपमा संसद् विघटन गरिएकाले देशमा एकाएक अनिश्चितता र अस्थिरताको कालो बादल मडारिन थालेको छ। अब विकासका काममा खर्च हुने र खर्च गर्नुपर्ने बजेट निर्वाचन (भयो भने) तयारीमा डाइभर्ट हुने भएको छ। आन्तरिक सरकारी र निजी क्षेत्र तथा वैदेशिक लगानीमा ब्रेक लाग्ने भएको छ। निर्वाचनको घोषणा गरिएपछि भ्रष्टाचार, सरकारी खर्चमा अनियमितता, राजस्व चुहावट, तस्करी तथा अन्य किसिमका अवैध आर्थिक गतिविधि मौलाउने छन्। निर्वाचन लड्न पार्टी र उम्मेदवारलाई जति पैसाले पनि नपुग्ने भएकाले देशमा चन्दाआतंक फैलिन गई उद्यमी तथा व्यापारीले भागाभाग गर्नुपर्ने अवस्था आउने भएको छ। यसले बजारमा मूल्यवृद्धि चर्काउने भएको छ। अवैध आर्थिक गतिविधिबाट धन थुपारेकाहरूले नेताउम्मेदवारसँग गहिरो र स्थायी सम्बन्ध गाँस्न पाउने भएका छन्। निजी क्षेत्रको उत्साहले आर्थिक गतिविधि मौलाउँछ कि भन्ने अपेक्षा सुरुमै मुर्झाउने भएको छ। यस्तो अवस्थामा उपभोग र अनुत्पादक खर्च बढ्ने भएकाले यस्ता बस्तुको आयात बढ्ने र त्यसै पनि सुस्त अवस्थामा रहेको निर्यात झन् सुस्त हुने भएको छ। परिणामस्वरूप आर्थिक वृद्धि दर झन् तल झर्ने भएको छ। यसले गर्दा बेरोजगार र गरिबी झन् बढ्ने भएको छ। यसरी अप्रत्यासित रूपमा गरिएको संसद् विघटन र मध्यावधि निर्वाचनको घोषणाबाट बल्लबल्ल लयमा फर्कन थालेको अर्थतन्त्रमा पुनः ब्रेक लाग्ने भएको छ। नेपालमा मात्र होइन; आम निर्वाचनका बेला अल्पविकसित मुलुकमा यस्तै हुन्छ। हर दृष्टिले कमजोर र अर्थतन्त्रलाई मार्गनिर्देश गर्ने सरकारी संयन्त्रका जरा राम्ररी गाडिइनसकेको यस्तो फ्रेजाइल मुलुकमा आम निर्वाचन गराउँदाको नकारात्मक प्रभाव अझ चर्को हुन्छ। तर लोकतन्त्रमा आवधिक निर्वाचन गराउनु अनिवार्य भएकाले यस्ता निर्वाचन अनिवार्य पर्दा मात्र गर्नुपर्छ। कोभिड १९ बाट अर्थतन्त्र थला परेकाले वर्षौंदेखि गर्दै आएको व्यापारव्यवसायलाई निरन्तरता दिन उद्यमीव्यवसायीले सरकारसँग अतिरिक्त सहयोगको माग गरिरहेको अवस्थामा सरकारसँग उपलब्ध हुने वित्तीय साधन यसरी अन्यत्र खर्च गर्नुपर्दा अर्थतन्त्र थप मारमा पर्ने भएको छ। जब कि अर्थ मन्त्रालयका अनुसार सरकारको राजस्व गत वर्षको कात्तिकसम्मको तुलनामा यो कात्तिकमा बढ्नुको सट्टा ३०९ प्रतिशतले घटेको छ। यो भनेको लक्षभन्दा ८४४ प्रतिशतले कम हो। यो अवधिमा राजस्वको सबैभन्दा ठूलो स्रोत मूल्य अभिवृद्धि कर ७०४ प्रतिशतले र अन्तशुल्क ५६८ प्रतिशतले घटेको छ। त्यसैगरी वैदेशिक अनुदान ३७२ प्रतिशतले र वैदेशिक ऋण पनि १६२ प्रतिशतले घटेको छ। निर्वाचन हुने नै भयो भने सरकारका यी स्रोत अरू साँघुरिने छन्। साथै सम्पूर्ण देश र सरकारी संयन्त्र निर्वाचनमा होमिएको समयमा राजस्व चुहावटले व्यापकता लिने भएकाले राजस्व परिचालन पनि त्यस अवधिमा अरू कमजोर हुनेछ। साथै तोकिएकै समयमा निर्वाचन नगराइनहुने भएकाले निर्वाचनका लागि पर्याप्त बजेटको प्रत्याभूति हुनुपर्छ र खर्च गर्दा पनि निकै खुकुलो नीति लिइन्छ। संविधानसभाका दुई र पछिल्लो संसदीय निर्वाचनले यस्तै देखाएको छ। यसबाट सरकार व्यावसायिक निरन्तरताका लागि उद्यमीव्यवसायीलाई अतिरिक्त सहयोग गर्न असमर्थ हुनेछ, जसले अर्थतन्त्रलाई थप मारमा पार्नेछ। साथै निर्वाचनका समयमा खुकुलो हुन गएको राजस्व परिचालन र खर्च प्रणाली निर्वाचनपछि ट्र्याकमा ल्याउन निकै कठिन हुनेछ। त्यसले त्यसै त अस्तव्यस्त रहेको देशको वित्तीय अनुशासनलाई स्थायी रूपमा नै फितलो बनाउने छ। यतिखेर मुद्रा बजारमा अधिक तरलताको कारणले ब्याजदर निकै तल झरेको छ। अन्तरबैंक कारोबारको ब्याजदर पुस ८ मा ०२० प्रतिशत मात्र थियो। त्यसैअनुरूप बैंक तथा वित्तीय संस्थाहरूको डिपोजिट तथा कर्जाको ब्याजदर पनि निकै तल झरेको छ। कर्जाको ब्याजदर सात प्रतिशतको हाराहारीमा झरेको छ। देशमा लगानीका लागि अनुकूल वातावरण भएको अवस्थामा ब्याज दर घट्नु सकारात्मक हुन्छ। किनभने त्यसले लगानीलाई थप प्रोत्साहित गर्छ। तर लगानीको वातावरण प्रतिकूल भएको अवस्थामा अधिक तरलताको कारणले यसरी ब्याजदर घट्दा लगानी प्रोत्साहित हुनुको सट्टा उपभोगअनुत्पादक खर्च बढ्छ। त्यसै त कोभिड १९ का कारणले लगानीको वातावरण प्रतिकूल रहेको अवस्थामा निर्वाचनका कारणले वातावरण थप प्रतिकूल हुनेछ। किनभने निर्वाचनले देशमा अनिश्चितता बढाउँछ। नेपालमा त अझ तोकिएको समयमा निर्वाचनै हुन नसक्ने वातावरण पो बन्छ कि भन्ने पनि आशंका छ। किनभने देशभित्र राजनीतिक विवाद र द्वन्द्व चर्केको अवस्थामा विवादित सरकारले निर्वाचन घोषणा गर्दा यसो हुने गरेको विगतको अनुभव छ। संसद् कायमै रहेको भए कम्तीमा आगामी दुई वर्ष सरकारी संयन्त्र र निजी क्षेत्र ढुक्कसँग आआफ्ना कार्यक्रम र योजना लिएर अगाडि बढ्ने थिए। राजनीतिक स्थिरताको प्रत्याभूतिले वैदेशिक लगानी पनि बढ्दै जान्थ्यो। निर्वाचन भई नै हाल्यो भने पनि त्रिशंकु संसद् बन्छ र नौमहिने सरकार बन्ने क्रम सुरु हुन्छ कि भन्ने आशंका हुन्छ। यसपटक त त्यसको सम्भावना अझ बढी छ। यस्ता अनिश्चिता भएको अवस्थामा न देशको निजी क्षेत्र नयाँ लगानीका लागि उद्यत हुन्छ न वैदेशिक लगानी नै आउँछ। अझ नेपालमा त यसपटक राजनीति नै राजनीतिक दलहरूको नियन्त्रण बाहिर पो जान्छ कि भन्ने सम्भावना पनि नकार्न नसकिने अवस्था छ। यो स्थितिमा नयाँ लगानीको कल्पना पनि गर्न सकिँदैन। यो स्थितिलाई बढिरहेको रेमिट्यान्सले थप चर्काउनेछ। बढ्दो रेमिट्यान्स आप्रवाहले अर्थतन्त्रमा तरलता बढाउँदै लैजान्छ। लगानीका लागि अनुकूल वातावरण नहुँदा बैंकहरूमा डिपोजिट थुप्रिन जान्छ। फलस्वरूप ब्याजदर अरू तलतल झर्दै जान्छ। त्यसले आयात र उपभोगअनुत्पादक खर्च बढाउँदै लैजान्छ र मूल्य पनि बढाउँदै लैजान्छ। यी सबै कुरा अर्थतन्त्रका निमित्त हानिकारक हुन्छन्। नेपाल राष्ट्रबैंकको तरलता प्रशोचन गर्ने क्षमता सीमित भएकाले निरन्तर बढ्दो तरलता र घट्दो ब्याजदरलाई वाञ्छित स्तरमा राख्न सम्भव हुँदैन। त्यसले मौद्रिक नीतिको प्रभावकारितासमेत कमजोर बनाउँछ। तर यसो भनेर लोकतन्त्रमा निर्वाचन नगराउने भन्ने कुरा हुँदैन। निर्वाचन गराउनु अनिवार्य भएका बेलामा अरु सबै कुरा छाडेर पनि निर्वाचनलाई प्राथमिकता दिनुपर्ने हुन्छ। तर अनिवार्य नभएको निर्वाचन नेपालजस्ता कमजोर अर्थतन्त्र भएका मुलुकले यसरी राजनीतिक विवादको निकासको सजिलो विकल्पका रूपमा लिइयो भने अर्थतन्त्रले त्यसको चर्को मूल्य चुकाउनुपर्ने हुन्छ। संसद् कायमै रहेको भए कम्तीमा आगामी दुई वर्ष सरकारी संयन्त्र र निजी क्षेत्र ढुक्कसँग आआफ्ना कार्यक्रम र योजना लिएर अगाडि बढ्ने थिए। राजनीतिक स्थिरताको प्रत्याभूतिले वैदेशिक लगानी पनि बढ्दै जान्थ्यो। फलस्वरूप अर्थतन्त्र ठिकै ढंगले उकालो लाग्थ्यो। त्यसबाट दुई वर्षपछिको कार्यकालका लागि आर्थिक आधारभूमि (बेस) केही मजबुत हुन्थ्यो। तर नेपालको नेतृत्वमा अर्थतन्त्रप्रति रत्तिभर पनि संवेदनशीलता देखिएन। अत्यन्तै प्रतिकूल समयमा राष्ट्रिय रूपमा आवश्यकता नै नभएको र सत्तामा रहेको नेतृत्वबाहेक अरू कुनै पनि राजनीतिक शक्ति र आमजनताले समेत नचाहेको मध्यावधि निर्वाचन देशमाथि थोपरियो। यसले गर्दा महामारीबाट भर्खर तंग्रिन लागेको अर्थतन्त्रलाई माथि उठ्नबाट रोकियो। राजनीतिक शक्तिहरूले कम्तीमा छिमेकी मित्रराष्ट्र बंगलादेशबाट शिक्षा लिनुपर्ने थियो। बंगलादेशमा प्रधानमन्त्री शेख हसिना वाजेदको विभिन्न विघ्नवाधा हुँदाहुँदै पनि सत्ता निरन्तरताले त्यहाँको अर्थतन्त्र निरन्तर माथि गइरहेको छ। १७ करोड जनसंख्या भएको र निरन्तर गम्भीर प्राकृतिक प्रकोपले हैरान पारिरहेको बंगलादेशले विगत एक दशकदेखि लगातार सात प्रतिशतभन्दा बढी दरमा आर्थिक वृद्धि हासिल गरिरहेको छ र उसको प्रतिव्यक्ति आय झन्डै दुई हजार डलर पुगेको छ, जबकि केही वर्ष अगाडिसम्म बंगलादेशको प्रतिव्यक्ति आय नेपालको भन्दा कम थियो। जबकि नेपालले पटकपटक त्यस्तो अवसर पाउँदा पनि देश र जनताका लागि त्यसको सदुपयोग गर्न सकेको छैन। देशका कथित नेताहरू आफ्नो राजनीतिक स्वार्थका अगाडि अरू सबै कुरालाई तुच्छ सम्झी देशको अर्थतन्त्र र जनताको अवस्थाप्रति रत्तिभर संवेदनशील नहुँदा हुने यस्तै हो। यसरी नेपाली जनता देशका नेतामा जिम्मेवारीबोध हुने दिनको प्रतीक्षा गर्न अभिशप्त छन्।"
नेपालभारत कनेक्टिभिटी का उल्झन,"पछिल्ला दुई वर्ष नेपालभारत सम्बन्धका लागि निकै उतारचढावका वर्ष बने। सीमा विवादले दुई देशबीचको विश्वास र समझदारीमा सुरुवाती दिनमा निकै ह्रास ल्यायो तर पछिल्ला दिनमा भने सम्बन्ध सुधारोन्मुख छ। दुई देशबीच उच्च तहमा राजनीतिक भेटघाट बाक्लिएका छन् भने लामो समयदेखिको संवादहीनता तोड्दै दुई देशका उच्च अधिकारी एउटै टेबलमा बसेर छलफलमा जुटेका छन्, जुन दुवै मुलुकका लागि सकारात्मक विषय हो। अस्थिर राजनीतिक तथा कूटनीतिक परिवेशमा आफ्नो सम्बन्ध सुदृढीकरण गर्न नेपाल र भारतले अब अन्तरसीमा कनेक्टिभिटीका आयोजनाहरूलाई विकास गर्ने रणनीतिक उद्देश्य राख्न आवश्यक छ। जीर्ण अवस्थामा रहेका सीमा नाकाका पूर्वाधारलाई आधुनिकीकरण गर्दा नेपाल र भारतले परोक्ष रूपमा स्थिर द्विपक्षीय सम्बन्धका लागि लगानी गरेको मान्न सकिन्छ। यी आयोजनाले काठमाडौं र दिल्लीमा निरन्तर भइरहने राजनीतिक गतिविधिबाट अछुतो रहने अन्तर्सम्बन्ध र निर्भरता कायम गर्न मद्दत गर्छ र यो दुवै देशका लागि फाइदाजनक हुनेछ। एक हिमाली राष्ट्रका रूपमा सम्पूर्ण क्षेत्रमा नै ट्रान्सहिमालय कनेक्टिभिटीको वाहक हुने उद्देश्य नेपालले राखेको छ। सो उद्देश्य पूरा गर्न भौतिक पूर्वाधारको विकास अपरिहार्य छ। यसनिम्ति नेपालले दातृ राष्ट्रहरू भारत, चीन, जापान, संयुक्त राष्ट्र, युरोपेली राष्ट्रहरू वा एसियाली विकास बैंकजस्ता वित्तीय संस्थाहरूको सहयोग लिनु सार्थक हुन्छ। साथै, भारतले भने आफ्नो उत्तरी सीमामा रहेको देश नेपालमा कूटनीतिक तथा आर्थिक नीतिगत हिसाबमा सीमासम्बन्धी पूर्वाधार विकासलाई प्राथमिकीकरण गरेको अवस्था छ। हाल भारतले नेपाललाई गर्ने सहयोगमध्येको दुईतिहाइ रकम सीमानाकामा कार्यान्वयन गरिएको पेट्रोलियम पदार्थ ढुवानी गर्ने पाइपलाइन, विराटनगरको एकीकृत चेकपोस्ट्जस्ता विभिन्न भौतिक पूर्वाधारमा लगानी गरिएको छ। साथै, सीमा क्षेत्रको सम्बन्ध सुदृढीकरण गर्ने लक्ष्य पूरा गर्न कार्यान्वयनका क्रममा ढिलासुस्ती भएका विभिन्न कार्यक्रमलाई चुस्तता प्रदान गर्न दुवै देशले कदम चाल्नुपर्ने देखिन्छ। जस्तैः अहिलेको अवस्थाको समीक्षा गर्दा अधिकांश आयोजनामा जग्गा (निजी वा सार्वजनिक) प्राप्ति एक ठूलो वाधकका रूपमा देखिएको छ। हामीले हालै सार्वजनिक गरेको जब जग्गा बाधा बन्छ, नेपालमा भारतले सहयोग गरेका सीमा पूर्वाधारहरूको अवस्था नामक प्रतिवेदनमा यी विषयको चर्चा गरेका छौं। अस्थिर राजनीतिक तथा कूटनीतिक परिवेशमा आफ्नो सम्बन्ध सुदृढीकरण गर्न नेपाल र भारतले अब अन्तरसीमा कनेक्टिभिटीका आयोजनाहरूलाई विकास गर्ने रणनीतिक उद्देश्य राख्न आवश्यक छ। हामीले अध्ययन गरेका दुई मुख्य आयोजना हुलाकी राजमार्ग र जोगबनीविराटनगर रेलमार्ग समयमा सम्पन्न नहुनुमा जग्गा प्राप्तिका समस्या मूल कारणका रूपमा पहिचान भएको थियो। झन्डै पन्ध्र वर्षअगाडि परिकल्पना गरिएको हुलाकी राजमार्गमा आजका दिनसम्म पनि सडकको लम्बाइ र पुलसम्बन्धी डिजाइनका कमजोरीले ढिलाइ भएको पायौं। रेलमार्गको आयोजनामा मुआब्जासम्बन्धी असहमति र अदालतमा दर्ता भएका मुद्दाहरूले ढिलाइ भएको पाइयो। यी आयोजनामा कार्यरत कर्मचारीबीच पनि आवश्यक सौहार्दता र समन्वयको खाँचो देखिन्छ। साथै, नेपालको जग्गा प्राप्तिका प्रक्रिया र नियम जटिल हुँदा समयमा पूर्वाधार विकासका कार्यक्रम सम्पन्न गर्न असम्भवजस्तो नै देखिन्छ। अर्कातर्फ, नेपाल पक्षका सरोकारवाला भने भारतले गर्ने विकास सहयोगको प्रणालीमा कमजोरी औंल्याउँछन्। कतिपय अवस्थामा भारतीय पक्षसँग आवश्यक प्राविधिक कुशलतामा कमी, नेपालमा प्रचलित जग्गा प्राप्तिका कानुनी तथा स्थानीय शासकीय प्रणालीका बारेमा अपरिचित रहेको गुनासो हामीले पायौं। दुई अत्यन्तै ध्रुवीकृत धारणा भए पनि समस्याको मूल सत्य भने मध्यविन्दुतिर नै छ। नेपालभारतको अन्तरसम्बन्ध सुदृढीकरण गर्ने कुनै पनि कार्यक्रम सफल हुनका निम्ति दुवै पक्षबीच निरन्तरको सकारात्मक पहल आवश्यक हुन्छ। नेपालभारतले विकास निर्माणमा भइरहेका अवरोध र समस्याको पहिचान गरी त्यसको समाधानका लागि साझा पहल अपरिहार्य छ। जग्गा प्राप्तिसम्बन्धी समस्या ठूलो अवरोधका रूपमा देखिएको छ। यसलाई दुवै पक्षबीच सहकार्य गरेर बाधाअड्काउ फुकाउन अत्यावश्यक छ। हाम्रो प्रतिवेदनले भारतीय पक्षमा रहेका विभिन्न कमजोरी र त्यसलाई समाधान गर्न चाल्नुपर्ने कदम औंल्याएको छ। यहाँ भने हामीले नेपाल सरकारको ध्यानाकर्षण गर्न आवश्यक रहेका विषयवस्तुको चर्चा गर्दै चार प्राथमिकताका क्षेत्र पहिचान गरेका छौं। पहिलो, नेपाल सरकारले जग्गा प्राप्तिका मुद्दाहरूलाई निर्वाचनी मुद्दा तथा अन्य राजनीतिक दबाबबाट टाढा राख्नुपर्छ। भारत सरकारसँगको सहकार्यमा कार्यान्वयन गरिने अधिकांश भौतिक पूर्वाधारका आयोजना नेपालका तराई भेगमा अवस्थित छन्। यसर्थ, यी कार्यक्रमलाई आवश्यक पर्ने सहजीकरणका लागि संघीय सरकार मात्र नभएर प्रदेश सरकारको समेत सहयोगी भूमिका आवश्यक पर्छ। जग्गा प्राप्तिजस्तो संवेदनशील विषय काठमाडौंस्थित राजनीतिक शक्ति केन्द्रहरूको लेखाजोखाको विषय वा यहाँका पात्रहरूको स्वेच्छाचारिताका आधारमा प्रभावित हुन दिनु हुँदैन। यसका लागि माथिल्लो राजनीतिक तहदेखि नै ध्रुवीकरणरहित मार्गदर्शन हुनु अनिवार्य आवश्यक छ। दोस्रो, नेपालले सम्पत्ति अधिकारसम्बन्धी खाका, मूलतः यस क्षेत्रको नियमन गर्ने मुख्य कानुन, जग्गा प्राप्ति ऐन २०३४ लाई परिमार्जन र संशोधन गर्नुपर्ने देखिन्छ। २०७२ सालमा राष्ट्रिय योजना आयोगले जग्गा प्राप्तिसम्बन्धी नीति सार्वजनिक गरेको थियो। तर विविध कारणले यसको कार्यान्वयन हुन सकेको छैन। यस्तो अवस्थामा विद्यमान शासकीय व्यवस्थाले नेपालको विकासको अवधारणामा बाधक बनेको छ। धेरै हदसम्म अत्यावश्यक पूर्वाधार र यातायातसम्बन्धी आयोजनामा विदेशी लगानीलाई निरुत्साहित गरेको छ। तेस्रो, प्रभावित समुदायको संलग्नता कार्यक्रमको योजना तयार गर्ने समयदेखि नै सुनिश्चित गर्न आवश्यक हुन्छ। यस्तो गर्न सकिएन भने जग्गा प्राप्तिका समस्या सधैं कायमै रहन्छन्। हाम्रो अध्ययनका दुवै क्षेत्र (हुलाकी राजमार्ग र जोगबनीविराटनगर रेलमार्ग) मा अपर्याप्त मुआब्जाको समस्या सबैभन्दा ठूलो असन्तुष्टि तथा अवरोधको स्रोतका रूपमा पहिचान भएको छ। साथै, यसको मूल कारक प्रभावित परिवारको मुआब्जा निर्धारण कमिटीमा उचित संलग्नता नरहनु नै देखिएको छ। भविष्यमा यस समस्याको निवारण गर्न सरकारले नेपालभित्रै गरिएका केही सफल अवधारणा दोहोर्याउन सक्छ। जस्तै माथिल्लो तामाकोशी जलविद्युत् आयोजनामा जग्गा प्राप्तिका समयमा मुआब्जाका अतिरिक्त प्रभावित परिवारलाई २५ प्रतिशत सेयर पनि हस्तान्तरण गरिएको थियो। चिलिमे जलविद्युत् आयोजनामा पनि सेयरका अतिरिक्त स्थानीयलाई सहुलियत दरमा बिजुली वितरण गरिएको थियो। यस्तै मोडेल राजमार्ग तथा अन्य पूर्वाधार विकासका आयोजनामा पनि लागू गर्न सकिन्छ। जग्गा लिजमा लिने, एकीकृत जग्गा विकासको अवधारणा, ट्रस्टको ढाँचामा स्वामित्व प्रदान गर्नेजस्ता उपाय अनुग्रहण गर्दा जग्गा प्राप्तिसम्बन्धी जटिलता समाधान गर्न सकिन्छ। अन्त्यमा, सबैभन्दा महत्वपूर्ण विषय द्विपक्षीय वा क्षेत्रीय रूपमा नेपाल र भारत तथा अन्य दक्षिण एसियाली राष्ट्रबीचको सहकार्यलाई विकास गर्नु हो। जग्गा र त्यसको प्राप्तिसम्बन्धी कानुनी र शासकीय प्रणालीबारे यी देशबीच निर्णयक छलफल र आपसी समझदारी विकास गर्ने मौका सिर्जना गर्न सबै पक्षले लगानी गर्नुपर्ने देखिन्छ। मालपोतका अभिलेखलाई प्रविधिमैत्री (डिजिटाइज) बनाउँदाको अनुभव बटुलेको भारतले नेपाललाई यस्तै अभिलेख निर्माण गर्न र सञ्चालन गर्न सहयोग गर्न सक्छ। यस्तो गर्दा नेपालले क्याडस्ट्रल नक्साको सीमांकन र मापन, अन्य अभिलेखनसम्बन्धी चुनौती सहजीकरण गर्न सक्छ। अर्कातर्फ नेपालले अन्य दातृसंस्था र द्विपक्षीय राष्ट्रको सहयोगमा सम्पन्न भएका पूर्वाधार विकासका कार्यक्रमका सफल जग्गा प्राप्तिका अवधारणा र प्रक्रियाबारे भारतीय पक्षलाई जानकारी गराउन सक्छ। जसले गर्दा दुई देशमा रहेको ज्ञान तथा अनुभव सदुपयोग हुनुका साथै माथि उल्लिखित समस्या समाधान गर्न उत्प्रेरित गर्ने हाम्रो विश्वास छ। जेभियर र सिहा नयाँदिल्लीमा शोधकर्ताका रूपमा कार्यरत छन्।"
बेथितिमा रमाइरहेछौं हामी,"हामी जुन कुराको थिति बसाल्छौं र जसलाई हामी पालना गर्छौं अनि हाम्रा सन्ततिले पनि पालना गर्छन्, त्यही नै संस्कृति हो। हाम्रा आचरण, हाम्रा व्यवहार, हाम्रा जीवनशैली र हाम्रा जीवनपद्धति हाम्रा संस्कृति हुन्। हाम्रा संस्कृतिभित्र धेरै कुरा पर्छन्, जस्तैः हाम्रा भाषा, भेषभूषा, धर्म, कर्म, विवाह, व्रतबन्ध, चाडपर्व, जात्रा, मेला, उत्सव, लबाइखबाई र रहनसहन आदि। शास्त्रले निर्देशित गरेका कुरा संस्कार बन्छन् र संस्कार नै कालान्तरमा संस्कृति बन्दछ। समयको परिवर्तनलाई आत्मसात गर्ने क्रममा शास्त्रलाई भन्दा संस्कृतिलाई प्रधानता दिनुपर्ने अहिलेको आवश्यकता बनेको छ। हाम्रो परम्परा हाम्रो संस्कृति हो। अनि हाम्रो संस्कृति हाम्रो विशिष्ट पहिचान हो। बदलिँदो समय र परिस्थितिमा कतिपय संस्कृति कसैकसैलाई अव्यावहारिक र असान्दर्भिक पनि लाग्न सक्छ। अझ अन्धविश्वास पनि लाग्न सक्छ। हो, संस्कृतिभित्र अन्धविश्वास पनि छन्। तर अन्धविश्वास नै भए पनि संस्कृतिले हाम्रो कुनै हानि गरेको छैन, न आर्थिक न सामाजिक। बरु हाम्रो हरेक संस्कृतिले हाम्रो पहिचान राख्दै आएको छ। हाम्रो हरेक संस्कृतिले पारिवारिक मिलनदेखि सामाजिक सद्भाव बढाउन सघाउँदै आएको छ। संस्कृतिको जगेर्ना गर्नु हाम्रो आफ्नो पहिचानको संरक्षण गर्नु पनि हो। जुन संस्कृतिले हाम्रो जीवनशैलीलाई सहज, सरल र पहिचानयुक्त बनाएको छ, त्यसलाई हामी असल संस्कृति भन्न सक्छौं। यस्तो संस्कृतिलाई हामी वर्षौंदेखि वर्षौंसम्म पालना गरिरहन्छौं। यस्तो संस्कृतिले हाम्रो समाज र अर्थतन्त्रमा समेत नकारात्मक असर गर्दैन। तर जसले हाम्रो आर्थिक, सामाजिक तथा सांस्कृतिक पक्षमा हानि पुर्याउँछ, त्यसलाई हामी खराब संस्कृति भन्न सक्छौं। अझ यसलाई बेथिति अथवा विकृति पनि भन्न सक्छौं। विकृतिले संस्कृतिको क्षय गराउँछ। अहिले जानीनजानी संस्कृतिको भन्दा विकृतिको दबदबा बढिरहेको छ। हामी आफ्नोलाई छोडी अरूकै संस्कृतितर्फ आकर्षित हुँदै गइरहेका छौं र आफ्नै पहिचान भुल्दै गइरहेका छौं। हाम्रो संस्कृति मास्ने बेथिति अर्थात् विकृति बढ्दै गर्दा हाम्रो मौलिक संस्कृति नै खतरामा परेको छ। हामीले जानीनजानी हाम्रा आचरण, व्यवहार र जीवनशैलीमार्फत संस्कृतिलाई भन्दा बेथितिलाई बढी महत्त्व दिँदै आएका छौं। त्यसैले समाजमा संस्कृतिलाई मास्ने बेथितिले बलियो जरो गाडेको छ। त्यसलाई हल्लाउन बलियै शक्तिको आवश्यता देखिएको छ। पछिल्लो समय हामी हाम्रा पुराना संस्कृति भुल्न खोज्दै छौं। पुराना संस्कृति भुल्दै नयाँ संस्कृति निर्माणमा जानीनजानी लागिपरेका छौं। अझ नयाँ संस्कृति निर्माणमा भन्दा पनि अरूको संस्कृति अपनाउन हामी लालायित बन्दै छौं। अनि हाम्रा लालसालाई सूचना र सञ्चारको विकास अनि विश्वव्यापीकरणको प्रभाव भनेर आफैं उम्कने प्रयास पनि गर्दै छौं। यसरी उम्कनका लागि हामीले कल्चरल चेन्ज अर्थात् सांस्कृतिक परिवर्तन र कल्चरल एसिमिलेसन अर्थात् सांस्कृतिक आत्मसातको सहारा पनि पाएका छौं। किनभने संसारमै यसको लहर चलेको छ। समाजशास्त्रभित्र सांस्कृतिक परिवर्तन र सांस्कृतिक आत्मसात एउटा महत्त्वपूर्ण पाटोका रूपमा रहिआएका छन्। पहिला हामी हाम्रो जन्म दिन दान गरेर र मन्दिरमा बत्ती बालेर मनाउँथ्यौं भने अहिले पार्टी गरेर र बत्ती निभाएर मनाउँछौं। दान गर्नुको अर्थ गरिबलाई दिनु हो। अनि बत्ती बाल्नुको अर्थ जीवनमा उज्यालो आओस् भन्नु हो। त्यो उज्यालोको खोजी हो। तर अहिले पार्टी प्यालेसमा पार्टी गर्छौं। त्यसको अर्थ के हो हामीलाई थाहा छैन। त्यो पश्चिमा धनीहरूको संस्कृति हो। अनि बलिरहेको बत्ती आफैंले फुकेर निभाउँछौं। त्यसको पनि अर्थ थाहा छैन हामीलाई। त्यो पनि पश्चिमाकै संस्कृति हो। पहिला गर्भवती भएकी छोरीचेलीलाई दहीचिउरा खुवाउन जाने चलन थियो। अहिले बेबीसावर संस्कृतिले खर्लप्पै निलेको छ दहीचिउरा खुवाउने चलनलाई। हामी आफ्नोपन भुल्दै छौं। हामी पार्टी प्यालेसभित्रको रौनकमा रमाइरहँदा गरिब र तिनका सन्तानले पार्टी प्यालेसको ढोकाबाहिरबाट बडो आशा र उत्सुकतापूर्वक भित्र चियाइरहेका हुन्छन्। तर हामी तिनलाई भित्र बोलाउन सक्दैनौं, बोलाउन चाहँदैनौं। उनीहरू पार्टी प्यालेसभित्र आए पार्टीको रौनक घट्छ भन्ने सोच्छौं। हामीभित्रबाट मानवता पनि हराउँदै गएको छ। जन्मदिनमा हामी सगुन लिन्थ्यौं र सकेको दान गथ्र्यौं। विशेषगरी दहीचिउरा, रोटी र फलफूल दान गथ्र्यौं। त्यो दही र त्यो चिउरा हाम्रो आफ्नै उत्पादन हो। त्यसले हाम्रै उत्पादनलाई प्रोत्साहन गथ्र्यो र किसानको हौसला बढ्थ्यो। हामी आत्मनिर्भरको अवस्थामा थियौं। दान त अहिले पनि गर्छौं। हामी महँगो चकलेट दान गर्छौं। त्यसले हाम्रो उत्पादनलाई गिज्याएको छ र आयातलाई बढावा दिएको छ। पछिल्लो समय अरूको संस्कृति अपनाएर आफ्नो संस्कृति भुल्नेमात्रै होइन, नयाँ तर खराब संस्कृति निर्माण पनि हामीले गरिरहेका छौं। यसको ज्वलन्त उदाहरण हो घुस संस्कृति। यसलाई हामीले समाजको एउटा अनिवार्य संस्कृतिका रूपमा विकास गर्न खोज्दै छौं। अन्यत्र घुस दिनुलाई अपराध मानिन्छ। हामीकहाँ घुस दिनुलाई इनाम भनिन्छ र घुस लिन सक्नुलाई पुरुषार्थ मानिन्छ। त्यसैले भ्रष्टाचारीहरू समाजमा सम्मानित छन्। भ्रष्टाचारीहरू विशिष्ट व्यक्तिका रूपमा चिनिएका छन्। पसिनाको कमाइ खानेलाई हामी सानो मान्छे भनेर हेलाँ गर्छौं। तर घुस ज्युनार गर्नेलाई ठूलो मान्छे भनेर सम्मान गर्छौं। यही हाम्रो भूल हो। भन्नलाई त हामी घुस संस्कृति हामी र हाम्रो समाजका लागि हानिकारक छ भन्छौं। भ्रष्टाचारलाई सामाजिक महारोग पनि भन्छौं। तर जानीनजानी हामीले यो घुस संस्कृतिलाई हौसला दिँदै आएका छौं। भ्रष्टाचारलाई प्रोत्साहित गर्दै आएका छौं। हामीले हाम्रा तुच्छ स्वार्थपूर्ति गर्न समाजका लागि निकै हानिकारक मानिएको घुस संस्कृतिलाई मलजल गरिरहेका छौं। घुस लिनु वा दिनु अपराध हो भनेर कानुनमा लेखिएको छ। तर त्यसको पालना हुन सकेको छैन। किनभने नीति र कानुन संस्कृतिभित्र पर्दैनन्। त्यसैले त्यसलाई अपनाउन हामी त्यति जागरुक पनि हुँदैनौं। नीति र कानुनको डर जति देखाए पनि घुस संस्कृति घट्नुको साटो बढ्नुको कारण त्यस्ता नीति र कानुन संस्कृतिभित्र नपर्नु नै हो। घुस लिनु र दिनु समाजविरोधी हो भनेर बुझ्ने र घुस लिने वा दिने कामलाई अवज्ञा गर्नुपर्छ भन्ने घुसविरोधी संस्कृतिको विकास नभएसम्म घुस संस्कृतिको अन्त्य मुस्किल छ। कुनै अपराध गरी वा घुस खाएर जेल परेका मान्छे जेलबाट छुट्दा हामी फूलमालाले स्वागत गर्छौं। यस्तो गर्न पाउँदा हामी आफूलाई गौरवान्वित ठान्छौं। हाम्रो यस्तो प्रवृत्तिले बेथितिलाई प्रश्रय दिइरहेको तथ्यलाई फिटिक्कै हेक्का राख्दैनौं। अनि यसको परिणाम प्रत्यक्ष वा परोक्षरूपमा आफैंले भोग्न बाध्य हुन्छौं। संस्कृतिलाई जित्न अथवा संस्कृतिलाई हराउन पनि संस्कृति नै चाहिन्छ। खराब संस्कृतिलाई जित्न असल संस्कृति बलियो हुनुपर्छ। खराब संस्कृति बलियो भयो भने असल संस्कृति हार्छ र समाज बेथिति र विकृतिको जञ्जालभित्र जेलिन्छ। अनि आर्थिक र सामाजिक समस्या बढ्न थाल्छन्।"
रिमालप्रति श्रद्धाञ्जली,"काठमाडौं : राष्ट्रिय खेलकुद परिषद्ले नेपाल खेलकुद विज्ञान प्रतिष्ठान (सान)का निर्देशक सुदेशकुमार रिमालको निधनमा शनिबार श्रद्धाञ्जली कार्यक्रम आयोजना गरेको छ। अन्तिम श्रद्धाञ्जलीका लागि रिमालको पार्थिव शरीरलाई त्रिपुरेश्वरस्थित राखेप हातामा राखिएको थियो। युवा तथा खेलकुद मन्त्रालयका सचिव रामप्रसाद थपलिया, राखेपका उपाध्यक्ष शिव कोइराला, सदस्यसचिव रमेशकुमार सिलवाल, सदस्य गोविन्दप्रसाद भट्टराई, सुभाष श्रेष्ठ, इन्दिरा निरौला, नन्दा बस्याल, सम्पन्न श्रेष्ठ, रिम रानाभाट, नेपाल ओलम्पिक कमिटीका महासचिव निलेन्द्रराज श्रेष्ठ, नेपाल भलिबल संघका पदाधिकारी, विभिन्न राष्ट्रिय खेल संघका पदाधिकारी, प्रशिक्षक, खेलाडी, कर्मचारी, परिवारजनलगायतले रिमालको पार्थिव शरीरमा पुष्पगुच्छा चढाई भावपूर्ण श्रद्धाञ्जली अर्पण गरेका थिए। रिमालको पार्थिव शरीरमा उपाध्यक्ष कोइराला र सदस्यसचिव सिलवालले राखेपको झन्डा तथा नेपाल भलिबल संघका अध्यक्ष मनोरञ्जनरमण शर्मा र महासचिव जितेन्द्रबहादुर चन्दले भलिबल संघको झन्डा ओढाएका थिए। वीरगन्ज पर्साका रिमालको शुक्रबार बाँसबारीस्थित न्युरो अस्पतालमा ५७ वर्षको उमेरमा निधन भएको थियो। उनी टाउकोको समस्याबाट ग्रसित थिए। २०५० सालमा राखेपमा भलिबल प्रशिक्षक (तृतीय श्रेणी)का रूपमा सेवा प्रवेश गरेका रिमाल त्यसअघि नेपाल विद्युत् प्राधिकरणमा कार्यरत रहेर भलिबल खेलेका थिए। राखेपमा भलिबलका प्रमुख प्रशिक्षकको जिम्मेवारीसमेत सम्हालेका रिमालले नेपाली सेना र नेपाल प्रहरीमा पनि प्रशिक्षकका रूपमा कार्य गरेका थिए। उनले सन् १९८६ मा दक्षिण कोरियाको सिओलमा भएको एसियाली खेलकुद खेलेका थिए। रिमालको प्रशिक्षणमा नेपालले विभिन्न संस्करणको सागमा पदक जितेको छ।"
धैर्यवान मन्डेकाजी,"काठमाडौं : जिन्दगीले छिनछिनमा परीक्षा लिइरहेको हुन्छ। झन् खेलाडीका लागि त परीक्षा प्रत्येक मोडमा हुन्छ। जसले यो परीक्षा पार गर्न सक्यो, ऊ नै अब्बल सावित हुन्छ। मन्डेकाजी श्रेष्ठले पनि खेल जीवनमा धेरै परीक्षा दिए। त्यो पनि कठिन। उनी धैर्यवान् र मेहनती हुँदैनथे भने कताकता हुलमा हराइसक्थे। तर, उनलाई यो नियति स्वीकार्य थिएन, त्यसैले अहिले हामीसँग छन्, नयाँ मन्डेकाजी। मन्डेकाजीलाई साह्रै अभाग्यशाली खेलाडी भन्दा हुन्छ। उनी कुनै सम्भावित उपलब्धिको नजिक त पुग्थे तर भाग्यले उनलाई यसरी ठग्थ्यो कि त्यो उपलब्धि कोसौं टाढा हुन्थ्यो। सन् २००६ को दक्षिण एसियाली खेलकुद (साग) हुँदाताकै उनी नेपाली राष्ट्रिय कराते टोलीका सदस्य थिए, तर उनी अन्तिम छनोटमा फालिए। सन् २०१० को ढाका सागमा त हदै भयो। उनी प्रतियोगिता खेल्ने टिममा थिए, तर आयोजक बंगलादेशले १० नेपाली खेलाडीलाई मात्र अवसर दिने भयो। मन्डेकाजी ११औं खेलाडीजस्तै रहे, फेरि घर फर्कन बाध्य भए। मन्डेकाजी बाटोभरि रोएर घर फर्के। सन् २०१६ को सागका बेला त हदले पराकाष्टा नै नाघ्यो। यस प्रतियोगितामा कराते नै राखिएन। डर थियो, कतै मन्डेकाजीको साग खेल्ने सपना तुहिने त होइन ? धन्न केही अन्योलबीच २०७६ मा काठमाडौंमै १३ औं दक्षिण एसियाली खेलकुद (साग) भयो। यसपल्ट भने मन्डेकाजीले आफूलाई प्रमाणित गर्ने अवसर पाए, त्यो पनि राम्रैसँग। व्यक्तिगत काता र टिम कातामा गरेर दुई स्वर्ण जिते। त्यसअगाडिसम्म उनी एक प्रकारले नेपाली करातेमा गुमनाम थिए। तर, त्यो दुई स्वर्णले उनी नेपाली करातेकै सबैभन्दा सफल खेलाडीमध्ये एक भएका छन्। आखिरमा एकै संस्करणको सागमा यसअघि कोही नेपाली कराते खेलाडीले दुई स्वर्ण त जितेका थिएनन् नै। यी दुई स्वर्णको उपलब्धिपछि उनी आफंै भन्छन्, म त अब नयाँ मन्डेकाजी पो हुँ। उनले निकै धैर्य गरेर त्यो अवसरका लागि प्रतीक्षा गरिरहे। मेहनत गर्न छाडेनन्। छाड्थे त अहिलेको अवस्थामा हुने थिएनन्। त्यसैले नेपाली खेलकुदमा कुनै प्रकारको राम्रो उदाहरण दिनु पर्यो भने भक्तपुर थिमीका रैथाने मन्डेकाजीको नाम पक्कै आउनेछ। नेपाल खेलकुद पत्रकार मञ्चले आयोजना गर्न लागेको पल्सर स्पोर्टस् अवार्डको लोकप्रिय खेलाडी विधामा मन्डेकाजीको नाम त्यसैले छुटेन। २०७६ मा उनी लयमा पनि रहे, सागको सफलता उनीतर्फ त्यसै ठोकिन आएको पनि थिएन। उनले बंगलोदशमा भएको साफ कराते च्याम्पियनसिपमा एक स्वर्ण र एक कांस्य जितेका थिए। त्यस्तै थाइल्यान्ड ओपनमा रजतसँगै उत्कृष्ट खेलाडी बन्न पनि सफल भए। मन्डेकाजी यहाँसम्म पुग्न सक्नुका पछाडि उनी आबद्ध नेपाल प्रहरीको लगातार सहयोग पनि महत्वपूर्ण छ। नेपाल प्रहरीको त्यो साथ नहुँदो हो त मन्डेकाजीको दृढता कमजोर हुन सक्थ्यो। त्यसैले उनी नेपाल प्रहरीप्रति खुबै कृतज्ञ पनि छन्।"
