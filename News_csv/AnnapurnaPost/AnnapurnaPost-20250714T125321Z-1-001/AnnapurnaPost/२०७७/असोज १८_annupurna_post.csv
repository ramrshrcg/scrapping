शीर्षक,विवरण
नानी च्यापेर कोरोनासँग लड्दा,"साउन २३ गते राति पतिलाई अचानक ज्वरो आएपछि मनमा चिसो पस्यो। २४ गते उहाँ कार्यरत कार्यालयबाट केही कर्मचारीको स्वाब संकलन गर्ने कार्यक्रम थियो। पतिको पनि गरियो। घरमा वृद्ध आमा र सानो बच्चा पनि भएकाले, पति घरमै अलग्गै बस्न थाल्नुभयो। उहाँलाई ज्वरो आइरहेकै थियो। खसखस खोकी पनि लागिरहेको थियो। उहाँलाई कोरोना संक्रमण भयो भनेर निकै डराएँ। सातौं दिनमा पतिको रिपोर्ट नेगेटिभ आएपछि मन हल्का भयो। तर प्रत्यक्ष सम्पर्कमा केही सहकर्मीको रिपोर्ट पोजेटिभ आएकाले फेरि कताकता डर लाग्यो। कन्ट्र्याक ट्रेसिङमा परियो। भदौ २ गते हामी सम्पूर्ण कर्मचारीकोे पुनः टेस्ट गरियो। ५ गते रिपोर्ट आयो पतिको फेरि पनि नेगेटिभ आयो तर मलगायत केही कर्मचारी साथीको रिपोर्ट आएन। भदौ ६ गते बिहान खाना खाएर यसो पल्टेको थिएँ, पतिलाई कतैबाट फोन आयो तिम्रो रिपोर्ट पोजेटिभ छ। डेढ वर्षकी छोरी बाहिर बरन्डामा खेल्दै थिइन्। उनलाई खाना खुवाउने समय भएको थियो। प्रायः मसँग मात्र खाना खान्थी। निदाउन पनि उसलाई म नै चाहिन्छ। राति निद्रामै पनि मामुमामु भन्दै बोलाउँदै तीनचार पटकसम्म बुबु खाँदै सुत्छे। छोरी सम्झिएर चारैतिर अन्धकार देख्न थालें। पतिलाई कोठाबाहिर निस्कन भनेर ढोका लगाएर ओछ्यानमा पल्टें र लामो सास फेरें, मम्मीलाई फोन गर्ने हिम्मत आएन। सायद ममी पनि मजस्तै आफूले जन्माएको सन्तानको त्यो रिपोर्ट सुनेर डराउनु हुनेछ। त्यो कुरा बुवालाई फोन गरेर भनें। उहाँले सामान्य रुघाखोकीजस्तै त हो नि ५७ दिनमा ठीक हुन्छ भनेर हल्कारूपमा साहस भर्ने हिसाबले भन्नुभयो। मेरो आँसु खसेको बुवाले थाहा पाइहाल्नुभयो। यस्तो गर्यौ भने तिमीहामी सबैलाई गाह्रो हुन्छ भन्दै हुनुहुन्थ्यो। घरका अन्य सदस्यले नानीलाई खाना खुवाउन खोज्दै हुनुहुन्थ्यो। नानी खान नमानी रोइरहेकी थिइन्। मामु भन्दै उनी मलाई नै खोज्दै थिइन्। यो सब हेरिरहँदा मलाई थप पीडा भइरहेको थियो। दिमाग खाली भएको थियो। नानी के गरौं ? सँगै राखौं कि के गरौं ? बच्चालाई सम्झेर अत्यधिक तनाव भयो। जे होला जस्तो लग्यो पहिला नानीलाई खाना खुवाउने सोचें। बाहिर निस्कें साबुनपानिले हात धोएँ, माक्स लगाएर नानीसँगै ल्याएँ र खाना खुवाएँ। केही नसोची उसलाई सुताउनतिर लागें। स्तनपान गर्दै सुत्ने बानी लागेकाले अफिस गएका बेला पनि उसलाई सुताउने बेला एकछिन आउने गर्थें। हे भगवान्, यो कस्तो परीक्षा लिँदै छौ ? अफिसले विराटनगरमा एक सुविधासम्पन्न होटलमा आइसोलेसनको व्यवस्था गरेको छ रे सबै कर्मचारी अनिवार्य त्यहीं जानुपर्छ रे भन्दै हुनुहुन्थ्यो पतिले। मलाई बच्चा लिएर जान कसरी सहज थियो र ? मुख्य कुरा उनलाई त्यहाँ लगेर के खुवाउने ? उनका लागि लिटो, जाउलो इत्यादि कसले व्यवस्था गरिदिन्छ र ? बच्चा छाडेर एक्लै आइसोलेसनमा जाऊँ भने दूध खाने बच्चा दिनरात रोकोरोई। झन् गाह्रो होलाजस्तो भयो। कोरोनाका कारण कसैको मृत्युको समाचार सुनेपछि मरिन्छ जस्तो लाग्थ्यो। संक्रमणमुक्त भएको खबर सुनेपछि ठूलै युद्ध जिते झैं महसुस भयो। कोरोना पोजेटिभ भन्नेबित्तिकै मान्छेलाई छुट्टैखाले डर बसेको छ। घरबेटीले बस्न दिने हो कि होइन भन्ने लाग्यो र पतिलाई सोध्न पठाएँ। भगवान्ले कुनै न कुनै ढोका खुला गरेर मात्र अन्य सबै ढोका बन्द गर्छन् भन्ने सुनेको थिएँ। मेरा लागि पनि तत्यस्तै सावित भयो। घरबेटीले सहजै बीचको पूरै फ्ल्याटमा बस्ने अनुमति दिनुभयो। मेरो पो पोजेटिभ त बच्चाको नेगेटिभ नै हुन पनि सक्छ नि। उनलाई सँगै राखेर जोखिम मोल्न हुन्न कि भन्ने पनि लाग्यो। केही विशेषज्ञसँग फोनबाट सल्लाह लिएँ, उहाँहरूले बच्चालाई एभोइड गरेकै राम्रो। सुरक्षित तरिकाले स्तनपान गराउनु तर बच्चा सँगै नराख्नु भन्ने सल्लाह दिनुभयो। दूध खाने बच्चा छुटाउनुभन्दा आमासँगसँगै राख्दा राम्रो। मलाई पनि बच्चा छुट्टै राख्न मन भएन। उनलाई पनि पोजेटीभ नै रहेछ भने अरूसँग बस्दा दिनरात रोएर केही नखाएर झन् कमजोर हुन्छे जस्तो लाग्यो। केही नखाए पनि आमाको दूध बच्चालाई औषधिसरह नै हुन्छ। जे होला, होला बच्चा सँगै राख्छु भन्ने सोचें। भदौ ६ गते शनिबार दिनको करिब २ बजेबाट मेरो आइसोलेसनको यात्रा सुरु भो काखे बच्चासँग। ममा कुनै लक्षण थिएन। कुनै शारीरिक समस्या पनि थिएन। तसर्थ मानसिक पीडाबाहेक केही अरू समस्या थिएन। मलाई र नानीलाई चाहिने सम्पूर्ण सामग्री सबै पतिले व्यवस्था गरिदिनुभयो। बिहान सबेरै उठेर आफूले जानेको सामान्य योग अभ्यास गरें, उफ्रिएँ। पसिना बगाएँ। त्यसपछि पानी तताएर मनतातो पानीमा नुहाएँ। एक गिलास तातोपानी पिएँ। पतिले कागती पानी ल्याइदिनुभयो। त्यो पनि खाएँ। त्यतिबेलासम्म नानी उठिन् सदैव झैं। उनको कपडा फेरिदिएँ, पानी खुवाएँ। त्यसपछि उनी खेल्न थालिन्। एकछिनपछि बेसार, अदुवा, गुर्जोलगायत हालेको जडिबुटी पानी पिएँ। केही समयपछि गेडागुडीको झोल अनि १० बजेतिर बिहानको खाना खाएँ। दिनमा करिब चार लिटरसम्म तातोपानी (सुप, चिया आदि सबै गरेर) खान थालें। बिहानी खाजामा अन्डा र थोरै जाउलो खान्थें। दिनमा तीनचारपटक सादा पानीको बाफ लिन्थें। राति सुत्नुअघि एक गिलास बेसार हालेको दूध पिउँथें। भिटामिन सी र मल्टिभिटामिनको एकएक गोली खान्थें। इम्युनिटी बढाउन सहयोग गर्ने खानेकुरा दिनहुँ खान्थें। फलाना ठाउँमा फलाना उमेरका मान्छेको मृत्यु भन्ने समाचार सुनेपछि छाती फुलेर आउँथ्यो। मरिन्छ कि क्या हो लाग्थ्यो। भदै १२ गते आइसोलेसनमा बसेको सातौं दिनमा नानीको र मेरो पुनः स्वाब लिइयो। स्वाब दिएपछि खै किन हो एक किसिमको छुट्टै आनन्द भयो। १५ गते शुक्रबार करिब १२ बजेतिर नानी र मेरो रिपोर्ट नेगेटिभ छ भन्ने खबर आयो। संक्रमणमुक्त भएको खबर सुनेपछि ठूलै युद्ध जिते झैं महसुस भयो।"
लोकप्रियतावादको रजगज,"रामायणकल्पित कथा (मिथ) हो वा इतिहास, भिन्न मत छन्। यो हिन्दुहरूको पवित्र धार्मिक ग्रन्थ हो। राम र सीता पुजनीय छन्। भगवानका रूपमा पुजनीय हुनु आस्था र विश्वासको कुरा हो। सबैको आस्था नहुन सक्छ। तर चरित्र सबैका लागि अनुकरणीय छ। पिताको वचन पालन गर्ने कर्तव्यपरायण पुत्र, अनुशासित तथा आज्ञापालक शिष्य, एक पत्नीव्रत तथा पत्नीको दुःख अनुसरण गर्ने प्रेमिल पति, सहृदयी भ्राता, स्नेही पिता तथा प्रजारञ्जक राजा सबै भूमिकामा राम अब्बल छन्। जस्तो परिस्थिति आइपरे पनि मर्यादापालन गर्न नचुक्ने हुनाले रामलाई मर्यादा पुरुषोत्तम पनि भनिन्छ। हिजोआजका महिलावादीले गर्भवती अवस्थामा पत्नीलाई एक्लै बनमा छाड्नुलाई पुरुष अहंकार र राजकीय स्वार्थ पनि भन्छन्। तर राजा भई राजकाज गर्दा प्रजाको सानो शंका वा आलोचनालाई पनि गम्भीरतापूर्वक लिनुपर्छ र राजकाजलाई पारिवारिक मोह वा स्वार्थले प्रभावित पार्नु हुँदैन भन्ने उत्तम आदर्श प्रस्तुत गर्न योभन्दा सशक्त उदाहरण अर्को हुन सक्दैन। पत्नी वियोगको दुःखमा राजमहलमा बस्दा पनि भुइँमा सुत्नु, राजकाज गर्नु तर राजर्षि सुखको त्याग गर्नुले राजाको कर्तव्यपालन र पत्नी वियोग तथा दुःखको पीडाले आफैंलाई दण्डित गरेको एकैपटक दर्शाएको छ। भगवान् वा ईश्वरको साकार रूप कसैले देखेको छैन अथवा मैले देखें भन्ने कोही भेटिएको छैन। ईश्वरलाई सर्वशक्तिमान मानिन्छ। सर्वशक्तिमान ईश्वरले गर्ने कार्य मनुष्यले गर्न सक्दैन, ईश्वरीय क्षमता मनुष्यमा हुँदैन भन्ने मान्यता छ। रामले राजा वा युवराजका रूपमा एउटा मनुष्यले गर्न सक्ने कार्य गर्नुभयो, कृष्णको जस्तो चमत्कार गर्नुभएन। म भगवान् हुँ पनि भन्नुभएन। रामले गरेका कार्य, राजा हुने वा राजाको जस्तो कार्य गर्नुपर्ने सबै राजकाजी व्यक्तिले गर्न सक्ने काम छन्। त्यसैले नीतिज्ञहरू कृष्णको उपदेश ग्रहण गर, रामको अनुसरण गर भन्छन्। गर्न सक्ने काम पनि गर्न अनिच्छित भएपछि नै रामलाई भगवान् बनाइएको होला। भगवान् बनाएर मन्दिरमा थुनी धूप चढाएपछि बाहिर जति अत्याचार गरे पनि पुण्यात्मा कहलाइने सजिलो र फाइदाजनक युक्ति निकाल्ने शासकको चतुयाइँ अचेलको शासनमा प्रभावी छ। ताज्जुब लाग्छ रावण चरित्र भएका हिजोआज रामलाई थुन्न अयोध्यामा राममन्दिर बनाउँदैछन्। देखासिकी गर्दै चितवन माडीको अयोध्यामा पनि राममन्दिर बनाउने चर्चा सुनिँदै छ। खप्तडबाबा विचार विज्ञानमा भन्नुहुन्छ राम्रो विचारले राम्रै विचारलाई आकर्षित गर्छ, खराब विचारले खराब विचार नै ग्रहण गर्छ। छिमेकका ठूला रावणको अनुसरण गर्नु साना रावणको धर्म नै हो। मोदीको अयोध्यामा राममन्दिर निर्माण गर्ने, रामलाई मन्दिरभित्र थुन्ने, भेटीको आम्दानीले रावण राज चलाउने। रामलाई मन्दिरभित्र बन्दी बनाएपछि राम राज्यको चर्चै गर्नुपरेन। लोकप्रियता पनि आम्दानी पनि हुने गज्जबको आइडिया। राममन्दिर निर्माणले नै जयजयकार हुने भएपछि कोरोना जनस्वास्थ्यका कुरामा धन र समय खर्च गर्नु नै परेन। रामको अयोध्यापुरीमा रावणराजको रावणायन रचनामा सहयोगी बनी पुण्यलाभ गर्न पछि परिएला, छिटो होस्टेमा हैसे मिलाऊँ। अहिले प्रजातान्त्रिक प्रणाली भएका धेरै देशमा लोकप्रियतावादीको चकचकी छ। गएको १५ अगस्तमा दिल्लीको लालकिल्लाबाट मोदीले छिमेकको नयाँ परिभाषा घोषणा गरे मनले छिमेकी भन्ने। जगजाहेर छ मोदी शासनकालमा भारतका सबै छिमेकी देशसँग भारतको राम्रो सम्बन्ध छैन। छिमेक प्राथमिकताको कर्णप्रिय नारासहित शासनारूढ मोदीको यो ठूलो असफलता हो। लोकप्रियतावादी असफलता छिपाउने लोकप्रिय बहाना खोजिहाल्छन्। मोदीले जमिन र समुद्रले मात्र छिमेकी नभएर मनले पनि छिमेकी हुन सकिन्छ; भारतका मनका छिमेकी पश्चिम एसियाका मुलुक हुन्; पश्चिम एसियाका देशसँग भारतको राम्रो सम्बन्ध छ भनी आफ्नो परराष्ट्र नीति सफल भएको बखान गरे। निर्वाचित सरकारलाई पार्टीले नीतिगत निर्देशन गर्ने हो। सरुवा, बढुवा र नियुक्तिमा हस्तक्षेप गर्ने होइन। अमेरिका फ्रस्ट भन्दै राष्ट्रपति बनेका व्यापारी ट्रम्पको नोभेम्बरमा हुन लागेको राष्ट्रपतीय चुनावमा राम्रो अवस्था छैन। उनको सनकी व्यवहारले अमेरिका कोभिड १९ बाट थिलोथिलो छ। अक्सफोर्ड युनिभर्सिटीले एस्ट्राजेनिकाका लागि निर्माण गर्दै गरेको भ्याक्सिन अमेरिकाका ३० हजार मानिसमा तेस्रो चरणको परीक्षण गर्दै छ। ट्रम्पलाई हतियार मिलिहाल्यो। दनादन ट्विट गरे मेरो प्रशासनले यति छिटै परीक्षण सम्भव गरायो। अहिलेसम्म यस्तो काम भएको थिएन भन्दै आफैंले आफैंलाई बधाई ठोके। कामको व्यस्तताले पतिपत्नी भेट हुन पनि हप्ता पर्खनुपर्ने अमेरिकीलाई भ्याक्सिन अमेरिकाले होइन; अक्सफोर्ड युनिभर्सिटी बेलायतले ब्रिटिसस्विडिस बहुराष्ट्रिय फर्मास्युटिकल कम्पनीका लागि निर्माण गर्दैछ भन्ने थाहा नहुन पनि सक्छ। नोभेम्बर ३ आउँदै छ, पर्खि हेरौ। हाम्रा श्री ३ ले पहिलोपटक प्रधानमन्त्री हुँदा भाषण ठोक्नुभएको थियो अब सिलिन्डरका डल्ला बोक्नु पर्दैन। ०७४ को चुनावमा पनि यो नारा निकै घन्कियो। निर्वाचनपछि पूर्ण निर्माण पनि भइनसकेको १८ घरधुरीलाई मात्र पुग्ने विराटनगरका व्यवसायीले निर्माण गर्दै गरेको गोबरग्यास प्लान्ट हतारमा उद्घाटन गर्दै दाबी गर्नुभयो, डल्ला बोक्नुपर्ने दिन गए। अहिले त्यो गोबर ग्यास प्लान्टको बिचल्ली सुनिँदै छ। गौशालामा रहेका गाई पाल्नै समस्या हुन थालेको छ। लोकप्रियतावादीले त्यता किन सोच्नुपयो। उद्घाटन गरियो, अभूतपूर्व सफलताको बखान गर्न पुगिहाल्यो। भाषण गर्न फेरि अर्को फन्डा फुरिहाल्छ। एक हजार घूस लिएको भनी ४१ दिन थुनामा राखी अख्तियारले अदालतमा दर्ता गरेको मुद्दामा दाबी प्रमाण नपुगेको भनी फैसला भएछ। घूसको आरोप लागेका खरिदार रामहरि सुवेदीले सफाइ सुन्न पनी चाहेनन् र १० महिनाअघि नै यो अत्याचारी संसार त्यागे। अख्तियार मुद्दा दर्ता गरेको संख्याको गणनामा भएको वृद्धि देखाई सफलता प्राप्त गरेको तथा अत्यधिक सक्रिय रहेको भनी प्रतिवेदनमा गौरवसाथ उल्लेख गर्दै होला। म जस्ता कैयन् मानिसको कमजोर मुटुमा भने यो घटनाले भतभती पोलेको छ। अख्तियारको सनकमा एक निरपराध व्यक्ति जीवन गुमाउन विवश भए। पत्नी विधवा बनिने, छोराछोरी अनाथ बने। सुवेदीले एक हजार लिएकै भए पनि ४१ दिनसम्म हिरासतमा यातना दिई आत्महत्या गर्ने अवस्थासम्म पुयाउनु कस्तो खालको अनुसन्धान प्रणाली हो ? अख्तियार आयोग हो कि कसाइखाना हो ? अर्बौं रुपैयाँ घोटाला गरी राष्ट्रको ढुकुटी रित्याउने, वाइडबडी, न्यारोबडी, सेक्युरिटी प्रेस, आयल निगम, ओम्नी, यती, बालुवाटार जग्गा आदि कैयन् मुद्दामा आरोपितलाई छुन नसक्ने, सेटिङ मिलाई तामेलीमा राख्ने अख्तियारका भ्रष्ट पदाधिकारीलाई पोस्न गरिब नेपालीमाथि करको भारी थप्नुको औचित्य देखिँदैन। कागबेनीबाट शुद्धीकरण नगरी त्रिवेणीमा झारपात टिपेर गण्डकी सफा र शुद्ध हुँदैन। अनुसन्धानको नाउँमा आफैं अख्तियारको दुरुपयोग गर्ने, कर्तव्यच्युत अख्तियारका पदाधिकारीलाई दण्डित गर्न पो इनफ आन्दोलन चलाउनुपर्ने हो। इनफका अभियन्ताको यता ध्यान जान्थ्यो कि ? नेकपाको चार महिना बढी चलेको महाभारत शान्ति पर्वतर्फ लागेछ। निष्कर्ष निस्किएछ ओलीजी नै प्रधानमन्त्री रहने तर राजकाज पार्टीको खटनमा गर्ने। मन्त्रिमण्डल, राजनीतिक नियुक्ति पार्टी सचिवालयको निर्देशानुसार गर्ने भन्नेमा सहमति भएछ। हाम्रो संविधानले कार्यपालिकामाथि संसद्ले मात्र नियन्त्रण निर्देशन गर्ने भन्छ। निर्वाचित सरकारलाई पार्टीले नीतिगत निर्देशन गर्ने हो। सरुवा, बढुवा र नियुक्तिमा हस्तक्षेप गर्ने होइन। सरकारले पार्टीको नीतिगत निर्देशन मान्दैन, घोषणापत्र कार्यान्वयन गर्दैन भने प्रधानमन्त्री बदल्ने अधिकार संसदीय दलमा छ। संसदीय दलमार्फत नेतृत्व परिवर्तन गरे हुन्छ। कम्युनिस्ट प्रणालीमा पार्टी सुप्रिमेसी हुन्छ। प्रजातान्त्रिक प्रणालीमा निर्वाचित सरकारलाई संवैधानिक व्यवस्थाअनुसार नै नियन्त्रण गर्नुपर्छ। अघि देवदानव मिलेर अमृत प्राप्तिका लागि समुद्र मन्थन गरेको पढियो। नेकपामा त संसदीय प्रजातन्त्रलाई शिथिल बनाउने विष प्राप्तिका लागि पो चार महिना लामो मन्थन चलेको रहेछ।"
नारीबाट प्रभावित वैज्ञानिक,"एपीजे अब्दुल कलाम भारतका प्रथम वैज्ञानिक थिए जो राष्ट्रपति बने। प्रथम राष्ट्रपति भए जो अविवाहित थिए अर्थात् ब्रह्मचर्यमा बसे। ब्रह्मचारीको अर्थ विवाह नगर्नु, सन्तान नजन्माउनु मात्रै होइन। ब्रह्मचर्यको अर्थ हुन्छ अतिशय कामवासनामा लिप्त नहुनु। अतिशय सञ्चय नगर्नु, अति लोभ र पापमा नफस्नु। कलामले आफ्नो राष्ट्रका सबै नागरिक आफ्नै सन्तान सोचेर काम गरे त्यसैले त आफ्नो कार्यकालमा देशको उत्थानका लागि अमूल्य योगदान दिन सफल भए। ब्रह्मचर्यको गुण कायम गरेका कलामले भारत राज्यको विकासमा हरतरहले योगदान दिए र आजसम्म पनि विश्व परिचित छन्। हामी धेरै सिक्न खोज्छौं, बुझ्न र बुझाउन खोज्छौं तर आफूले ग्रहण गर्न र त्यसलाई व्यवहारमा उतार्न सक्दैनौं। राम्रा नियत भएका, असल काम गरेर आफ्नो राज्यलाई उकासेका व्यक्तिहरूको उदाहरण विश्वमै चर्चित हुन्छ। तिनै कलामले उद्घोष गरेका थिए, सपना भनेको त्यस्तो हुँदैन, जुन तपाईं सुतिरहेका बेलामा देख्नुहुन्छ, यो त्यस्तो चीज हो, जुन तपाईंलाई सुत्न दिँदैन। आफ्नो व्यक्तिगत विकास, नेतृत्व क्षमता, राष्ट्रको समृद्धि र आन्तरिक शान्ति र खुसी खोज्नेले सपना त धेरै देख्छन् तर निदाएका बेलामा। एउटा जागृत व्यक्तिको सपनाले उसलाई हरक्षण जगाइरहेको हुन्छ। कर्ममा अग्रसर हुन छाडेर निदाउन दिँदैन अनि संकल्प पूरा नभएसम्म बीचमा छाड्दैन पनि। हाम्रो राष्ट्रलाई आजको दिनमा पनि त्यस्तै जागृत नेतृत्वको खाँचो छ, जो आफू जागृत भएर समृद्धि मार्गमा अनवरत लागोस् अनि आफ्ना नागरिकलाई चैनले निदाउन देओस्। नेपालमा त उल्टो भइरहेछ नेतृत्वमा बसेकाहरू अनैतिकताको आर्जनले मस्ती लिइरहेका छन् भने नागरिकहरू राष्ट्रको हालत, अव्यवस्थापन, अराजकता, जताततै खाल्डाखुल्डी र छिद्रता देखेर निदाउन सक्दैनन्। केही गुणवत्ता मात्र यस्ता राजनीतिक नेतृत्वमा जागृत हुन सक्यो भने रूपान्तरण जरुर सम्भव छ। मनोभावनाको प्रभाव अब्दुल कलाम आफ्नो जीवनमा प्रेरित गर्ने दुई नारी शक्तिको सधैं खुलेर प्रशंसा गर्ने गर्नुहुन्थ्यो। एक हुनुहुन्थ्यो उहाँकी आमा जो दिनहुँ बिहान नमाज पढ्ने गर्नुहुन्थ्यो। सबै कामको व्यवस्थापन गरेर आफ्नो नमाज पढ्ने र हृदयदेखि प्रार्थनामा तल्लीन भएको देख्दा उहाँलाई लाग्थ्यो कुनै पनि काममा हृदयदेखि नै तल्लीन भयो भने गर्न चाहेको इच्छा पूरा हुने रहेछ। एउटी आमाको निरन्तर मेहनत, प्रयास, प्रार्थना र प्रेमबाट म प्रभावित भएको थिएँ। मैले मेरो राष्ट्रका लागि केही गरेर देखाउन सकें भने मेरी आमा त खुसी हुनुहुन्छ नै; जन्मभूमि पनि आल्हादित हुनेछिन्। यही सोचेर कलामले आफ्नो जिम्मेवारी बोधलाई साकार पार्नुभएको प्रेरणा उहाँका लेखमा पढ्न पाइन्छ। अर्की नारी हुनुहुन्थ्यो प्रसिद्ध गायिका सुब्बुलक्ष्मी जो सम्पूर्णताका साथ आफ्नो स्वरमा डुबेको देख्दा कलामलाई लाग्थ्यो हृदयदेखि नै सम्पूर्ण शक्ति लगाएर गरेको कार्य नै सफल हुनेछ, जसले आफूलाई सुख त मिल्छ नै; अरूलाई पनि प्रेरणाको स्रोत बन्न सक्दो रहेछ। सब्बुलक्ष्मीको सरलता, सादगीपन, कर्मठता र स्नेहले मलाई जीवनमा धेरै प्रेरणा मिलेको थियो। यही भावनात्मक प्रेरणा र मेरा आमाबुबा, परिवारको सन्तोषका लागि, मेरो राष्ट्रका लागि र मलाई चिन्ने व्यक्तिलाई समेत खुसी बनाउने गरी मैले काम गर्नुपर्छ भन्ने भावना हाम्रो नेतृत्वमा रहेका व्यक्तित्वमा खिल्ने हो भने हामीले सकारात्मक परिवर्तन देख्न पाउने थिएनौं त ? परिवर्तन गर्न नसकेको कुरा स्वीकार प्रायशः नेतृत्वहरू घोषणा गर्ने गर्छन् म सरकारमा आएँ भने र जिम्मेवारी पदमा पुगें भने परिवर्तन गरेरै छाड्छु। शासन व्यवस्था, सामाजिक व्यवस्था, अराजकता सबैलाई परिवर्तन गरेर देखाउँछु आदिआदि। तर जब चुनाव जितेर जिम्मेवारीको पदमा पुग्छन् तब सबै कुरा बिर्सन्छन्। जब ठाउँमा पुग्छन्, स्वार्थी प्रवृत्ति हावी हुन्छ अनि सत्यताबाट पर पुग्छन्। सत्यता उनीहरूको आँखाबाट लुक्छ र स्वार्थ बाहिर आउँछ। स्वार्थीको अर्थ सकारात्मक अर्थ हो स्वअर्थस्वार्थ, आफ्नो प्रयोजनका लागि, आफ्नो असल हितका लागि। आफ्नो प्रयोजनका लागि के सही या गलत छ छुट्ट्याउने क्षमता पनि चाहिन्छ। सकारात्मक कर्म र परिणाम नै आफ्नो प्रयोजनका लागि हुन सक्छ। तर मानिसहरूले स्वार्थलाई आफ्नो फाइदा अरूको नोक्सानी, आफ्नो हित अरूको अहित हुने गरी प्रयोग गर्न थालेकाले यसको अर्थ र अभ्यास नै नकारात्मक बनेको छ। सबै कुरा थाहा हुँदाहुँदै पनि आफूले समाज र राष्ट्रलाई सकारात्मक परिवर्तनमा लैजान सकिएन भने त्यसलाई स्वीकार गर्नुपर्छ। मैले गर्न सकिनँ भन्ने नैतिकताका आधारमा गल्ती र कमजोरी स्वीकार गर्न सक्नुपर्छ। अब्दुल कलामले यो सूत्रलाई आत्मसात गर्दै भन्ने गर्नुहुन्थ्यो, जुन परिवर्तन मैले गर्न सकिनँ म त्यसलाई स्वीकार गर्छु। यसले दुइटा अर्थ दिन्छ एउटा कमजोरी स्वीकार गर्नु र अर्को मेरा हातमा केही छैन, मेरो सामथ्र्य पनि छैन शरणागत हुन्छु। कलामजस्ता व्यक्तित्वले आफ्नो कमजोरी स्वीकार गरे र पाठ सिके भने हामीकहाँ अराजकताप्रति न्याय दिलाउन सक्नेहरूको संख्या कम छ त्यसैले जसले जे गर्ने गरोस् भन्ने शरणागतको स्थिति कायम छ। अपूर्ण स्वभावले अरूको हित सोच्दैन एकजना राजनीतिज्ञले आफ्नो जीवनभर सम्पन्नता र प्रगतिका लागि अनेक मेहनत गरिरहे। मेहनत गरेअनुसार उनले आफूले चाहेजति सफलता हात पार्दै पनि गए, धन कमाए, यश कमाए, प्रतिष्ठा र पद सबै प्राप्त गरे। सन्तानलाई राम्रो विश्वविद्यालयमा पढाए पनि। भौतिक सुख प्राप्तिका निम्ति कुनै प्रयास बाँकी राखेनन्। उमेर ढल्किसकेको थियो। एक दिन झल्याँस्स उनले आफ्नो उमेर सम्झे। आफ्ना चाहना अझै अतृप्त लागिरह्यो। अरे बाबा, गर्न बाँकी केही राखेको छैन। मजस्तो सुखी पनि कोही देखिन्न। समाजका लागि, आफन्तका लागि म एक सम्पन्न र प्रतिष्ठित व्यक्ति पनि हुँ। यसमा कसैले नकार्न पनि सक्दैन र पनि किन एक्कासि ममा एक रिक्तता, अभाव र अपूर्णताजस्तो महसुस भइरह्यो ? आफैंमा प्रश्न गर्न थालेछन् ? एकजना सन्त उनकै गाउँनजिक बस्थे। उनी सधैं प्रसन्न, मस्त र आनन्द देखिन्थे। तिनै सन्तकहाँ राजनीतिज्ञ पुगेछन् र छेउमा बसेर सोधेछन् जीवनभर मैले यत्रो संघर्ष गरें, गरेअनुसारको फल र सम्पन्नता प्राप्त पनि गरें र पनि अहिले आएर अभाव र अपूर्णताको अनुभव हुन्छ। किन यस्तो भइरहेछ ? तपाईंलाई सधैं यहीं देखिरहेछु। कुनै ठूलो उपलब्धिमा लाग्नु पनि भएन र पनि सधैं प्रसन्न देख्छु कारण के होला ? सन्त मुस्काउनुभएछ र रुमाल देखाउँदै भन्नुभएछ बाबु यो के हो ? राजनीतिज्ञले भनेछन् रुमाल हो। सन्तले त्यो रुमाललाई २३ वटा गाँठा पार्नुभएछ र सोध्नुभएछ यो के हो ? उनले भनेछन् त्यही रुमाल हो तर अहिले तपाईंले गाँठा पार्नुभयो। सन्तले अट्टहास छाड्नुभएछ र भन्नुभएछ बाबु, गाँठा मैले होइन तपाईंले पार्नुभएको छ। जीवन सादा एउटा रुमालजस्तो प्राप्त गर्नुभएको हो तपाईंले तर जीवन जिउदै जाँदा र अनेक चाहना अनि तिनको परिपूर्तिका लागि तपाईंले यस्तै गाँठा पार्दै जानुभयो। कहिले धनको, कहिले पदको, कहिले सम्मानको त कहिले परिवार सुखको। जीवनमा बाहिर देखिने जेजे सफलता तपाईंले प्राप्त गरे पनि भित्र यस्तै गाँठा छन्। त्यसैले तिनले तपाईंलाई पूर्णताको महसुस हुनै दिँदैनन्। जीवनलाई सिद्घान्तसँग जोडेर केही प्राप्तिका लागि मात्र जिउनुभयो। प्राप्तिका निम्ति तपाईंले कहिले लोभ गर्नुभयो, कहिले भ्रस्टाचार, कहिले क्रोध, कहिले उदास, कहिले ईष्र्या त कहिले द्वेषमा पनि पुग्नुभयो होला। जीवनलाई नैसर्गिक, प्राकृतिक र सरल तरिकाले जिउने कला बिर्सनुभयो। जीवनलाई नयाँ आयामले हेर्ने कला बिर्सनुभयो। यिनैकारण हुन् आज आएर जीवन कठिन र अपूर्ण लागिरहेछ। सन्तले आफ्नोबारेमा भनेछन् म शान्त र प्रसन्न रहनुमा मैले जीवनलाई एउटा उपहार र सम्भावना सम्झेको छु। जीवनलाई सरलतापूर्वक जिएको छु। ठूलो महत्वाकांक्षा र प्राप्तिको तृष्णा छैन। जे छ सुन्दर छ, शान्त छ र आनन्द छ। अस्तित्वको ऊर्जा प्राप्त छ, उसको कृपा सबैतिर छ। मेरो कर्मले उसका अगाडि कुनै तुलना गर्न सक्दैन। प्रत्येक दिन जीवनलाई नयाँ आयामबाट हेर्छु, प्रत्येक घटनालाई नयाँ आयामबाट हेर्छु। यही स्वभावले मेरो जीवनमा गाँठाहरू छैनन्। हाम्रो नेपालको परिदृश्य हेर्ने हो भने दशकौंदेखि यस्तै गाँठो परेर बसेको छ। सधैं बहस, अराजकता, अव्यवस्था, आन्दोलन, माग आदिआदि विषयले कहिल्यै निकास पाउन सकेका छैनन्। नागरिकका आवाज सडकभन्दा माथि जान सक्दैनन्। सदनले तिनका मर्म बुझ्दैनन्। राजनीतिका भित्री गाँठा र भित्री परिभाषाबाहिरका सर्वसाधारणले बुझ्नै सकेनन् त्यसकै परिणाम हो सरकार फेरिइन्छन्, नेतृत्व लिने व्यक्ति फेरिन्छ र पनि स्थिति जस्ताको त्यस्तै। सोचाए फेरिएन भने सकारात्मक परिवर्तन नआउने रहेछ। कुनै पनि उद्देश्य प्राप्तिका लागि त्यसैअनुसारको सोच जरुरी हुन्छ। हामी घरबाट जहाँ पुग्न भनेर हिँडेका छौं त्यहीं नै पुग्छौं। सोचाइ एकातिर बाटो अर्कातिर भयो भने कहिल्यै गन्तव्यमा पुग्न सकिन्न।"
कर्तव्यपरायणता,"एक दिन स्वर्गका राजा इन्द्र यमलोक गए। यमराजले इन्द्रलाई दरबारभित्र लगेर आसनमा बसाए। आदर सत्कार गरी सोधे, हे देवराज, आज तपाईंले मेरो दरबारमा आउने पाउकष्ट गर्नुपरेछ। के सेवा गरौं, आज्ञा हवस्। तपाईंले मेरा भक्तलाई टपक्क टिपेर ल्याउनुभएछ, कति दिन भो ल्याएको ?, इन्द्रले सोधे। आजसहित तीन दिन हुन्छ, यमराजले जवाफ दिए। हे यमराज, तपाईंसँग कत्ति पनि दया रहेनछ। तिनका छोराछोरीको विलौना र चीत्कार सुन्नुस् त ?, तिनको बिलौना हेरेर यमराजले भने, मिति पुगेपछि ल्याउनुपरिहाल्यो, के गर्नु ? जसले कमाइ गरेर घरपरिवार र छोराछोरीको लालनपालन गरिरहेको छ, उसैलाई टिपेर ल्याएपछि तिनीहरु मरेतुल्य भएनन् ? हे देवराज, त्यो मेरो विषय होइन। जसको मिति पुगेको छ, उसलाई एकनिमेष पनि बाँकी राख्ने मेरो अधिकार नै छैन। हे यमराज, ती भक्तलाई अहिले फर्काइदिनुस्। भक्तका सन्ततिलाई आपत्विपत् पर्दा सहयोग गर्नु मेरो कर्तव्य पनि हो, इन्द्रले यमराजको पाउमा झुकेर पटकपटक बिन्ती गरे। यमराजले गम्भीर भएर भने, हे देवराज, मेरा लागि को बालो, को तरुनो, को बूढो, को अर्काको, को आफ्नो, को मेरो, को तेरो, को भक्त, को दयालु, को मायालु। यस विषयमा मैले विचार गर्नै पाउँदिनँ। जहाँसम्म तपाईंको भक्तको कुरा छ, उसको ललाटमा त्यही लेखिएको छ। त्यसो भए कसले लेखेको त उसको लेखान्त ?, देवराजले सोधे। मैले नै लेखेको हुँ। उसले अघिल्लो योनिमा जस्तो कर्म गरेको थियो, त्यसै आधारमा लेखेको हुँ। आफ्ना भक्तलाई दया गरेर, मन परेर आयु बढाउन र मन नपरका अरूलाई घटाउन कहिल्यै पाउँदिनँ। कुनै पनि जीवजीवात्माको आयु, जन्म, भाग्य, सुखदुःख सबै कुरा उसको कर्मले नै निर्धारण गर्ने हो, मैले होइन। परमात्माले पनि होइन। एकपटकका लागि परमात्मासँग भनेर भए पनि उसलाई फर्काइदिनुस् न, इन्द्रले फेरि बिन्ती गरे। हे देवराज, भूलोकमा जस्तो यहाँ भनसुन चल्दैन। बरु उहीं गएर तिनका आहतमा मलम लगाउन सक्नुहुन्छ, यमलोकबाट केही हुनेवाला छैन। यमराज आफ्नो कर्तव्यबाट टसको मस भएनन्। देवराज आफैं लज्जित भएर फर्किए।"
युवा भूमिकाको नागरिक खोजी,"समाज हाँक्न अब लिंग, उमेर वा अन्य सामाजिक पृष्ठभूमिले मात्र अर्थ राख्दैन भन्ने मान्यता स्थापित हुँदै गएको छ खस्रो कुराबाट सुरु गरौं। विगत केही समयदेखि फेरि मुन्टो उठाएको राजनीतिमा युवाको बहसले अपेक्षाकृत जनआकर्षण प्राप्त गर्न सकेको छैन। आम युवामै चाख र उत्साह सिर्जना गर्न सकेको छैन। राजनीतिक दलमा आबद्ध भई सक्रिय राजनीतिमा रहेका युवाको बृहत् समर्थनसम्म पनि जुटाउन सकेको छैन। बहसको केन्द्रमा रहेका तीन परम्परावादी र साँघुरा चिन्तनका कारण हामी यो दुर्घटनाको अवस्थासम्म आइपुगेका छौं। पहिलो, राजनीतिक दलको केन्द्रमा परिपक्व युवा नेतृत्व पुग्दा मात्र राजनीतिमा कायापलट सम्भव छ। दोस्रो, दलको सदस्यता लिनुहोस् नत्र राजनीतिमा पछाडि परिएला। तेस्रो, पुस्ताको बहसमा विभाजित मनोविज्ञान। सर्वप्रथमतः राजनीतिक दलको केन्द्र र परिपक्वताको चिन्तनलाई आलोचनात्मक रूपमा हेर्न आवश्यक छ। एकातर्फ केन्द्र र परिपक्वताको मिलनले एउटा विभेदकारी संरचना खडा गरेका छन् भने अर्कातर्फ विभिन्न तह र क्षेत्रमा युवाको सक्रिय भूमिकाको बहसलाई नै ओझेलमा पार्ने काम गरेको छ। व्यावहारिक भाषामा केन्द्रमा परिपक्व युवा नेताको प्रतिनिधित्व हुनुपर्छ भनेको हाल देशका प्रमुख राजनीतिक दलका केन्द्रमा सक्रिय सदस्यमध्येबाट मात्रै कसैले अवसर पाउनुपर्छ भन्ने हो। पार्टी प्रमुख वा पदाधिकारी बन्ने अवसर। प्रधानमन्त्री, मन्त्री, मुख्यमन्त्री आदि बन्ने अवसर। दल बाहिरका युवा यस्ता तहमा पुग्नेबारे कसैले परिकल्पना गर्दैन यहाँ। नेपालका प्रायः सबै ठूला राजनीतिक दलले पार्टीको केन्द्रीय निकायको सदस्य वा पदाधिकारी बन्नका लागि निश्चित अवधिसम्म पार्टीको सदस्य रहेको र निश्चित तहमा काम गरेको हुनुपर्ने अनिवार्य व्यवस्था गरेका छन्। नेपाली कांग्रेसका हकमा केन्द्रीय सदस्यको उम्मेदवार बन्न १० वर्ष निरन्तर क्रियाशील सदस्य भएको हुनुपर्ने व्यवस्था छ। नेपालका कम्युनिस्ट पार्टीले त सरकारी सेवामा भन्दा पनि कट्टर तहगत बढुवा नीतिलाई अवलम्बन गरेका छन्। आफूलाई वैकल्पिक शक्तिका रूपमा प्रस्तुत गरेका दलको पनि स्थापना, पुनस्र्थापना र जुटफुटको शृंखला हेर्दा नयाँ अनुहारलाई विशेष स्थान दिने अभ्यासले अपेक्षाकृत ध्यान पाउन नसकेको देखिन्छ। परिपक्वता राजनीतिक अन्दोलनमा सहभागिता, दलको केन्द्र, सदन र सरकारमा विभिन्न पदमा बसेर काम गरेको अनुभवको अवधिका आधारमा मापन गरिन्छ। अव प्रश्न जन्मन्छन् : जारी राजनीतिक नेतृत्वमा युवा बहसमा राजनीतिक दलको सदस्य नभएका युवाको स्थान कहाँ छ ? हाम्रो पार्टीमा स्वागत छ तर केन्द्रीय समितिमा १०१२ वर्षपछि भेटौंला, त्यो पनि तपाईंको भाग्य रहेछ भन्ने हो ? आज नेपालका प्रमुख राजनीतिक दलभित्र रहेको देश हाँक्न सक्ने युवा जनशक्ति दलबाहिर रहेको भन्दा धेरै उत्कृष्ट दर्जाका रहेकाले बाहिरका युवालाई केन्द्रमा प्रवेश गराउन छुटै प्रयत्नको आवश्यकता छैन भन्ने हो ? आवश्यक पर्यो भने कतै नियुक्ति दिएर तिम्रा कुरा पनि सुनेजस्तो गरौंला भन्ने हो ? के यो लोकतान्त्रिक छ ? के यो विभेदकारी छैन ? प्रश्न यतिमा मात्रै सीमित छैनन्। के दलको केन्द्रमा काम नगरेको वा दलको सदस्य नै नरहेका व्यक्ति राजनीतिका लागि अपरिपक्व हुन्छन् ? युवा उमेरमा पार्टीको निर्माण वा सिद्धान्तको वीजारोपणमा बीपी, पुष्पलाल, मदन भण्डारीको नेतृत्वकारी भूमिकाबारेमा हामीले धेरै चर्चा गरिसकेका छौं। बाराक ओबामा प्रदेशसभा सदस्यका रूपमा प्रत्यक्ष राजनीतिमा प्रवेश गरेको १२ वर्षमा अमेरिकाको राष्ट्रपतिको उम्मेदवार बने। त्यसबेला केन्द्रको राजनीतिक अनुभव केवल तीन वर्षको थियो उनीसँग। हो, यो अमेरिका होइन। हामी राष्ट्रपतीय शासन व्यवस्था अवलम्बन गरिराखेका पनि छैनौं। तैपनि नेपालका राजनीतिक दलका सदस्यले के त्यस्तो चमत्कारिक तालिम लिएका हुन्छन्, शिक्षा, ज्ञान वा अनुभव हासिल गरेका हुन्छन् जुन राजनीतिक दलका सदस्य नरहेका आम सचेत नागरिक पाएका हुँदैनन् र नेतृत्वकारी भूमिकामा पुग्नबाट वञ्चित गरिन्छ ? एक्काइसौं शताब्दीमा राजनीतिक नेतृत्वसँग केकस्ता परिपक्वता चाहिन्छ ? ती गुण दलभित्र दसौं वर्ष पूर्णकालीन सदस्य भएर सक्रिय हुँदा प्राप्त हुन्छन् कि दलबाहिर अन्य व्यावसायिक जीवनबाट पनि ? युवाको केन्द्रीय नेतृत्वमा केन्द्रित बहसको केलाउनैपर्ने अर्को पक्ष हो के युवाले राजनीतिमा आफ्नो भूमिका देखाउन सक्ने वा देखाउनुपर्ने तह केन्द्र मात्रै हो ? सिद्धान्ततः मूल सफा भयो भने तल बग्ने पानी पनि सफा नै हुन्छ। केन्द्रीय राजनीतिबाट सुरु हुने विधि स्थापनाको क्रान्ति छिटो देशव्यापी र प्रभावकारी हुन सक्छ। पार्टीको केन्द्र मात्रै होइन संसद्, प्रदेशसभा, पालिकासभा, वडा कार्यालय, राजनीतिक दलका हर तहमा युवाले गर्न सक्ने परिवर्तनबारेमा चर्चा, छलफल, ज्ञान आदानप्रदान र अभियानको आवश्यकता छ। आम युवाको भूमिका सडक तथा सामाजिक सञ्जाल र नेतृत्वको प्रतिस्पर्धालाई केन्द्रीय नेता र मन्त्रीमा सीमित भएको छ। बिर्सनु हँुदैन, अहिले पनि स्थानीय तहका प्रमुख र अध्यक्ष, उपप्रमुख र उपाध्यक्षमा झन्डै ४० प्रतिशत युवा छन्। प्रदेश सभामा प्रतिनिधित्व गर्ने झन्डै २५ प्रतिशत सांसद पनि युवा नै छन्। के उनीहरू सफल हुनु केन्द्रमा २४ थान नेताले पद पाउनुभन्दा कम महत्वपूर्ण छ ? दोस्रो, अहिलेको हाम्रो बहस राजनीति गर्न दलको सदस्य नै हुनुपर्छ भन्ने स्थापित मान्यताबाट माथि उठ्न सकेको छैन। यो विषय हामीले निर्माण गर्न खोजेको भविष्यको समाज र राजनीतिक संस्कार विकासको परिकल्पनासँग सम्बन्धित छ। हामी अझै पनि व्यक्तिगत क्षमता परीक्षण नभएका व्यक्तिले राज्य र राजनीतिको बागडोर सम्हाल्ने समाज निर्माणको परिकल्पना गरिरहेका छौं। प्रजातन्त्रको पुनस्र्थापनापछि पहिलोपटक निर्वाचित संसद्मा राजनीतिमा प्रवेश गर्नुअघि कुनै पेसामा आबद्ध सांसदको संख्या केवल २० प्रतिशतको हाराहारी मात्र थियो। ३० वर्ष लामो निर्दलीय पञ्चायती व्यवस्था अन्त्यका लागि लडेका धेरै नेता संसद्मा प्रवेश गरेकाले त्यो स्वाभाविक पनि थियो होला। अर्को ३० वर्ष बितेको अहिले हामी कस्तो नयाँ ३० वर्षको तयारीमा छौं भन्ने हो। देश हाँक्न राजनीतिमा आउनेले राजनीतिमा प्रवेश गर्नुअघि समाजको युगान्तकारी रूपान्तरणमा असाधारण क्षमता प्रस्तुत गरेको हुनु पर्दैन ? विश्वकप खेलमा गाउँटोलमा सबैभन्दा राम्रो खेल्ने खेलाडीमध्येबाट छानिनु स्वाभाविक होइन र ? तर हामीले राष्ट्रिय टिमको खेलाडी केही निश्चित क्लबबाट मात्रै छान्ने पद्धति अवलम्बन गर्यौं भने के हुन्छ ? युवा आफ्नो उमेर समूह वा दलभित्र आफ्नो गुटको मात्रै होइन, देशले अवलम्बन गर्नुपर्ने सामाजिक, आर्थिक नीति तथा राजनीतिक विचार बोकेर हिँड्छन्, हिँड्नुपर्छ। निर्वाचनबाट सकिएन भने सामाजिक अभियानबाट पनि राजनीतिमा हस्तक्षेप गर्न सकिन्छ भन्ने विश्वास नागरिकलाई दिलाउन सक्नुपर्छ। निर्वाचनमा सहभागी हुने उम्मेदवार राजनीतिक दलको पूर्णकालीन सदस्यबाट मात्रै आउँछन् भने त्यो कदापि प्रगतिशील राजनीति हुन् सक्दैन। अब राजनीतिक दलले नागरिक समाज निर्माण र व्यवस्थापन गर्ने पुरातनवादी शैलीबाट दीक्षित हुनुपर्छ। नागरिक समाजले राजनीतिक नेतृत्व निर्माण र वितरण गर्ने मुहानको काम गर्ने राजनीतिको नयाँ युगको उदयले युवा मात्रै होइन; प्रत्यक्ष राजनीतिको निर्णायक भूमिका सीमान्तकृत धेरैको प्रतिनिधित्वलाई सुनिश्चित गर्छ। यो त्यतिबेला सम्भव छ जतिखेर राजनीतिमा दल र सरकारमा प्रतिनिधित्व गर्ने व्यक्तिको क्षमता, सोच, दूरदृष्टि, बौद्धिकता, रचनात्मकता आदिबारेमा प्रस्ट सामाजिक अवधारणा निर्माण हुन्छ। तेस्रो र अन्तिम विषय हो पुस्ताको बहसमा विभाजित मनोविज्ञान। आम राजनीतिमा विभाजित देखिने तर केन्द्रीय नेतृत्वमा रहेका पाका र युवा दुवै पुस्तालाई फाइदाजनक एउटा स्थापित तर्क छ। पाका नेताका कारण राजनीति एउटा फोहोरी खेल भएको छ। पार्टीभित्रका युवा नेता निर्णायक तहमा नहुँदा केही पनि गर्नै नसक्ने अवस्थामा छन्। राजनीति बूढाहरूको फोहोरी खेल भएकाले सफा र युवा त्यहाँ पस्नु हुँदैन वा पर्दैन भन्ने मान्यताले राजनीतिक नेतृत्वमा पाका पुस्ताको वर्चस्वलाई थप सशक्त पार्दै आइरहेको छ। यो भन्दा विडम्बना के होला ? युवाहरू अझै नेतृत्वकारी भूमिकामा नपुगेकाले केही गर्न सकेनौं भन्ने मूल्यांकनको स्वतन्त्रता प्रदान गरेको छ। पार्टीको केन्द्रीय समिति वा सदनमा एक दशकदेखि निरन्तर रहेका युवा नेता पनि जनताका लागि केही गर्ने भूमिका नपाएको गुनासो गर्ने गर्छन्। त्यहाँ गर्न सकिने प्रशस्तै काम छैनन् र ? केन्द्रमा रहेका युवा र पाका नेताले कालेकाले मिले खाऊँ भाले प्रयोजनमा यो विभाजित मनोविज्ञान प्रयोग गरे पनि आम राजनीतिमा भने यो विभाजित मनोविज्ञानको ठूलो मूल्य तिर्दै छौं हामी। दल र समग्र राजनीतिप्रतिको अविश्वासको वातावरण संस्थागत गरेको छ यो मनोविज्ञानले। राजनीतिमा क्षमताको बहसलाई नेताको उमेर र कहिलेकाहीं शिक्षा स्तरमा मात्रै केन्द्रित गर्दा पुस्ताको बहसका महत्वपूर्ण प्रश्न ओझेलमा परेका छन्। उमेरलाई प्रगतिशील पुरातनवादी सोचको मापक मान्ने प्रवृत्तिको गलत अभ्यास हुँदैछ। के नेपाली युवाको दैनिक जीवनका समस्याको बुझाइ र प्राथमिकता दुई पुस्ताका बीचमा तात्विक अन्तरविरोध छ ? के युवा नेता सदनमा युवाका मुद्दामा एक छन् त ? उनीहरू दलीय धारणाभन्दा माथि उठ्ने गरेका छन् ? राजनीतिलाई हस्तक्षेप गर्ने नयाँ विधिबारेमा सोच्ने बेला भएको छ। अहिले राजनीतिमा युवा सफल भएका देशमा समाजका अन्य क्षेत्रमा पनि उत्तिकै सफल छन्। समाज हाँक्न अब लिंग, उमेर वा अन्य सामाजिक पृष्ठभूमिले मात्र अर्थ राख्दैन भन्ने मान्यता स्थापित हुँदै गएको छ। युवा आफ्नो उमेर समूह वा दलभित्र आफ्नो गुटको मात्रै होइन, देशले अवलम्बन गर्नुपर्ने सामाजिक तथा आर्थिक नीति र राजनीतिक विचार बोकेर हिँड्छन्। निर्वाचनबाट सकिएन भने सामाजिक अभियानबाट पनि राजनीतिमा हस्तक्षेप गर्न सकिन्छ भन्ने विश्वास गर्छन्। योजना र दृढसंकल्प बोकेर हिँड्छन्। सोच, विचार, विधि, प्रक्रिया, मन, चेतना, योजना, विकल्प फराकिला, लचक र गतिशील छन्।"
कप्तान श्रेयसको विष्फोटक ब्याटिङले दिल्लीको तेस्रो जित,दुबई : जारी इन्डियन प्रिमियर लिग (आईपीएल) मा दिल्ली क्यापिटल्सले तेस्रो जित निकालेको छ। शनिबार राति सारजाह क्रिकेट रंगशालामा भएको खेलमा दिल्लीले कप्तान श्रेयस अयरको विष्फोटक ब्याटिङ मद्दतमा कोलकाता नाइट राइडर्सलाई १८ रनले पराजित गरेको हो। टस हारेर ब्याटिङ गरेको दिल्लीले निर्धारित २० ओभरमा ४ विकेट गुमाउँदै २२८ रनको फराकिलो स्कोर बनाएको थियो। जवाफमा कोलकाताले ८ विकेट गुमाएर २१० रनमात्र बनाउन सक्यो। कोलकाताका लागि नितिश रानाले अर्धशतक बनाए। उनले ३५ बलको सामना गर्दै ५८ रन जोडेका हुन्। त्यस्तै इओन मोर्गानले ४४ तथा राहुल त्रिपाठीले ३६ रन बनाए। कोलकातालाई लक्ष्यबाट रोक्न दिल्लीका एनरिच नोर्टजेले ३ विकेट लिए। त्यस्तै हर्ष पटेलले २ विकेट हात पारे भने मार्कस स्टोनिस र अमित मिश्रले समान ११ विकेट लिए। कसिलो बलिङ गर्दै आएका कगिसो रबाडाको नाममा पनि १ विकेट रह्यो। तर उनी सबभन्दा महङ्गा बलर सावित भए। ४ ओभर बलिङ गरेका उनले ५१ रन खर्चिए। यसअघि ब्याटिङ गरेको दिल्लीका लागि कप्तान श्रेयसले ३८ बलमा ८८ रन बनाएका थिए। तेस्रो क्रममा आएका उनले विष्फोटक ब्याटिङ गर्दै ६ छक्का र ७ चौका हिर्काउँदै टिमको स्कोर उच्च पारेका थिए। उनी नटआउट रहे। त्यस्तै ओपनर पृथ्वी शले ६६ रन बनाए भने रिसभ पन्तले ३८ रनको योगदान गरेका थिए। कोलकाताका आन्द्रे रसेलले २ विकेट हात पारे भने कमलेस नगरकोटी र वरुण चक्रवर्तीले ११ विकेट लिए। दिल्लीले ४ खेलमध्ये ३ खेलमा जित हात पारेको छ। कोलकाताले भने समान ४ खेल खेल्दा २ खेलमा मात्र जित निकालेको छ। यसैबीच शनिबार नै भएको पहिलो खेलमा रोयल च्यालेन्जर्स बैंगलोरले शानदार जित निकाल्यो। बैंगलोरले राजस्थान रोयल्सलाई ८ विकेटले पराजित गरेको हो। आज पनि दुई खेल हुनेछन्। मुम्बई इन्डियन्स र सनराइजर्स हैदारबाद सारजाह क्रिकेट रंगशालमा भिड्नेछन् भने किंस ११ पञ्जाब र चेन्नई सुपर किंस दुबई अन्तर्राष्ट्रिय क्रिकेट रंगशालामा खेल्नेछन्।
