शीर्षक,विवरण
घाम प्यारो कि आमाको न्यानो ?,"मंसिरपुसको यो जाडो मौसममा एउटा प्रश्न खडा भएको छ घाम प्यारो कि आमाको न्यानो प्यारो ? तर सामान्यत: यो प्रश्नको सीधा जवाफभन्दा पनि प्रतिप्रश्न यस्तो हुन सक्छ, यो जाडोमा घामजत्तिको प्यारो के होला र ? विकल्पमा भन्ने हो भने सिरक हुन सक्ला कि, अथवा हिटर हुन सक्ला कि ? आगो ताप्ने चलन त प्राय: लोप भइसकेको छ। यद्यपि अलिक गहिरिएर हेर्ने हो भने यो कुनै सामान्य प्रश्न नभई एउटा नैतिक प्रश्न लाग्छ। मूलत: राजनीतिक सन्दर्भमा यो प्रश्नलाई सोधिने हो भने जवाफ के होला ? कुन जवाफ सही होला, घाम कि आमाको न्यानो प्यारो ? आमा भनेको मातृभूमि। मातृभूमिलाई माया नगर्ने को होला ? र, आमाको न्यानोजत्ति प्रिय दुनियाँमा के होला ? जहाँसम्म घामको सन्दर्भ छ, घाम भनेको दूरदेशबाट टुप्लुकिने पाहुना र जो दिनभर उज्यालो छर्छ। उज्यालो मात्रै होइन, न्यानो पनि दिन्छ तर साँझ ढल्किनुसँगै फेरि फर्केर जान्छ। एक अर्थमा, पाहुनाजस्तो घाम अस्थायी खालको खुसी, जो बोकेर ल्याएको उज्यालो र न्यानो फर्केर जाँदा आफ्नो साथमै लिएर जान्छ। सन्दर्भ जोडौं मित्रराष्ट्रबाट आएका पाहुनाहरूको। निकै ठूलो हंगामा नै भएको थियो, जब पाहुना बनेर केही समयअघि भारतीय रअ प्रमुख आएका थिए। त्यसबेला पाहुनाआगमनको स्वभावविपरीत कतिपयलाई चिसोपनको आभास भएको थियो। किनकि उनको आगमनको प्रयोजनप्रति नै आशंका थियो। प्रश्न गरियो पनि एउटा गुप्तचर संस्थाका पदीय व्यक्ति, जो जुनसुकै उच्च ओहोदाकै किन नहोऊन्, तिनले बडो रबाफका साथ आएर देशका प्रधानमन्त्रीलाई सीधै भेट्न पुग्नुको अर्थ के हुन सक्छ ? यही शंकाको प्रश्न भारतीय सेनाप्रमुखको आगमनमा पनि गरिएको थियो। तर बडो सहजताका साथ जवाफ फर्काइयो आतिथ्यको स्वाभाविक प्रक्रिया हो यो। मानौं, देशका प्रमुखको कर्तव्य र अझ बढी अधिकार नै पो हो कि त्यो ! पाहुना भनिसकेपछि जसलाई पनि, जुनसुकै स्थितिमा पनि भेट्न सकिन्छ, भेट्न मिल्छ। त्यसलाई कुनै नियमकानुनले छेकबार लगाउन मिल्दैन, लगाउन सकिन्न। त्यसो त, सोचनीय कुरो भने पक्कै छ, अतिथि भन्दैमा सबै राम्रो नियतले पाहुना लाग्न सक्छन् भन्नेमा ठोकुवा गर्न सकिन्न। भारतीय पाहुनाहरू आउँदा सम्बन्धितलाई केही तातो स्पर्श भयो होला। एक हिसाबले रामरमितै भएको हुन सक्छ। ठीक यहींनिर आमाको न्यानोको सन्दर्भ उठाउन सकिन्छ। आमाले दिने न्यानोमा पक्कै पनि कुनै स्वार्थ लुकेको हुन्न। तर पाहुनाले दिने क्षणिक कुनै किसिमको कोसेलीजनक प्रेममा कुनै पनि भित्री स्वार्थ लुकेको हुन सक्छ। माया गरेको बहानामा काखमा राखेर रेटिदिन सक्छन्। के, यस्तो प्रकारको सम्भावनाप्रति सावधान हुनु पर्दैन ? आगामी दिनमा मित्रराष्ट्र चीनका रक्षामन्त्री र भारतबाट विदेश सचिवको समेत आतिथ्य गर्नुपर्ने निधो भइसकेको छ। आउने पाहुनाहरूको उद्देश्य के हो, आतिथ्य प्रदान गर्ने पक्षको उद्देश्य के हो ? औपचारिक कुनै घोषणा गरिएको छैन। यसैबीच, नेकपाभित्रको अन्तरसंघर्षको ठूलो विवादित यो समयमा चिनियाँ राजदूतको दौडधूपको चर्चाले राजनीतिक वृत्तमा मात्रै होइन, राजनीतिमा चाख राख्ने सम्पूर्णमा नयाँ तरंग पैदा गरेको छ। ख्याल गर्नुपर्ने कुरो यही हो राजदूत सामान्यत: केही बढी समयका पाहुना हुन्। अब जोडौं यिनै पाहुना र नेकपासँगको सन्दर्भ। एउटा नयाँ अन्तर्वार्तामा चिन्तक प्रदीप गिरिले भनेका छन् कुकुरको एउटा प्रवृत्ति हुन्छ मासु लुछिसकेर बाँकी रहेको हड्डी पनि नछाड्ने। त्यतिञ्जेल त्यसले त्यो हड्डी दारिरहन्छ जबसम्म चुरचुर हुँदैन हड्डी। जबकि हड्डी धुलो भइसक्दा कुकुरको आफ्नै दाँतबाट रगत बगिसकेको हुन्छ। विडम्बना त के हो भने, त्यसरी रगत बग्दा पनि कुकुर आत्मगौरवले बोलिरहेको हुन्छ कि मैले हड्डी धुलो पारें। अर्को अर्थ नलागेमा, चिन्तक गिरिकै भाषामा भन्नुपर्दा अहिले नेकपाभित्रको स्थिति ठीक त्यस्तै छ। जबकि नेकपाका नेताहरूकै भनाइलाई उद्धरण गर्ने हो भने पनि कति नागरिकको जीवन आहुति दिएर निर्माण गरिएको पार्टी हो त्यो र पछिल्लो चरणमा त साम, दाम, दण्ड, भेद सबै प्रयोग गरेर सिद्धान्तत: दुई ध्रुवका पार्टीले केवल नाममा कम्युनिस्ट को विशेषण जोडिएकै आधारमा चुनावको मौका पारेर एकताको घोषणा गरे। यो अलग कुरो कि त्यतिबेला जुन स्वार्थले एक भएको भए पनि अर्को चुनाव आइपुग्दा नपुग्दै फेरि यतिखेर सिंगो नेकपा फुटको सँघारमा आइपुगेको दृष्टिगोचर हुन्छ। तर गजब के छ भने सम्भावित पार्टी फुटको कारकतत्व बनेका नेताहरू आफ्नो अहं लाई सर्वोपरि मानिरहेछन्। त्यो अहंलाई नै बहादुरीको द्योतक ठानिरहेछन्। सायद तिनलाई थाहा छ र पनि थाहा थाहा नपाएजस्तो गरिरहेछन्। आफ्नै कारणले गिजोल्ल्दागिजोल्दा पार्टी रगतपच्छे भइसक्यो, तर पनि हल्का रूपले भनिरहेछन् राजनीतिक पार्टीमा यस्तो भइरहनु सामान्य हो। दृश्य सबैसामु स्पष्ट छ गिजोलेर रगतपच्छे पार्ने आफ्ना दाँतलाई नेताहरूले सबैभन्दा ठूलो हतियार मानेका छन्, आपूअनुकूलको सहजीकरण गर्ने हतियार। तर तिनलाई के थाहा कि त्यही हतियार हो, जो आफ्नो पौरख देखाउँदै छ त्यो भित्रभित्रै मक्किसकेको छ। माथि उल्लेख गरे भैं अनुचित शब्दार्थका रूपमा नलिईकन भन्नुपर्दा हड्डी दारेर धुलो पारिसक्दा त्यहाँ देखिएको रगत आफ्नै दाँतबाट निस्किएको हो। यो थाहा पाएर पनि त्यो रगतमा बहादुरीको अभिमान व्यक्त गरिहेछन् ती। समष्टिमा, शीर्षकमा निहितार्थ वाक्य घाम कि आमाको न्यानो प्यारो को लाक्ष्यणिक अर्थ यहाँनिर जोड्न उचित होला। पाहुनाहरू जो एक दिनका हुन् कि लामै समयको होऊन्, अतिथि सत्कार गर्नेले तिनलाई केवल आतिथ्य प्रदान गर्ने हो। घामजस्ता ती पाहुनाको क्षणभंगुरतालाई केही क्षण स्वीकारिदिने हो। वास्तविक असली पाहुना रहेछन् र तातोपना महसुस गराउँछन् भने नकार्नुपर्ने के छ र ? सन्दर्भवश नेकपाभित्रको विवाद कुनै पाहुनाले मिलाउने हैन, घामजस्ता केही क्षणका ती पाहुनाका सल्लाहसम्म लिन सकिएला। मिलाउने त आफैंले हो, तिनले आआफ्नो अहं को दाँत तिखार्न छाड्नैपर्छ। नेकपा यही देशको पार्टी हो भने नेताहरूलाई आफ्नो पार्टीको पक्कै माया होला। र तिनलाई नेकपा साँच्चैको जीवित पार्टी हो भन्ने लाग्छ भने तिनलाई यो पनि थाहा हुनुपर्छ कि त्यही पार्टीअन्तर्गत नेताहरू जीवित छन्। पार्टी तिनका आमा हुन्, कहिल्यै नरित्तिने के आमाको न्यानो कहींकसैसँग दाँज्न सकिन्छ ?"
नरोकिएको महिला हिंसा,"महिला हिंसाविरुद्धको अभियानमा झाँकी प्रदर्शन वा पाँचतारे होटलमा सेमीनार गरेर परिणाम आउनेवाला छैन नाराका आधारमा हेर्ने हो भने महिला अधिकार र समानताका हिसाबले नेपाली महिला धेरै अगाडि आउनुपर्ने हो। संविधान बनाउन गठन भएको संविधानसभामा महिला सहभागिता अभूतपूर्व रहेको भन्दै खुसी मनाइयो। राजनीतिक दलहरूले दक्षिण एसियामै नेपाल महिलालाई संसद्मा स्थान दिने देशको सूचीमा अगाडि रहेको दाबा गरे। महिलाको उल्लेख्य सहभागिता भएको संविधानसभाले संविधान पनि जारी गयो। हाल देशमा लागू भइरहेको संविधान महिला अधिकारका दृष्टिकोणले सबैभन्दा राम्रो संविधान भएको महिला सभासद्हरूले दाबी पनि गरे। राजनीतिक प्रतिनिधित्वका हिसाबले हिजोभन्दा आज महिलाको संख्या बढेको पनि छ। सभामुख र उपसभामुख, राष्ट्रियसभा अध्यक्ष र उपाध्यक्ष, स्थानीय तहमा गाउँपालिका अध्यक्ष र उपाध्यक्ष, मेयर र उपमेयरमा एकजना महिला अनिवार्य हुनैपर्ने व्यवस्था संविधानमा गरिएको छ। संघदेखि प्रदेश र स्थानीय सरकारसम्म महिला निर्णायक स्थानमा छन्। यसलाई सकारात्मक परिवर्तनका रूपमा लिन सकिन्छ। मुक्त कमलरी शान्ता चौधरीदेखि उमादेवी वादी सांसद हुनुहुन्छ। राष्ट्रपति विद्यादेवी भण्डारी महिला नै हुनुहुन्छ। सुशीला कार्की नेपालको न्यायपालिकामा प्रधानन्यायाधीश बन्ने पहिलो महिला हुँदै बिदा भइसक्नुभएको छ। अनुराधा कोइरालादेखि पुष्पा बस्नेतसम्म सीएनएन हिरोजस्ता अन्तर्राष्ट्रिय अवार्डले सम्मानित भइसक्नुभएको छ। भर्खरै १९ वर्षीया सपना रोका मगर बीबीसीको बीबीसी हन्ड्रेड विमिन को सूचीमा पर्नुभएको छ। पहिलो महिलामन्त्री द्वारिकादेवी ठकुरानीदेखि राष्ट्रपति विद्यादेवी भण्डारीसम्म आइपुग्दा राज्यको महत्वपूर्ण ओहोदामा महिला पुगिसकेका छन्। आधा आकाश ओगट्ने महिलाले भूमिका पाउनु आफैंमा खुसीको विषय हो। यो खुसीभन्दा नेपाली महिलालाई कन्चनपुरमा बलात्कारपछि हत्या गरिएकी १३ वर्षीया बालिका निर्मला पन्तको घटना बिझाइरहन्छ। ०७४ साउन १० गते भएको निर्मला हत्यामा संलग्न दोषीहरू अहिलेसम्म पक्राउ पर्न सकेका छैनन्। सपना रोका मगर बीबीसी हन्ड्रेड विमिन को सूचीमा परेको खुसीमा रमाउन नपाउँदै महोत्तरीको बर्दिवासमा ६ वर्षीया बालिकाको बलात्कारपछि हत्याको घटनाले स्तब्ध बन्न विवश तुल्याउँछ। महान्यायाधिवक्ता कार्यालयको आर्थिक वर्ष ०७५७६ को तथ्यांकअनुसार नेपालमा २ हजार ७ सय ५३ महिला बलात्कृत भएका छन्, जसमा करिब आधा अर्थात् एक हजार दुई सय ३२ त बालिका नै छन्। सन्दर्भ महिला हिंसाविरुद्धको सोह्रदिने अभियानसँग जोडौं। अहिले अन्तर्राष्ट्रिय रूपमा ओरेन्ज द वल्र्ड ः फन्ड, रेस्पोन्ड, प्रेभेन्ट, कलेक्ट नाराका साथ अभियान जारी छ। नेपालमा यस वर्ष लैंगिक हिंसा अन्त्यको प्रतिबद्धता : व्यक्ति, समाज र सबैको ऐक्यबद्धता नाराका साथ अभियान चलिरहेको छ। विश्वभर हरेक वर्ष २५ नोभेम्बरदेखि १६ दिन यो अभियान चल्ने गर्छ। यो अभियानको मूल उद्देश्य महिलाविरुद्ध हुने हिंसा, विभेद र अन्याय अन्त्य गर्नु हो। यस्ता अभियानले जनचेतना जगाउन भूमिका खेलेकै छ। तर अपेक्षाकृत परिणाम दिन नसकेको महिला हिंसाका पछिल्ला घटनाले देखाउँछ। महिला हिंसाका घटनामा कमी आएको छैन। अभियान चलिरहेकै बेला देशमा भएका महिला हिंसाका घटना त्यसका प्रमाण हुन्। महिलामाथि हुने अधिकांश हिंसामध्ये घरेलु हिंसा नै बढी हुने गरेको छ। महिला हिंसाविरुद्धको अभियान चलेकै बेला सार्वजनिक भएका केही रिपोर्टले थप झस्काएको छ। नेपाली समाजमा महिला कति असुरक्षित छन् भन्ने डरलाग्दो चित्र ती तथ्यले देखाएका छन्। सुदूरपश्चिम प्रदेशमा मात्र पछिल्लो चार महिनामा १०७ वटा बलात्कारका घटना दर्ता भएका छन्। स्मरणीय छ, सुदूरपश्चिम त्यही प्रदेश हो, जहाँ १३ वर्षीया बालिका निर्मला पन्तको बलात्कारपछि हत्या भएको थियो। अहिलेसम्म पनि बलात्कारपछि हत्या गर्ने अपराधी पक्राउ परेका छैनन्। महान्यायाधिवक्ता र प्रहरीसँग रहेको तथ्यांकअनुसार दैनिक ६ महिला बलात्कारको सिकार हुने गरेका छन्। महिलासँग जोडिएका हिंसाका स्वरूप भूगोलअनुसार भिन्न छन्। सुदूरको छाउपडी होस् वा मधेसलाई पिरोलिरहने दहेज प्रथा। वा पहाडमा हुने महिलाको श्रम शोषण। सबैतिर महिला प्रताडित छन्। देशको भूगोलभित्र मात्र होइन, आफ्नो परिवार र सन्तानका लागि विदेशी भूमिमा श्रम बेच्न पुग्ने महिलामाथि भइरहेका हिंसा झन् डरलाग्दो छ। देशभित्रै त बलात्कारपछि हत्या गर्ने अपराधी पक्राउ गर्ने दायित्वमा सफल हुन नसकेको सरकार विदेशी भूमिमा रहेका चेलीसम्म के पुग्थ्यो ? उनीहरू आँसु पिएर हिंसा सहन विवश छन्। कतिपयले हिंसा सहन नसकेर विदेशी भूमिमै आत्महत्याको बाटो रोज्ने गरेका खबरले मन भारी बनाउँछ। तर जसलाई छुनुपर्ने हो उसको मन सायद ढुंगाको हुनुपर्छ। महिला हिंसाका यस्ता दर्दानक घटनाले उनीहरूले कहिल्यै छोएन। जबसम्म भुईंतहमा रहेका महिलाले आफ्नो अधिकारबारेमा बुझ्दैनन्, हिंसाको विषयमा जान्दैनन् तबसम्म महिला हिंसाको घटनामा कमी आउँदैन। महिला हिंसा र उपेक्षाको क्रम घरबाटै सुरु हुन्छ। छोरालाई बोर्डिङ, छोरीलाई सरकारी स्कुलको चलन अझै गाउँगाउँमा छ। अर्काको घर जाने जात भन्न अझै छोडिएको छैन। छोरी मात्र जन्मँदा पतिले कान्छी ल्याउने चलन ताजै छ। भनेजति दहेज नल्याउँदा पत्नीलाई आगो लगाउने दहेज प्रथा उस्तै छ। कानुनले बन्देज लगाए पनि बालविवाह समाजमा खुलै छ। कुनै अवसरका लागि महिलाले सम्झौता गर्नुपर्ने अवस्था हरक्षेत्रमा प्रतिशत धेरथोर होला, छँदैछ। बेलुका निर्धक्क हिँड्न पाउने त परकै कुरा भयो। यावत् विषयमा निर्मम समीक्षा नगरी महिला हिंसाविरुद्धको अभियानमा झाँकी प्रदर्शन वा पाँचतारे होटलमा सेमीनार गरेर परिणाम आउनेवाला छैन। हिंसामा परेकाहरूलाई आफूमाथि भइरहेको हिंसा हो भन्नेसम्म थाहा पाउने अवस्था छैन। पहिला, के हो हिंसा ? हिंसा भएमा के गर्ने ? भन्नेबारे नै सचेतनाको खाँचो छ। धार्मिक, सांस्कृतिक, सामाजिक र राजनीतिक रूपमा भइरहेका घटना केके छन्, तिनलाई कसरी निरूपण गर्ने ? संविधानको पानामा सुरक्षित गरिएको महिला अधिकारका विषयलाई घरघरसम्म कसरी पुर्याउने ? यो आजको ज्वलन्त मुद्दा हो। यस्ता अभियान व नारीसँग जोडिएका विभिन्न दिवसलाई महिला आन्दोलनकै रूपमा मनाउन जरुरी छ। हिंसाको सिकार भएकी महिला घटना बाहिर आउँदा समाजको पनि तिरस्कारमा पर्ने अवस्था छ। बलात्कृत महिलासँग वैवाहिक सम्बन्धका लागि कोही तयार नहुने अवस्था छ। यसले कतिपय महिला पीडित भए पनि आफ्नो पीडा लुकाएरै बस्न विवश छन्। हिंसामा परेकाहरू सामाजिक र मनोवैज्ञानिक रूपमा सुरक्षित रहेको आभाष दिन सक्नुपर्छ। त्यसो भएमा हिंसाका घटना लुक्ने छैनन् र वास्तविक दोषीको कुरूप अनुहार समाजमा नांगिनेछ। यसतर्फ पनि महिला हिंसाविरुद्धका अभियान केन्द्रित हुनुपर्छ। हुन त नेपालले धेरै अन्तर्राष्ट्रिय सन्धिसम्झौतामा पनि हस्ताक्षर गरेको छ। महलिा अधिकारका पक्षमा र महिला हिंसाको विरुद्धमा गरिएका ती हस्ताक्षरको इमानदार कार्यान्वयन भएको छैन। मानवअधिकारको विश्वव्यापी घोषणापत्र १९४८ ले कसैलाई पनि जाति, वर्ण, लिंग, भाषा, धर्म, राजनीतिक आस्थाका आधारमा शोषण, दमन र हिंसा गर्न नपाइने व्यवस्था गरेको छ। त्यस्तै, महिलाविरुद्ध हुने सबै प्रकारका भेदभाव उन्मूलन गर्ने महासन्धि (सीड) १९७९ ले महिला हिंसा भनेको महिलामाथि गरिने विभिन्न किसिमका शारीरिक, यौनिक, मानसिक एवं हिंसात्मक व्यवहार हुन् भनेर प्रस्ट व्यवस्था गरेको छ। महिलामाथि हुने कुटपिट, यौन शोषण, दाइजोका कारण गरिने दुव्र्यवहार पर्छन्। महिलाविरुद्ध हुने सबै प्रकारका भेदभाव उन्मूलनसम्बन्धी महासन्धि (सिडा) १८ डिसेम्बर १९७९ मा पारित भई ३ सेप्टेम्बर १९८१ देखि लागू भएको हो। नेपालले यो महासन्धिको अनुमोदन २२ अप्रिल १९९१ मा गरेको थियो। कानुनी रूपमा नेपालले महिला हिंसा नियन्त्रणका लागि थुप्रै प्रबन्ध गरेको छ। ०७२ को संविधानले महिला आयोगलाई संवेधानिक आयोगको हैसियत नै प्रदान गरेको छ। महिला आयोगले महिला हिंसाविरुद्धका उजुरी सुन्ने र त्यसउपर कानुनी उपचारका लागि भूमिका खेल्दै आएको छ। अन्तर्राष्ट्रिय सन्धिको पक्ष राष्ट्र, आफैं महिलामैत्री कानुन निर्माता हुँदाहुँदै पनि कतिपय सन्दर्भमा महिलालाई दोस्रो दर्जाको नागरिक ठान्ने प्रवृत्ति पनि महिलालाई न्याय दिलाउनका लागि वाधक बन्ने गरेको छ। कानुनी व्यवस्थासँगै मानसिकतामा परिवर्तनको आवश्यकता पनि टड्कारो छ। जबसम्म भुईंतहमा रहेका महिलाले आफ्नो अधिकारबारेमा बुझ्दैनन्, हिंसाको विषयमा जान्दैनन् तबसम्म महिला हिंसाको घटनामा कमी आउँदैन। हिंसा भए पनि त्यसको कानुनी उपचार खोज्ने हिम्मत जबसम्म विकास हुँदैन, अपराधी मनोविज्ञान भएकाहरूले त्यसको फाइदा उठाइरहन्छन्। महिला हिंसामा संलग्नलाई समाजबाटै बहिष्कार गर्नुपर्छ। ता कि भोलि अर्को कसैले महिलामाथि हिंसा गर्ने दुस्साहस नगरोस्। प्रतिनिधिसभा सांसद ढकाल जनता समाजवादी पार्टीकी केन्द्रीय सदस्य हुन्।"
लैंगिक हिंसा अन्त्यमा ऐक्यबद्धता,"व्यक्तिको आचरण कुनै कानुन र नीतिनियमले नभई सिकाइने शिक्षा र व्यवहारले निर्धारण गर्छ लोसन् १९९९ मा संयुक्त राष्ट्रसंघ महासभाले २५ नोभेम्बरलाई अन्तर्राष्ट्रिय महिला हिंसाविरुद्ध दिवसका रूपमा मनाउने प्रस्ताव सर्वसम्मतिले पारित गरेपछि हरेक वर्षको २५ नोभेम्बरलाई विश्वभर महिला हिंसाविरुद्ध दिवसका रूपमा मनाउने गरिन्छ। यस दिवसलाई नेपालमा पनि सोह्रदिने अभियानका रूपमा २५ नोभेम्बरदेखि १० डिसेम्बरसम्म मनाउने प्रचलन २०५४ देखि नै सुरु भएको हो। यो वर्ष पनि लैंगिक हिंसा अन्त्यको प्रतिबद्धता : व्यक्ति, समाज र सबैको ऐक्यबद्घता भन्ने राष्ट्रिय नाराका साथ महिला हिंसाविरुद्घको सोह्रदिने अभियान कार्यक्रम सुरु भएका छन्। श्लोगनले बताउँछ सबैको सहयोग र ऐक्यबद्घताविना यो अभियान र अझ भन्नुपर्दा महिलामाथि हुने हिंसाजन्य अपराध न्यूनीकरण सम्भव छैन। बर्सेनि यस्ता अभियानले निरन्तरता पाइरहँदा पनि महिला तथा बालबालिकामाथि हुने अपराधजन्य हिंसात्मक घटना झनै बढेर जानु दु:खद स्थिति बनिरहेको छ। यस्ता असामाजिक, हानिकारक, अपराधजन्य मानसिकता कसरी सृजना हुन्छन् एकपटक बुझ्ने प्रयास गर्नैपर्छ। सम्मान र प्रेम जब व्यक्तिमा प्रेम र सम्मानको भावना हराउँछ तब ऊ अपराधमा उत्रिन्छ। सुन्ने गरिन्छ प्रेमको कारणले आफ्नी प्रेमिका या प्रेमीको हत्या गयो, यो कसरी सम्भव हुन्छ ? बलात्कार अनि हत्या, धोका अनि आत्महत्याजस्ता घटनाले सुन्दर जीवन किन यसरी बर्बाद गर्न बाध्य हुन्छन् मानिस भन्ने प्रश्न उठ्छ। जब व्यक्ति कारणवश, स्वार्थवशको प्रेम र सम्मान देखाउँछ तब आफूले पाएको चिज प्राप्त गरेन भने अपराधमा सामेल हुन्छ। यो त सम्मान र प्रेम भएन। हामी जसलाई प्रेम गर्छौं उसलाई सम्मान गर्छौं र जसलाई सम्मान गर्न सक्छौं उसलाई नै प्रेम गर्छौं। जुन घरमा अभिभावकले आपसमा प्रेमपूर्ण व्यवहार गर्छन् र आपसमा सम्मानपूर्ण अभिव्यक्ति र व्यवहार दर्शाउने अभ्यास गरेका हुन्छन् उनीहरूका सन्तानले पनि त्यही व्यवहार सिक्छन्। त्यसैले अपराधजन्य मानसिकताको उपज भनेकै प्रेम र सम्मानको संस्कारको अभाव हुनु हो। व्यक्तिको आचरण घरबाट, उसलाई सिकाइने शिक्षा र व्यवहारबाट सुध्रिन्छ कुनै कानुन र नीतिनियमले व्यक्तिको आचरण सुध्रिने होइन। त्यसैले प्रेमपूर्ण व्यवहार, सही शिक्षा, सकारात्मक सोचको विकास, चेतना जागरणको कला अनि एकले अर्कालाई गर्ने सम्मानको कला सिकाउने र त्यसलाई व्यवहारमा अपनाउने अभ्यासको विकास गर्नमा सरकारको अनुगमन, सबै तहका व्यक्ति, संघसंस्था, अधिकारकर्मी, सुरक्षाकर्मी र अन्य सबै क्षेत्रको ऐक्यबद्घता जरुरी छ। कमजोर प्राणीका रूपमा मूल्यांकन हाम्रो सामाजिक संरचना र धारणा छ महिला कमजोर छन् भनेर जताउनका लागि। तर, धेरै उदाहरण छन्। समाज र राष्ट्रमा महिलाको पहल र नेतृत्वले प्रशंसनीय र उच्च मूल्यांकनका काम गरिएका छन्। आर्थिक, व्यावसायिक, राजनीतिक, न्यायिक, मानवअधिकार, महिला अधिकार, शैक्षिक संस्था, सुरक्षा निकाय र प्रशासनिकलगायतका क्षेत्रमा अब्बल दर्जाको सेवासहित महिलाले आफ्नो भूमिका, जिम्मेवारी र नेतृत्व कुशलतापूर्वक निर्वाह गरिरहेका छन्। ती सबै उदाहरण हुँदाहँुदै पनि सबै भूगोलका महिलाले यो अवसर पाएका भने छैनन्। सबै क्षेत्रका सबै महिलाले यो अवसर नपाउनुमा घरको संस्कार, रुढिवादी सोच, आर्थिक अभाव, शिक्षाको अभाव, स्वास्थ्य सुरक्षामा महिलालाई उपेक्षा गरिनु, सामाजिक मान्यता र पितृसत्तात्मक र विभेदकारी सामाजिक संरचनाका परिणाम नै हुन्। अब परिवार र समाजका पुरुषको इज्जत बचाइदिन अनि आफ्ना व्यत्तिागत इच्छाभन्दा पनि करकाप र छोरीले बोल्न हुन्न भन्ने मान्यतालाई सबैले परास्त गर्नैपर्छ। महिला दोस्रो कोटिका र कमजोर प्राणी भनेर धारणा बनाउने समाजलाई भर्खरै मात्र म्याग्दीकी चेली सपना रोका मगरले बेवारिसे शवलाई दागबत्ती दिएर अन्तिम संस्कार गर्ने कर्ममा लागेका कारण सारा विश्वलाई नै प्रेरित गरिदिएकी छन्। विश्वव्यापी मिडिया बीबीसीले विश्वका प्रभावशाली एक सय महिलाको सूचीमा समावेश गरेर उनको असाधारण कामको प्रशंसा बढाएको छ। छोरीले दागबत्ती दिनु हुँदैन भन्ने संस्कार र समाजलाई आफ्ना बुबाआमा र आफन्तलाई बेवारिसे बनाउनु हुन्न भन्ने सन्देश दिएकी छन्। वंश धान्न, अन्तिममा दागबत्ती दिन छोरा चाहिन्छ भन्ने समाजलाई धेरै छोरीले दागबत्ती दिएर, किरिया बसेर संस्कारको लैंगिक विभेद तोडिदिएका छन्। त्यसैले महिलालाई कमजोर ठान्ने र दोस्रो कोटिमा राखेर हेर्ने रुढीवादी संस्कार अन्त्य हुन जरुरी छ। महिलामा सक्षमताको जरुरी समाजमा महिलामाथि नै गरिने विभेद र अपराधजन्य घटना न्यूनीकरण गर्न महिलाले आफूलाई सक्षम, सचेत र निर्भय बनाउनु जरुरी छ। परिवार र समाजका पुरुषको इज्जत बचाइदिन अनि आफ्ना व्यक्तिगत इच्छाभन्दा पनि करकाप र छोरीले बोल्न हुन्न भन्ने मान्यता परास्त गर्नका लागि आफूलाई परेका आपत् र असहजताका कुरा खुलेर बोल्न सक्नुपर्छ। आफ्नो सुरक्षाका लागि केके गर्न सकिन्छ सबै उपाय जान्ने र उपयोगमा ल्याउने हिम्मत राख्नुपर्छ। आफूलाई अन्याय महसुस हुनासाथ आफ्नै नातागोता, परिवार, साथीभाइ, छिमेकी जोसुकै होऊन् सुरक्षा निकाय र कानुनको सहारा लिन अग्रसर हुनुपर्छ। रोक नसके टोक भन्ने उखानलाई आत्मसात गर्दै पहिले सुरक्षित हुने कोसिस गर्ने, भएन भने जाइलाग्न पछि पर्नुहुन्न। जुन कुरा ठीक छ भन्न सकिन्न त्यसलाई खुलेरै नो, हँुदैन भन्न सक्नुपर्छ। यसका लागि कुनै हिम्मत गर्न नसक्ने महिलालाई राज्यस्तरबाट प्रशिक्षण दिने, जनचेतना जागृत गराउने काममा अग्रसर हुनुपर्छ। असामाजिक, अमानवीय घटना नै नहोऊन्, त्यसका लागि पूर्व सचेतनाका कार्यक्रम र जानकारीमुलक सूचना बारबार प्रसारित गरिनुपर्छ। महिलाका पीडामा राज्यको उपस्थिति छ भन्ने अनुभव गर्न पाउनुपर्छ। सञ्चारमाध्यममा महिला जो बोल्न सक्दैनन्, जान्दैनन् तर पीडा दबाएर बसेका छन् तिनलाई सञ्चारमाध्यममा धेरै स्थान दिइनुपर्छ। सूचना र सञ्चारमाध्यमले बोल्ने र प्रस्तुत गर्ने कुराले सूचनाको हकलाई उपयोग गर्न सकेको बोध दिलाउँछ। कस्तासम्म समस्या भोगेका हुन्छन्, घरेलु हिंसाका रूप कस्ता हुन्छन्, पञ्चभलाद्मीले महिलाको इज्जतको मापन कसरी गर्छ जस्ता कुरा खोतलेर महिला मुद्दालाई बाहिर ल्याउन सञ्चारमाध्यमको ठूलो भूमिका रहन्छ। आफ्ना पीडा र भावना दबाएर राखेका महिलाले बोल्न पाउने, आफ्ना धारणा खुलेर राख्न पाउने सहज माध्यम बन्न सक्नुपर्छ सञ्चारमाध्यम। सञ्चारमाध्यमको हौसलाले नै महिलालाई आफ्नो आत्मसम्मान र आत्मनिर्णयलाई बुझ्न सक्ने बनाउँछ। जुन परिवर्तन राज्य व्यवस्थामा ल्याउन खोजिएको छ त्यो परिवर्तन महिलाको सम्मान, स्थान र सहभागिताविना अपूर्ण हुनेछ। त्यसैले सभ्यताको विकास र समृद्घिको चाहना राख्नेले महिलामाथि हुने अन्यायलाई नजरअन्दाज गर्न मिल्दैन। महिलाको भूमिका, महिलाको सहनशीलता र घरसमाजमा महिलाले थपेको सुन्दरतालाई महत्त्वका साथ स्थान दिन सकेमा त्यो स्थान एक आमाको स्थान बराबर हुनेछ।"
अन्तिम संस्कार या अन्त्येष्टि ?,"मानिस जन्मेदेखि मृत्युपर्यन्त विभिन्न संस्कृति र परम्परामा अनुबन्धित भएर जीवन निर्वाह गर्छन्। बाँचुञ्जेल जति काम र उत्तरदायित्व निर्वाह गर्छन्, तीमध्ये धेरैजसो व्यक्ति आफ्नो सहज मृत्युको इच्छा गर्नुका साथै मृत्युपश्चात् मेरो अन्तिम संस्कार यसरी गरिदिनू, मेरो नाममा यस्तो गरिदिनू भनेर आफ्नो अन्तिम इच्छा र चाहना पनि व्यक्त गर्ने गर्छन्। मृत्यु भएका व्यक्तिको अन्तिम दाहसंस्कारपछि उसको आत्मालाई सम्मान गर्ने विभिन्न परम्परा देखिन्छ, परम्परा पूरा गरे मृत्यु भएकाको उचित सम्मान र मर्यादा हुन्छ, आत्माले शान्ति पाउँछ भन्ने विश्वास छ। जिउँदाका जन्ती मर्दाका मलामी भन्ने भनाइ त्यसै बनेको होइन। तथापि हाल भाइरस सर्न सक्ने जोखिमले परम्पराअनुसार दाहसंस्कार गर्न पाएका छैनन्, जसले मनोवैज्ञानिक धार्मिक र सांस्कृतिक गहिरो प्रभाव पारेको भए पनि कोरोना तथा सरकारको आग्रहलाई आत्मसात गर्दा परम्परानुसार सतगत गर्न पाएका छैनन्। संवेदनशीलता हामी पूर्वीय दर्शन मान्नेहरू मृत्यु संस्कारप्रति बढी नै संवेदनशील छौं। मृत्युपछिको किरियाकर्म विधिसम्मत भएन भने परत्र नसुध्रिने मान्यता छ। दर्जन छोरीहरू भएर पनि समाजमा छोरा नजन्माई नहुने परिस्थिति आजसम्म पनि रहिरहनुको मुख्य कारण अन्तिम संस्कारसँग सम्बन्धित छ। जीवन रहुञ्जेल नहेरे पनि मरेपछि दागबत्ती, किरिया कर्म तथा पिण्डपानी त पाइन्छ भन्ने अभिलाषा राखेर छोरा जन्माउन बाच्दासम्म लागिपर्ने अझै प्रशस्तै छन। समाजमा छोरीहरूले पनि अन्तिम संस्कार गर्ने गरेको भए पनि शास्त्रीय दृष्टिकोणले अझै ग्राह्य मानिएका छैनन्। शवलाई जो पायो त्यहीले छुन नहुने, तिलाञ्जली, दागबत्तीदेखि चिता जलाउनेसम्मका कर्म परिवारबाटै सम्पन्न हुनुपर्ने, खानपान, शुद्धाशुद्धि, छूतअछूत मिहिन ढंगले बार्नुपर्नेछ। तथापि हरेक जातजाति, धर्म, सम्प्रदायको सदगतका आआफ्नै विधि र परम्परा छ। तर कोरोनाले मृत्यु हुनेहरूको शव व्यवस्थापनमा परिवार संलग्न हुन नपाउँदा संस्कारगत आस्था हुनेका लागि ठूलो चिन्ता बनेको छ। कतिपय स्थानमा सेनाले शव व्यवस्थापन भइसके पनि मृतकका परिवारले कुशको शव बनाएर त कहीं उत्खनन गरेर पुनः दाहसंस्कार गरेका खबर आउने गरेका छन्। सामान्य अवस्थाको अन्त्येष्टि भन्दा कोरोनाबाट मृत्यु भएकाको अन्त्येष्टिमा फरक भनेको केवल सावधानी मात्र हो, जुन जीवित व्यक्तिसँग पनि हामीले हरसमय र हरस्थानमा अपनाइरहेका छौं। कोरोना संक्रमणबाट मृत्यु हुनेको संख्यामा गुणात्मक रूपले बढ्न थालेपछि पशुपति क्षेत्र विकास कोषले कोरोना मृत्यु प्रमाणित रिपोर्टबाहेक कोरोना आशंका गरिएका शवलाई विद्युतीय शवदाह गृहमा जलाउन रोक तर सरकारले मृत्युपछि परीक्षण गर्न नपाइने निर्णयका कारण मलामी, आफन्त, कर्मचारी र संलग्न सबैको लामो समय उपस्थितिका कारण उक्त क्षेत्र संक्रमण फैलाउने हटस्पट बन्ने खतरा छ। आर्यघाटमा दाउराको परम्परागत विधिबाटै तीनदेखि चार घन्टा लगाई जलाउन बाध्य छन्। शंकास्पद मृत्यु र व्यवहार हालसम्म कोरोनाले मृत्यु भएका भनिएका १३ सय बढीको मृत्यु वास्तविक कारण कोरोना नै हो त ? किनभने धेरैैको मृत्युपछि मात्रै कोरोना पुष्टि भएकाले यसको वास्तविक कारण खोज्नु स्वाभाविक हो। विकसित देशहरू बढी उमेर समूहका व्यक्तिलाई पनि बचाउन सफल भएका छन् भने नेपाल स्रोत साधनको कमीका कारण बचाउन सकिने उमेर समूह पनि जोखिममा छ र गुमाइरहेको पनि छ। नेपालमा अहिले सरकार अघिअघि कोरोना पछिपछि हुनुपर्नेमा ठीक उल्टो कोरोना अघिअघि सरकार पछिपछि प्रतिकार्यका रूपमा भइरहेको छ। अन्तिम संस्कारमा सरोकार नराख्ने र संलग्न नभएकाहरू पनि सञ्चारमाध्यमबाट देखाइने पीपीई लगाएकाहरूले सदगत गरेका सनसनीपूर्ण लाग्ने दृश्यबाट बढी हतासिएका छन्। क्षतिको तथ्यांकगत जानकारी आवश्यक भए पनि समाज नै भयभीत हुने तस्बिर र दृश्यको औचित्य ? लगातार विवादमा आइरहेको अन्तिम संस्कारका विषयमा विश्व स्वास्थ्य संगठनलगायतका संस्था तथा सबै देशले कोरोनापीडितहरूको शवको व्यवस्थापन कसरी गर्ने भनी विभिन्न निर्देशिका तथा प्रोटोकल बनाई लागू गरेको पनि धेरै महिना भइसक्यो। तर जनमानसमा विशेषतः नेपालीमा त्यसबारे प्रशिक्षण, सूचनाको सरल प्रवाह नगरिएकाले अनेक भ्रम तथा शंका छन्। जसकारण शव व्यवस्थापनमा अनावश्यक जटिलता हुन गई मानव शरीरले मृत्युपछि पाउनुपर्ने न्यूनतम संस्कारमा समेत ठूलो विचलन देखिएको छ। कुनै पनि सभ्य समाजको ठूलो मापक त्यस समाजका नागरिकलाई मरेपछि गरिने व्यवहार हो भन्ने विश्वब्यापी मान्यता छ। शव व्यवस्थापनमा सुरक्षाका उपाय  मृत्यु जहाँसुकै भए पनि शंकास्पद वा यकिन दुवै अवस्थाका शवहरूको यथाशक्य चाँडो अन्तिम संस्कार गर्ने स्थलमा पुयाउने, अन्त्येष्टि गर्ने।  प्रचलित विधिअनुसार दाहसंस्कार वा समाधिस्थ गर्ने।  शवलाई धेरै नचलाउने, लागेका पाइप, क्याथेटरलगायतका सामग्री हटाउने, कुनै भागबाट स्राव बगिरहेको भए बन्द गर्ने, उठाउँदा, घाट लैजाँदा, चितामा राख्दा वा गाड्ने तयारी गर्दा गर्नुपर्ने प्रक्रियामा विशेष सुरक्षा सावधानी अपनाउने।  शवको कुनै भागबाट स्राव आएको बाहेक शव राख्न विशेष ब्यागको जरुरत पर्दैन। शवलाई डिसइन्फेक्ट गर्न र विशेष शववाहन जरुरत पर्दैन।  धेरै मलामी जम्मा नहुने, भौतिक तथा सामाजिक दूरी पालना गरी अनिवार्य मास्क र स्यानिटाइजर प्रयोग गर्दै एकदुई दर्जन मानिस भई अन्त्येष्टि गर्ने।  ६० वर्षमाथिका वृद्धवृद्धा, केटाकेटी तथा अन्य शारीरिक रोगका कारण कमजोर स्वास्थ्य भएका दीर्घरागीहरू अन्त्येष्टिमा सहभागी रोक्ने।  अन्तिम संस्कार प्रक्रियामा मुखमा पानी चुहाइदिने, ढोग्ने, छुने, अँगालो हाल्ने, मिचिमिची धुने नुहाउनेजस्ता प्रक्रिया नगर्ने। एक मिटर बढीको दूरीबाट पालैपालो हेर्दा, जल छर्कंदा, पाठ गर्दा, नमस्कार गर्दा, फूल चढाउँदा जोखिम हँुदैन, गर्न दिन सकिन्छ।  शवसँग प्रत्यक्ष सम्पर्कमा आएका व्यक्तिले हरेक चरणमा हात धुने वा स्यानिटाइजर प्रयोग गर्ने।  शव लिन जानुपूर्व शववाहनका चालक तथा कर्मचारीले मास्क, पञ्जा लगाएर मात्र गाडी चलाएमा पनि रोग सर्ने सम्भावना छैन। तथापि पीपीई प्रयोग गर्दा हुन्छ।  शवसँग प्रत्यक्ष सम्पर्कमा आएकाले अन्त्येष्टि सकिएपछि बाहिरी सबै कपडा, जुत्ता, टोपी आदि डिस्पोजेबल भए सुरक्षित स्थानमा संकलन गर्ने र त्यसको उचित उपचार गरी थन्काउने वा जलाउने। पुनः प्रयोग गर्नुपर्ने वर्गका भए एक प्रतिशत क्लोरिन झोलले निर्मलीकरण गरी धुने, पखाल्ने र घाममा सुकाउने।  अन्य शव नछुने मलामीले अरू समयमा जस्तै लगाएका कपडा धुने र नुहाइधुवाई गरेमा पर्याप्त हुन्छ। सम्मान शदीयौंदेखि आफ्नो सांस्कृतिक मूल्यमान्यताअनुसार गर्दै आएको अन्तिम संस्कार गर्न नपाउँदा आत्माले शान्ति नपाउने हो कि भन्ने चिन्ता सबैमा व्याप्त हुन्छ र त्यस्ता मनोवैज्ञानिक असर तत्कालै बाहिर कोरोना महामारीले आक्रान्त अवस्थामा आइहाल्ने सम्भावना नभए पनि परिवारका सदस्यमा दीर्घकालसम्म रहिरहन सक्छ। तसर्थ कोरोनाबाट मृत्यु भएकाप्रति राष्ट्र र समाजले स्मरण गर्दै स्तम्भ, शिलालेखबाट सम्मान गरेमा आफन्त गुमाएका र अन्तिम संस्कार गर्न नपाएका परिवार एवं आफन्तको पीडाप्रति पनि सहानुभूति भई योद्धाप्रति सम्मान व्यक्त हुन्छ। अन्त्यमा, तथ्य तथा कार्य मृतकका परिवारका सदस्यले गर्न सधैं र सबै सक्षम नहुने भएकाले जिल्लास्थित कोरोना व्यवस्थापन समितिले विशेष प्रशिक्षण दिएका व्यक्तिको टोलीबाट शवको व्यवस्थापन गर्न भनिएको हो। अरू कसैले हेर्न, मलामी जान वर्जित गरिएको हैन र छैन। सामान्य अवस्थाको अन्त्येष्टि भन्दा कोरोनाबाट मृत्यु भएकाको अन्त्येष्टिमा फरक भनेको केवल सावधानी मात्र हो, जुन जीवित व्यक्तिसँग पनि हामीले हरसमय र हरस्थानमा अपनाइरहेका छौं।"
अपांगताप्रति अनुत्तरदायी समाज,"आज डिसेम्बर ३ अन्तर्राष्ट्रिय अपांगता दिवस। संयुक्त राष्ट्रसंघको अगुवाइमा सन् १९९२, डिसेम्बर ३ देखि अन्तर्राष्ट्रिय अपांगता दिवस मनाउन थालिएको हो। २९औं अन्तर्राष्ट्रिय अपांगता दिवस यसपालि पनि संसारभर विभिन्न प्रकारका भर्चुअल वा सहभागितामूलक कार्यक्रम गरेर मनाइँदै छ। कोभिड १९ पश्चात्को उत्कृष्ट पुनरागमनको सुनिश्चितता ः अपांगता भएका व्यक्तिहरूको पहुँच र दिगो विकासका लागि हामी सबैको प्रतिबद्धता भन्ने यो वर्षको राष्ट्रिय नारा रहेको छ। अपांगता भएका व्यक्तिको अधिकारसम्बन्धी ऐन, २०७४ का अनुसार अपांगता भएका असहाय व्यक्ति भन्नाले आफ्नो सम्पत्ति नभएका, स्याहारसुसार गर्ने परिवारका सदस्य वा संरक्षक नभएका वा आफैं रोजगार गरी जीवनयापन गर्न नसक्ने अपांगता भएका व्यक्ति भनेर बुझिन्छ। त्यसैगरी अपांगता भएका व्यक्ति भन्नाले शारीरिक, मानसिक, बौद्धिक वा इन्द्रियसम्बन्धी दीर्घकालीन, असक्तता, कार्यगत सीमितता (फङ्सनल इम्पेरिमेन्ट) वा विद्यमान अवरोधका कारण अन्य व्यक्तिसरह समान आधारमा पूर्ण र प्रभावकारी ढंगले सामाजिक जीवनमा सहभागी हुन वाधा भएका व्यक्ति बुझिन्छ। अपांगता विभिन्न प्रकारका हुन्छन्। सन् १९८० मा अपांगता भएका मानिसलाई अपांग नभनेर फरक क्षमता भएका (डिफिरेन्टली एबल) भनेर प्रस्ताव गरे पनि अझैसम्म पनि यसलाई सर्वव्यापी रूपमा स्वीकार गरिएको भने पाइँदैन। अपांगता भएका व्यक्तिप्रति सकारात्मक दृष्किोण रहोस् र उनीहरूमाथि भेदभाव नगरियोस् भनेर सम्बोधनलाई सकारात्मक रूपमा लिएको पाइए पनि व्यवहारमा भने पूर्णरूपमा लागू हुन सकेन। अपांगता कसैले चाहेर वा नचाहेर हुने कुरा होइन। जन्मजात हुने अपांगता र पछि विभिन्न कारणबाट हुने अपांगता फरक कुरा हुन्। जन्मजात हुने अपांगता पनि विभिन्न कारणबाट भएको पाइन्छ। जस्तै गर्भावस्थाको समयमा विभिन्न औषधिको प्रयोग, दुर्घटना, वंशाणुगत, क्रोमोजम, प्राकृतिक प्रकोप, संक्रमण र गर्भावस्थामा प्रयोग गरिने खानपानका कुरा आदि। सन् २०११ मा विश्व स्वास्थ्य संगठनले गरेको विस्तृत अध्ययनअनुसार संसारको कूल जनसंख्याको १५ प्रतिशतले कुनै न कुनै प्रकारको शारीरिक असक्षमता, असक्तता (अपांगता) भोगिरहेका छन् भने यसको मात्रा विकासोन्मुख देशमा तुलनात्मक रूपमा बढी देखिएको छ। पछिल्ला वर्षमा यस समूहको जनसंख्या बढ्दै गएको तथ्यांकले देखाएको छ। नेपालको जनगणना २०११ अनुसार कुल जनसंख्याको १९४ प्रतिशत जनसंख्यामा अपांगता भएको देखिन्छ भने विश्वको तथ्यांकलाई आधार मान्दा नेपालमा पनि अपांगताको जनसंख्या वृद्धि भएको पाइन्छ। हाम्रोजस्तो विकासोन्मुख राष्ट्रहरूमा अपांगता भएका मानिसको जीवन सहज र सरल नभएको हामीले दैनिक रूपमा भोग्दै, देख्दै र सुन्दै आएका छौं। परिवार, समाज र राष्ट्रले विभेद गरेका कुराबाट थाहा पाइन्छ कि हाम्रो अपांगताप्रतिको बुझाइमा परिमार्जन अत्यावश्यक छ। आफूलाई सबलांगको समूहमा राखेर हामीले कतै फरक क्षमतावान् मानिसलाई अपमान त गरेका छैनौं, आफैंलाई प्रतिप्रश्न गर्नुपर्ने समय आएको छ। अपांगताप्रति न सरकार नै उत्तारदायी भएर अभिभावकका रूपमा उभिन सकेको छ न त समाज र परिवारले नै पर्याप्त भरथेग गर्न सकेका छन्। हामीलाई हाम्रा पाठ्यपुस्तक, परिवार, समाज र सिंगो राष्ट्रले नै शारीरिक वा मानसिक रूपमा कमजोर मानिसलाई अपांग भनेर सिकायो तर पछिल्लो समयमा बुझ्ने र शिक्षित पुस्ताले परिवर्तन हुने मौका पाएका छौं। हामीले हाम्रो सन्तानलाई यो शब्द प्रयोग गर्नबाट टाढा राख्नैपर्छ। पाठ्यसामग्रीमा नाम चलेका साहित्यकारका सृजनामा पनि लाटो र अन्धाको कथा, बहिराको कथा आदिइत्यादि रहेका छन्। अबका दिनमा शारीरिक पूर्णता नभएका व्यक्तिले देश र समाजका लागि गरिएका उदाहरणीय कार्य पाठ्यसामग्रीमा समेटिन आवश्यक छ। संसारको इतिहास र वर्तमान अध्ययन गर्ने हो भने फरक क्षमता भएका व्यक्तिहरूको समूहले सिंगो मानव जीवनका लागि महत्वपूर्ण योगदान दिएका छन्। सयौंजना सबलांगले गर्न नसक्ने काम एकजना फरक क्षमता भएका व्यक्तिले गरेका उदाहरण धेरै छन्। जस्तैः हातखुट्टाविहीन जन्मेका सत्ताईस वर्षीय अस्ट्रेलियन नागरिक निक भ्वइचिच अहिले संसारभरका लागि रोलमोडल भएका छन्। उनका प्रेरणादायी भिडियोहरू प्रत्येक दिन लाखौंले हेरिरहेका हुन्छन्। त्यसैगरी जन्मदा दुवै हातविहीन जन्मेकी ३७ वर्षीया फिलिपिनो अमेरिकन जेसिका कक्स तेक्वान्दोकी बलाक बेल्ट, पहिलो अपांगता भएको लाइसेन्स प्राप्त पाइलट बनिन्। ४० वर्षअगाडि धनकुटामा विकलांग शरीर लिएर जन्मेकी झमककुमारी घिमिरेलाई आफन्त तथा छिमेकीले मुर्कुटा भनेर दुव्र्यवहार र अपमान गर्दा यिनै झमकले जीवन काँडा कि फूल लेखेर २०६८ को मदन पुरस्कार प्राप्त गरिन्। अहिले सर्वाधिक रुचाइएका २६ वर्षअगाडि ताप्लेजुङमा जन्मिएका रमेश प्रसाईंलाई हामीले रोल मोडलका रूपमा स्विकार गरिसकेका छौं। यसरी हेर्दा शरीरमा भएका अंगमध्ये कुनै अंगले पूर्णरूपमा काम गर्न नसक्दा उनीहरूमा भएको भित्री क्षमता बुझ्न जरुरी हुन्छ। एउटा कुरामा कमजोर भएको मानिस अर्को कुरामा निपुण हुनुका साथै मानसिक रूपमा अब्बल भएका घटना संसारमा धेरै छन्। अपांगता भएका व्यक्तिको अधिकारसम्बन्धी ऐन, २०७४ ले पूर्णरूपमा अधिकारसम्पन्न बनाए पनि व्यावहारिक रूपमा लागू भएको पाइँदैन। अझ महिला र बालबालिकालाई थप अधिकारबाट सुशोभित गरे पनि यस्ता कुरा अधिकारसम्बन्धी किताबमा मात्र सीमित भएको पाइन्छ। त्यसैगरी अपांग संरक्षण तथा कल्याण नियमावली २०५१ मा अपांगलाई काममा प्राथमिकता दिनुपर्ने भनेर उल्लेख गरे पनि स्थानीय स्तरमा अपांगता भएका सरकारी कर्मचारी जाँदा जनप्रतिनिधिबाटै दुव्र्यवहार गरी अपमान गरेका घटना पनि छापामा आइरहेकै हुन्छन्। अझ नेपालको संविधान २०७२ ले अपांगता भएका व्यक्तिको सम्पूर्ण हित संरक्षण र व्यवस्थापनको जिम्मा नै स्थानीय तहलाई प्रदान गरेको छ। यसरी हेर्दा नेपालको संविधान, ऐन र नियमावलीले पूर्ण अधिकार दिए पनि वास्तविक अपांगता भएका व्यक्तिले राज्यबाट पाउने सुविधा, सामाजिक सुरक्षा पाएका छन् कि छैनन् त ? अनुगमन र मूल्यांकन गर्ने निकायले मापदण्ड पूरा गरेर कत्तिको पारदर्शिता देखाएका होलान् ? यस्ता कुरा बाहिर आउनुपर्ने देखिन्छ। सरकारले अपांगता भएका व्यक्तिलाई गर्ने व्यवहारबाट स्वयं अपांगता भएका व्यक्तिले नै चित्त बुझाउन सकेका छैनन् भने अर्कातिर समाज र आफन्तले गर्ने दुव्र्यवहार र अपमानबाट पीडित भएर अपांगता भएका आफ्ना कलिला बच्चा लिएर विकसित देशमा स्थायी रूपमा बसोवास गरेका उदाहरण हामीसामु प्रशस्तै छन्। विकसित देशहरूका अपांगता भएका व्यक्तिको सम्पूर्ण जिम्मा राज्यलेगर्ने हुनाले उनीहरू उज्यालो अनुहार लगाएर जीवन व्यतीत गरिरहेका छन्। हाम्रोजस्तो विकासोन्मुख देशमा न सरकार नै उत्तरदायी भएर अभिभावकका रूपमा उभिन सकेको छ न त समाज र परिवारले नै पर्याप्त भरथेग गर्न सकेका छन्। हामी सबलांग भन्ने घमण्डले भरिएका बेलुनरूपी मानव पनि अजम्बरी नै त कहाँ छौं र ? प्रकृतिको नियम सबैमा लागू हुन्छ त्यसैले पृथक् क्षमता भएका मानिसप्रति उच्च सम्मान गर्ने अठोटका साथ दिगो विकासका लागि हामी सबै कटिबद्ध हुँदै प्रतिबद्धता जाहेर गर्न पछि नपरौं।"
एन्फाले बोलायो ५८ खेलाडी,"काठमाडौं : अखिल नेपाल फुटबल संघ (एन्फा) ले राष्ट्रिय टोलीको बन्द प्रशिक्षणका लागि ५८ जना खेलाडी बोलाएको छ। एन्फाले सन् २०२२ को फिफा विश्वकप छनोट र २०२३ को एसियन कप छनोटअन्तर्गत बाँकी रहेका खेलका लागि बन्द प्रशिक्षण सुरु गर्न लागेको हो। बन्द प्रशिक्षणका लागि सात जना गोलरक्षक, १८ रक्षक, २० मिडफिल्डर र १३ जना स्ट्राइकर बोलाइएको छ। विश्वकप छनोटअन्तर्गत नेपालले अब अस्ट्रेलिया, जोर्डन र चाइनिज ताइपेसँग तीनवटा खेल खेल्न बाँकी छ। सबै खेल घरेलु मैदानमा हुनेछ। एन्फाले बोलाएको टोलीमा लामो समय रहेका कप्तान विराज महर्जन, स्ट्राइकर विमल घर्तीमगर, मिडफिल्डर सन्तोष तामाङ, रक्षक दिनेश राजवंशी र आदित्य चौधरी पनि सामेल छन्। यसअघि विराजलाई फिट नभएको कारण बाहिर राखिएको थियो। यसैगरी भुटानमा भएको विश्वकप छनोट खेलअघि डिस्को काण्डमा मुछिएकाविमल, सन्तोष र दिनेश एन्फाको अनुशासनको कारबाहीमा परेका थिए। एन्फाले खेलाडीको प्रशिक्षण मंसिर अन्तिम साताबाट सुरु गर्ने जनाएको छ। प्रशिक्षणमा बोलाइएका खेलाडीहरूमा गोलरक्षकमा किरणकुमार लिम्बू, विकेश कुथु, विशाल श्रेष्ठ, दीप कार्की, विशाल सुनार, अर्पण कार्की र देव लिम्बू छन्। रक्षकमा देवेन्द्र तामाङ, विराज महर्जन,रजिन धिमाल, विकास खवास, सुमन अर्याल, विकास तामाङ, अनन्त तामाङ, निशान खड्का, छिरिङ गुरुङ, दिनेश राजवंशी, रन्दीप पौडेल, सरोज दाहाल, अमित तामाङ, अजित भण्डारी, आदित्य चौधरी, सुरज विक, आशिष गुरुङ, दिलेन लोक्तान र रोहित चन्द छन्। मिडफिल्डरमा सुजल श्रेष्ठ, विशाल राई, मिक्छेन तामाङ, सन्तोष तामाङ, हेमन्त थापामगर, रजत तिवारी, जय गुरुङ, एरिक विष्ट, अशोक थापा, सुभाष गुरुङ, दीपेश आलेमगर, तेज तामाङ, रवि पासवान, पूजन उपरकोटी, त्रिदेव गुरुङ, सेसेहाङ आङदेम्बे, संजोक राई, नीतिन थापा र सुनील बल छन्। स्ट्राइकरमा विमल घर्तीमगर, अभिषेक रिजाल, रेजिन सुब्बा, जर्ज प्रिन्स कार्की, भरत खवास, नवयुग श्रेष्ठ, दर्शन गुरुङ, राजेश परियार, विमल राना, अञ्जन विश्व, राजीव लोप्चन, आशिष लामा र प्रिजेन तामाङ रहेका छन््। टोलीको प्रशिक्षकको जिम्मेवारी बालगोपाल महर्जनले सम्हाल्नेछन्।"
