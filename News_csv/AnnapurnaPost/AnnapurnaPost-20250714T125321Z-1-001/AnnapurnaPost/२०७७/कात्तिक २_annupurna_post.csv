शीर्षक,विवरण
क्लिन फिड किन ?,"यतिबेला चर्चामा रहेको शब्द हो क्लिन फिड। नेपालमा २०७४ मा ल्याएर पनि कार्यान्वयन हुन नसकेको तर हाल विज्ञापन नियमन ऐनमै कार्यान्वयन गर्ने समयसीमा तोकेर ल्याउनुका साथै विज्ञापन तथा टेलिभिजन व्यवसायीहरूले समेत सफल कार्यान्वयनमा सहयोग गरेको देखिन्छ। साथै पछिल्लो समय मिडिया कभरेजसमेत राम्रो पाएका कारण यो चर्चाको विषय बनेको देखिन्छ। के हो क्लिन फिड ? सामान्य मानिसले बुझ्न सक्ने भाषामा भन्दा हामीले दैनिक रूपमा टेलिभिजन हेर्दा देखिने विज्ञापन समावेश नभई टेलिभिजन कार्यक्रम मात्र आउनुलाई क्लिन फिड भनिन्छ। अर्थात् विदेशी टेलिभिजनले विज्ञापन नबजाई कार्यक्रम मात्रै सञ्चालन गर्नुलाई बुझिन्छ। नेपालमा हाल प्रसारित विदेशी टेलिभिजन च्यानलहरूले ग्राहकबाट टेलिभिजन हेरेवापत रकम पनि असुल्ने अनि विज्ञापन पनि समावेश गर्ने गरेको अवस्था थियो भने कात्तिक ७ उप्रान्त विदेशी टेलिभिजन च्यानलहरूले कार्यक्रमबाहेक कुनै पनि प्रकारको विज्ञापन, लोगो, प्रोमो वा प्रमोसनहरू प्रसारण गर्न पाउने छैनन्। विज्ञापन (नियमन गर्ने) ऐन, २०७६ को दफा ६ को उपदफा (१) मा नेपालमा प्रसारण हुने विदेशी टेलिभिजन च्यानलहरूले विज्ञापनरहित (क्लिन फिड) प्रसारण गर्नुपर्नेछ। विदेशी च्यानल सम्बन्धमा साविक व्यवस्था साविकमा नेपाल सरकारले नै २०७५ साउन १ गतेबाट लागू हुने गरी राजपत्रमै सूचना प्रकाशित गरी नेपालमा डाउनलिंक हुने विदेशी टेलिभिजन च्यानललाई चार किसिमले वर्गीकरण अनुमतिपत्र प्रदान गर्दै आएको थियो। यसमा विज्ञापन समावेश नभएका च्यानलहरू डाउनलिंक गरी प्रसारण गर्न प्रतिच्यानल एक लाख रुपैयाँ, विज्ञापन समावेश भएका निःशुल्क च्यानलका हकमा प्रतिच्यानल पाँच लाख, विज्ञापन समावेश भएका सशुल्क च्यानलको हकमा प्रतिच्यानल तीन लाख रुपैयाँ र विज्ञापन समावेश भएका सशुल्क च्यानलका हकमा प्रतिच्यानल सात लाख साथै नेपालमा डाउनलिंक गर्ने यन्त्रउपकरण आयात र बिक्रीवितरण गर्नेका हकमा बिक्रीवितरणको लाइसेन्स लिने भने पचास हजार रुपैयाँ र विदेशी च्यानलहरूको नेपालमा आधिकारिक बिक्रेता भई आफूले डाउनलिंक गरेका च्यानलहरू एमएसओ र डिजिटल केवलहरूलाई वितरण गर्नेका हकमा प्रतिच्यानल पचास हजार रुपैयाँ दाखिल गरी अनुमतिपत्र लिनुपर्ने यसरी लिएको अनुमतिपत्र हरेक वर्ष नवीकरण गर्नुपर्ने र नवीकरणका हकमा अनुमतिपत्र जारी दस्तुरको १० प्रतिशत शुल्क लाग्ने व्यवस्था रहेको छ। क्लिन फिडको आवश्यकता नेपालमा प्रसारण हुने विदेशी टेलिभिजन च्यानलहरूले दोहोरो रकम असुलिरहेको अवस्था विदितै छ। एकातिर नेपालस्थित विदेशी टेलिभिजनका आधिकारिक बिक्रेता र सम्पर्क व्यक्ति तथा संस्थाहरूले एमएसओ र डिजिटल केवलबाट टेलिभिजन प्रसारण गरेवापत मोटो रकम असुल्ने साथै हरेक वर्ष टेलिभिजन प्रसारणको शुल्क बढाउँदै लैजाने र नेपालबाट करोडौं रकम विदेश लैजाने गरेका थिए भने अर्कातिर उनीहरूले आफ्ना च्यानलमा विदेशी विज्ञापन बजाउँदै आएका थिए। यसरी नेपाली माटोमा टेलिभिजन प्रसारण गर्ने अनि ग्राहकबाट रकम पनि असुल गर्ने तर नेपाली भेषभूषा र संस्कृति संरक्षण त परको कुरा अवमूल्यन गर्दै विदेशी संस्कृति र परम्परा भिœयाउँदै नेपाली संस्कृति मास्न जातजाति र भाषाभाषीको साम्प्रदायिक एकतामा समेत खलल पुर्याउने कार्य गर्दै आएका थिए। कुनै देशविशेषको कला र संस्कृतिले अतिक्रमण गर्यो भनेर राष्ट्रियतामा बहेर मात्रै क्लिन फिड सफल हुँदैन। नेपालमा प्रसारणको अनुमति लिएका विदेशी टेलिभिजनहरूले अब डबिङ गरेर समेत विज्ञापन समावेश गर्न पाउने छैनन्। यसले नेपालको विज्ञापन बजारलाई विस्तार गर्न मद्दत पुर्याउने निश्चित छ। विदेशी विज्ञापन एजेन्सी नेपालमै विज्ञापन खिच्न आउनुपर्ने, नेपाली कलाकार र मोडलले स्थान पाउने, नेपाली उत्पादन ब्रान्डिङ गर्न मद्दत पुग्ने देखिन्छ। विज्ञापन व्यवयासीहरूका अनुसार हाल नेपालमा २२ अर्बको विज्ञापन बजार रहेकोमा क्लिन फिडपश्चात् सो करिब १० अर्ब बढेर ३२ अर्ब पुग्न सक्छ। क्लिन फिडपश्चात् नेपाली टेलिभिजन च्यानलहरूले प्रसारण गरिरहेका कार्यक्रमले विज्ञापन पाउने हुँदा टेलिभिजनहरूको आम्दानी बढ्ने पत्रकार र कर्मचारीले न्यूनतम पारिश्रमिक पाउने साथै गुणस्तरीय टेलिभिजन कार्यक्रमहरू निर्माण र प्रसारण हुने देखिन्छ। भेदभावपूर्ण टेलिभिजन वर्गीकरण राष्ट्रिय प्रसारण ऐन २०४९ र नियमावलीले स्वदेशी र विदेशी गरी टेलिभिजन च्यानलहरूलाई विभेद गर्दै सो विभेदपूर्ण भेदभावका आधारमा नै सेवासुविधा प्रदान गर्दै आएको छ। ऐनले विदेशी च्यानलहरूले नेपालमा डाउनलिंक गर्नुपर्ने भनी स्पष्ट व्यवस्था गरेको भए पनि आधिकारिक रूपमा नेपालमा बिक्रेता राखी सिग्नल वितरण गर्नुपर्नेनपर्ने सम्बन्धमा केही नबोलेको हँुदा केही च्यानल सिग्नल वितरकको लाइसेन्स लिएर सञ्चालन भएका छन्, जसले कर रोयल्टी सबै तिर्छन् भने केही च्यानल सीधै भारतबाट सञ्चालित भएको र आफ्नै भारतीय प्रान्तजस्तो सुविधामा सञ्चालित छन्। क्लिन फिड र विज्ञापन बोर्ड क्लिन फिड कार्यान्वयन प्रभावकारी बनाउन र नेपालमा एक द्वार प्रणालीबाट विज्ञापन वितरण गर्ने अवधारणास्वरूप विज्ञापन बोर्डको गठन गर्न लागिएको देखिन्छ। विज्ञापन नियमन गर्ने ऐन, २०७६ को परिच्छेद ३ को दफा १४ मा नेपालमा विज्ञापन नियमनका लागि एक विज्ञापन बोर्ड गठन गरिने उल्लेख गरिएको छ। सोही ऐनको दफा १५ मा विज्ञापन बोर्डको काम उल्लेख गरिएको छ। विज्ञापनसम्बन्धी राष्ट्रिय नीति तय गरी मन्त्रालयमा सिफारिस गर्ने, प्रसारण हुने विज्ञापनहरूको मापदण्ड परीक्षण गर्ने, विज्ञापन सम्बन्धमा आचारसंहिता तय गर्ने, प्रचलित कानुनविपरीतका विज्ञापनहरू प्रसारण गर्न रोक लगाउने र विदेशी च्यानलबाट प्रसारण हुने विज्ञापन मापदण्डविपरीत प्रसारण भएमा त्यसको अनुगमन गरी कारबाहीका लागि मन्त्रालयमा सिफारिस गर्नेलगायतका रहेका छन्। संघीय सरकारका विभिन्न मन्त्रालय र निकायहरूले आफूखुसी वितरण गर्दै विज्ञापनहरू अब विज्ञापन बोर्डमार्फत मात्रै वितरण गर्ने। बोर्ड गठनपश्चात् सबै संघीय सरकारअन्तर्गतका निकायहरूले विज्ञापन विज्ञापन बोर्डलाई दिनुपर्ने र सो विज्ञापनलाई बोर्डले एक द्वार प्रणालीमार्फत वितरण गरी विज्ञापन प्रकाशन तथा प्रसारण गरेवापत रकम भुक्तानी दिने गर्छ। क्लिन फिडमा व्यवसायीको फरक माग पछिल्लो समय व्यवसायीहरूले क्लिन फिड आमसञ्चार माध्यममा मात्रै सरकार केन्द्रित भएको तर दूरसञ्चार माध्यममा ध्यान नदिएको भन्दै आमसञ्चारका साथसाथै दूरसञ्चारका माध्यमबाट प्रसारण हुने सामग्रीसमेत क्लिन फिडमा सञ्चालन हुनुपर्ने माग गरेका छन्। क्लिन फिड कार्यान्वयन हुनुपर्छ भनेर लगभग सबै सहमत भए पनि पछिल्लो समय टेलिभिजन र केबल व्यवसायीले केही समसामयिक माग राखेका समाचार बाहिर आएका छन्। सरकारले ऐन तयार गर्दा नेपालमा प्रसारण हुने विदेशी टेलिभिजनहरू क्लिन फिडमा सञ्चालन हुनुपर्छ भनेर उल्लेख गरेको तर ओटीटी अर्थात् मोबाइलएप्स जस्तै नेपाल टेलिकमको वाओटाइमडटप्रभुडटनेटटीभी लगायतबाट प्रसारण हुने त्यही च्यानलमा विज्ञापन समावेश हुने तर केबुल र डिस मिडिया वा स्याटेलाइटबाट प्रसारण हुने टेलिभिजनहरूमा चाहिँ क्लिन फिड हुँदा व्यवसायीहरूमा मर्का पर्न जाने देखिन्छ। यसका साथै अनलाइन टेलिभिजन र वेबसाइटहरूबाट स्ट्रिम हुने टेलिभिजनहरू र कार्यक्रम साथै युट्युबमा चाहिँ क्लिन फिड सम्बन्धमा सरकारले ध्यान नदिने तर खालि केबुल र डिस मिडियालाई मात्रै फोकस गर्ने गरेको अवस्था देखियो भनी व्यवसायीहरूले सरकारलाई ध्यानाकर्षण गराइसकेको देखिन्छ। एक हदसम्म व्यवसायीहरूको यो माग सही पनि देखिन्छ। क्लिन फिडका समस्या पछिल्लो समय नेपालमा क्लिन फिड कार्यान्वनमा आए दक्षिण एसियामै पहिलो हुने भनेर समेत प्रचारबाजी गरिएको अवस्थामा नेपालले पनि साविकमा बंगालादेशले क्लिन फिड कार्यान्वयन गरी पछि पछाडि हट्न बाध्य भएको उदाहरण बिर्सन हँुदैन। कुनै देशविशेषको कला र संस्कृतिले अतिक्रमण गर्यो भनेर राष्ट्रियतामा बहेर राष्ट्रवाद उरालेर मात्रै क्लिन फिड सफल हुँदैन। क्लिन फिड कार्यान्वयन भएमा हाल हेरिरहेका भन्दा विदेशी च्यानलहरू कम्तीमा ६० प्रतिशत कम आउने साथै हालको भन्दा च्यानलको मूल्य वृद्वि अस्वाभाविक रूपमा बढ्ने हुँदा नेपालीहरूले धान्न सक्छन् कि सक्दैनन् र अर्को कुरा क्लिन फिड कार्यान्वयन गर्न सक्ने जनशक्ति र स्रोतसाधनको अवस्था केकस्तो छ, सो पनि विचार गर्नुपर्ने देखिन्छ। यसरी च्यानलको अस्वाभाविक मूल्य बढ्ने साथै आमसञ्चार माध्यममा मात्रै क्लिन फिड हुने व्यवस्था गर्दा यसले दूरसञ्चार माध्यम इन्टरनेट र ओटीटीमार्फत रकम बिदेसिने जुन हुन्डी र दराजजस्ता अनलाइनले सहयोग गर्ने दखिन्छ। सरकारले बेलैमा यसतर्फ ध्यान दिनु जरुरी छ। क्लिन फिड एक महिनाभित्र लागू हुने : उपकरण आयात गर्न व्यवसायीलाई अनुमति दिइने"
विकासका खम्बा,"कांग्रेसले भोट प्रतिशत बढाउने हो भने मजदुरलाई सम्बोधन कुनै पनि हालतमा गर्नुपर्ने देखिन्छ कोभिड १९ को सन्त्रासले नेपाल मात्र हैन, सारा विश्व पिरोलिएको अवस्था छ। नागरिक आफ्नो जीउज्यान जोगाउन लागिपरेका छन भने संघसंस्था, सरकारलगायतका संरचना आफ्नो भौतिक तथा आर्थिक अस्तित्व जोगाउन लागिपरेका छन्। नेपालमा पनि सबै वर्ग तथा संरचना कोभिडसँग लड्दै आफ्नो अस्तित्व जोगाउन लागिपरेको कसैबाट छिपेको छैन। यस महामारीका बीचमा पनि राजनीतिक दलहरू आफ्नो वैधानिक अस्तित्व जोगाउन भिड्ने प्रयत्न गरिरहेका छन्। सत्तारुढ दलले त आगामी चैतमा आफ्नो राष्ट्रिय महाधिवेशन गर्ने निर्णय गरिसकेको छ भने प्रमुख प्रतिपक्षी दल घोषित मितिमा गर्न सकिन्छ कि सकिन्न भन्ने छलफलमै छ। सोहीबारेमा छलफल गर्न गत असोज १९ र २५ मा बोलाइएको बैठक सरेको अवस्था छ। महाधिवेशन कुन मितिमा गर्नेबारेमा फरकफरक धारणा आइरहेको छ तर वैधानिक अवस्था जोगाउन महाधिवेशन गर्नुको विकल्प देखिँदैन। नेपाली कांग्रेसले प्रजातन्त्रका लागि लडाइँ गरेको इतिहास छ। २००३ सालमा स्थापित हुँदै गर्दा ००४ सालको विराटनगरको जुट मिलबाट नेपालको मजदुर आन्दोलन प्रारम्भ गरेको श्रेय पनि नेपाली राजनीतिका शिखर पुरुष तथा कांग्रेस नेता गिरिजाप्रसाद कोइरालालाई नै जान्छ। उनले त्यो कालखण्डमा मजदुरहरूको अन्तर्राष्ट्रिय संगठन आईसीएफटीयूहरूमा नेपाली मजदुरको प्रतिनिधित्व गरेको इतिहास छ। कांग्रेसको प्रथम जननिर्वाचित सरकारले नै ०१६ सालमा प्रथमपटक मजदुरसम्बन्धी नेपाल कारखाना तथा कारखानामा काम गर्ने श्रमसम्बन्धी ऐन २०१६ ल्याएको हो। त्यसै गरेर ०४६ सालपछि निर्वाचित गिरिजाप्रसाद कोइरालाको सरकारले नै ०४९ सालमा ट्रेडयुनियन ऐन तथा श्रम ऐन ल्यायो र मजदुरलाई वैधानिक तवरबाट संगठित गर्ने अवसर प्रदान गरेको कसैबाट छिपेको छैन। त्यसैको बदौलत आज मुलुकमा मजदुरलाई ट्रेडयुनियनमा संगठित हुने अवसर प्रदान गरेको छ र आफ्ना हकअधिकारका लागि मजदुरले अन्तर्राष्ट्रिय मूल्यमान्यताअनुरूप व्यवस्थापकसँग सामूहिक सौदाबाजी गरिरहेका छन्। नेपाल ट्रेड युनियन कांग्रेसले ०५४ सालमा गैरसरकारी विधेयकका रूपमा तत्कालीन संसद्मा दर्ता गरेको सामाजिक सुरक्षा ऐन पछिल्लोपटक शेरबहादुर देउवा नेतृत्वको सरकारले ल्यायो र वर्तमान केपी ओलीको सरकारले नियमावली ल्यायो। तथापि त्यो नेपाल ट्रेड युनियन कांग्रेसले अनौपचरिक श्रमिकहरूको परिकल्पना गरी ०५४ सालमा संसद्मा दर्ज गरेको मर्मअनुरूपको छैन। गिरिजाप्रसाद कोइराला रहुञ्जेल नेपाली मजदुरले आफ्नो अभिभावक रहेको अनुभूति प्राप्त गरेका थिए तर उनको अवशानपश्चात् नेपाली मजदुर आन्दोलन टुहुरो भएको छ। आज सारा क्षेत्रबाट नेपालको आर्थिक विकासको अवरोधक ट्रेड युनियनहरू भन्ने भान दिन थालिएको छ। वर्तमान सरकार सर्वहारा श्रमिक वर्गको नारामा स्थापित भएको भए पनि उसको कार्यशैली हेर्दा पुँजीवादी देखिन्छ। दलहरूसमेत मजदुरपक्षीय हैन कि पँुजीवादतिर उन्मुख भएको देखिन्छ। आफूलाई शत्तिशाली उद्योगपति तथा व्यापारी ठान्नेहरू दलका नेता तथा नीति निर्माण गर्ने थलोमा प्रतिनिधित्व गर्छन्। उनीहरू ट्रेड युनियन आन्दोलन नामेट पार्न कुनै कसर पनि बाँकी नराख्ने अभिप्रायमा देखिन्छन् र दलहरूबाट पनि उनीहरूलाई बढी से बढी प्रश्रय दिइएको देखिन्छ। यस्तो महामारीमा न कुनै दलले एक्लै वा सामूहिक रूपमा मजदुरका सन्दर्भमा विशेष मुद्दा बनाएर छलफल गरेर सरकारलाई भेटेर बोलेको नैै देखियो। ट्रेड युनियनहरू नरहने हो भने मजदुरका पक्षमा बोल्ने आवाज बन्द हुनेछन् र धनी झन् धनी हुने र गरिब झन् गरिब हुने अवस्था देखिन्छ। यत्रतत्र सर्वत्र धनीमानीकै बोलवाला हुने अवस्था आउनेछ र मजदुरहरूको अवस्था झन् दयनीय हुनेछ। त्यसका लागि मजदुर वर्गलाई संरक्षण गर्ने सबैभन्दा बढी दायित्व प्रजातान्त्रिक समाजवाद विचार अँगालेको र मजदुरका जगमा स्थापित दल कांग्रेसकै हुन जानेछ। कम्युनिस्ट पार्टी आदेश तथा केन्द्रीकृत शासन व्यवस्थाको पक्षधर भएकाले उनीहरूमा मजदुर संगठन दिखावा मात्र हुनेछ, जसले पार्टीको आदेशमा चल्नुपर्ने हुन्छ भन्ने कुरा जोसबैले बुझेकै हो। अब रह्यो मजदुरहरूको आशा एवं भरोसाको केन्द्र रहेको कांग्रेस जसबाट मजदुरहरू तुलनात्मक अपेक्षित रहेका छन्। अहिले कांग्रेस उसको इतिहासमा सबैभन्दा कमजोर अवस्थामा छ। त्यसलाई पूर्ववत् अवस्थामा फर्काउन कांग्रेसले कुनै पनि हालतमा मजदुरलाई सम्बोधन र साथ लिएर हिँड्नुपर्ने देखिन्छ। त्यसर्थ कांग्रेसले मजदुरलाई आफ्नो संरचनामा समावेश गर्न सक्नुपर्छ। अहिलेको कांग्रेसको विधानले मजदुर चिन्दैन। वर्तमान विधानले खस आर्य, मधेसी, थारू, महिला, जनजाति, दलित, मुस्लिमलगायतका वर्गलाई मात्र चिन्दछ। हिजो पञ्चायतकालमा विद्यार्थीले कांग्रेस धान्दै गर्दा पेसाकर्मी शिक्षक वर्गले पनि कांग्रेसलाई धानेको हो भन्ने हेक्का वर्तमान कांग्रेसका नेतागणले बुझ्न जरुरी छ। कांग्रेसको विधानभित्र सबै वर्ग अटाउँदै गर्दा मजदुर तथा पेसाकर्मीका लागि त्यहाँभित्र छिर्ने प्रवेश द्वार किन बन्द गरिएको हो, बुझ्न सकिएन। ०४६ सालपश्चात् निरन्तर बिनाकुनै जागिर नगरेर कांग्रेसका खातिर ट्रेड युनियन कांग्रेसको स्वयम्सेवी रूपमा झोला भिरेर देशभरका मजदुर संगठित गर्दै हिँडेकालाई कांग्रेसले सोच्ने कि नसोच्ने भन्ने प्रश्न टड्कारो रूपमा रहेको छ। पेसाकर्मीहरूलाई अन्य वर्ग झैं विधानतः वैधानिक व्यवस्था गरिए मात्र भोलिका लागि मजदुर कांग्रेसमा आकर्षित हुनेछन्। आज महिला दिदीबहिनी कांग्रेससमक्ष चालीस प्रतिशत क्रियाशील सदस्यको माग गर्र्दै पदाधिकारीमा अझ बढी प्रतिनिधित्व हुनुपर्छ भन्दै गर्दा मजदुरको चाहिँ कांग्रेसमा प्रवेश गर्ने द्वार बन्द गरिनु कत्तिको न्यायोचित होला। पछिल्लो चुनावमा कांग्रेसले हार व्यहोर्दै गर्दा समानुपातिकमा बत्तीस दशमलव सतहत्तर र प्रत्यक्षमा पैंतीस दशमलव पचहत्तर प्रतिशत मत ल्यायो। सन् ०१७०१८ को श्रम सर्वेक्षणअनुसार नेपालमा त्यतिखेरको तथ्यांकअनुसार ७० लाखभन्दा बढी श्रमिक छन्। त्यसमा अनौपचारिक क्षेत्रमा ५९ लाख बढी छन्। प्रत्येक वर्ष नेपालको श्रम बजारमा करिब ६ लाख मानिस आउँछन्। त्यसर्थ अहिले सन् २०२० को अन्त्यसम्म आउँदा त्यो तथ्यांकमा पक्कै पनि बढोत्तरी भएकै छ। अब आउँदो चुनावमा कांग्रेसले भोट प्रतिशत बढाउने हो भने मजदुरलाई सम्बोधन कुनै पनि हालतमा गर्नुपर्ने देखिन्छ। माथि उल्लिखित अन्य वर्गसरह विधानमा तलैदेखि माथिसम्म मजदुर तथा पेसाकर्मीलाई पनि संरचनाभित्र प्रवेश गराउन कांग्रेस अब हिच्किचाउनु हुन्न। होइन भने कांग्रेसप्रति मजदुर कसरी आकर्षित हुने हो त्यो प्रश्न गम्भीर देखिन्छ। आगामी दिनमा कांग्रेसलाई बलियो तथा सशक्त बनाउन पार्टीभित्रका दोस्रो पिँढीका तथा युवा नेताहरूको मुख्य जिम्मेवारी रहने भएकाले पनि मजदुर तथा पेसाकर्मीलाई सम्बोधन गर्न गम्भीर हुन जरुरी देखिन्छ। कांग्रेसमा मजदुरको वैधानिक तवरबाट प्रतिनिधित्व गराउन गत ०७५ पुसको पहिलो साता काठमाडौंमा सम्पन्न महासमिति बैठकपरिसरमा नेपाल ट्रेड युनियन कांग्रेसले स्टल राखेर कांग्रेसको विधानमा मजदुर कहाँ भनेर प्रश्नका साथ अभियानै सञ्चालन गर्यो। तथापि त्यस बैठकले विधानमा अन्य माथि उल्लिखित वर्ग समावेश वैधानिक संरचना निर्माण गर्यो तर मजदुर तथा पेसाकर्मीलाई छाड्यो। अबको महाधिवेशनमा समेत मजदुर कांग्रेसमा प्रवेश गर्न महिला, दलित, जनजाति, मधेसी, दलित, थारूलगायतको आरक्षित सिटमार्फत चोर बाटोबाट तयारी गर्नुपर्ने अवस्था देखिँदै छ। भोट मात्र खसाल्न पाउने गरेर दिइएको केही सीमित संख्याको अधिकारभन्दा मजदुर तथा पेसाकर्मीहरूलाई अन्य वर्ग झैं विधानतः वैधानिक व्यवस्था गरिए मात्र भोलिका लागि मजदुर कांग्रेसमा आकर्षित हुनेछन्। त्यसर्थ कांग्रेसको आगामी बैठकमा सबै नेताहरूले गम्भीर ढंगले मनन गरौं र मजदुरलाई पनि सम्बोधन गरौं। त्यसैमा भोलिका लागि कांग्रेसको भविष्य उज्ज्वल हुनेछ। राई नेपाल ट्रेड युनियन कांग्रेसका राष्ट्रिय उपाध्यक्ष र इन्टरनेसनल ट्रान्सपोर्ट वर्कस फेडेरेसन, बेलायतका बोर्ड मेम्बर हुन्।"
कसरी मिलाउने शैक्षिक सत्र ?,"प्रशासकहरूले शैक्षिक सत्र ढिला हुनबाट रोक्नुपर्छ र एउटा कुशलका रूपमा स्थापित हुनुपर्छ कोरोना महामारीको उपचारपद्धति स्थापित नभएकाले संक्रमण फैलन रोक्नुलाई नै विश्वले उत्तम विकल्प मान्यो। त्यसैले प्रायःजसो देशमा लकडाउन, सामाजिक दूरी कायम गर्ने, पटकपटक हात सफा गर्ने, भीडभाड हुने स्थान बन्द गर्नेलगायतका सरल विकल्पहरू स्वीकार गर्नुबाहेक अरू उपाय पनि थिएन। यसकै कारण व्यपारव्यवसायदेखि दैनिक जीवनसमेत कष्टकर बनेको छ। यसकै चपेटामा स्कुल तथा शैक्षिक संस्था पनि परेका छन्। यो स्थिति नेपालमा मात्र नभएर विश्वका अधिकांश मुलुकमा छ। कोराना संक्रमणको तथ्यांक फरकफरक भए पनि महामारीको प्रभाव हेर्ने हो भने सबै देशको स्थिति लगभग उस्तै छ। आर्थिक रूपमा पनि निकै प्रभाव परेको विश्व बैंकको तथ्यांक हेर्दा स्पष्ट हुन्छ। तर पनि भविष्यलाई मूल्यांकन गर्ने हो भने शैक्षिक क्षेत्रको प्रभाव संवेदनशील छ। विश्वका धेरै मुलुकमा लकडाउनपछि शैक्षक कार्यक्रम सुचारु गरिएको छ वा शिक्षण प्रक्रियाका प्रभावकारी विकल्प रोजिएको छ। तर हाम्रा मुलुकमा शैक्षिक सत्र नै कतै गुम्ने त हैन भन्ने आशंका उब्जिएको छ। विगतमा शैक्षिक क्रियाकलाप नहुनु वा भए पनि भर्चुअल विधिबाट सीमित विद्यार्थीका लागि भएकाले ससाना कक्षादेखि कलेज तथा मेडिकल कलेजका विद्यार्थीमा भएको मानसिक प्रभाव त एकातिर छँदैछ भने परीक्षा समयमा नहुँदा र पछाडि धकेलिँदा समेत विद्यार्थीको मनोभावमा नकारात्मक प्रभाव परेको छ। अझ शैक्षिक सत्र नै ढिला गरिदिने हो वा गुमाउन बाध्य पारिदिने हो भने सबै विद्यार्थी मानसिकरूपमा विछिप्त हुनेछन्। महामारीका समयमा गुरुकुलको गुरुशिष्य परम्परा अनि विद्यालयको शिक्षकविद्यार्थी परम्परालाई पछाडि धकेल्दै भर्चुअल परम्पराले स्थान पाएको छ। यसलाई बढ्दो आधुनिकीकरण र समयअनुसारको परिवर्तनका रूपमा सबैले स्वीकार गर्नुपर्छ। समग्रमा शिक्षण प्रक्रियाका दुई पाटा हुन्छन्, एउटा विद्यार्थीले सिक्ने विषयवस्तु अनि शिक्षकले सिकाउने विषयवस्तु। कक्षाकोठा वा गुरुकुलमा यी दुवै समानान्तर रूपमा चलिरहन्छन्। प्रक्रियागतरूपमा भर्चुअल विधिमा पनि त्यति फरक छैन तर प्रत्यक्षरूपमा हुने शिक्षण प्रक्रियाको तुलनामा परोक्षरूपमा हुने शिक्षण प्रक्रियाको प्रभाकारिता र गुणस्तर पक्कै पनि कम हुन्छ। भर्चुअल कक्षाको यो नै मुख्य कमजोर पाटो हो। आर्थिकरूपमा समेत यसले असर त गर्न नै भने प्रविधिक कमीकमजोरीमा यो विधि सर्वव्यापी हुन सक्दैन। अझ हाम्रा लागि उत्तम विकल्प त विद्यालयको कक्षाकोठा नै हो, गुरुकुल नै हो। हाम्रो समाजको संस्कार पनि यस्तै छ। तर जे भए पनि शिक्षण प्रक्रिया वा विधि प्रभावकारी हुनुपर्छ तर समयानुकूल परिवर्तित हुन सक्छ भन्ने मानसिकता हामी सबैले स्थापित गर्नुपर्छ। कोरोनाकालीन शैक्षिक परिवर्तन यसकै उदाहरण हो। शैक्षिक सत्र शिक्षण प्रक्रियाको गहना हो। कुनै पनि अवस्थामा शैक्षिक सत्र ढिलाइ गरिनु हुन्न। खेर गर्ने त चिताउनु पनि हुन्न। हाम्रो देशमा परीक्षा ढिलाइ गर्ने वा नतिजा ढिलाइ गर्ने ध्येयका साथ मात्र शैक्षिक सत्र ढिलाइ गरिएको हुन्छ। विद्यार्थीको प्रभावकारी शिक्षाका लागि त विल्कुलै गरिएको छैन। शैक्षिक सत्र ढिलाइ गर्नुको साटो शैक्षिक सत्रको बाँकी समयमा प्रभाकारी शिक्षण विधि अपनाउनुपर्छ। पाठ्यक्रमअनुसारको सिकाइका लागि बाटो खोलिनुपर्छ। शैक्षिक प्रक्रियामा निरन्तरता रहोस् भनेरै कुशल शैक्षिक प्रशासक स्कुल, कलेजदेखि शिक्षा मन्त्रालयसम्म पदासीन हुन्छन्। स्कुलका हेडसर, कलेजका प्रिन्सिपल, विश्वविद्यालयका डीन, शिक्षाध्यक्षदेखि उपकुलपति अनि कुलपति अझ मन्त्रालयका शैक्षिक नीतिनिर्माताको त निर्णायक भूमिका रहन्छ। शैक्षिक प्रक्रिया प्रभावकारी बनाएर समयमै विद्यार्थीलाई गन्तव्यमा सफल अवतरण गराउनुपर्छ भन्ने ध्येयका साथ सबै पदाधिकारीहरू पदासीन छन्। खासमा त वार्षिक क्यालेन्डर नै हुनुपर्छ, शैक्षिक क्रियाकलाप प्रभावकारी हुने गरी। वार्षिक क्यालेन्डरका लागि काठमाडौं विश्वविद्यालय (केयू) अन्य विश्वविद्यालयभन्दा प्रभावकारी छ, बीपी कोइराला स्वास्थ्य विज्ञान प्रतिष्ठानमा पनि क्यालेनडर लागू छ। यसमा केयूका तत्कालीन उपकुलपति प्राडा सुरेशराज शर्माको र बीपी प्रतिष्ठानका तत्कालीन शिक्षाध्यक्ष विक्रमप्रसाद श्रेष्ठाको ठूलो योगदान रहेको थियो र स्टेक होल्डर हामी विद्यार्थीको पनि। विद्यार्थीको भविष्यको लोखाजोखा नगरी शैक्षिक सत्र ढिलाइ गर्नु वा खेर जानसम्म कुरेर बस्नु कुशल शैक्षिक प्रशासकका लागि अशोभनीय छ। खासमा शैक्षिक सत्र एक दिन पनि पछाडि धकेलिनु शैक्षिक नैतिकता बिर्सिएर गरिएको शैक्षिक अपराधजस्तै हो। समग्रमा हरेक वर्षको शैक्षिक क्रियाकलाप तोकिएको समयभित्र नै सकिनुपर्छ, बीचमा केही व्यवधान वा वाधा आए पनि। परिस्थितिअनुसार शैक्षिक प्रक्रियामा जटिलता आउनु वा व्यवधान आउनु स्वाभाविक हो। त्यसकै लागि त शैक्षिक प्रशासकहरू पदासीन गरिएको हो। समस्याको समाधान गर्नु नै त सबैको जिम्मेवारी हो, नभए पदीय जिम्मेवारीको के महत्व भन्ने गम्भीर प्रश्न अगाडि आउने छ। शैक्षिक प्रक्रिया प्रभावकारी कसरी बनाउने, वार्षिक क्रियाकलापमध्ये बीचमा भैपरी आउने समयलाई बैकल्पिक विधिमार्फत कसरी समाधान गर्ने र बाँकी समयमा पाठ्यक्रम सक्न के नीति अवलम्बन गर्ने ? यिनै विषयमा शैक्षिक प्रशासकले गहनताका साथ सोच्नुपर्छ र सोहीअनुरूप शैक्षिक सत्रको संरक्षण गर्दै विद्यार्थीलाई गन्तव्यमा सफल अवतरण गराउनुपर्ने हुन्छ। विडम्बना न मन्त्रालय, न त मन्त्रालयमुनिका निकायहरू वा कलेजहरू कसैले पनि गहनताका साथ यसको तयारी गरेको देखिँदैन। समयअनुसार टर्दै जाला, धेरै भएमा विद्यार्थी शैक्षिक सत्र त ढिलाइ होला भन्ने कन्ट्राचुआलिज्मसहितको मानसिकता सबै पदासीन शैक्षिक प्रशासकहरूमा स्थापित भएको देखिन्छ। बैकल्पिक विधिको कसरत गरएको देखिएको छैन। कोरोना महामारीको बहाना हावी भएको छ। शिक्षा क्षेत्रको पनि आफ्नै नैतिकता हुन्छ, शैक्षिक नैतिकता। विद्यार्थी, शिक्षक र शैक्षिक प्रशासक सबैले पालना गर्नुपर्ने। भनिएको कुराप्रति कुनै चासो नदिनु वा विद्यार्थीको भविष्यमा नकारात्मक प्रभाव पर्छ भन्ने बुझ्दाबुझ्दै पनि त्यसलाई महत्वका साथ नहेर्नु नै कन्ट्राचुआलिज्म हो, राजनीतिक कन्ट्राचुआलिज्मभन्दा केही फरक तर भाव उस्तै। यसले शैक्षिक नैतिकताको हनन गर्छ। त्यसैले विद्यार्थीको भविष्यको लोखाजोखा नगरी शैक्षिक सत्र ढिला गर्नु वा खेर जानसम्म कुरेर बस्नु कुशल शैक्षिक प्रशासकका लागि अशोभनीय छ। खासमा शैक्षिक सत्र एक दिन पनि पछाडि धकेलिनु शैक्षिक नैतिकता बिर्सिएर गरिएको शैक्षिक अपराधजस्तै हो। शैक्षिक सत्र एक दिन ढिला हुँदा माथिल्लो तहका परीक्षा, प्रमोसनबाट वञ्चित भएका कयौं उदाहरण हामीमाझ नै छन्। त्यसैले शैक्षिक सत्र ढिलाइ हुनु नै हुन्न। शैक्षिक सत्र खेर जाने विषयको त म परिकल्पना पनि गर्न सक्दिनँ। अन्त्यमा यस शैक्षिक सत्रको पनि हामी सबैले संरक्षण गर्नुपर्छ, स्कुलदेखि कलेजसम्मको, खेर जान दिनु हुन्न, ढिलाइ पनि गर्नु हुन्न। त्यसैले बाँकी समयमा विद्यार्थीलाई पाठ्यक्रमअनुसारको प्रभावकारी शिक्षा दिन बैकल्पिक उपाय अवलम्बन गर्न त्यसको पूर्वतयारी गरिनुपर्छ, त्यो पनि द्रूत गतिमा। कतै शैक्षिक शैक्षिक सत्र ढिलाइ गर्ने प्रयास भएको छ भने त्यसलाई थाँती राखेर प्रभावकारी शिक्षा कसरी प्रदान गर्ने, प्रवेश परीक्षा वा अन्य परीक्षा समयमा कसरी वा कुन विधिबाट लिने गहनताका साथा लागिपर्नु आजको आवश्यकता हो। सबै शैक्षिक प्रशासकले विशेष चासोका साथ समस्या समाधान गरेर शैक्षिक सत्र ढिलाइ हुनबाट रोक्नुपर्छ र एउटा कुशल र सफल प्रशासकका रूपमा स्थापित हुनुपर्छ। सबै विद्यार्थी र अभिभावकको चाहना यही हो।"
आमाले नपाउने तलब,"सधैं घरमा रहँदा आमा भोलि चाँडै उठाइदिनुस् है। जतिबेला म स्कुल पढ्थें। त्यो समयमा मोबाइल बोक्ने कुरै भएन मानौं आमा नै हो मोबाइलको अलराम। बिहान उठाइदिएर कहाँ सुख पाउनु हुन्थ्यो र आमाले ? स्कुलले जीवनमा स्कुल अलि टाढा नै हुन्थ्यो। आमा डर लाग्छ अलिपरसम्म पुर्याइदिुनस् न त्यसमा तयार हुनुहुन्छ। तर कहिल्यै बुवालाई भन्ने आँट नै गरिँदैनथ्यो। कहिलेकाहीं भनिहाले पनि उहाँले जा, तेरी आमालाई भन्, तेरी आमाको काम के छ ? त्यति पनि काम गरिनँ भने के गर्छे त्यसले। किन त्यसो भनेको होला सोच्थें। हो, घरमा आमाले १० वटा हात नचलाउने हो भने घर अन्धकार हुन्छ। तर मेरी आमाले त्यतिका सेवा गर्नुहुन्छ परिवार र आफ्ना सन्ततिका लागि तर कहिल्यै त्यसबापतको तलब फाइदा खोज्नु हुन्न। एक दिन आफन्तका घरमा पुगेकी थिएँ त्यहाँ रिसाउँदै गरेको देखें। घरमा जति काम गरे पनि हुँदैन। मानौं घरका सबै समस्याको कारण घरकी आमा नै हुन्। घरका छोराछोरी, सासूससुरा, अझ घरमा अन्य सदस्यको सबैको ठेक्का लिने आमा नै हुन् बिहान उठेदेखि सबैको सेवामा आमा हाजिर हुनुहुन्छ घरव्यवहार धान्न दिएको रकमबाट लुकाएर छोराछोरीलाई मन लागेका सामान किन्न पनि आमाले नै व्यवस्था गर्नुहुन्छ। तर पनि उहाँ सधैं सबैका अगाडि खुसी भएर देखाउनु हुन्छ। मलाई सुख पाओस्, नपाओस्, आज मलाई सञ्चो छैन, कसैले मेरो काम गर्दिए पनि हुने लाग्छ जस्तो। तर सबै माया मारेर फेरि आमा परिवारको खुसीका लागि मनमा, अशान्ति भए पनि छोराछोरीका लागि सधैं तन्दुरुस्त नै देखिनु हुन्छ। घरका सारा काम आमाको थाप्लोमा नै हुन्छ। पहिले त आमाले अध्ययन गर्ने, स्कुल जाने अवसर पाउनुभएन। तर हालका पढेलेखेका आमाहरूलाई पनि कम चटारो छैन। ती आमा जहाँ दूध खाने छोराछोरी स्कुल, क्याम्पस जाने छोरालाई समयमा खाना नखुवाएर गृहकार्य नगराए, खाना नपकाई त्यसै बस्न कहाँ सक्नुहुँदो रहेछ। आजका आधुनिक आमाहरू जहाँ उहाँहरूले शिक्षा प्राप्त गर्नुभयो। केही सिप सिक्ने मौका पाउनुभयो भने पनि घरव्यवहारले उहाँको साथै जान्छ। म बाल्यकाल सम्झिन्छु। ओछ्यानमै हुँदा आमापानीको गाग्री बोकेर पानी ल्याएर सारा घरका काम सक्नुहुन्थ्यो। खानेपानी अभाव आमाका लागि थियो नै, घन्टौंसम्म डोकामा ओसारेको पानीले घरका सबै काम सक्नुपर्ने बाध्यता हाम्रा आमामा थियो। अहिले सम्झन्छु, एउटा बोतलको पानीलाई २५ रूपैयाँ पर्छ। तर आमाहरूले ढाड भाँचिने गरी ओसारेको पानीको मूल्य नै थिएन। आमाले कहिल्यै बिहानदेखि बेलुकासम्म गरेका कामको तलब खोज्नुभएन। घरका भाँडा माझ्ने, गाई, भैंसीलाई घाँस काट्ने, गोबर सोर्ने, खै कहाँ छ आमाको श्रमको मूल्य ? तर पनि हरेक दिन खुसी नै देखिनु हुन्छ। आमाका साँच्चै दशवटा हात हुने थिए भने आमाहरूलाई घरव्यवहार गर्न कठिन हँुदैनथ्यो। छोरीलाई कपाल कोर्ने स्कुल जाने खै कहाँ छ आमाको तलब ? आमाहरूका दिनचर्या खासमा कसरी बित्यो सायद उहाहरू नै सम्झन सक्नु हुन्छ। न त उहाँहरूको स्वास्थ्य नै राम्रो बन्थ्यो, न त अन्य कुरा। उहाँहरूको जीवन शैली बित्थ्यो तर केवल घरायसी काममा बिहान चार बजेदेखि सुरु हुने रहेछ। मलाई थाहा भएसम्म त्यो समय अर्थात् आमाको दिन आजभन्दा ५० वर्षअघि जहाँ घडी थोरै घरपरिवारमा हुने रहेछ। आमाहरूका लागि कुखुरा जुन समयमा बिहान कराउँछ ठीक चार बजे त्यो समयमा उहाँहरूको दिन सुरु हुने रहेछ। ग्रामीण परिवेशमा पानीको मुहानसम्म पुग्न कम्तीमा एकदेखि दुई घन्टा लाग्थ्यो नै, त्यहाँबाट पानी ल्याउने काम पनि आमाकै हुन्थ्यो। प्रायः घाम उदाउँदा आमाले साजी पानी ल्याइसक्नुभएको हुन्छ। हाम्रो पुरानो मान्यताअनुसार अघिल्लो दिनको पानी भोलिपल्ट पिउने गरिँदैन। आमाको ढाड भाँचिने गरी बोकेर ल्याएको पानीको कुनै मूल्य हुँदैनथ्यो अहिले सहरका पसलमा एक लिटर मिनिरल बोटलको २५ रूपैयाँ तिरेर पिउने गर्दा पनि ती आमाको पसिनाको मूल्य चिन्न सकिँदैन। आमा दैनिक कम्तीमा ५० देखि ६० लिटर त पिउने मात्र बोक्ने गर्नुहुन्थ्यो। खै त आमाको कामको सम्मान ? त्यही समयमा आमाले हामीलाई सँगसँगै बोक्नुभयो। कैयन् आमाले गर्भवती अवस्थामै ज्यान गुमाउनुभयो। हालको परिप्रेक्षमा केही आमा दिदीबहिनी नेपाल सरकारको उच्च पदमा पुग्नुभएको छ। उक्त पदमा रहँदा घरायसी काममा उहाँहरूको समय तुलनात्मक रूपमा कम हुने गरेको नै हुन्छ। त्यस अवस्थामा उहाँहरूले पारिश्रमिक दिएर घरमा काम गर्न मान्छे राखेको देखिन्छ। त्यो एक जना महिला पनि कसैको आमा नै हुन्छिन्। उक्त महिलाले अरूका घरमा काम गरेवापत पारिश्रमिक पाउँछिन् भने त्यो पनि केही घन्टा काम गरेबापत। मानौं कुनै घरमा लुगा धुन, खाना पकाउन, भाँडा माझ्न, घर सफा गर्दा पैसामा लगाइन्छ भने खै त ती हाम्रा आमाले कहिल्यै तलब पाउने ? कुनै दिन म राष्ट्रिय योजना आयोगको अन पेड नामक एकदिने अन्तरक्रियात्मक कार्यक्रममा सहभागी भएकी थिएँ। उक्त कार्यक्रममा विभिन्न पेसामा आबद्ध महिला कर्मचारीलगायत उच्च पदमा संलग्न व्यक्तिहरू सहभागी हुनुहुन्थ्यो। एकजना महिला सांसद पनि सहभागी हुनुहुन्थ्यो। छलफलका क्रममा उहाँले महिला आमा दिदीबहिनीका घरायसी समस्याबारेमा सम्बोधन गर्दै भन्नुभएको थियो। म हिजोआज घरमा समय दिन पाउँदिनँ। मसँग समय नै हुँदैन। मेरो सम्पूर्णको करिब आधाजति काम गर्न एकजना दिदीलाई पारिश्रमिक दिएर राखेकी छु। अनि मैले प्रश्न गरें अनि, खाना कसले पकाउँछ ? उहाँले भन्नुभयो कहिलेकाहीं आफैं कहिलेकाहीं पतिले पकाउनुहुन्छ। तपाईं र पतिसँगसँगै घरमा आउनु हुन्छ। हाम्रो पितृसत्तात्मक समाज हो, जहाँ एउटी पत्नीले पतिलाई कसरी आज तपाईं खाना पकाउनु भनेर भन्न सक्नु हुन्छ ? उँहाले उत्तर दिनुभयो। होइन कहाँ त्यसरी भन्न सक्नु र ? चुनौतीअनुसार काम गर्ने गरेका छौं। तिमीलाई खाना पकाउन आउने भए पो पकाउँछौ त तिम्रो गफ मात्र ठूलो हो भन्ने गरेकी छु। त्यसपछि उहाँ भान्सामा गएर खाना पकाउनुहुन्छ नत्र त कहाँ पकाउनु र ? हामी सबै महिला आमा दिदीबहिनीका समस्या हुन्। मैले अलिकति पढें। अलि अगाडि छु राजनीतिमा। आम नेपाली सामान्य महिला दिदीबहिनीले पतिका अगाडि ठाडो शिरले यस्तो काम गरिदिए पनि हुनेसम्म भनेर अह्राउन आँट गर्न सक्दैनन्। त्यसका लागि सबै महिला सबै कुरामा सक्षम छैनन्। अझै पनि पतिको कमाइमा निर्भर भएकाले। झुक्नै बाध्य हुनुपरेको छ।"
नारामा सीमित महिला सहभागिता,"अर्थतन्त्रको ठूलो हिस्सा ओगट्ने न्युजिल्यान्डमा प्रधानमन्त्री जसिन्डा अड्रेनले कोरोना महामारीमा चालेका कदम प्रशंसनीय रह्यो। त्यस्तै लोकतान्त्रिक शासन पद्धति रहेको ताइवानमा ताइवानी राष्ट्रपति साई इन वेङ, जर्मन चान्सलर एङ्गेला मर्केल, आइसल्यान्डकी प्रधानमन्त्री कट्रिन जाकोब्सडोट्टिर, फिनल्यान्डकी प्रधानमन्त्री ३४ बर्से सन्ना मरिन विश्वकै सबैभन्दा कान्छी नेता हुन्। मर्केल आफैंमा क्वान्टम रसायनशास्त्रमा विद्यावारिधि हुन्। यस्ता शक्तिशाली महिलाले ती देश हाँकेका छन्। यी महिला पहिला शक्तिशाली होइनन्। काम गरेर देखाउन पाएकाले आफूलाई शक्ति र क्षमतावान् भएको प्रमाणित गरेका हुन्। बंगलादेशकी प्रधानमन्त्री सेख हसिना पनि देशमा आफ्नो छाप छाड्दै छिन्। वर्तमान समयमा विश्व नेताहरूको सात प्रतिशतभन्दा कम मात्र हिस्सा महिलाले ओगेटेको परिस्थितिमा महिलाको नेतृत्व भएका मुलुकको सफलता उल्लेखनीय छ। यी मुलुकमा बहुदलीय लोकतान्त्रिक व्यवस्था छ भने सरकारप्रति जनताको विश्वास पनि उत्तिकै बलियो छ। यी मुलुकले कोरोना महामारी व्यवस्थापनका लागि सुरुवाती समयमै वैज्ञानिक एवं आक्रामकरूपमा व्यावहारिक कदम चालेका कारण कोरोना भाइरस व्यवस्थापन गर्न सफल भएका हुन्। तर हामीकहाँ महिलाका हकमा हेर्दा सबैभन्दा उत्कृष्ट संविधान तर व्यवहारमा लाजलाग्दो अवस्था छ। बुधबार मात्र प्रधानमन्त्री केपी शर्मा ओलीले मन्त्रिपरिषद् विस्तार तथा जिम्मेवारी हेरफेर गरिरहँदा महिलाको नाम त्यसमा पर्न सकेन। कोरोना नियन्त्रणका लागि गठन गरिएको संकट व्यवस्थापन केन्द्र (सीसीएमसी) मा एकजना पनि महिला नपर्नेु लाजमर्दो हो। सेरेमोनियल राष्ट्रपतिबाट त्यस्तो सम्झनलायक काम भएको छैन। भित्तामा फोटो टाँस्दैमा इतिहास रचिने होइन। अहिलेको अवस्था सबै तहका पार्टी कमिटीमा ३३ प्रतिशत महिला सहभागितालगायत राजनीतिक दलसम्बन्धी कानुनी व्यवस्था महाधिवेशन र अधिवेशनमा लागू गर्ने उल्लेख छ। नेकपाको ४ सय ४१ सदस्यीय केन्द्रीय समितिमा ७३ जना मात्रै महिला रहेका छन्। त्यस्तै ४५ सदस्यीय स्थायी कमिटीमा २ जना महिला छन् भने ९ सदस्यीय सचिवालय महिलाविहीन छ। दुईतिहाइको सरकार हुँदा पनि संघीय सरकारमा महिला मन्त्री पुरुष छन्। सातवटै प्रदेशमा मुख्यमन्त्री महिलालाई पत्याउने आँट प्रधानमन्त्री र राष्ट्रपतिले गर्न सक्नुभएन। सुदूरपश्चिम प्रदेशमा बाहेक अन्य प्रदेशमा पनि महिला प्रदेश प्रमुख ल्याउने आँट गरिएन। संसद्मा पनि महिलाको काम ताली पड्काउने मात्र भइरहेको छ। नेपाली काँग्रेसको पनि हालत त्यस्तै हो। पार्टीको ९७ सदस्यीय केन्द्रीय समितिमा १८ जना मात्र महिला रहेका छन्। मूल पार्टीको सभापति वा अध्यक्ष, प्रवक्ता, महासचिवजस्ता पदमा महिलाले स्थान पाउन सकेका छैनन्। नेपाली कांग्रेसका ७७ जिल्लामा बाँके, ओखलढुंगा, मुस्ताङ गरी तीनवटा जिल्लामा मात्र महिला सभापति छन्। कोषाध्यक्षमा कास्की, दाङ, बर्दिया र सोलुखुम्बुमा गरी ४ जिल्लामा महिला कोषाध्यक्ष छन्। महिला सहभागिताको आवाज जति चर्को रूपमा निकाले पनि त्यसको प्रभाव पार्न अझै सकिएको छैन। स्थानीय तहको निर्वाचनमार्फत देशभरका सात सय ४४ स्थानीय तहमा १४ हजार ३ सय ८ महिला जनप्रतिनिधि विजयी भएर हाल आआफ्ना तहमा कार्यरत छन्। निर्वाचन आयोगको तथ्यांकअनुसार जनप्रतिनिधिमध्ये सातजना महिला नगर प्रमुख पदमा विजयी भएका छन् भने दुई सय ७६ जना उपप्रमुख छन्। त्यसैगरी गाउँपालिका अध्यक्षमा ११, उपाध्यक्षमा चार सय २४ रहेका छन्। महिला इमानदार ने हुने भएकाले स्थानीय निकाय तथा विभिन्न विकासका परियोजना र राजनीतिमा महिला सहभागितामा वृद्धि गर्न राज्यले प्रोत्साहन र अवसर दिनुपर्छ। त्यसैगरी वडाध्यक्ष ६२, सदस्य २ सय ६५, दलित, महिला ६ हजार पाँच सय ६७ र महिला सदस्यमा ६ हजार ७ सय ४२ जना रहेका छन्। संविधानले नै ग्यारेन्टी गरेका कारण यसपटक उल्लेख्य संख्यामा महिला उपप्रमुख चुनिएका छन्। नेपालको इतिहासमै पहिलोपल्ट स्थानीय सरकारमा महिलाको सहभागिता झन्डै ४१ प्रतिशत हुनुलाई सम्पूर्ण नेपाली महिलाले ठूलो राजनीतिक उपलब्धिका रूपमा लिएर गौरव अनुभूति गरेका छन्। संघीय सरकारमा त महिला, बालबालिका तथा ज्येष्ठ नागरिक मन्त्रालयको जिम्मेवारी पुरुषले सम्हालेका छन्। सवैधानिक रूपमै हरेक क्षेत्रमा ३३ प्रतिशत महिला सहभागिताको ग्यारेन्टी गरिएको छ तर त्यसको कार्यान्वयन भने फितलो छ। संघीयतामा महिला मुलुक संघीय संरचनामा गइसकेको छ। सात प्रदेशको मुख्यमन्त्रीमा एकजना महिला पनि परेनन्। सुदूरपश्चिम प्रदेशमा मात्रै प्रदेश प्रमुख शर्मिला कुमारी पन्त नियुक्त हुनुभयो। अहिले संविधान र कानुनलाई दोष दिने कुनै ठाउँ छैन। तर दलभित्रको संरचना महिलामैत्री बन्न सकेको छैन। आज पनि प्रायः दलहरूमा पुरुषकै हालीमुहाली भएकाले समाजमा देखाउनकै लागि मात्रै उनीहरूले आफूसँग नजिक रहेकालाई मन्त्रिपरिषद् र अन्य स्थानमा लैजाने गरेको देखिन्छ। प्रदेश १ मा एकजना सामाजिक विकासमन्त्री जसमाया गजमेरलाई नियुक्ति गरिएको छ। प्रदेश २ मा पनि सामाजिक विकास राज्यमन्त्रीमा उषा यादवलाई नियुक्ति गरिएको छ। १० सदस्यीय मन्त्रिमण्डलमा एकजना मात्र त्यो पनि राज्यमन्त्री हुनुहुन्छ। प्रदेश ३ मा एकजना पनि महिलामन्त्री छैनन्। गण्डकी प्रदेशमा सामाजिक विकासमन्त्री नरदेवी पुनलाई जिम्मेवारी दिइएको छ। लुम्बिनी प्रदेशमा भूमि व्यवस्था कृषि तथा सहकारीमन्त्री आरती पौडेल हुनुहुन्छ। कर्णाली प्रदेशमा पनि भूमि व्यवस्था कृषि तथा सहकारीमन्त्री विमला केसी र सुदूरपश्चिम प्रदेशमा माया भट्ट उद्योग पर्यटन वन तथा वातावरण र विनिता चौधरी भूमि व्यवस्थापन, कृषि तथा सहकारीमन्त्री बनेका छन्। प्रदेशको मन्त्रिमण्डल हेर्दा समावेशीताको नारा लगाउने झन्डै दुईतिहाइको सरकारले पनि महिलालाई त्यति राम्रो स्थान दिन सकेको देखिएन। कमजोरी क्षमतावान् महिलालाई गुटउपगुटका नाममा बाटो छेक्ने काम सबै राजनीतिक नेतृत्वले गरेका छन्। महिलाहरू दोहोरोतेहेरो जिम्मेवारीका कारण नेताका अघिपछि शरण पर्न पनि सक्दैनन् अथवा आवश्यकता पनि ठान्दैनन्। त्यसैकारण उनीहरूले अवसर पाउन सकेका छैनन्। पछिल्लो समय जुनसुकै पार्टीमा पनि प्रत्यक्षको टिकट पाउन ठूलै संघर्ष गर्नुपर्ने देखिन्छ एकातिर भने अर्कातिर चुनाव जित्न पैसाको खोलोसँगै साम, दाम, दण्ड, भेद जे पनि गर्न तयार हुनुपर्छ। पार्टीको समानुपातिक सूचीमा परेर पनि अन्तिममा अर्काको नाम राखिएका धेरै उदाहरण छन्। जबसम्म महिलाको क्षमता दक्षता अनि महिलाले पनि समान हैसियत राख्छन् भनेर उनीहरूलाई समदृष्टिले पार्टीले हेर्दैन तबसम्म यस्ता विभेद भइरहन्छन्। महिलालाई नेतृत्वका रूपमा संस्थागत गराउन पार्टी र पितृसत्ताले नमान्नु मुख्य समस्या हो। क्षमतावान् महिलालाई समेट्न समानुपातिक प्रणाली राम्रो पद्धति हो। तर पनि यो प्रणालीलाई नेताहरूले आफ्नोअनुकूल प्रयोग गर्ने गरेकाले दिग्गजदेखि भर्खरका सम्म यसैबाट आउनुपर्ने बाध्यता छ। जसका कारण योग्य व्यक्ति पाखा लाग्ने गरेको पाइन्छ। समग्रमा राजनीतिमा महिला सहभागिताको क्रम बढ्दो भए पनि गुणात्मक र समान सहभागिता भने भएको पाइँदैन। पार्टी संरचनाभित्र महिलालाई नेतृत्वका रूपमा नमान्ने प्रवृत्तिका कारण एकदुईजना महिला उच्च पदमा पुगेको अपवादलाई छाडेर सक्षम महिलालाई निर्णायक तहमा पुर्याउने पद्धतिको विकास हुनै सकेको छैन। अबको बाटो सबैभन्दा पहिला नेपालका राजनीतिक दलहरूभित्र महिलाको ३३ प्रतिशत सहभागिता सुनिश्चित गराउन दलहरूले आफ्ना विधान, नियमावली, राजनीतिक दस्ताबेज, निर्वाचन घोषणापत्रलगायतका नीतिगत दस्ताबेजलाई समयानुकूल सुधार गर्नुपर्नेछ। हाल कायम रहेको महिलाहरूको ३३ प्रतिशत सहभागिता विस्तारै वृद्धि गर्दै ५० प्रतिशत पुर्याउन अहिलेदेखि नै नीति निर्माण गर्नुपर्ने देखिन्छ। नीति निर्माण तहमा पुगेका र पुग्न योग्य हुने महिलाको यथार्थ सूचना व्यवस्था निर्माण गरिनुपर्छ। पुरुषका तुलनामा महिला बढी नै इमानदार हुने भएकाले स्थानीय निकाय तथा विभिन्न विकासका परियोजना र राजनीतिमा महिला सहभागितामा वृद्धि गर्नका लागि राज्यले प्रोत्साहन र अवसर दिनुपर्छ। महिलाको राजनीतिमा सहभागितासम्बन्धी तालिम, सेमिनार, गोष्ठीलगायत जनचेतनामूलक कार्यक्रम सञ्चालन गर्न आवश्यक छ। दलहरूले जनवर्गीय संगठनहरूमा महिला संगठनलाई प्रधान संगठनका रूपमा मान्यता दिनुपर्छ। साथै सरकारबाट गठन गरिने समिति, परिषद्, आयोग र कार्यदल आदिमा अनिवार्यरूपमा महिला प्रतिनिधित्वको व्यवस्था गर्नुपर्छ। निर्वाचनमा महिला मतदाता, उम्मेदवार र पर्यवेक्षकको सहभागिता वृद्धि गर्नुपर्छ। दलहरूका संरचना समावेशी हुनका लागि दलहरूभित्रै विशेष नीति कार्यक्रम तथा अभियान सञ्चालन गर्नुपर्छ। दलहरूले पार्टी कमिटीहरूमा महिलाको ३३ प्रतिशत प्रतिनिधित्व सुनिश्चित गर्न प्रतिनिधि छनोटको व्यवस्थामा समेत ३३ प्रतिशत महिला प्रतिनिधित्व गराउनुपर्ने नीतिगत व्यवस्था तथा व्यावहारिक कार्यान्वयन गर्नुपर्ने देखिन्छ। अहिलेसम्मको अवस्थालाई हेर्ने हो भने यसका लागि नीतिगत व्यवस्था पर्याप्त भए पनि साँचो अर्थमा कार्यान्वयनको कमी देखिएको छ। महिला नेत्री कमजोर होइनन्, कमजोरी पार्टी नेतृत्वको मानसिकताको हो।"
आईपीएल : रोचक खेलको सुपर ओभरमा कोलकातासँग हैदरावाद पराजित,"इन्डियन प्रिमियर लिग (आईपीएल) अन्तर्गत आइतबार साँझ भएको पहिलो खेलको निर्णय सुपर ओभरमा भएको छ। कोलकाता नाइट राइडर्सले सनराइजर्स हैदरावादलाई सुपर ओभरमा पराजित गरेको हो। कोलकाताले पाँच विकेटको क्षतिमा १६३ रन बनाएको थियो। १६४ रनको लक्ष्य पछ्याएको हैदरावादले अन्तिम ओभरमा १७ रन जोड्दै खेल सुपर ओभरमा धकेलेको हो। सुपर ओभरमा हैदराबादले डेभिड वार्नर र अब्दुल समादलाई मैदान उतारेको थियो। तर, कोलकत्ताका लक्की फर्गुसनले पहिलो बलमा वार्नर र दोस्रो बलमा समादलाई आउट गरे। फर्गुसनले २ विकेट लिएपछि हैदराबादले मात्र २ रन जोड्यो। सुपर ओभरमा पाएको ३ रनको चुनौती कोलकत्ताले विकेट नगुमाई चौंथो बलमा भेट्दै विजयी भएको हो। सुपर ओभरअघि हैदराबादका कप्तान वार्नरले अविजित ४८ रन बनाए। अन्तिम ओभरमा लगातार ३ चौका प्रहार गर्दै वार्नरले हैदराबादलाई सुपर ओभरसम्म पुर्राएका थिए। वार्नरपछि जोनी बेयरस्टो ३६, केन विलियम्सनले २९ रन बनाए भने अब्दुल समादले २३ रन जोडे। कोलकत्ताका लक्की फर्गुसन ३, पाट कुमिन्स, शिवम माभी र भरुण चक्रवर्तीले एकएक विकेट लिए। टस हारेर पहिले ब्याटिङ गरेको कोलकत्ताका लागि शुबमन गिलले सर्वाधिक ३६ रन, कप्तान इयान मोर्गन ३४, नितिश राना २९, राहुल त्रिपाठीले २३ रन जोडे भने दिनेश कार्तिक २९ रनमा अविजित रहे। हैदराबादका टी नटराजनले दुई, विजय शंकर, बसिल थाम्पी र राशिद खानले एकएक विकेट लिए। सुपर ओभरको यो जितसँगै कोलकत्ताले ९ खेलमा ५ जितसहित १० अंक जोडेको छ। कोलकत्ता लिगको चौंथो स्थानमा रहेको छ। हैदराबाद ९ खेलमा ६ अंक जोडेर पाँचौ स्थानमा रहेको छ। उसको यो छैटौं हार हो। दिल्ली क्यापिटल लिगको शीर्ष स्थानमा रहेको छ। आइतबारको दोस्रो खेलमा मुम्बई इन्डियनले किङ्स इलाभेन पञ्जाबलाई ६ विकेटको क्षतिमा १७७ रनको चुनौती दिएको छ। अबको केही बेरमा पञ्जाबले जवाफी ब्याटिङ गर्नेछ।"
