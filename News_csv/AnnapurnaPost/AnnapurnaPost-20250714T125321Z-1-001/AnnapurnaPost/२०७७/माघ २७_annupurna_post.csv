शीर्षक,विवरण
संविधानको जन्म र वृद्धि,"देशमा उत्पन्न संवैधानिक जटिलता यथासम्भव चाँडो चिर्नका खातिर सर्वोच्च अदालतले देखाएको अग्रसरता सराहनीय छ भनिन्छ अमेरिकी स्वतन्त्रताको लडाइँ र फ्रेन्च क्रान्तिका कारण सर्वप्रथम संविधान शब्दको नयाँ अर्थ दिने काम भएको हो। अमेरिकामा संविधानको पहिलो मस्यौदा तयार गर्ने कार्य सन् १७८७ ताका भएको थियो। त्यसैले आज विश्वमा अमेरिकालाई संविधानको जननी मुलुक पनि भन्ने गरिन्छ। आधुनिक युगमा विश्वका कुनै पनि मुलुकमा कुनै न कुनै राजनीतिक पद्धति अवलम्बन गरिएको हुन्छ नै। कुनै पनि राजनीतिक पद्धति वा शासन प्रणालीलाई वैधता वा संस्थागत तुल्याउन संविधानको निर्माण गरिन्छ। यसरी राजनीतिक प्रणालीको खाका कोर्ने अथवा आफ्ना नागरिकको भाग्यको रेखा कोर्ने एउटा लिखित एवं कानुनी दस्ताबेजका रूपमा संविधानलाई स्विकार्ने गरिएको पाइन्छ। नेपालको सन्दर्भमा संवैधानिक विकासको यात्रा प्रारम्भ भएको यो सात दशकको अवधिमा नेपालको संविधान नेपाल र नेपाली मात्रका लागि सातौंपटकको संवैधानिक अभ्यास हो। यसरी संवत् २०६२०६३ सालको दोस्रो जनआन्दोलनको सफलतापश्चात् जनता स्वयंले चुनेका जनप्रतिनिधिबाट पहिलोपटक निर्माण भएको दस्ताबेज हुँदा नेपालको संवैधानिक इतिहासमा यो संविधानको विशिष्ट महत्त्व रहेको छ। यसरी आफू एवं आफ्ना भावी पुस्ताका निमित्त आफैंले देशको राजनीतिक प्रणालीको खाका कोर्ने दशकौं अघिदेखिको नेपाली जनताको चीर आकांक्षा यो नेपालको संविधानको निर्माण पछि मात्र साकार हुन पुगेको प्रतीत हुन्छ। भलै यो संविधानको कुनै धारा वा प्रावधानप्रति अरुचि वा विमति राख्ने कुनै राजनीतिक समूह वा उपसमूह किन नहोऊन् ! यसरी आफ्नो संविधान आफैंले निर्माण गर्ने अवसर प्राप्त गर्ने संसारभरिका थोरै भाग्यमानी जनतामा सायद हामी नेपाली पनि पर्छौं होला। कुनै पनि राष्ट्रको जीवनमा यदाकदा राजनीतिक उतारचढाव आउने गर्छन् नै। गत पुस ५ गते राष्ट्रपतिबाट प्रधानमन्त्रीको सिफारिसमा प्रतिनिधिसभाको विघटन गरी ताजा जनादेश लिने गरी भएको घोषणालगत्तै देशमा राजनीतिक माहोल तातेको छ, राजनीतिक तौरमा देश यतिखेर संकटापन्न अवस्थामा गुज्रिरहेको छ, न्यायवृत्तलगायत समग्र नेपाली समाज तरंगित बन्न पुगेको प्रतीत हुन्छ। यसरी मुलुकमा हालै विकसित राजनीतिक घटनाक्रमका बारेमा अथवा यस घटनाक्रमपछाडि निहित अन्तर्यका सम्बन्धमा हेराइबुझाइ वा विश्लेषण जोकोहीका हकमा आआफ्नै हुन सक्छ विज्ञहरू भन्छन्। यसरी आफैंले निर्माण गरेका आधारमा यो संविधानको स्वामित्व भाव जसरी नेपाली जनताले लिन उत्सर्ग हुने गर्छन्, त्यसरी नै यसको कार्यान्वयनका बारेमा वा त्यसको अभ्यासका क्रममा उठेका राष्ट्रिय सवालका सन्दर्भमा आफ्नो धारणा वा मत जाहेर गर्न उत्सर्ग रहनु निश्चय पनि अस्वाभाविक होइन। आफू बहुमत प्राप्त निर्वाचित प्रधानमन्त्री अथवा देशको कार्यकारी प्रमुख भएको हैसियतमा आफूलाई प्राप्त विशेषाधिकार प्रयोग गरी संसद्को विघटन गर्नुभएको सिफारिस संविधानसम्मत छछैन ? सरकार गठनका आधार, वैकल्पिक सरकारको गठनको सम्भावना एवं संसद् विघटन गर्न सकिने अवस्था र आधारजस्ता संविधानको धारा ७६ लगायत संविधानको प्रश्तावनाको मर्म एवं भावनासमेतको विविध विषयका सवालहरूसँग सम्बन्धित विभिन्न १३ वटा रिट निवेदनहरूका सन्दर्भमा विगत केही हप्तादेखि जुन सुनुवाइ भइरहेको छ, त्यसप्रति सबै देशवासीको ध्यान खिचिएको अवस्था छ। तर त्यो सुनुवाइका प्रक्रिया अरू धेरै लम्बिन दिनु उपयुक्त नहोला। यस्तो संवेदनशील विषयमा दुवै पक्षका कानुन व्यवसायी र संवैधानिक इजलासबीच यथासम्भव फैसला चाँडै हुनका लागि कमसेकम न्यूनतम साझा धारणा बन्नु जरुरी महसुस भएको छ, अन्यथा फैसलामा विलम्ब हुन गयो भने न्यायपालिकाप्रतिको भरोसा र विश्वास धर्मराउने उत्तिकै सम्भावना रहन्छ। गंगाको पानी झैं आफ्नो दललाई शुद्घीकरण वा निर्मलीकरण गर्ने कार्य मूलतः राजनीतिक नेताहरूकै हो। वास्तवमा यसरी संसद् विघटन गरिएको परिघटना नेपालका लागि यो नौलो अभ्यास भने अवश्य होइन। नेपालमा संवैधानिक इतिहासका पाना पल्टाएर हेर्ने हो भने संवत् २०१७ सालमा राजा महेन्द्रबाट, २०५१ र २०५२ सालमा प्रधानमन्त्रीहरू क्रमशः गिरिजाप्रसाद कोइराला र मनोमोहन अधिकारी तथा त्यसपछि पनि प्रधानमन्त्रीहरू सूर्यबहादुर थापा र शेरबहादुर देउवाद्वारा आआफ्ना पालामा समेत संसद् विघटन नगरिएका होइनन्। यी घटनाक्रममध्ये २०१७ सालमा राजा महेन्द्रबाट संसद् एवं सरकार भंग गरिएको घटनालाई कू भन्ने गरिन्छ। यसैगरी २०५१ र २०५२ सालमा भएको संसद् विघटनका विवादलाई लिएर सर्वोच्च अदालतमा परेको छुट्टाछुट्टै रिट निवेदनमा सर्वोच्चले राजनीतिक सन्दर्भ जोडिएको भए पनि न्यायिक पुनरावलोकन गर्न सक्छ भन्ने व्याख्या गरेको थियो। २०५१ सालको संसद् विघटनका सम्बन्धमा बहुमतप्राप्त प्रधानमन्त्रीलाई बहाल रहेको नेपाल अधिराज्यको संविधान २०४७ को धारा ५३(४) बमोजिम संसद् विघटन गर्ने विशेषाधिकार निहित रहेको देखिन्छ भनी फैसला भएको थियो भने २०५२ सालमा प्रधानमन्त्री मनमोहन अधिकारीले गर्नुभएको संसद् विघटनको विरुद्धमा परेको रिटमा वैकल्पिक सरकार गठन हुन सक्ने विकल्पतर्फ विचारै नगरी संसद् विघटन गरिएको कार्य संसदीय मूल्य मान्यता एवं परम्पराविपरीत हुने भनी सो सिफारिस बदर गरिएको थियो; जुन फैसलालाई लिएर तत्कालीन सत्तारूढ पार्टीले असन्तोष जनाउँदै सडकसमेत तताएको थियो। यसबाहेक प्रधानमन्त्रीहरू सूर्यबहादुर थापा र शेरबहादुर देउवाद्वारा आआफ्ना पालामा संसद् विघटन गर्ने गरी भएको सिफारिसका सम्बन्धमा प्रकारान्तरमा परिस्थितिले अर्कै मोड लिएका कारण ती सिफारिसको भने संवैधानिक परीक्षण वा न्यायिक पुनरावलोकन हुन सकेन। अर्को शब्दमा सो प्रकरणबारेमा सर्वोच्च अदालतमा विषय प्रवेश नै हुन पाएन। यसरी नेपालमा अल्पायुमै संसद् विघटन हुनु देश र जनताका लागि विडम्बना नै मान्नुपर्छ। नेपालमा नयाँ संविधान जारी भएको पाँचौं वर्ष पूरा हुँदैछ। यो छोटो अवधिमा मुलुक राजनीतिक रूपान्तरणको दिशातर्फ उन्मुख रहेको अवस्था थियो। यथार्थमा यही संविधानका माध्यमबाट देशको राजनीतिले फट्को मारेको थियो। यही संविधानका माध्यमबाट तत्कालीन एकात्मक राज्य व्यवस्थाको पुनर्संरचना भई देशमा संघीय गणतन्त्रात्मक लोकतान्त्रिक शासन व्यवस्था अवलम्बन गरिएको हो। अतः यसरी राजनीतिक परिवर्तनका साथसाथमा आम नागरिकमा समेत राजनीतिक सचेतना एवं स्वअधिकारसम्बन्धी अवधारणामा उल्लेख्य परिवर्तन आएको यथार्थ सबैमा जगजाहेरै छ। वास्तवमा नेपालमा मात्र होइन; विश्वका अन्य कतिपय प्रजातान्त्रिक मुलुकमा पनि बेलाबखत राजनीतिक उतारचढाव आउने गरेको परिघटना नसुनिएका होइनन्। नेपालको सन्दर्भमा देशमा विकसित हुने यस प्रकारका परिस्थितिका कारण चाहे राजनीतिक वृत्तमा होस् चाहे न्यायिक वृत्तमा किन नहोस्; संवैधानिक अभ्यासका क्रममा नयाँनयाँ विषयले प्रवेश पाउनु अथवा नयाँनयाँ दृष्टिकोण प्रकट हुनु स्वाभाविक हो। दुईदुईवटा निर्वाचित संविधानसभामा प्रतिनिधित्व गर्ने दलहरूबीच झन्डै ८९ वर्षको छलफल, संवाद परिसंवाद, बहस, अन्तरक्रिया, रस्साकस्सीपश्चात् विविध राजनीतिक धारबीच सुधारिएको संसदीय व्यवस्था कायम गर्न भएको सहमति वा निष्कर्षस्वरूप वर्तमान संविधान जारी गरिएको थियो; जुन संविधानको यति छिटै पुनर्व्याख्या गर्ने समय नेपालमा आएकै हो त ? अथवा यो संविधानमा अन्तरनिहित मर्म र भावनाको विश्लेषण गर्ने सँघारमा के हामी नेपाली आइपुगेकै हौं त ? यस्ता जिज्ञासा उब्जिनु अस्वाभाविक होइन। यथार्थमा नेपालको संविधानअनुसार मुलुकको शासन प्रणाली दलीय शासन प्रणालीमा आधारित छ। वास्तवमा राजनीतिक दल भनेका देशको स्थापित राजनीति वा शासन प्रणालीलाई गतिशील चलायमान अथवा जीवन्त तुल्याउनका खातिर कुनै निश्चित राजनीतिक विचार वा आस्था राख्ने एउटा संगठित समूह हो। यस्तै राजनीतिक दल भनेको सरकार र जनताबीच सम्बन्ध स्थापित गर्ने, सम्पर्क कायम गर्ने सेतु हो र कडी पनि हो। हाम्रोजस्तो लोकतान्त्रिक मुलुकका सन्दर्भमा सार्वभौम शक्ति प्रयोगकर्ता भनेकै राजनीतिक दल नै हुन्। नेपालको इतिहासमा एकात्मक शासन व्यवस्थाको विरुद्धमा जेजति आन्दोलन एवं परिवर्तन भए; ती प्रायः राजनीतिक दलकै अगुवाइमा सम्भव भएको हो। चाहे कुनै कालखण्डमा दलहरू प्रतिबन्धित रहेको अवस्था किन नहोस्, यथार्थमा शान्तिसुरक्षा, विकास निर्माण, सन्तुष्टि, समृद्धि आदि प्रायः राजनीतिक दलमार्फत जनताले प्राप्त गरेका हुन्छन्। तसर्थ राजनीतिलाई गतिशील र चलायमान तुल्याउने सवालमा दलहरूको भूमिकालाई कम आँक्न मिल्दैन नै। राजनीतिक दललाई गंगाको पानीसँग पनि तुलना गर्ने गरिन्छ। अतः गंगाको पानी झैं आफ्नो दललाई शुद्धीकरण वा निर्मलीकरण गर्ने कार्य मूलतः राजनीतिक नेताहरूकै हो। नदीको पानी प्रदूषित वा अपवित्र भए सो नदीप्रति भक्तजनको आस्था रहँदैन। त्यसैगरी दल प्रदूषित भयो भने त्यसको अपजस नेतामै जान्छ; जसको परिणाम देशको राजनीतिसमेत प्रदूषित हुन बेर लाग्दैन। देशको राजनीति पनि प्रदूषणमुक्त हुने आधार निर्माण हुँदै जान्छ। जसको जस त्यो दलको नेता वा संस्थापन पक्षमै जाने परिणाममा देशमा सुसंस्कृत राजनीतिको विकास सम्भव हुन्छ भने त्यस्तो दलका पक्षमा जनउभार वा जनमत उर्लिने बलियो आधार बन्न सक्छ। संविधान उत्कृष्ट रहेको भन्ने आधारमा मात्र शासन पद्धति उत्कृष्ट हुन्छ भन्ने होइन। विशेषगरी राजनीतिक दलका नेताहरूमा राजनीतिक दूरदर्शिता, परिपक्वता, इमानदारी, पद्धतिप्रतिको निष्ठाको पनि उत्तिकै आवश्यकता पर्छ। यस प्रकार विशिष्ट परिस्थितिसँग जोडिएर आएका मुद्दामा बेलाबखत न्यायालयबाट हुने विशद् व्याख्या एवं सार्थक विश्लेषणबाट आगामी दिनमा समेत संविधान एवं कानुनको विकासमा महत्त्वपूर्ण योगदान मिल्ने अपेक्षा राख्नु अनुचित नठहरिएला। फैसला पक्ष वा विपक्ष जेमा आए पनि संविधानको गतिशीलता एवं जीवन्तताका खातिर पनि यस प्रकारको व्याख्या हुनु स्वागतयोग्य मानिन्छ। संविधानले राजनीतिक तौरमा दिशानिर्देश वा मार्गनिर्देश गर्ने भएकाले यो राजनीतिक दस्ताबेज पनि हो भन्ने गरिन्छ। साथसाथै संविधानले आफूलाई सर्वश्रेष्ठ विधानका रूपमा अर्थात् अरू कानुनभन्दा शीर्ष स्थानमा राख्ने भएबाट संविधानलाई देशको मूल कानुनका रूपमा पनि लिइने गरिएको हो। यथार्थमा संविधान भन्ने कुरा प्रायः राजनीतिक शक्तिबाट नै निर्माण हुने गर्छ। जस्तै वर्तमान संविधान निर्वाचित संविधानसभाबाटै निर्माण भएको हो। तर पनि यसको अन्तिम व्याख्याता भने न्यायालय नै हो। राजनीतिक विषय जोडिएका कतिपय विवादमा पनि विगतका दशकमा सर्वोच्च अदालतबाट न्यायिक पुनरावलोकन हुन सक्ने गरी व्याख्या भएको पाइन्छ। यस प्रकार संविधानको संरक्षण वा यसको पहरेदारीको सवालमा न्यायालयको भूमिका अहम् रहेको हुन्छ। राजनीतिलाई संविधानवादको गोरेटोमा डोर्याउने अन्तिम जिम्मेवारी केवल न्यायपालिकाकै हो भन्नु यहाँनेर अतियुक्ति नहोला। भनिन्छ पनि, संविधान राजनीतिको गर्भबाट जन्मिन्छ, न्यायपालिकाको कोखमा यो हुर्किन्छ। अन्त्यमा, देशमा हाल उत्पन्न संवैधानिक संकट अथवा विद्यमान विषम राजनीतिक परीस्थितिलाई सम्बोधन गर्न, यो संवैधानिक जटिलतालाई यथासम्भव चाँडो चिर्नका खातिर सर्वोच्च अदालतले हाल जुन अग्रसरता वा सक्रियता देखाएको छ, त्यो सराहनीय छ। तसर्थ न्यायालय वा न्यायिक नेतृत्वलगायतका उक्त इजलासमा रहनु हुने अन्य न्यायमूर्तिप्रति यतिखेर शंका उपशंका गर्नु उचित हो होइन ? यथार्थमा नकरात्मकता वर्तमानको माग पनि होइन। सबैले आआफ्नो तहबाट सकारात्मकताको पक्षपोषण गर्नुपर्ने यो एक महत्त्वपूर्ण घडी हो। इतिहासले न्यायिक नेतृत्वलगायत संवैधानिक इजलासका न्यायमूर्तिका काँधमा महत्त्वपूर्ण जिम्मेवारी सुम्पेको अवस्था छ। वास्तवमा उहाँहरूलाई नियतिले सुनौलो अवसर प्रदान गरेको छ। यसरी सुनौलो इतिहास रच्ने अवसर जोकोहीलाई प्राप्त हुन सक्दैन नै। भनिन्छ पनि अवसर भन्ने कुरा एक युगमा एकपटक मात्र आउने गर्दछ रे।"
आयुर्वेद र योगमा स्वस्थ जीवनशैली,"आयुर्वेदअनुसार यस धरतीमा पाइने सबै प्रकारका वनस्पति, बोक्रा, पात, जरामा औषधीय गुण छन्। यसैअनुसार आयुर्वेदले शरीरलाई पूरैरूपमा उपचार गर्छ। आयुर्वेद कुनै पनि रोगबाट पूर्णरूपमा छुटकारा पाउनेसँग सम्बन्धित छ र यसले समग्र स्वास्थ्यमा सुधार ल्याउन उपयुक्त जीवनशैली अपनाउन पनि सुझाव दिन्छ। यसको सबैभन्दा राम्रो पक्ष भनेको यो प्राकृतिक जडिबुटी र अन्य प्राकृतिक पदार्थबाट बन्ने भएकाले यसको कुनै पनि साइड इफेक्ट हुँदैन। आयुर्वेदले तपाईंको रोगको कारणलाई ध्यान दिँदै त्यसको उपचारका लागि शरीरको प्रभावित भागको उपचारमा ध्यान दिन्छ। उपचारलाई प्रभावकारी बनाउन स्वस्थ जीवनशैली अपनाउनुपर्छ र खानामा नियन्त्रण गर्नुपर्छ। आफूलाई मन पर्ने खाना नखाने कुरा तपाईंलाई मन नपर्न सक्छ। यसलाई पालना गरेमा आयुर्वेदिक उपचारले छिटो र प्रभावकारी रूपमा रोग निर्मूल गर्न सक्छ। यसले तनमन दुवैलाई स्वस्थ बनाउँछ। आयुर्वेद चिकित्सा पद्धति प्राचीनकालदेखि नै स्वस्थ, सबल, रोगमुक्त जीवनको चिन्तनद्वारा आरोग्य स्थापनाका निमित्त स्थापित छ। मंगलदायी प्रेरणाको मूलका रूपमा प्रसिद्ध दिव्यौषधिको भण्डार हिमालयको काखमा अवस्थित हाम्रो देश नेपाल यसनिम्ति धन्य छ। हिताहितं सुखं दुःखमायुस्तस्य हिताहितम्। मानं च तच्च यत्रोक्तमायुर्वेदः स उच्यते।। जुन शास्त्रमा हितायु, अहितायु, सुखायु, दुःखायु यी चार प्रकारका आयु र आयुका लागि हित अर्थात् पथ्य, अहित अर्थात् अपथ्य, आयुको मान (प्रमाण र अप्रमाण) र आयुको स्वरूप बताइएको हुन्छ, त्यसलाई आयुर्वेद भनिन्छ। यतश्चायुष्याणी अनायुष्याणि च द्रव्य ! गुणकर्माणि वेदयति अतोअपि आयुर्वेदः !! यस शास्त्रले आयुष्य (आयुको सुरक्षा र संवर्धन गर्ने) हित द्रव्य, गुण र कर्मका साथ अनायुष्य (आयुको ह्रास वा नाश गर्ने) अहित द्रव्य, गुण र कर्महरूको जानकारी दिन्छ। त्यसैले यसलाई आयुर्वेद भनिन्छ। प्राचीनकालदेखि नै आयुर्वेद क्षेत्रसँग परिचित र त्यसका प्रयोगकर्ता ऋषिमुनिहरूको आश्रयस्थल नेपाल रहेको छ। आयुर्वेदीय चिकित्साअन्तर्गत प्रयोग हुने दैवव्यपाश्रय एवं युक्तिव्यपाश्राय औषधि प्रयोगको परम्परा यहाँ आज पनि व्यापकरूपमा कायम रहेको पाइन्छ। अतीतकालमा आयुर्वेद आप्तोपदेश तथा विद्वान्हरूका चिन्तन एवं अनुभवका आधारमा विकास हुँदै आएको हो। यसको प्रयोगात्मक परिपाटी विस्तृत भए पनि आजको वैज्ञानिक चिन्तन र प्रयोगको परिपाटीबाट त्यसको स्पष्ट रूपरेखा विद्वान्हरूले प्रस्तुत गर्न नसक्दा आयुर्वेद क्षेत्रको जुन रूपमा विकास र विस्तार हुनुपर्ने हो, त्यो हुन सकेको छैन। योगलाई जीवन पद्घति बनाउनुपर्छ। यसमा रोग प्रतिरोधात्मक क्षमता विकास गर्ने तथा विजातीय द्रव्य निष्कासन गरी शरीरलाई रोगमुक्त बनाउने प्रक्रिया हुन्छ। आयुर्वेद चिकित्सालाई नेपालको राष्ट्रिय चिकित्साअनुरूप विकास गर्न विषयगत अनुसन्धान तथा प्रयोगका साथै विज्ञहरूका सभामा संवाद, विचार विमर्श, संशोधन परिष्कारसहित विशिष्ट शोधग्रन्थहरूको प्रकाशन तथा वितरणसँगै सामाजिक तथा संस्थागत प्रतिबद्धतासहित कार्ययोजना, आर्थिक व्यवस्थापनसमेत चाहिन्छ। साथसाथै सरोकार सम्पूर्णले गुणस्तर, व्यावसायिकता, भौगोलिक सन्तुलन र सामाजिक न्याय कायम गर्ने उद्देश्यसमेत बोक्नुपर्छ। आयुर्वेद जीवनको ज्ञान हो र आयुर्वेदको उद्देश्य रोगको उपचार गर्नु मात्र नभई स्वस्थ व्यक्तिको स्वास्थ्यको रक्षा गर्नु पनि हो। नेपालमा वैज्ञानिक तवरबाट अध्ययन, अध्यापन, सीप अभिवृद्धिको प्रशिक्षण हुने र विभिन्न विधामा विशेषज्ञ सेवा पनि उपलब्ध भएकाले तथा आयुर्वेदका औषधिहरू विभिन्न ट्राइल, रिसर्च, ल्याब्रोटरी इभ्यालुएसनसहित मानव जीवनको सुरक्षालाई ध्यानमा दिएर बनाइएको हुँदा आयुर्वेदले रोगीको जीवनमा सकारात्मक भूमिका खेल्नेमा दुईमत छैन। योग, प्रकार र महत्त्व शारीरिक रूपमा स्वस्थ, मानसिक तवरले शान्त र अध्यात्मिक रूपमा उच्च चेतनायुक्त भएर जिउने कलालाई योग भनिन्छ। सामान्यतः आत्माको परमात्मासँगको जोड नै योग हो। साथै, यो एक किसिमको अनुभूति र रूपान्तरण हो। परापूर्वकालमा योगलाई अदृश्य शक्तिसँग जोडिने माध्यमका रूपमा लिइन्थ्यो। तर समयक्रमसँगै योगको महत्त्व पनि परिवर्तन हुँदै आएको छ। योग विभिन्न किसिमका हुन्छन्। यसमध्ये याम, नियम, आसन, प्राणायाम, धारणा, ध्यान, समाधि र त्याग मुख्य हुन्। योगलाई जीवन पद्धति बनाउनुपर्छ। दैनिक कम्तीमा ३० मिनेट योग गर्नुपर्छ। इसमा १० मिनेट शारीरिक, १० मिनेट श्वासप्रश्वास र १० मिनेट मनलाई आनन्द बनाउन ध्यान गर्नुपर्छ। (१) योगको अभ्यासले शरीरमा हल्कापन आउँछ र फ्री रेडिकल बढ्न पाउँदैन। (२) योगले भने योगले सम्पूर्ण अंगप्रत्यंग तथा कोषलाई समेत प्राणवान् र स्वस्थ बनाउँछ। (३) योग अभ्यासका विधिबारे राम्रो जानकारी राख्यो भने एक्लै गर्न कुनै कठिनाइ हुँदैन। (४) योग अभ्यासले मन र इन्द्रिय नियन्त्रण गर्न सहयोग पुयाउँछ। (५) योग अभ्यास गर्दा श्वासप्रश्वासको गहिरो प्रभाव र प्रयोग हुन्छ। यसबाट पर्याप्त अक्सिजन ग्रहण गर्ने क्षमताको विकास हन्छ। (६) योगले शरीरमा रक्तसञ्चार प्रणालीलाई व्यवस्थित गर्छ। (७) मुटु र रगतका नली सफा गर्ने काम गर्छ। (८) योगमा शरीरलाई खुम्च्याउने, तन्काउने र शिथिल गर्ने अभ्यास हुन्छ। (९) योगमा रोग प्रतिरोधात्मक क्षमता विकास गर्ने तथा विजातीय द्रव्य निष्कासन गरी शरीरलाई रोगमुक्त बनाउने प्रक्रिया हुन्छ।"
