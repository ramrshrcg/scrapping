शीर्षक,विवरण
सुशासनमा युवा एजेन्डा,"भविष्यलाई दिगो र प्रभावकारी रूपमा सुधारोन्मुख गर्न युवाले निरन्तर खबरदारी गर्न छाड्नु हुँदैन समसामयिक राजनीतिक गर्मागर्मीसँगै प्रतिनिधिसभा विघटनको असंवैधानिक कदमलाई अदालतले पुनस्र्थापित गरिदियो। अदालतले देशलाई फेरि विधिको लयमा ल्याइदिए पनि प्रतिनिधिसभाको अंकगणितले राजनीतिक अस्थिरता भने कायमै रहने संकेत देखिन्छ। फेरिएको राजनीतिक पछिल्ला परिदृश्यले भ्रष्टाचारसम्बन्धी विभिन्न अन्तर्राष्ट्रिय निकायहरूको समन्वयमा ट्रान्सपरेन्सी इन्टरनेसनलले सार्वजनिक गरेको सुशासन र भ्रष्टाचार अवधारणाको सूचकांक २०२० को गम्भीर रिपोर्टलाई छायाँमा पारेजस्तो देखियो। राष्ट्रिय मिडियामा केही स्थान पाए पनि त्यसको गम्भीरतापूर्वक समीक्षा हुनुपर्नेमा संविधान र व्यवस्था नै संकटपूर्ण अवस्थामा रहेकाले अझै संवेदनशील मुद्दाका रूपमा परिचर्चा हुन पाएनन्। ट्रान्सपरेन्सी इन्टरनेसनलले नेपाललाई सन् २००४ देखि समावेश गर्दै आए पनि उसले सार्वजनिक गर्दै आएका यस्ता महŒवपूर्ण विषयवस्तु राज्यका प्रमुख प्राथमिकतामा पर्न भने सकेका छैनन्। यस वर्षको उक्त रिपोर्टका अनुसार नेपाल जम्मा ३३ अंकका साथ ११७ औं स्थानमा रहेको देखिन्छ। अघिल्लो वर्ष केही सुधारोन्मुख भए पनि यस वर्ष भने झन् खस्किँदो नतिजासहित दक्षिण एसियाली देशमध्येकोे न्यूनस्तरको सूचकांक रहेको तथ्यांकमा देखिन्छ। यो रिपोर्टमा सरकार नै भ्रष्टाचारीको संरक्षण र सुरुवात गरेको भन्ने तथ्य सार्वजनिक भयो। सोही रिपोर्टलाई लिएर पहिलोपटक सरकारले नै असहमति जनाउँदै विज्ञप्ति सार्वजनिक पनि हुन पुग्यो। सरकारले एकतर्फीगत रूपमा सार्वजनिक गर्दै आएका प्रतिवेदन र तथ्यांकभन्दा धेरै फरक र गैरसरकारी संस्थाको हस्तक्षेपकारी भूमिका भनि कतै प्रशंसा त कतै आलोचित पनि हुन पुग्यो। भावी दिनमा सुशासनको सूचकांक भएको शीर्ष मुलुकका रूपमा चिनिन अहिल्यैदेखि नै युवाहरूले केही सकारात्मक पहल गर्नुपर्नेछ। संविधानको परिकल्पनाका साथै सरकारले तय गरेको बजेट र योजनाबद्ध खाका समृद्ध मुलुक निर्माणको महाअभियान सुशासनविना असम्भवप्राय नै हुन्छ। मुलुकमा भ्रष्टाचार न्यूनीकरण र सुशासन कायम गराउनुका साथै दिगो विकास गरी प्रशासनिक, आर्थिकसामाजिक र राजनीतिक रूपान्तरणका लागि आजका चेतनशील शिक्षित युवाको भूमिका महŒवपूर्ण रहेको यथार्थ हो। युवा आफैंमा संवेदनशील समय भए पनि भ्रष्टाचारको गम्भीरतालाई बुझेर सुशासन कायमको नीति र कानुनको कार्यान्वयनमा समन्वय गर्न सकेमा मात्र युवाले देखेको समृद्ध मुलुकको सपना पूरा हुन सक्छ, अन्यथा समयमा खबरदारी गरिएन भने आगामी पुस्ताले पनि यो जरा गाडेर बसेको भ्रष्टाचारको बेथितिको भारी बोक्नुपर्ने स्पष्ट संकेत देखिन्छ। मौलाउँदो कुशासन विगतका व्यवस्थाका कमजोरी र शासकीय चरित्रले सिर्जना गरेको परिस्थिति समाधान गरी आधुनिक मौलिक समाज निर्माणका लागि निर्वाचित जनप्रतिनिधिमार्फत वर्तमान संविधान निर्माण गरी लागू गरिए पनि अझै यसको प्रभावकारी रूपमा कार्यान्वयन हुन सकेको छैन। सरकार आफैंले गरेका भ्रष्टाचार न्यूनीकरण र सुशासन कायम गराउने प्रतिबद्धता पूर्णरूपमा पालना गरेको देखिँदैन। सरकारले प्रत्येक वर्ष घोषणा गर्ने नाराका साथै सरकारी कार्यालयका भित्तामा टाँगेर राखेका सचेतनामूलक पर्चा म भ्रष्टाचार गर्दिनँ र म भ्रष्टाचार हुन दिन्नँ, म देश र जनताका लागि इमानदार भएर काम गर्ने प्रतिज्ञा गर्छु भन्ने आशय देखिए पनि त्यो कदम पूर्णरूपमा उपयोगी हुन सकेको छैन। सरकार र सरकारवरिपरिका व्यक्तिबाटै आर्थिक अपचलन र नीतिगत भ्रष्टाचारका प्रकरण दैनिकजसो बढिरहेका छन्। के साना के ठूला तहका कर्मचारी, राजनीतिकर्मीका साथै विभिन्न निकायमा पदीय जिम्मेवारी लिएका व्यक्तिबाटै गैरकानुनी रूपमा पदीय दुरुपयोग र बढ्दो अनियमितता जारी नै छ। लोककल्याणकारी राज्यले नागरिकलाई वितरण गरेको सेवावापत संकलन गरेको राजस्व र कर नै राज्यका मुख्य आयस्रोत हुन्। नागरिकका लागि नागरिकबाटै सञ्चित यस्ता आयस्रोतमाथि अत्यधिक रूपमा दोहन र दुरुपयोग अनियमितता देखिने क्रम पछिल्लो समय बढ्दो छ। देश संघीय संरचनाको व्यवस्था अवलम्बन गरी अभ्यासमा रहँदा राजस्वको दायरा फराकिलो र वृद्धि भए पनि यसको दुरुपयोग र अनियमितता उत्तिकै अनुपातमा बढेको सरकारी तथ्यांकले नै देखाउँछन्। संघ, प्रदेश र स्थानीय तहमा अझै पनि पर्याप्त मात्रामा भ्रष्टाचार न्यूनीकरण र सुशासन कायम गराउन सक्ने प्रभावकारी नीति र कानुन अभाव देखिन्छ। सरकारकै अभिन्न अंगमा रहेका र राजनीतिक दलहरूमा पारदर्शिता र जवाफदेहिता ज्यादै न्यून देखिन्छन्। पछिल्लो अनपेक्षित राजनीतिक परिणामले त झन् केन्द्रदेखि गाउँगाउँसम्मका सिंहदरबारमा बेथितिका समाचार र बेरुजुका तथ्यांक पनि क्रमिकरूपमा सार्वजनिक हँुदैछन्। भ्रष्टाचार न्यूनीकरण र सुशासन कायम गराउनका लागि सुशासन व्यवस्था सञ्चालन ऐन निर्माण भई लागू भए पनि संवैधानिक अंगहरू स्वतन्त्र निकायका रूपमा कार्यसम्पादन गर्न नसक्नुका साथै राजनीतिक प्रभाव र भागबन्डाले विवाद सिर्जना गर्दा झन् नागरिकमा यस्ता आयोगप्रतिको विश्वास घट्दो छ। मुलुकको चालु खर्च बढ्दै जानु तर पुँजीगत खर्च जुन नागरिकसँग प्रत्यक्षरूपमा जोडिएका पूर्वाधार विकास, आधारभूत स्वास्थ्य, गुणस्तरीय शिक्षा, सहज सार्वजनिक यातायात, सरकारी सेवा र सुरक्षाजस्ता क्षेत्रको समयानुकूल गुणस्तरीय सेवा प्रवाह र बजेटगत योजनाहरूको कार्यान्वयन ढिलासुस्ती हुनु, विकास खर्चसमेत समयमा खर्च गर्न नसक्नु अर्को गम्भीर समस्या हो। आर्थिक र नीतिगत भ्रष्टाचारले नागरिकका चाहनाबमोजिमको दिगो विकासका साथै सर्वसुलभ र सहज सेवासुविधा समयमा पाउन सकेका छैनन्। देशले अग्रगामी संवैधानिक व्यवस्था, विकेन्द्रीकरणको नवीन स्वरूप संघीय संरचनाको अवलम्बनका साथै योजना र बजेट कार्यक्रमको परिकल्पना गर्न खोजे पनि केही भ्रष्ट राजनीतिक र कर्मचारीतन्त्रमा देखिएको अपारदर्शिताका साथै गैरजिम्मेवारीपनले मुलुकको सुशासनको नीति अवलम्बनमा चुनौती थपिँदै छ। युवापुस्ताको दायित्व सुशासन कायम र समृद्ध नेपाल निर्माणका लागि आजका शिक्षित युवा पुस्ताको महŒवपूर्ण दायित्व रहेको हुन्छ। आजका धेरै युवा शिक्षित छन्। युवाहरू सूचना र सञ्चारको सहज पहुँचमा समेत छन्। सक्रिय रूपमा सही र गलत प्रवृत्तिलाई सत्यतथ्यको खोज र अनुसन्धानमार्फत दण्डसजाय दिने सभ्य समाज निर्माणमा युवाले जोड दिन जरुरी छ। भ्रष्टाचार न्यूनीकरणका लागि युवाहरूले सामूहिक रूपमै अन्य बेथितिमा जस्तै अभियान नै चलाउन पनि सक्छन्। सार्वजनिक निकायमा पारदर्शिताका साथै उत्तरदायित्वको भूमिका निर्वाह गर्न र गराउनुका लागि युवाहरूले नागरिक समाज, सञ्चार जगत् र सरोकारवाला निकायसँगको समन्वयनमा सुशासनको विचार प्रवद्र्धन गर्नुपर्छ। आजका युवाले सुशासनका नीति तथा कार्यक्रमलाई जनताबीच स्पष्ट पार्न जिम्मेवारीपूर्ण र सचेतनामूलक भूमिका निर्वाह गर्नुपर्ने उपयुक्त समय आएको छ। पछिल्लो समयमा राजनीतिमा युवाहरूको आकर्षण बढ्दै गएको पनि छ भने क्रमिक रूपमा केही अनपेक्षित परिणामले भने युवामा राजनीतिप्रतिको वितृष्णासँगै आक्रोश पनि देखिन्छ। नेपालका प्रायः युवा पुस्तामा राजनीतिक चेतना आए पनि पुराना पुस्ताको पछाडि लागेको सीमित दायरामा रही उनीहरूकै गुनगान र आलोचनामा समय व्यतीत गरेको आरोप पनि सुनिन्छ। आजका युवा पुस्ता आफ्नो समयमा र पुस्ताको जनचासोमा केन्द्रित भई कानुनी शासनमा जोड दिनु जरुरी छ। युवाहरूका माध्यमबाट आफू संलग्न राजनीतिक दल, सामाजिक संघसंस्था, निजी तथा सार्वजनिक निकायबाट पदीय जिम्मेवारीअनुसारका कार्यसहित रचनात्मक रूपमा शुद्धीकरणको अभियान सञ्चालन गर्न सक्छन्। भ्रष्टाचारजन्य गतिविधिमा संलग्न हुने व्यक्तिलाई कानुनी आधारमा सामाजिक बहिष्करण र दण्डसजायको भागीदार पनि गर्नगराउन युवाहरूले जिम्मेवारीपूर्ण भूमिका लिन सक्छन्। राजनीति, नीतिनिर्माण र विकासमा क्रमिक रूपमा युवाको सहभागिता बढ्दै जानु सकारात्मक पक्ष नै हो। सही मानिसको छनोट सही ठाउँमा निर्वाचित गर्न र गराउनमा युवाहरूको मुख्य भूमिका देखिन्छ। केन्द्रदेखि गाउँगाउँसम्मका सिंहदरबारसम्म युवाहरू विकास र योजना निर्माणमा सहभागी हुनेदेखि पारदर्शिता, जवाफदेहिता निर्वाह गराउनमा भूमिका खेल्नुपर्छ। सहभागितामूलक र बहुस्तरीय विकासको अवधारणाअनुरूप वार्षिक रूपमा तय गरिने योजना, आयव्ययको बजेट, कार्यक्रमको कार्यप्रगति अनुगमन र मूल्यांकनका साथै स्रोतबारेमा युवाहरूले सधैं चनाखो भएर जनचासोका विषयमा उभिनु संविधानले प्रदत्त गरेको मौलिक अधिकार र दायित्वसमेत हो। सुशासनमैत्री एजेन्डा संविधानको परिकल्पना र नागरिकको चाहना साथै अबको प्रमुख एजेन्डा भनेको नै संकल्पसहितको सुशासन हो। मुलुक समृद्धिको बलियो जग नै सुशासन हो। सुशासनमा युवाका हरेक एजेन्डाहरू जोडिएका छन्। कानुनी शासनलाई कायम राख्न साथै भावी युवा पुस्ताको भविष्यलाई दिगो र प्रभावकारी रूपमा सुधारोन्मुख गर्न युवाले निरन्तर खबरदारी गर्न भने छाड्नु हँुदैन। जबसम्म सुशासन युवाका एजेन्डा बन्दैनन् विधि र व्यवस्थामाथिको संकट रहिरहन्छ र अस्थिरतावादीले मात्र निरन्तर रूपमा फाइदा लिन्छन्। भ्रष्टाचार अन्त्य गर्न, समाजका सबै क्षेत्रमा पारदर्शिता, जवाफदेहिता कायम गराउनुमा युवाहरू एकताबद्ध रूपमा मिलेर काम गरेमा भ्रष्टाचारीको मौलाउँदो दण्डहीनता अन्त्य गर्न सक्छन्। संविधान कार्यान्वयन, सुशासन कायम, समृद्ध नेपाल निर्माणका लागि युवाको नीति निर्माण, विकास र सार्वजनिक निकायमा व्यापक रूपमा सहभागी भई छलफलमा यूवाहरू आफैं सक्रिय भई लाग्नुपर्ने हुन्छ। सूचना तथा प्रविधिको प्रयोग, सञ्चारजगत्, सामाजिक संघसस्था, सरोकारवाला स्वतन्त्र निकाय र राज्यका संवैधानिक निकायको समन्वयमा सधैं चनाखो रही खबरदारीपूर्ण गतिविधि निरन्तर सुशासनमैत्री एजेन्डाका रूपमा सञ्चालन गर्नुपर्छ। यसरी आजका युवाहरूले यस्ता विषयवस्तुमा सामेल हुन सके भने पक्कै पनि ऊर्जावान् युवाले परिवेशलाई लयबद्ध रूपमा अग्रगामी रूपान्तरण गर्न सक्नेछन्। सुशासनका सूचकांकको शीर्ष स्थानमा रहने देशहरूको विगतदेखिकै कानुनी शासनको प्रतिबद्धता र अभ्यास नै आजको नतिजा हो। समृद्विको आधारशिला नै सुशासनको जग हो। सुशासन कायम गराउनुमा हामी सबैको समान दायित्व छ। राज्यसंयन्त्र होस् वा बाहिर अन्य निजी सार्वजनिक निकाय हुन्, सुशासनविना आर्थिक सामाजिक राजनीतिक रूपान्तरण हुन कठिन छ। म एकजनाले गरेर के हुन्छ र ? भन्ने होइन कि एकएकजना मिलेर समूह सिर्जना गरी भ्रष्टाचार न्यूनीकरण र सुशासनलाई अभियानका रूपमा अगाडि बढाउनुपर्छ। आज युवा पुस्ताले उठाउँदै आएका सामाजिक बेथिति र कुरीति, बलात्कारीलाई कडा कानुनी दण्ड सजाय व्यवस्थाको माग, महिलाका अधिकार, समानता स्वतन्त्रता साथै वातावरण र जलवायु परिवर्तनका लागि सञ्चालित विभिन्न कार्यक्रम जस्तै सुशासन पनि अब मुख्य एजेन्डामार्फत समाजदेखि संसद्सम्मको आवाज अग्रमोर्चामा एजेन्डागत रूपमा ल्याउनुपर्ने टड्कारो आवश्यकता देखिन्छ। यसर्थ, राजनीतिक संस्कार, नैतिकता, आर्थिक अनुशासन र नीतिगत सुधारका लागि युवाहरूले नै एउटा जोडदार एजेन्डाका रूपमा अगाडि बढाउनुपर्ने आजको आवश्यकता देखिन्छ। विगतदेखि नै जरो गाडेर व्याप्त रहेको भ्रष्टाचार यस्तै अवस्थामा रहेमा राज्यको लोकतान्त्रिक चरित्र र लोककल्याणकारी भूमिका पनि कमजोर हुन्छ। नैतिक नागरिक, सभ्य समाज, प्रशासनिक पारदर्शिता, राजनीतिक शुद्धीकरण र समृद्ध नेपाल निर्माण गर्नगराउन साथै भावी दिनमा सुशासनको सूचकांक भएको शीर्ष मुलुकका रूपमा चिनिन अहिल्यैदेखि नै युवाहरूले केही सकारात्मक पहल गर्नुपर्ने जरुरी छ।"
आर्थिक विकासका आधार र सरकारको भूमिका,"वास्तवमा लगानी गर्नु मात्र उपलब्धिपूर्ण कार्य होइन, उक्त लगानीलाई विस्तार गर्नु, उत्पादनमूलक क्षेत्रको वृद्धि गर्नु र समग्रमा विकासशील भई अघि बढ्नु नै उद्यमशीलता हो। आर्थिक तथा गैरआर्थिक तत्व, सरकारी नीति तथा कार्यक्रम र वातावरणीय स्थिति तथा प्रतिस्पर्धालगायतका अवस्थामा परिवर्तनको खाँचो छ। कुनै व्यवसायको विकास विस्तार तथा सञ्चालनका निम्ति महत्त्वपूर्ण तत्व पुँजी हो। पुँजीविना न कुनै उद्यमको विकास हुन सक्छ न त विस्तार न त सञ्चालन। उद्योग व्यवसाय सञ्चालन गर्न पर्याप्त पुँजीको आवश्यकता पर्छ पुँजीको उपयोगबाटै एउटाको भूमि अर्काले प्रयोग गर्छ र उत्पादनका अन्य सामग्री संकलन गरी त्यसबाट उत्पादन कृयाकलाप सञ्चालन गरिन्छ। तर राष्ट्रमा पुँजीको समुचित व्यवस्था छैन वा व्यावहारिक कठिनाइ छ भने उद्यमी उत्प्रेरित हुन सक्दैनन्। आर्थिक विकासको मुख्य खम्बा दक्ष जनशक्ति भएकाले हाम्रो शिक्षा नीतिमा परिवर्तनको खाँचो त छ नै; प्राविधिक शिक्षा, वैज्ञानिक शिक्षालगायतको प्रवद्र्घन अपरिहार्य छ। व्यवसायको प्रारभदेखि नै कर्मचारी कच्चा पदार्थ उत्पादन, बिक्री वितरण, अनुसन्धान, ऊर्जा, औधोगिक सुरक्षा, औद्योगिक व्यवस्थापन आदि कार्यका लागि प्रशस्त खर्च गर्नुपर्ने भएकाले पुँजी उद्यमशीलता विकासको महत्त्वपर्ण तत्व हो। प्रयोगबाट पनि यो कुरा देखिएको छ कि पुँजीको उपलब्धताबाट उपजमा वृद्धि हुन्छ र नाफाको वृद्धिसँगै थप लगानीको स्रोत पहिल्याउने कार्य गरिन्छ। यसले उद्यमशीलता विकासमा अर्को अवसर प्रदान गर्छ। हिजोआज पुँजी भन्नासाथ वित्त मात्र नभएर मानव संसाधनलाई पनि लिन थालिएको छ। योग्य दक्ष व्यवस्थापक, कर्मचारी र कामदारबाटै सफल उद्यमको कल्पना गर्न सकिने हुँदा त्यस्ता व्यक्तिको खर्च बेहोर्न पनि प्रशस्त पुँजी आवश्यक पर्छ। नेपालमा साना उद्योगका लागि ग्रामीण विकास बंैक लोकप्रिय सावित भइसकेको छ भने मझौला तथा ठुला उद्यमका लागि एचआईडीसी तथा गैरसरकारी तथा अन्य आर्थिक संस्थाले खेलेको भूमिका प्रशंसनीय छ। संघीय नेपालमा पुँजी अभाव समस्याको रूपमा रहेको प्रशस्त उदाहरण छन्। एडम स्मिथका अनुसार श्रम विभाजनले आर्थिक विकासमा महत्त्वपुर्ण भूमिका खोलेको हुन्छ। नया अवसर वा उद्यमको सम्भावना रहे पनि उपरोक्त उद्यमका लागि आवश्यक श्रमको उपलब्धता छैन भने उद्यमशीलताको विकास हुन सक्दैन। त्यसैगरी उत्पादनका प्रमुख चार तत्वमध्ये श्रम नै सबैभन्दा महत्त्वपूर्ण तत्व हो किनभने श्रमबाटै अन्य साधनको समुचित पहिचान भएको हुन्छ। दक्ष तथा कुशल श्रमशक्ति प्राप्त गर्नु उद्यमीको अर्को चुनौती हो। तर अल्पविकसित देशमा दक्ष श्रमशक्तिका कमी हुन्छ त्यसैले उनीहरूलाई तालिम तथा शिक्षा दिई उद्यम सञ्चालन गर्नुपर्ने स्थिति आएमा उद्यमीहरू उत्साहित बन्न सक्दैनन् । अर्कातर्फ श्रम संगठनहरू कति हदसम्म सक्रिय छन् भन्ने कुरालाई पनि उद्यमीले विचार गरेका हुन्छन्। यसरी उद्यमशीलता विकासमा श्रमजस्ता आर्थिक तत्वले महत्त्वपूर्ण प्रभाव पारेको हुन्छ। नेपालमा सीपमूलक जनशक्ति उत्पादनमा खासै चासो राखिएको छैन। केहीले प्राविधिक दक्षता हासिल गर्नेबित्तिकै तलब अभाव, रोजगार पाउने चुनौतीलगायतका कारण विदेश पलायन हुन बाध्य छन्। छिमेकी मुलुकबाट आयात गरिएको दक्ष जनशक्तिलाई यहाँको कैयन् गुणा बढी सेवासुविधा दिन बाध्य छन्। कानुनी प्रावधानको कुरा गर्दा श्रम ऐनले विदेशीलाई आफ्नो जनशक्ति दक्ष बनाउनेसम्मलाई राख्ने प्रावधान छ। नेपाली दक्ष बनाई नेपालीबाटै सेवा लिने व्यवस्था छ तर यसको कार्यान्वयन ठ्याम्मै छैन। यसले दक्ष जनशक्तिको अभाव दिनप्रतिदिन बढ्दैछ। भविष्यमा पनि ठूलो समस्या सिर्जना गर्न सक्छ। जनसंख्या अत्यधिक छ तर सीप अभाव छ। आर्थिक विकासको मुख्य खम्बा दक्ष जनशक्ति भएकाले हाम्रो शिक्षा नीतिमा परिवर्तनको खाँचो त छ नै; प्राविधिक शिक्षा, वैज्ञानिक शिक्षालगायतको प्रवर्द्धन अपरिहार्य छ। कच्चा पदार्थविना उद्योगको परिकल्पना गर्नु व्यर्थ हुन्छ। कच्चा पदार्थको सुगम उपलब्धताबाट पनि उद्यमशीलता विकासमा सहयोग मिलेको हुन्छ। हुन त कच्च पदार्थको कमीलाई नवप्रवर्तन तथा प्रविधि विकासबाट पूरा गर्न सकिएला तर पनि उत्पादनको सबैभन्दा महत्त्वपूर्ण कुरा विनाउद्यमको कल्पना गर्न सकिन्न। नेपाल एउटा गरिब तथा अविकसित मुलुक भएकाले विदेशबाट कच्चा पदार्थ आयात गर्नुपर्ने बाध्यता छ। यद्यपि नेपालमा अथाह प्राकृतिक स्रोतसाधन उपलब्ध छन् तर पनि प्रविधि, प्रविधिज्ञ आदिको अभावमा कच्चा पदार्थको उपभोग हुन नसक्दा उद्यमशील विकास हुन सकेको छैन। अर्कातर्फ विदेशबाट कच्चा पदार्थ आयात गर्नुपर्ने स्थितिमा नियमित आपूर्ति हुन नसक्नु दोहोरो करको भार थपिन सक्छ। यस्ता कुराले उद्यमशीलता विकासमा प्रभाव पारेको देखिन्छ। औद्योगिक व्यवसाय ऐनले कच्चा पदार्थकै उपलब्धतालाई मध्यनजर गरी कर छुटको व्यवस्था गरेको छ। सुगम तथा दुर्गम क्षेत्रमा उद्योग सञ्चालन गर्दा धेरै कर छुट हुन्छ। यो सकारात्मक प्रावधान भए पनि कार्यान्वयन त्यति बलियो देखिन्न। भएजतिको उद्योग सुगम एवम सहरी क्षेत्रमै थुप्रिएका छन्। दुर्गम क्षेत्रमा पनि कच्चा पर्दाथको उपलब्धता धेरै छ। जस्तै यार्सागुम्बालगायतका पहाडी क्षेत्रको पर्याप्तता, जडिबुटी, पानीलगायत हुन्। क्षेत्रविशेषका आधारमा उद्योग स्थापनालाई विशेष महत्त्व दिनुपर्छ। जहाँ निजी क्षेत्र जोखिम देख्छ, त्यहाँ सरकारी क्षेत्रबाट लगानी गरी देखाउन सक्नुपर्छ। अद्यापि देशका अधिकांश पालिका जिल्ला सदरमुकामका सडकसँग नजोडिनु ठूलो चुनौती हो। हरेक क्षेत्रमा उद्यमशीलताको बराबर विकास नभएर असन्तुलित आर्थिक अवस्था छ, जसले संघीयतालाई चुनौती उत्पन्न गर्न सक्छ। उद्योगमा उत्पादनका सम्पूर्ण एकाइले खर्च गराएको हुन्छ भने बजारले आम्दानी गराउने गर्छ। उत्पादित सेवा र वस्तुको वर्तमान स्थितिले उद्यमलाई विस्तार गर्ने, जसोतसो चलाउने वा बन्द गर्ने निर्णयमा पुग्न सहयोग बजारले गरेको हुन्छ। त्यसैले नया बजारको सम्भावना वा बजारको अकार बढ्दो देखिएको खण्डमा सम्भाव्य उद्यमीहरू प्रवेश गर्छन्। विगतमा नेपालमा एकाधिकार रहेको सार्वजनिक संस्थान विस्तारै निजीकरण गर्दै जानुबाट उपरोक्त क्षेत्रमा उद्यमी आकर्षित भएको उदाहरण उल्लेख गर्न सकिन्छ। त्यसैगरी वैदेशिक बजारको सम्भावना रहेको उद्योगले उद्यमीलाई सधैं आकर्षित गरेको हुन्छ तथापि सञ्चारको आवश्यक विकास भइनसक्नु अन्तर्राष्ट्रिय प्रतिस्पर्धा बढ्नु र सरकारी नीति स्पष्ट नहुनुबाट नेपाली उद्यमी खासै उत्प्रेरित नभएको पाइन्छ। प्रविधिले उत्पादन प्रणालीलाई मितव्ययी बनाएको हुन्छ। संसारभर देखिएको तीव्र प्रविधि परिवर्तनसँग उद्यमीले सामना गर्न सक्छन् या सक्दैनन् अथाव राज्यद्वारा त्यसप्रति प्रविधिमाथि कस्तो नीति अवलम्बन गरेको छ भनेबाट पनि उद्यमको स्थापनामा असर गर्छ। त्यसका साथै रोबर्ट, कम्प्युटर, सूचनाका विभिन्न सुविधा उपलब्ध हुन सक्छ या सक्दैन भन्नेबाट उद्यमशीलता विकासमा असर पारेको हुन्छ। उदाहरणस्वरूप भारतको बम्बैको रेकर्डिङ स्टुडियोलाई प्रतिस्थापन गर्न नेपालमा पनि डिजिटल रेकर्डिङ सिस्टमको स्टुडियो खोल्ने उद्यमीलाई लिन सकिन्छ। उद्यमशीलता विकासमा उपरोक्त आर्थिक तत्वले प्रभाव पारेजस्तै गैरआर्थिक तत्वले पनि प्रभाव पार्ने गर्छ। उद्यमशीलता विकासमा सामाजिक मूल्य र मान्यताले ठूलो असर पारेको हुन्छ। किनकि उद्यमी संयम पनि समाजको एउटा हिस्सा हुन्छ र नै सुम्टिर, स्कार्वे, होजलिजकाजिन जस्ता विद्वान्ले उद्यमशीलता विकास गर्न सामाजिक वैधताजस्तो वातावरण अत्यावश्यक ठान्छन्। जुन ठाउँमा उद्यमशीलता संस्कार विकास भएको छ, त्यस स्थानमा त्यो अवधारणा झन् प्रभावकारी रहेको छ। कतिपय स्थापित मूल्य र मान्यतालाई समयसापेक्ष फेरबदलसमेत गर्नुपर्ने हुन्छ। जसले गर्दा उद्यमशीलता अवरोध निर्मूल भएर जान्छन्। यसका लागि सरकारको पनि उद्धार नीतिहरू आवश्यक ठानिन्छ। त्यसैले सामाजिक अवस्थाको विश्लेषण नगरी उद्यमशीलता विकास कार्यक्रम असफल हुन सक्छ। जस्तै नेपालमा केही वर्षयता परिवार नियोजनका स्थायी साधनहरूको विज्ञापनलाई पचाइँदैनथ्यो। हिजोआज त्यो स्थिति छैन। यसलाई बरु सामाजिक विकासको एउटा कदमका रूपमा लिन थालिएको छ। सामाजिक गतिशीलता भनेको सामाजिक तथा भौगोलिक गति र यसको माध्यमसँग सम्बन्धित अध्ययन हो। उद्यमशीलता विकासमा सामाजिक गतिशीलता आवश्यक हुन्छ वा हँुदैन भन्नेमा विद्वान्हरूको मतैक्य छैन। तथापि सामाजिक गतिशीलताबाट उद्यमशीलता विकास सम्भव रहेको पुष्टि भइसकेको छ। उद्यमी रहेको समाजमा अवसर नरहेका कारण वा एउटा पेसा अँगालिरहेको व्यक्ति अर्को पेसामा लाग्नाले नया अवसरको प्राप्ति हुन्छ। विगतमा नेपाली अमेरिका, अस्ट्रेलिया जाने यसैको परिणामस्वरूप हो भन्न सकिन्छ। तर पनि गतिशीलता उद्यमशील मानिस विस्थापित हुन पुग्छ। यसको सबैभन्दा ठूलो बेफाइदा यही हो। अर्कातर्फ नया ठाउँमा कच्चा पदार्थ श्रमशक्ति र उद्यमशील अवसर रहनाले उद्यमीले सफलता पनि हासिल गर्न सक्छ। गतिशीलताले केवल भौगोलिक वा व्यावसायिक गतिलाई मात्र नलिएर मनोवैज्ञानिक उतारचढावलाई पनि बुझाउने हुँदा उद्यमशीलता विकासमा यसको भूमिका कसैगरी गौण मान्न सकिन्न। सामाजिक गतिशीलता विशेषगरी निम्न कारणले हुन्छ। शिक्षा तथा तालिमको विकास, नया स्रोत तथा अवसरको खोजी गर्ने चाहनाले विद्यमान ठाउँमा वातावरणीय सुगमता नरहनाले तथा सरकारद्वारा विशेष नीतिको कार्यान्वयन गरेको कारणले हुन्छ। यसले आर्थिक विकास प्रभावित हुँदै आएका छन्। यस्ता तत्वमाथि एकात्मक सरकारको ध्यान नपुग्नु स्वाभाविक नै थियो तर अहिले तीन तहको सरकार रहेकाले कमसेकम स्थानीय तथा प्रदेश सरकारले यस्ता समस्याको पहिचान गरी सामाधानतर्फ पहल गर्नुपर्छ।"
बाह्य व्यापारमा निकासी नगद अनुदान,"निकासी बढाउन सरकारले स्वदेशी निकासीकर्तालाई नगद अनुदान दिँदै आएको पनि धेरै वर्ष भएको छ तर यसको परिणाम सकारात्मक देखिएको छैन। तेस्रो देशमा निर्यात गर्ने उद्योगलाई सरकारले आर्थिक वर्ष २०७१७२ देखि नगद अनुदानको व्यवस्था भएको थियो। तर नगद अनुदानले निर्यातमा सकारात्मक प्रभाव पार्न सकेको देखिँदैन। स्वदेशी वस्तुका निर्यात वृद्धि गरेर आयातलाई कम गर्ने लक्ष्यसहित सरकारले निर्यातजन्य उद्योगलाई सुरुमा दुई प्रतिशत नगद अनुदानको व्यवस्था गरेको थियो। निर्यात निरन्तर रूपमा घटिरहेको अवस्थामा पछि निर्यात अनुदान बढाएर २०७४७५ देखि ३ देखि ५ प्रतिशतमा ल्याएको थियो। निर्यातमा दिँदै आएको अनुदानको निर्यात बढ्न नसकेकाले यसलाई पुनरावलोकन गरिनुपर्ने र निर्यात बढाउनका लागि दिएका नगद अनुदान रकम प्रभावकारी नभएको भनाइ रहँदै आएको छ। स्मरण गराइन्छ कि आव २०७१७२ मा २४ करोड ८१ लाख रुपैयाँ नगद अनुदान दिएकोमा सो अवधिमा ८६ अर्ब ७४ लाख रुपैयाँबराबरको सामान निर्यात भएको थियो। व्यापारमा वृद्धि ल्याउन निजी क्षेत्रको संलग्नता गराएर स्वस्थ प्रतिस्पर्धात्मक बढाए विकासमा गति आउँछ। प्रविधिको द्रूततर विकास तथा प्रसारले विश्वको आर्थिक संरचना तथा सोचाइमा निकै परिवर्तन ल्याएको छ। फलतः सञ्चार तथा यातायात, कृषि तथा उद्योग र सेवामा विकास गराएर अन्तर्राष्ट्रिय व्यापारमा अभिवृद्धि ल्याई विश्वका अर्थतन्त्रलाई प्रभावित पार्दै तिनलाई एकअर्कासँग आबद्ध गराएको छ। यसरी ती अर्थतन्त्रबीच बढ्दो अन्तर्निहित आर्थिक सम्बन्धले पँुजी तथा वित्तीय प्रवाहमा अत्यधिक वृद्धि ल्याएको छ। आर्थिक समृद्धिका लागि नेपालले पनि यस प्रक्रियामा आफू सहभागी बन्नेतर्फ पाइला चाल्नुपर्छ। यसका लागि उदार र लचिलो आर्थिक संरचना अपनाइएको छ। गतिशील आर्थिक नीति नै कतिपय अर्थतन्त्रहरू देश विकासमा निकै अगाडि बढेका छन्। भौगोलिक बाध्यताले यस्तो नीतिको औचित्व अझ स्पष्ट पार्छ। वास्तवमा अन्य कतिपय मुलुकमा जस्तै नेपालमा पनि आर्थिक स्वतन्त्रता प्राप्त गर्ने गरी देशलाई आत्मनिर्भर पार्ने किसिमको विकास कार्यनीतिले विकासमा खास गति ल्याउन सकेको छैन। पहिले आयात विस्थापन नीतिअन्तर्गत उच्च संरक्षणभित्र औद्योगीकरण गर्दा प्रतिस्पर्धात्मक अर्थतन्त्रको विकास भएन भने उद्योगमुखी आर्थिक नीतिले कृषि व्यापारका शर्त प्रतिकूल भई कृषि विकासले गति लिन सकेन। वास्तवमा कृषि र उद्योगबीचका अन्तरसम्बन्ध मजबुत गराएमा मात्र विकास टिकाउपूर्ण तथा गतिशील हुन्छ। तर कृषि र औद्यौगिक नीतिहरूमा निहित विकृतिले त्यसो हुन दिएनन्। फलस्वरूप देशको निकासीको आधार साँघुरो भएर ऊनी गलैंचा, तयारी पोसाक, छाला र जुटका सामान, पश्मिना तथा ऊनीका सामान, फलाम स्टिलका समान, धागो, कपडाजस्ताको निकासीमा निर्भर रहनुपरेको छ। यसले गर्दा व्यापार घाटा बढेर गएको छ। उक्त घाटा घटाएर लैजान विशेष उपाय अँगाल्न आवश्यक हुन जान्छ। विगतका अनुभवबाट टेवामूलक उपायको अभावमा आयात प्रतिस्थापन तथा निर्यात प्रवद्र्धन नीतिहरू साथै कार्यान्वयनमा ल्याए पनि निर्यात प्रवद्र्धन हुन गाह्रो हुँदो रहेछ। सीमित आन्तरिक बजार र कुशल व्यवस्थापन तथा समुचित प्रविधिको अभावले खडा गरेका वाधा हटाउननिम्ति निकासी क्षेत्रलाई गतिशील पार्न सकेमा क्षेत्रगत अन्तरसम्बन्ध बढेर उत्पादकत्व, उत्पादन तथा रोजगार बढ्न गई देशको विकासले गति लिन सक्ने छ। वास्तवमा निकासी प्रवद्र्धनबाट विदेशी मुद्रा बढी आर्जन मात्र नभई अन्य आर्थिक क्रियाकलाप पनि बढ्न जान्छन्। साथै छिमेकी देशहरूले उदार व्यापार नीति धेरै पहिले अंगालिसकेकाले अन्तर्राष्ट्रिय परिप्रेक्षमा तथा नेपालका विकास बाध्यता विचार गर्दा नेपाली व्यापार नीति २०७२ तथा नेपाल व्यापार एकीकृत रणनीति २०७३ बढी उदार हँदै गएका छन्। निर्यात वृद्धि कार्यतीतिमा निर्भर रहनाले बजारमुखी स्तरीय तथा सुनिश्चित सामान तथा सेवा उत्पादन तथा आपूर्ति बढाउने गरी कार्यनीति अवलम्बन तथा कार्यान्वयन गराउनु अत्यावश्यक हुन जान्छ। व्यापारमा वृद्धि ल्याउन निजी क्षेत्रको बढी संलग्नता गराएर स्वस्थ प्रतिस्पर्धात्मक बढाए विकासमा गति आउँछ। अतः निजी क्षेत्रलाई स्वस्थ प्रतिस्पर्धात्मक रूपले आर्थिक कार्यमा बढी मात्रामा संलग्न गराउने गरी सरल तथा पारदर्शी र सुनिश्चित प्रशासनिक प्रक्रिया अँगालेर आधुनिक प्रविधिको व्यवस्था र आवश्यक भौतिक तथा संस्थागत आधारशिला निर्माणका साथै मानव साधनको उपयुक्त विकास गराउनमा सरकारी क्षेत्र कटिबद्ध हुन नितान्त आवश्यक छ। गरिबी हटाउनु नै देशको मूल लक्ष्य भएकाले व्याप्त गरिबी कम पार्दै लगिनुपर्छ। त्यसैले उत्पादनमा द्रूततर अभिवृद्धि र लाभदायक रोजगार बढाएर नेपाली मानव साधनको समुचित विकास गराउनु आजको चुनौती रहेको छ। कम उत्पादकत्व भएको कृषिको बाहुल्य रहेको देशमा बढ्दो जनचाप समाधान गरी विकासमा लाग्न सीमित कृषियोग्य जमिन तथा वनसम्पदा र प्रचुर जलस्रोत तथा पर्यटनजस्ता साधनको उपयुक्त परिचालन गराई क्षेत्रगत उत्पादकत्वमा अभिवृद्धि ल्याएर विकासलाई द्रूततर गराउनु नितान्त आवश्यक छ। यसका लागि कुशल व्यवस्थापन अत्यावश्यक हुने हँुदा जनशक्तिको समुचित विकास तथा उपयोग अपरिहार्य हुन जान्छ। साथै विकास मानव हितका लागि हुन नितान्त आवश्यक हुने हुँदा उद्योग तथा व्यापार विकासमा स्वस्थ प्रतिस्पर्धा हुन अत्यावश्यक हुन्छ। सस्तो तर स्तरीय प्रकारले आन्तरिक माग आपूर्ति गराउनुका साथै बढी मात्रामा विदेशी मुद्रा आर्जन हुने गरी स्तरीय निकासी बढाएर देशको शोधनान्तर स्थितिलाई सुव्यवस्थित गर्ने लक्ष्य लिई उदार तथा गतिशील व्यापार नीतिको भावना नेपालको व्यापार नीति २०७२ र नेपाल एकीकृत व्यापार नीति २०७३ मा अवलम्बन गरिएको छ। आन्तरिक खपत र निकासी गरिने किसिमका सामान र सेवाहरूको स्तरीय रूपले उत्पादन बढाउन केन्द्रित गरिएको छ। छिमेकी देशहरूसँग निकासी बढाउन विशेष प्रयत्नशील रहिआएको छ। देशभित्र उत्पादन बढाई निर्यात अभिवृद्धि गर्न र आन्तरिक माग आपूर्ति गर्न आधुनिक उपयुक्त व्यवस्थापन तथा प्रविधि प्रवाह गराउने र बजार विकासको व्यवस्था मिलाउनुका साथै प्रत्यक्ष विदेशी लगानी आमन्त्रण गर्ने प्रयास गरिएको छ। उपरोक्त कार्यका लागि निजी क्षेत्रमुखी हुने गरी उदार मौद्रिक तथा वित्तीय नीति बनाई प्रशासनिक प्रक्रियालाई आमूल परिवर्तन गरी सरल, छिटो, पारदर्शी र गतिशील बनाइएको छ। व्यापारको अभिवृद्धि गराउन सञ्चारलगायत संस्थागत तथा भौतिक आधारशिला तथा मानव साधनको समुचित विकास गराउनेतर्फ सरकारी क्षेत्रको प्रयत्न दृढताका साथ भइरहेको छ। देशको आवश्यकता परिपूर्ति गर्नका लागि विदेशी मुद्रा बढी आम्दानी गर्ने लक्ष्य राखेर वस्तुगत तथा सेवागत निकासीको स्तरीय रूपमा विविधीकरण गराई निकासी बढाउन समुचित प्रयत्नको सुरुवात भइसकेको छ। परम्परागत एवम् नवपरम्परागत निकासी वस्तुहरूको स्तरीय रूपमा उत्पादन बढाएर निकासीयोग्य वस्तुहरूको निकासी बढाइने भनिएको छ। बढी फाइदा हुने प्रशोधित तथा तयारी वस्तुका निकासी बढाउन जोड दिइएको छ। लाभदायक रोजगार बढाउने गरी उपयुक्त निकासीयोग्य प्रशोधित एवम् औद्योगिक वस्तु तथा नयाँ वस्तुका पहिचान गरी उत्पादन बढाएर विदेशी मुद्रा आर्जनमा केन्द्रित गरिएको छ। सेवामूलक व्यापार तथा व्यवसायलाई समुचित रूपले विकास गराई विदेशी मुद्रा आर्जनमा बढी जोड दिइएको छ। जनशक्तिको समुचित उपयोग गराउन वाञ्छनीय तथा सम्भव जनशक्तिसहित सीपको विकास गराई सेवामूलक कार्य बढाउनुका साथै त्यस्ता सीपको निकासी वृद्धिमा सम्भावित गरिने देखिएको छ। निकासीयोग्य वस्तु तथा सेवाको समुचित विकास गर्नगराउन आधुनिक उपयुक्त प्रविधि प्रवाह गराउनुका साथै संस्थागत तथा भौतिक आधारशिलाको विकास गराउने वातावरण नेपाल व्यापार एकीकृत रणनीतिमा २०७३ देख्न पाइन्छ। व्यापार नीति तथा रणनीतिहरूमा उल्लिखित कार्यलाई छिटो, छरितो र पारदर्शी रूपले सञ्चालन गराउन उद्धार सरोकार नीतिहरू निर्माण गरी प्रशासनिक प्रक्रियामा आमूल परिवर्तन गरी अझ उदारता, सरलता र गतिशीलता अपरिहार्य देखिन्छ। पूर्ण बन्देज वा परिमाणात्मक बन्देज लगाइएका सामानबाहेक अन्य वस्तु निकासी गर्न इजाजत चाहिएको छैन। परिमाणात्मक बन्देज लगाइएका वस्तुका हकमा सोधखोज गरी निकासी इजाजतपत्र दिइने भनिएको छ। निकासी बढाउनका लागि सरकारले पारवहन तथा ढुवानी व्यवस्थामा सुधार ल्याउन संस्थागत तथा भौतिक आधारशिलाहरूको विकास गराउँदै प्रशासनिक प्रक्रियालाई पारदर्शी, छिटो र छरितो बनाइने भनिँदै आएको छ। निकासी प्रवद्र्धन गर्न कन्टेनर सेवाको प्रयोग बढाइने तथा बन्डेड वायरहाउस व्यवस्थालाई अझ विस्तार तथा सुधार गर्दै जान नितान्त आवश्यक छ। निकासीयोग्य वस्तु उत्पादन गर्न चाहिने कच्चा पदार्थ, माध्यमिक सामान तथा पुँजीगत सामानका पार्टपुर्जामा सरल तरिकाले भन्सार महसुल र अन्तशुल्क तथा भ्याट तथा अन्य करमा सुविधा दिई यस्ता आयातीत सामान उद्योगका प्रशोधनमा प्रयोग नभएमा असुलउपर गरी दण्डको व्यवस्था गरेमा औद्योगीकरण हुन जाने हुन्छ। अन्यथा आयातीत औद्योगिक कच्चा पदार्थ दुरुपयोग भइराखेको छ। सरकारले नेपाल राजपत्रमा सूचना प्रकाशित गरी तोकेका सामानबाहेक अन्य निकासी गरिने सामानमा कुनै शुल्क लगाइने छैन भनिन्छ। दीर्घकालीन रूपमा सामान वा सेवा निकासी गरेर आर्जन गरेको खुद परिवत्र्य विदेशी मुद्राको केही अंश स्वीकृत वस्तुको पैठारी गर्न वा गराउन पाउने गरिएको छ र गराउँदै जानुपर्छ। हाल यस्तो व्यवस्था निर्यातमा नगद प्रोत्साहन शोधभर्नाका लागि दिइएको छ। आव २०६७६८ देखि नेपाल सरकारले निर्यातमा नगद प्रोत्साहनसम्बन्धी कार्यविधि, २०७० सहित थप संशोधनअनुसार निर्यातमा नगद प्रोत्साहन प्रदान गरिने औद्योगिक वस्तुको नाम तथा प्रतिशत निम्नबमोजिम छन् ः प्रशोधित कफी उत्पादनमा नगद प्रोत्साहन प्रतिशत २, अर्ध प्रशोधित छालामा २, हस्तकला र काष्ठकलाका वस्तुमा २, प्रशोधित छालामा २, हातेकागज र सोको उत्पादनमा २, प्रशोधित महमा २, चियामा २, गलैंचा तथा ऊनी सामानमा २, पस्मिना र रेशमजन्य वस्तुमा २ र प्रशोधित जडीबुटी तथा सारयुक्त तेलमा २ दिइएको छ। यसरी निकासीमा नगद प्रोत्साहन पुनः संशोधनपछिका वर्षमा एकदेखि पाँच प्रतिशतभित्र रहँदै आएको छ। त्यस्तै १ प्रतिशत नगद प्रोत्साहन पाउने वस्तुहरूमा तयारी चाउचाउ, चोकर, चक्की आँटा, पोलिस्टर फाइबर यार्न, पोलिस्टर टेक्सटाइल यार्न, तयारी पोसाक, वनस्पति तेल, ट्रान्सफरमर, स्टिल पोल्स तथा एक्सेससरिज, डट्पेन, दाल, किमती तथा अर्धकिमती पत्थर, सुनचाँदीका गरगहना, बेसार, सुठो, बीउवीजन, पुष्पफूल, फलफूल, तरकारी, अदुवा, अलैंची र जडिबुटी रहेका छन्। तर यस्तो प्रोत्साहन कार्यान्वयनमा आउँदा पनि किन निकासी बढ्दैन ? निकासीयोग्य वस्तुका गुणस्तरमा सुधार ल्याउन समयसमयमा गुणस्तर परीक्षण गर्नुका साथै सो गर्नका लागि चाहिने आवश्यक नेपाल व्यापार एकीकृत रणनीतिमा समेटिएको छ। निकासी गरिने वस्तुका प्याकिङ गर्ने प्रविधिको पैठारी तथा विकास गर्न अपरिहार्य छ। निकासी प्रवद्र्धन गराउने कार्यमा विदेशस्थित नेपाली नियोगलाई समेट्ने कार्य कम भएको छ। तर यस कार्यका लागि आवश्यक पर्ने प्रविधि, बजार तथा निकासी प्रक्रियासम्बन्धी जानकारी र व्यापार मेलामा सहभागिताको व्यवस्था व्यापार तथा निकासी प्रवद्र्धन केन्द्रले गर्दै आएको छ।"
महामारीको त्यो भोगाइ,"लकडाउन भएपछिका ती दश महिना कहालीलाग्दो बनेर कोठाभित्रको संसारमा बित्यो। परिवार र पहँुच हुनेका लागि इन्टरनेट, टीभी, मोबाइलजस्ता सञ्चारमाध्यम साथी बने तर तीबाहेक सम्पूर्ण कामकाज ठप्पप्रायः रह्यो। त्रासैत्रासले भरिएको जीवन कोभिड संक्रमण भइहाल्ने पो हो कि भन्ने त्रास रहिरह्यो। सामान्य रुघा, ज्वरो र खोकी लाग्नेबित्तिकै कोभिड भनेर आत्तिनुपर्ने अवस्थाले बरोबर जिउ सिरिङ्ग बनाइरह्यो। परिवारकै सदस्य हच्किनुपर्ने अवस्था देखियो। बाह्य मुलुक खासगरी भारतमा दैनिक लाखौंको संख्यामा कोरोना संक्रमितको संख्या बढिरहेको छ। नेपालमा पनि छिटफुट रूपमा कोरोना संक्रमितको दर बढिरहेको छ। गत वर्षको चैत महिनाको मध्यपछि विस्तारित रूप लिएको कोभिडको दर यसपालि पनि चैत लागेसँगै बढ्दो छ। पुनः लकडाउन हुने हल्ला चल्न थालेको छ। सरकारले नै बोलिसकेको छ लकडाउन नहोला भन्न सकिन्न। सामुदायिक स्कुल तीन साताका लागि बन्द भएको देख्दा लाग्छ कतै पुरानै अवस्था फर्किने त हैन ? कोभिड उन्मूलन भयो भनेर सजगतामा लापरबाही गर्ने अवस्था छैन। यो हर व्यत्तिामा लुकेर बसेको हुन सक्छ। यसैले सतर्कता र सावधानी विगतमा जस्तै अपनाउन जरुरी छ। कोरोनाबाट प्रभावित नभएको क्षेत्र कुनै रहेन। अर्थतन्त्रको ढोका बन्द भएर थिलोथिलोजस्तै रहन पुग्यो। त्यसमा पनि ठप्प अवस्थामा रहेको शैक्षिक क्षेत्र नै हो। यो क्षेत्रले औपचारिक रूपमा पुरानै अवस्थामा फर्कन १० महिना कुर्नुपर्यो। कोरोना भित्रिएसँगै मानिस सामाजिक दूरी कायम गर्न र सरसफाइमा ध्यान दिन सचेत हुन थाले। बन्दाबन्दी खुकुलो भएसँगै मानिसहरू कामकाजमा फर्किएसँगै कोरोना कहर पनि भुल्दै गए। अहिले मानिसहरू कोभिड संक्रमणलाई सामान्य सोच्न थालेका छन्। गत वर्षको चैतदेखि सुरु भएको बन्दाबन्दी साउनमा आइपुगेपछि केही खुकुलो भयो। मानिसहरू कोही कामकाजमा फर्के। अधिकांशतः डरैडरमा घरबाट बाहिर निस्कन बाध्य भए। धेरैलाई चुलो जलाउनदेखि व्यवहार चलाउनसम्म हम्मेहम्मे भयो। धेरैले कोभिडलाई मौसमी फ्लुका रूपमा लिए। थोरै कोभिडको आतंकबाट निस्कन सकेनन्। जो विज्ञानमा भरोसा गर्थे, जो आफ्नो परिवार गुमाएका थिए, तिनका निमित्त अभिशाप बन्यो। मुटुभित्र गहिरो नमेटिने घाउ बन्यो। जति नै दबाइ र औषधिमूलो गरे पनि नपुरिने भयो। पुनश्चः चैत महिना सुरु भएसँगै कोभिड दर बढ्दै गयो। प्रश्न खडा भएको छ गर्मीयाम सुरु भएसँगै फेरि इतिहास दोहोरिने त होइन। कतिपय त कोरोना आए के हुन्छ र भन्न थालेका छन् भने जो कोभिडको दलदलमा फसेका थिए उनीहरू मनसिक पीडामै छन्। सामान्य दैनिकी जीवन जिइरहेकाका लागि इतिहास दोहोरिँदा खासै फरक नपर्ला तर जो दैनिकी ज्यालादारी गर्ने, निजी संघसंस्थामा काम गर्ने तथा न्यून लगानीकर्ताहरूले झस्किनुपर्ने अवस्था छ। कोभिड केही होइन भनेर लापरबाही गर्ने, सामाजिक दूरी कायम नराख्ने, कोभिड नियन्त्रणका साधनहरूको अपहेलना गर्ने, कोभिडप्रति हेय दृष्टि राख्ने कतिपयको व्यवहारले कोरोना संकटको अवस्था गहिरिने त होइन ? सम्पन्नता र अहमतावादका कारण कोभिड न्यूनीकरण हुनुको साटो फैलिन सक्ने प्रशस्त पथ खुला गरिएको छ। मानिसका अर्धज्ञान र सीमित क्षमताले धेरैमा मानसिक रोगको संक्रमणको सम्भावना बढाएको छ। सम्पन्न राष्ट्र त कोभिडको दलदलबाट बाहिरिन सकेका छैनन् भने हामीजस्ता न्यून स्रोतसाधन र साँघुरो सोचाइले कोभिड उन्मूलन प्रायः असम्भव छ। कोभिड न्यूनीकरणका लागि सावधानीका सुरक्षित उपायलाई निरन्तरता दिनु, साहस र समझादारीबाट विगतबाट पाठ सिकेर अगाडि बढ्न जरुरी छ। हर समय होसियारी रहे र नियम पालना गरे कोरोनाबाट बच्न असम्भव छैन। कोरोना संक्रमण केही हदसम्म कम भएको हो। कोभिड उन्मूलन भयो भनेर सजगतामा लापरबाही गर्ने अवस्था छैन। कोभिड हटेको छैन भन्ने कुरा पछिल्लो संक्रमण दर हेरे स्पष्ट हुन्छ। समाजका हरव्यक्तिमा कोभिड लुकेर बसेको छ। यो बाह्य देशमा जस्तै कुनै पनि बेला समाजमा फैलिन सक्छ। यसैले सतर्कता र सावधानी हिजोजस्तै अपनाउन जरुरी छ। विद्यालय खुलेको तीन महिना नहुँदै पुनः विद्यालय बन्द गर्ने चर्चा चल्यो। बितेका १० महिनामा भोगेका पीडा नबिर्सौं। वातावरण भयभीत नबनाऔं। बरु बालबालबालिका संयमित रहन सिकाऔं। मास्क, सेनिटाइजर र सामाजिक दूरीलाई बरोबर ख्याल गरौं। विद्यालय शिक्षित व्यक्तिहरूको थलो हो, जहाँबाट व्यक्ति, घर र समाजलाई सभ्य, सुसज्जित र अब्बल तुल्याउने जनशक्तिको जन्म हुन्छ। यो समयमा संयम बनौं। द्विविधा र हल्लाको पछि नलागौं। विद्यालय, घर, स्वास्थ्य क्षेत्रलाई सफा बनाउन आआफ्ना क्षेत्रबाट सकेको सहयोग गरौं। विज्ञानलाई हेलचेक्र्याइँ गरेर होइन, त्यसका नियमहरूको परिपालन गरेर कोभिड संक्रमित हुनबाट जोगिन जरुरी छ। व्यक्तिव्यक्ति र समाज मिलेर जसरी हामी भूकम्पको दलदलबाट निस्कन सक्यौं र पुनः नयाँ जनजीवन सुरु गर्न सफल भयौं, त्यसरी नै हर सुरक्षित उपाय अपनाएर कोरोना कहरबाट बच्न सिकौं र सिकाऔं। स्पष्ट होऔं र सदैव सचेत रहौं।"
आईपीएल सुरु भएपछि सट्टेबाज सक्रिय,"विराटनगर : इन्डियन प्रिमियर लिग (आईपीएल)को नयाँ सिजन सुरु भएसँगै विराटनगरमा सट्टेबाज सक्रिय भएका छन्। गएको शुक्रबारदेखि सुरु भएको पहिलो खेलदेखि नै सट्टेबाजहरु सक्रिय भएका हुन्। पहिलो खेल रोयल च्यालेजर्न्स बेंग्लोरे र डिफेन्डिङ च्याम्पियन मुम्बइ इन्डियन्स बिच शुक्रबार हुँदा विराटनगरमा सट्टेबाज नाइके मानिएका विराटनगरका ९ घोघापुल चोकका अतहर अन्सारीले आफ्ना टिमका सदस्यहरुलाई परिचालित गरेका छन्। अतहरले १० वर्षदेखि क्रिकेट म्याचको सट्टाबाजीमा कराडौंको कारोवार गर्ने गरेका छन्। समान्य परिवारमा जन्मिएमा उनले विगत १० वर्षदेखि मिटरब्याजी र क्रिकेटमा सट्टाबाजी गरेर करोडौंको कारोवार विराटनगरमा सुरु गरेका छन्। भारतमा इन्डियन प्रमियर लिगको प्रत्यक्ष अवलोकन गर्न जाने अतहरले यसपटक भने विराटनगरमा बसेर नै कारोवार सुरु गरेका छन् । गत वर्ष पनि कारोना भाइसरको कारणले दुवई सारजहा, अवुधावीमा संचालन भएको खेलको विराटनगरमा नै बसेर सट्टाबाजी गरेका थिए । उनले सट्टाबाजी गरेर कमाएको अकुत पैसाबाट विदेशमा समेत लगानी गरेका छन्। उनले यस पटक टिममा नयाँ युवाहरु जोडेका छन् । गत वर्ष सट्टेबाज पक्राउ भएपछि भुमिगत भएर सट्टेबाजी धन्दा चलाएका उनले विराटनगरमा डेरा गरेर बस्ने केही क्रिकेट खेलाडीहरुलाई समेत परिचालित गरेका छन्। नेपाली टिममा पर्न नसक्ने खेलाडीलाई सट्टेबाजी धन्धामा सामिल गराएर सट्टेबाजी धन्धालाई फराकिलो बनाएको स्रोतले जनाएको छ। अतहरले सट्टेबाजको धन्दाबाट कमाएको सम्पतीलाई बैध बनाउन आफ्ना दुई भाइलाई सपरिवार विदेश पठाएका छन् । प्रेम विवाह गरेका अतहरले आफ्नो सालालाई समेत दुवइ पठाएका छन् । पछिल्लो समय उनले विराटनगरमा विभिन्न प्रकारका व्यवसाय खेलेका छन्। उनले मजाहिद अन्सारीलाई विराटनगर स्थित घोघापुल चौकमा न्यु बाबा सर्भिस सेन्टर र शोरुमको म्यानेजर बनाएर त्यहींबाट सट्टाबाजीको कार्यालय खोलेको समाचार स्रोतले बताएको छ। आधा दर्जन स्टाफ शोरुमको नाममा राखिएको छ। तर स्टाफलाई सट्टाबाजीको रकम उठाउन लगाउने गरिन्छ। उनीसँग चार जना बिजनेस पाटनर छन्। गत वर्ष विराटनगरमा आईपीएलको खेलमा सट्टाबाजी गर्न बोलाइएका एक युवकलाई दुई दिन बन्धक बनाएको घटना सार्वजनिक भएपछि अतहरसहित उनका पाटनरहरु फरार भएका थिए । विराटनगर११ का रोनाल्डो भनेर चिनिने रोनाल कँडेलले विराटनगरकै पिन्टु भनिने पिन्टु बच्चा अग्रवाललाई बन्धक बनाएर मानसिक यातना दिंदै ८ लाखको चेकमा सही गराएको घटना बाहिर आएपछि विराटनगरमा सट्टाबाजी गर्ने समुहको सक्रिय भएको रहस्य गत वर्षदेखि खुलेको थियो। उता मोरङ प्रहरीका प्रमुख एसपी सन्तोष खड्काले सट्टेबाजी समाप्त गर्न प्रहरीले सक्रिय भएर लागेको बताए। गुनासो आएकाले केही व्यक्तिलाई निगरानीमा राखेर रंगे हात नियन्त्रण लिने गरी प्रहरी अघि बढेको उनको भनाइ छ।"
यू१९ पुरुष क्रिकेटलाई वाई वाईको साथ,काठमाडौं : नेपाल क्रिकेट संघ (क्यान) अन्तर्गत यू१९ पुरुष क्रिकेट टोलीको सम्पूर्ण क्रिकेट गतिविधिका लागि चौधरी ग्रुपको मुख्य उत्पादन वाई वाईले मुख्य प्रायोजन गर्ने भएको छ। क्यान र चौधरी ग्रुपबीच सोमबार पाँचवर्षे सम्झौता भएको छ। वाई वाईले विगत १६ वर्षदेखिको सहकार्यलाई पुनः निरन्तरता दिएको हो। नयाँ सम्झौतापत्रमा चौधरी ग्रुपका प्रबन्ध निर्देशक निर्वाना चौधरी र क्यान अध्यक्ष चतुरबहादुर चन्दले हस्ताक्षर गरे। सम्झौताअनुसार चौधरी ग्रुपले क्यानलाई वार्षिक ७० लाख रुपैयाँ प्रदान गर्नेछ। हरेक दुई वर्षमा १० प्रतिशत रकम वृद्धि हुने बताइएको छ। क्यानले यो रकम यू१९ क्रिकेटको घरेलु तथा अन्तर्राष्ट्रिय प्रतियोगितामा लगानी गर्नेछ। सम्झौता कार्यक्रममा प्रबन्ध निर्देशक चौधरीले क्रिकेट विकासमा सहयोग गर्न पाउँदा खुसी लागेको बताए। क्यान अध्यक्ष चन्दले निजी संस्थाको सहयोगबिना नेपाली क्रिकेटको विकास सम्भव नहुने धारणा राखेका थिए।
जीतपुरसिमरा गोल्डकप आजदेखि,"सिमरा : मोफसलको प्रतिष्ठित फुटबल प्रतियोगिता जीतपुरसिमरा गोल्डकपको ११औं संस्करण मंगलबारदेखि सुरु हँुदैछ । कोरोनाका कारण गतबर्ष रोकिएको प्रतियोगितालाई यसवर्ष निरन्तरता दिन लागिएको हो । प्रतियोगिताको उद्घाटन खेल आयोजक नवजनजागृति युवा क्लब र बागमती गाउपालिकाबीच हुनेछ । सिमरा रंगशालामा हुने प्रतियोगिताको सम्पूर्ण तयारी पूरा भएको आयोजक क्लबले पत्रकार सम्मेलन गरी जानकारी गराएको छ । मुल आयोजक कमिटीसहित विभिन्न उपसमिति गठन गरी आयोजकले दुई महिनादेखि प्रतियोगिताको तयारी थालेको थियो । प्रतियोगितामा यसबर्ष मोफसलका सात, ए डिभिजनका चार र एक विदेशी गरी १२ टिमको सहभागिता रहेको छ । विभिन्न क्लबमा आवद्ध अधिकांश खेलाडी नेपाल सुपर लिगको बन्द प्रशिक्षणमा रहेका कारण यसको प्रभाव प्रतियोगितामा समेत देखिएको छ । खेलाडी नभएको कारण देखाउदै साविक विजेता थ्रीस्टारसहित ए डिभिजनका केही क्लबले प्रतियोगितामा सहभागिता जनाएनन् । जुनियर टिम लिएर प्रतियोगितामा सहभागिता ए डिभिजन क्लब अनिच्छुक देखिएपछि मोफसलका टिमलाई यसबर्ष अवसर दिईएको छ । १०औं संस्करणमा १० टिमको सहभागिता रहेपनि यस पटक दुई टिम थप गरी १२ पुर्याइएको छ । आयोजक क्लबका अध्यक्ष रामचन्द्र लामाले मोफलसको सबै क्षेत्रका टिमलाई समेटिने गरी तयारी गरिएको बताए । यस वर्ष साविक उपबिजेता त्रिभुवन आर्मी फूटवल क्लब, संकटा क्लब, हिमालयन शेर्पा क्लब, एपिएफ क्लब, अफ्रिकन रुट्स एसोसिएसन, सुदुरपश्चिम११ धनगढी, भरतपुर फूटवल क्लब, बागमती युवा क्लब, वीरगन्ज युनाईटेड क्लब, बागमती गाउपालिका खेलकुद विकास समिति, विजय युथ क्लब र आयोजक क्लब रहेका छन् । प्रतियोगितालाई रोचक बनाउन यस वर्ष अफ्रिकन रुट्सलाई स्थान दिइएको छ । एन्फाले दिएको तालिका अनुसार प्रतियोगिता संचालन गर्न लागेको आयोजकले बढ्दो गर्मीलाई मध्यनजर गर्दै यस वर्ष बेलुकाको समयमा खेल खेलाउने तयारी गरेको छ । यसका लागि रंगशालामा फ्लड लाईटको ब्यवस्थापन समेत गरिएको छ । रात्री समयमा खेलाईने खेलका लागि तयारी पूरा भईसकेको क्लबका अध्यक्ष लामाले जानकारी दिए । जीतपुरसिमरा उपमहानगरपालिका मुख्य सहयोगीको रुपमा रहेको प्रतियोगिता बैशाख ११ गतेसम्म संचालन हुनेछ । प्रतियोगिताको बिजेताले सात लाख र उपविजेताले तीन लाख ५० हजार रुपैयाँ प्राप्त गर्नेछ । प्रतियोगिताको सर्वोत्कृष्ट खेलाडीलाई मोटरसाइकल, उदयीमान खेलाडी र विभिन्न विधाका उत्कृष्ट खेलाडीलाई जनही १५ हजार रुपैयाँ पुरस्कार प्रदान गरिने महासचिव शम्भुसिंह ठकुरीले जानकारी दिए । सिमरा गोल्डकपको नाममा संचालन हुदै आएको प्रतियोगिता यस बर्षदेखि जीतपुरसिमराको नाममा संचालन गर्न लागिएको हो ।"
