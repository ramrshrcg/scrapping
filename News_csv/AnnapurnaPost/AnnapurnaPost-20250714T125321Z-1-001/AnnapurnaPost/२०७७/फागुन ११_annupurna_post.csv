शीर्षक,विवरण
संकटकालको हल्ला र सेनाको भूमिका,"मौलिक हक खोस्ने कुनै पनि कानुन र आदेश मान्न अहिले नागरिक तयार छैनन्। जनमत र नागरिक भावनालाई कुल्चेर बन्दुकको साहरा खोज्नु मूर्खता हुनेछ। राजनीतिक भ्याकुममा सेनालाई उचाल्ने वा विवादमा तान्ने प्रयास कसरी हुन्छ ? एउटा रोचक प्रसंगबाट सुरु गरौं। जंगीअड्डाले सोमबार आफ्नो वेबसाइटमा दुई साता अघि प्रधानसेनापति पूर्ण चन्द्र थापा दिएको सम्बोधनको पूर्ण पाठ अपलोड गरेको छ। सैनिक प्रवक्ता सन्तोष बल्लभ पौडेलले सेनापतिको त्यही सम्बोधनको लिंक राखेर ट्वीट पनि गरेका छन्। झन्डै दुई हप्तापछि सेनापतिको सम्बोधन सार्वजनिक गर्नुपर्ने वाध्यता किन आइलाग्यो जंगीअड्डालाई ? यसको खास कारण र पृष्ठभूमि छ। प्रधानसेनापतिलाई उधृत गर्दै राष्ट्रले इतिहासकै सबैभन्दा निडर प्रधानमन्त्री पाएको छ, हामी गर्व गर्छौँ भन्ने पोस्ट पछिल्ला केही दिनमा सामाजिक संजालमा अचानक भाइरल बन्यो। कतिपयले यही पोस्टलाई आधार मानेर ओलीको कदममा सेना साथ, संकटकालका लागि सेना तयार जस्ता विश्लेषण पनि तयार गरे। माघ २५ गतेदेखि सामाजिक संजालमा फैलिएको यो पोस्ट देखेर जंगीअड्डा आफै पनि अचम्मित भयो। बोल्दै नबोलेको कुरा कसरी भाइरल भयो भनेर जंगीअड्डाले आन्तरिक अध्ययन पनि गर्यो। ओली नेतृत्वलाई सेनाको पूर्ण साथ छ भनेर सन्देश दिन र विरोधीलाई मनोवैज्ञानिक रुपमा तर्साउन कतैबाट यस्तो फन्डा रचिएको हुनसक्ने अनुमान गरिएको छ। २०७७ माघ २५ गते जंगीअड्डामा आयोजित 'नेपालको अन्तर्राष्ट्रिय सीमा सुरक्षा तथा व्यवस्थापनमा सम्बद्ध निकायहरुबीच समन्वयका क्षेत्रहरु' बिषयक दुईदिने सेमिनारमा सेनापतिले पनि सुभकामना मन्तव्य दिएका थिए। त्यहाँ रक्षा मन्त्रालयसमेत समालेका प्रधानमन्त्री केपी ओली प्रमुख अतिथिका रुपमा थिए। सेनापतिले सामाजिक संजालमा भाइरल भएजस्तो कुनै भाव तथा भनाइ त्यहाँ राखेका छैनन्। सेनापतिले लिखित मन्तव्यको अन्त्यमा 'कार्यक्रममा उपस्थित भई आफ्नो महत्त्वपूर्ण समय प्रदान गरिदिनु भएकोमा सम्माननिय प्रधानमन्त्रीज्यू प्रति हार्दिक कृतज्ञता प्रकट गर्दछु' मात्र भनेका छन्। यो त एउटा प्रकरण मात्र हो। संक्रमणका बेला सेनालाई उचाल्ने र विवादमा तान्ने अनेक प्रयास विभिन्न कोणबाट हुँदै आएको छ। नेपाली राजनीतिको यो पुरानै रोग हो। जबजब राजनीति संक्रमणले एउटा संवेदनशील मोड लिन्छ, त्यतिबेला अब सेना मुभ हुन्छभन्दै सहरमा हल्ला चलाउन थालिन्छ। यसको पछाडि नियत र निशान अनेक हुन्छ। पछिल्ला केही दिनमा संकटकालको हल्लासँगै सेनाको भूमिकाबारे पनि अनेक आशंका र अनुमान राजनीतिक बजारमा गरिँदैछ। कहिलेकाँही समय र संयोग ख्याल नगर्दा पनि संशयले घेरिनुपर्ने अवस्था आउँछ। जंगीअड्डा अहिले त्यही अवस्थाबाट गुज्रिएको छ।संसद् विघटन सम्बन्धी मुद्दाको फैसला सुनाउने तयारी भइरहेका बेला फागुन १० गते प्रधानन्यायाधीश र प्रधानसेनापतिबीच भएको भेटवार्तालाई अर्थपूर्ण रुपमा हेरिएको छ। सर्वोच्चले भोग चलन गरेको सेनाको स्वामित्वको नौ रोपनी जग्गाको प्राप्ति र हस्तानान्तरणका विषयमा छलफल र समन्वयका लागि भेटवार्ता भएको जानकारी जंगीअड्डाले दिए पनि त्यो आकस्मिक भलाकुसारी जग्गामै सिमित भएको भनेर पत्याउने अवस्था छैन र हुँदैन पनि। जग्गा मामिलाकै लागि यो भेटवार्ता थियो भने दुई चारदिन अगाडि पछाडि सार्न सकिन्थ्यो। अर्को सामान्य रुपमा बुझिने कुरा के हो भने जग्गाको प्राविधिक विषयमा सेनापति र प्रधानन्यायाधीश नै भेट्नुपर्ने अवस्था नहुनसक्छ, सचिवालय तहमा छलफल गरेर टुंग्याउन सकिने विषय हो। त्यसैले यो भेटवार्तालाई फैसला सुनाउनुअघि प्रधानन्यायाधीशले जंगीअड्डाको पनि 'मुड चेक गर्ने' प्रयासको रुपमा लिन सकिन्छ। जुन आफैमा गलत अभ्यास हो। यसअघि राजधानीको चक्रपथमा बख्तरबन्द परेड प्रदर्शन गर्न तय गरिएको माघ १९ को संयोगले जन्माएको संशय स्पस्ट गर्न पनि सेनालाई सकस नै परेको थियो। नागरिकस्तरबाट त्यतिबेला पनि चासो प्रकट भएको थियो। संक्रमणको यो घडीमा सेनाको भूमिका के हुन्छ भनेर यतिबेला नागरिक स्तरबाट पनि जंगीअड्डातिर चनाखो नजर सोझिएको छ। पछिल्ला केही शृखंलावद्ध घटनाक्रमले पनि संशयको मैदान फराकिलो बन्दै गएको छ। पुस ५ मा प्रधानमन्त्री केपी ओलीले संसद विघटन गरेपछि मुलुकमा एक प्रकारको राजनीतिक भ्याकुमछ। संसद विघटनको मुद्दामा अदालतबाट फैसला आउने दिन नजिँकै जाँदा मुलुकको राजनीतिक थप तरल र जटिल बन्दैछ। फैसालापछि मुलुकको राजनीति कस्तो लिकमा लम्किने हो ? राजनीतिक आकाशमा अनेक अनुमान र आशंका मडारिएका छन्। पुनरस्थापना भए पनि, निर्वाचनमा गए पनि मुलुकको अवस्था त्यति सहज नहुने संकेतहरू सडक र सत्ता दुवैतिर देखिँदैछन्। दुवै पक्षबाट अदालतलाई प्रभावित पार्ने खेलसँगै न्यायलयलाई तर्साउने वा धम्काउने प्रयास पनि सँगसँगै भएका छन्। विपक्षी वा विरोधी पक्षबाट मात्र होइन, स्वयम सत्ता पक्षले पनि सडकबाट न्यायलयतिर औंला ठड्याउँदै आफ्नो पक्षमा फैसला नआए आन्दोलन गर्ने चेतावनी दिइसकेको छ। संकटकाल विशेष अवस्थामा विशेष प्रयोजनका लागि प्रयोग गर्न सकिने गरी संविधानले दिएको विशेष सहुलियत हो। यो नियमित अधिकार होइन। सत्ता जोगाउन वा कुर्सी बचाउन कसैले सनक र स्वार्थमा प्रयोग गर्न पाइने नीजि हतियार होइन। संविधानले परिकल्पना गरेजस्तो अहिले मुलुकमा संकटकाल नै लगाउनुपर्ने त्यस्तो आपतकालीन परिस्थिति केही छैन। सिंगो मुलुक यतिबेला अदालतको फैसला पर्खिरहेको छ। यही पर्खाइबीच राजनीतिक बजारमा अनेक चर्चा र हल्ला पनि फैलाइएको छ। सरकारले संकटकाल लगाउने तयारी गरेको चर्चा भइरहेको छ । तर यसको आधिकारिक पुष्टि कतैबाट भएको छैन। संकटकालको हल्ला राजनीतिक बजारमा दुईवटा कोणबाट गरिएको छ। पुनरस्थापित भयो भने पनि संकटकाल लगाएर सत्ता लम्बाउनेसक्ने आशंका गरिँदैछ भने अर्कोतिर चुनावकै पक्षमा फैसाला भयो भने पनि संभावित प्रतिक्रिया र प्रतिरोधलाई नियन्त्रण गर्न संकटकाल लगाउनसक्ने अनुमान गरिएको छ। तर बजारमा हल्ला र अनुमान गरिएजस्तो के मुलुकमा संकटकाल घोषणा हुने अवस्था हो त ? कसैले चाहँदैमा त्यति सजिलै मुलुकमा संकटकाल लाग्ला त ? सेना र राज्यका निकायहरू यसका लागि सजिलै तयार होलान् त ? सत्ताको उन्मादविरुद्ध सडकमा उर्लिने जनसागरलाई संकटकाल र सेनाको बन्दुकले अहिले छेक्न सक्छ त ? अनि यसले कस्तो दुर्भाग्य निम्त्याउँला मुलुकमा ? यतिबेला नागरिक स्तरमा चिन्तासँगै यस्ता थुप्रै उठाइएका छन्। संकटकाल विशेष अवस्थामा विशेष प्रयोजनका लागि प्रयोग गर्न सकिने गरी संविधानले दिएको विशेष सहुलियत हो। यो नियमित अधिकार होइन। सत्ता जोगाउन वा कुर्सी बचाउन कसैले सनक र स्वार्थमा प्रयोग गर्न पाइने नीजि हतियार होइन। यसका लागि संविधानले विशेष प्रवन्ध गरेको छ। संविधानको धारा २७३ मा संकटकालको व्यवस्था छ । त्यहाँ भनिएको छनेपालको सार्वभौम सत्ता, भौगोलिक अखण्डता वा कुनै भागको सुरक्षामा युद्ध, बाह्य आक्रामण, सशस्त्र विद्रोह, आर्थिक उच्छृंखलता, प्राकृतिक विपत् वा महामारीको कारणले गम्भीर संकट उत्पन्न भएमा राष्ट्रपतिले नेपालभर वा नेपालको कुन खास क्षेत्रमा लागू हुने गरी संकटकालीन अवस्थाको घोषणा वा आदेश जारी गर्न सक्नेछ।यस्तो आदेश संघीय संसदको दुवै सदनमा तीस दिनभित्र पेस गर्नुपर्ने र दुई तिहाइले पारित भएपछि तीन महिनासम्म लागु हुने अवस्था छ। तर प्रतिनिधिसभा नभएको अवस्थामा यो अधिकार राष्ट्रियसभाले प्रयोग गर्नसक्ने प्रावधान छ। संकट कायमै भएमा एकपटक लागि थप तीन महिना थप्न सकिने व्यवस्था छ। संविधानले परिकल्पना गरेजस्तो अहिले मुलुकमा संकटकाल नै लगाउनुपर्ने त्यस्तो आपतकालीन परिस्थिति केही छैन। राष्ट्रिय सुरक्षामा खतरा आउने तथा चुनौती दिने कुनै गम्भीर घटनाक्रम पनि देखिदैन। संविधानमा उल्लेख गरिए जस्तो चरम आर्थिक संकट तथा प्राकृतिक विपद् वा अन्य महामारीको अवस्था पनि छैन। आन्तरिक सुरक्षामा 'थ्रेट'का रुपमा पहिलेदेखि सेनाले दुईवटा समूहलाई औंल्याउँदै आएको थियो। मधेसमा सिके राउत र पहाडमा विप्लव माओवादी आन्तरिक सुरक्षाका लागि खतराका रुपमा देखिएका थिए। राउत समूह पहिले नै हतियार बिसाएर खुला राजनीतिमा समाहित भइसकेको छ। त्यसपछि तराइमा खासै हिंसा र आशान्ति छैन। पहाडी इलाकामा प्रभाव विस्तार गरेको विप्लव समूहले पनि वार्तामा आउन तयार रहेको भन्दै वक्तव्य जारी गरिसकेको छ। त्यसैले अब आन्तरिक सुरक्षामा सहज अवस्था बन्दैछ। सेना राज्यको अंग हो। राज्यको निर्णय र नीतिलाई सघाउनु सेनाको दायित्व हो। तर अहिले मुलुकको अवस्था सामान्य होइन। एउटा जटिल संक्रमणतर्फ हामी उन्मुख छौं। संसद् विघटनपछि सरकार काम चलाउ हैसियतमा छ। राजनीतिक ध्रुवीकरण निकै तीव्र छ र यसको गहिरो असर राज्यको संरचनामा देखिएको छ। राजनीतिमा विभाजन स्वभाविक हो, तर राज्य पनि विभाजित हुनु राम्रो संकेत होइन।यो सबै परिवेशलाई सेनाले सुक्ष्म रुपमा नियालेको हुनुपर्छ। त्यसैले कुनै पात्र विशेषको आदेश र आवेगमा सेना मुभ हुन्छ भनेर सोच्नु बेठीक हुनेछ। यसको आफ्नै पद्धति, परम्परा र चेन अफ कमान्ड छ। जस्तोसुकै प्रतिकुल अवस्थामा उसले आफ्नो व्यवसायिक चरित्र गुमाएको छैन। किनभने सेनाप्रतिको आम भरोसा र आस्थालाई अहिलेको नेतृत्वले राम्रोसँग बुझेको देखिन्छ। बेलाबेलामा त्यो संयम र सुझबुझ प्रदर्शन भएको छ। हिजो राजसंस्था हुँदा दरबार वरीपरी खुम्चिएको अनि रमाएको सेना चित्र र चरित्र आमूल रुपमा बदलिएको छ। सेनाले नागरिसँगको सम्वाद र सहकार्य बढाएको छ। मुलुकभित्रको राजनीतिक यथार्थ र भूराजनीतिक परिवेशलाई सुक्ष्म रुपमा केलाएको छ। सूचना प्रविधिको सहज पहुँच र सन्जालसँगै बदलिएको नयाँ समाजसँग उ त्यत्तिकै परिचित र सचेत छ। अढाइ सय वर्षको राजतन्त्र ढल्दा त जनआन्दोलनको भेल र भावना बुझेर चुप बसेको नेपाली सेनाले अहिलेको खुला परिवेशमा कुनै पात्र विशेषको सनक र अहंकारलाई अनुमोदन गर्न अग्रसर हुन्छ भनेर शंका र अनुमान गर्नु गलत हुनेछ। राज्यले आवश्यकताअनुसार कानुन बनाउन सक्छ र आदेश जारी गर्न सक्छ। तर कानुन र आदेश नै सबथोक होइन। जनताको मन नजितीकन वा जनभावानालाई कुल्चेर बनाइएका कयौं कानुन पनि कागज भएर सडेका छन्। कानुनभन्दा धेरै बलियो सरकारप्रतिको भरोसा र निष्ठा हो, यो गुम्यो भने कानुनले जतिसुकै शक्तिशाली सत्तालाई पनि जोगाउन सक्दैन। यो सत्यलाई इतिहासले प्रमाणित गरिसकेको छ। कुनै जमाना थियो, बन्दुक देखाएर नागरिकलाई तर्साउने र मुख थुन्न सकिने। अहिले त्यो समय छैन। नागरिकका मौलिक हक खोस्ने गरी ल्याइने कुनै पनि कानुन र लगाइने कुनै पनि आदेश मान्न अहिले नागरिक तयार छैनन्। बन्दुक भन्दा प्रविधि र सूचना धेरै शक्तिशाली हतियार बन्दैछ। सूचना र प्रविधिको खुला पहुँचसँगै समाज धेरै अगाडि बढिसकेको छ। अहिलेको खुला र सचेत समाजमा नागरिक प्रतिक्रिया र प्रतिरोधलाई बन्दुकले रोक्ने प्रयास संभव छैन। जनमत र नागरिक भावनालाई कुल्चेर बन्दुकको साहरा खोज्नु मूर्खता हुनेछ। त्यसले मुलुकलाई समाधान होइन, सकस मात्र दिनेछ,राजनीतिलाई अझ् दुषित बनाउनेछ। संकटकालले सत्तामा रहनेहरुको कुर्सीको सुरक्षा केहीबेर होला तर मुलुकका लागि एउटा दुर्भाग्य हुनेछ। लोकतन्त्रको स्वभाविक यात्रा बिथोलिने छ। यसको पीडा सामाज र सन्ततीले पछिसम्म सामना गर्नुपर्नेछ।"
तुरूपको पत्ता नागरिक समाज !,"हिंसा मच्चाउने नेतासँग साझा मञ्च प्रयोग गरेर नागरिक समाजका अगुवाले कलंकको हिस्सेदार हुनु हुँदैन। अहिले सर्वाधिक चर्चामा रहेको नेपालको संविधानको धारा ७६ लेख्ने र त्यसमा ल्याप्चे लगाएर सदर गर्ने तत्कालीन संविधानसभाका सदस्यहरूले त्यसको फरकफरक व्याख्या गरिरहेका छन्। सुवास नेम्बाङले गरेको व्याख्याको ठीक विपरीत व्याख्या अग्नि सापकोटाले गरेका छन्। यो संविधान निर्माणको श्रेय लिने दलका नेताहरू माधवकुमार नेपाल र नारायणकाजी श्रेष्ठले संविधानमा छैन भनेको अधिकारलाई ईश्वर पोखरेल र टोपबहादुर रायमाझीले छ भनेका छन्। आफैले कोरेका वाक्यहरूको परस्पर विरोधी व्याख्या गर्नुले संविधान निर्माणकर्ताको क्षमता, इमानदारी र नियतमा शंका उत्पन्न हुन्छ। पाठ्यसामग्री नबुझेको शिक्षकद्वारा अध्यापन गराइएका विद्यार्थीको जस्तो हविगत तिनका कार्यकर्ताको छ। अलमलमा नागरिक समाज पनि छ। संविधानले प्रधानमन्त्रीलाई संसद् विघटन गर्ने अधिकार दिन्छ वा दिँदैन भन्ने प्रश्नको जबाफ कहाँबाट खोज्ने ? जनतालाई सडकमा उतारेर ? गरिबको ट्याक्सी जलाएर ? नेपाल बन्द गरेर ? वा कानुन व्यवसायीले मिडियामा बहस गरेर ? वर्तमान राजनीतिक संकटको समाधान नेपालको संविधानमा भएबमोजिम नखोजेर सडकबाट बलपूर्वक खोजियो भने त्यसमा नागरिक समाजको विमति हुनुपर्ने हो किनभने नागरिक समाज जसोजसो बाहुन बाजे उसैउसै स्वाहा भन्ने लम्पट कार्यकर्ताको समूह होइन। कांग्रेसले २०५९६० सालतिर प्रतिगमनका विरुद्ध सडक संघर्ष आह्वान गरेको बेलामा कांग्रेसका एकजना भ्रष्टाचारमा आरोपित नेताको सहभागिताको विषयलाई लिएर नागरिक समाजले आपत्ति जनाएको थियो। त्यस्ताको नेतृत्वमा सडकमा नआउने अडान लिएको थियो। जसको मञ्चमा आज पत्रकार नारायण वाग्ले देखिएका छन्, ती नेताहरूको पृष्ठभूमि स्वच्छ छैन। तिनलाई लागेका आरोपको प्रकृति जघन्य छ र सूची लामो छ। ओलीको कदम बेठीक छ तर ट्याक्सी जलाएको आरोपको कालो दाग वाग्ले जस्ता अग्रज पत्रकारको निधारमा पोतिनु पनि उत्तिक्कै खतरनाक हुन्छ। अदालतका विरुद्ध फैलाइएको अफवाहको अपजस पनि नागरिक समाजको हिस्सामा पर्नु हुँदैन। नेपाल बन्द गर्ने र हिंसा मच्चाउने नेतासँग नागरिक समाजका अगुवाले साझा मञ्च प्रयोग गरेर कलंकको हिस्सेदार हुनु हुँदैन। कलंकित नागरिक समाज लोकतन्त्रका लागि खतरा हुन्छ। राजनीतिक कदम चाल्ने व्यक्तिका आधारमा त्यो कदमलाई ठीक वा बेठीक मान्ने परम्पराले नेपाल ग्रस्त छ। नेपालमा कुशासनका खातिर सबै दलले कार्यकर्ताकरण गरेका छन्। प्रत्येक सरकारी कार्यालयमा कार्यकर्ताकरण गरिएको छ। विश्वविद्यालयमा प्राध्यापक र विद्यार्थीबीच राजनीतिक कारणले भौतिक द्वन्द्व हुनु कार्यकर्ताकरणको परिणाम हो। यसरी कार्यकर्ताकरण गरेर समाजलाई भ्रष्ट बनाउन लागिपरेका दलका नेतासँग नागरिक समाजले साझा मञ्चको प्रयोग गर्नु दुर्भाग्यपूर्ण हो। हिजो नेकपाको एकतामा हर्षोल्लासका साथ ताली बजाउनेहरू नै अहिले फुटका लागि ताली बजाउँदैछन्। यस्तो किन ? नेपालको लोकतन्त्र र वर्तमान समस्याको समीक्षा गर्न दुइटा काल्पनिक प्रश्नहरू यहाँ सान्दर्भिक हुन्छन्। पहिलो, अहिलेको नेकपा सरकारको आफ्नै स्पष्ट बहुमत नभएर धारा ७६ (२) अन्तर्गत नै कुनै अर्को दलको सहयोगले बनेको भए र सरकारको सहयोगी दलसँग पदको बाँडफाँटमा विवाद भएको कारणले प्रधानमन्त्रीले संसद् विघटन गर्नु परेको भए के संविधानप्रतिको नेकपाका नेताहरूको बुझाइ विभाजित हुन्थ्यो ? दोस्रो, अहिले प्रधानमन्त्री ओलीको ठाउँमा दाहाल र दुई नम्बर अध्यक्षमा ओली भएको भए र ओलीलाई बेवास्ता गरेर दाहालद्वारा संसद् विघटन प्रस्तावित गरिएको भए नेपालको राजनीतिको अहिलेको तस्बिर कस्तो हुन्थ्यो ? त्यसलाई सुवास नेम्बाङले ठीक र अग्नि सापकोटाले बेठीक भन्थे होला ? यो कदम दाहालले चालेको भए निःसन्देह नेम्बाङ यसको विपक्षमा उभिने थिए र सापकोटा पक्षमा। अहिले यो मुद्दाको पक्षमा बहस गरिरहेका कानुन व्यवसायी त्यसबेला पनि पक्षमै उभिन्थे ? त्यसैले ओलीको कदम संविधानसम्मत भएको वा नभएको भन्ने प्रश्न हुँदै होइन। यो व्यक्तिकेन्द्रित प्रश्न हो। यो ओलीको लाभ र दाहालको हानिमा केन्द्रित छ। कानुन व्यवसायी अहिले मिडिया बहसमा व्यस्त छन्। पेसाको रूपमा शुल्क लिएबापत वा दलका कार्यकर्ताको रूपमा अदालतमा पक्षविपक्षमा बहस गरिरहेका कानुन व्यवसायीले मिडिया वा सार्वजनिक सभामा यो कदमलाई ठीक वा बेठीक भनेर बयानबाजी गर्नु भ्रमको खेती हो। अदालतमा बहस गर्नेले सार्वजनिक सभामा किन बोल्नु पर्यो ? अमेरिकाका सन् २०१८ मा पूर्व राष्ट्रपति डोनाल्ड ट्रम्ंपका तत्कालीन सहयोगी माइकल कोहनका वकिल माइकल अभेनाट्टीलाई अमेरिकाको एउटा अदालतले अदालतमा बहस गर्ने हो भने मिडियामा हिरोगिरी गर्न नमिल्ने भनेर चेतावनी दिएको थियो। अदालतले निष्पक्ष सुनुवाइका लागि यो आवश्यक भएको भनेको थियो। संसारका कानुनको दृष्टान्त दिएर मिडियाबाजी गर्ने कानुन व्यवसायीले यो बुझेकै होलान्। नेपालमा पेसागत मर्यादामा कायम रहेका, क्षमतावान र संविधानप्रति निष्ठावान् कानुन व्यवसायी पनि छन्। तिनको निष्ठाप्रति यहाँ प्रश्न गर्न खोजिएको होइन। कांग्रेसले जनतासामु मजबुत विकल्पका रूपमा आपÞूलाई उभ्याएर आगामी सरकार बनाउने लक्ष्य लिने हो भने निर्वाचनअघि महाधिवेशन गर्नुपर्छ। नेपाल प्रधानमन्त्रीय पद्धति अपनाएको मुलुक हो तर ओलीले आफ्नो मन्त्रिमण्डलको निर्माण स्वतन्त्रतापूर्वक गर्न सकेनन्। एक दर्जनभन्दा बढी ओलीका मन्त्रीहरू दाहालनेपाल कोटाका थिए। निर्वाचन हरुवाको व्यवस्थापनको जिम्मा पनि ओलीले नै लिए। ती पछि भालुको कन्चट साबित भए। यो ओलीको ठूलो असफलता थियो तर यहाँसम्मको ओलीको शासनमा ओली, दाहाल र नेपाल एक ठाउँमा थिए। नागरिक समाजले दाहालनेपालसँग यस्ता मुद्दामा प्रश्न गर्नु पर्दैन ? चलिरहेको संसद् स्थगन हुँदा प्रतिपक्ष शीतनिन्द्रामा नभएको भए ओलीलाई यो कदम चाल्न सजिलो हुने थिएन। अहिले पनि कांग्रेस अस्पष्ट भूमिकामा देखिएको छ। कांग्रेसका नेता रामचन्द्र पौडेल, शेखर कोइराला र गगन थापा जस्ता नेताले स्पष्ट धारणा व्यक्त गरेका छन् तर ती निजी विचार हुन्। नेकपा फुट्ला, ओलीले चुनाव गर्लान्, जनताले विकल्प नभएको कारणले कांग्रेसलाई मत देलान् र सरकार बनाउँला भन्ने मनस्थितिमा कांग्रेस देखिन्छ। कांग्रेसले जनतासामु एउटा मजबुत विकल्पका रूपमा आफूलाई उभ्याएर आगामी सरकार बनाउने लक्ष लिने हो भने निर्वाचनअघि कांग्रेसले अधिवेशन गर्नुपर्छ। अधिवेशनबाट नेकपाको नेतृत्व चयन भएको भए अहिले नेकपा यो संकट टार्न सक्थ्यो। कांग्रेसका नेताहरू निर्वाचन नै लोकतन्त्र हो भन्दै टिभीमा हिस्स हाँस्दै छन्। निर्वाचन पहिला आफ्नो दलमा हुनुपर्छ। लोकतन्त्रमा दलको नेतृत्वले पनि वैधानिकता कायम गरेको हुनुपर्छ। नागरिक समाजले कांग्रेसलाई प्रश्न गर्नु पर्दैन ? त्यसो भए समस्या के हो त ? समस्या अक्षमता हो। नेताहरू नेपालका अस्पतालको हविगत बुझेकाले विदेशमा उपचार गर्न जान्छन्। अदालतको फैसला पर्खन नेताहरूलाई असहज हुनुको कारण यही हो। आफैंले नियुक्त गरेका न्यायाधीशको क्षमता उनीहरूलाई राम्ररी थाहा छ। जसले न्यायालयलाई लथालिंग पार्न भूमिका खेलेको छ उसैले न्यायालयको आलोचना गर्दा नागरिक समाजले लम्पट कार्यकर्ता झैं ताली बजाउने ? ओलीको कदमले संकटमा परेको नेपालको लोकतन्त्रलाई निकास दिने एकमात्र बाटो अदालत हो। अदालतलाई सबै तिरबाट प्रहार गरिनु लोकतन्त्रमाथिको प्रहार हो। अदालतलाई विवादमा पार्ने प्रशस्त वक्तव्यवाजीहरू बजारमा छरिइसकेका छन्। त्यसको फल अदालतको फैसलापश्चात् देखिने छ। संविधान लेख्ने विद्वानहरूले संविधानको परस्पर विरोधी अर्थ निकाल्छन भने ती धारा पढेर तिनको व्याख्या गर्ने न्यायाधीशलाई पनि तिनको बुझाइमा फरक पर्नु बिलकुल स्वाभाविक हुन्छ। नागरिक समाजको कर्तव्य हो ओलीको कदमको वैधानिकताको व्याख्याको अपेक्षा केवल अदालतबाट गर्ने, अदालतको फैसला पर्खिने र त्यसको सम्मान गर्ने वातावरण तयार गर्ने। अदालतको फैसलाको स्वागत र सम्मान गरिनेछ भन्न नसक्ने एकलवादी सोंच भएका र दलगत युद्धमा रहेका नेताको पछाडि नागरिक समाज उभिनु हुँदैन। ओलीको कदम संविधानसम्मत नभएमा अदालतद्वारा ओली दण्डित हुनेछन्। यो कदम राजनीतिक रूपमा बेठीक भएमा जनअदालतले ओलीलाई ठेगान लगाउने छ। पूर्व प्रधानमन्त्रीहरू बाबुराम भट्टराई, शेरबहादुर देउवा, पुष्पकमल दाहाल, माधवकुमार नेपाल र झलनाथ खनालले ओलीको कदमको विरोध गर्नु स्वाभाविक हो। यो उनीहरूको खेती हो। तर यी सबै असफल नेताका कारणले नेपाल आजको स्थितिमा पुगेको तथ्य बुझ्न नसक्ने नागरिक समाज पनि लोकतन्त्रको लागि खतरा हुन्छ। नागरिक समाजले यी शक्तिशाली नेतालाई हिजोको गल्ती सच्याउने एउटा अवसरस्वरूप निर्वाचनमा हारेकालाई संसद्मा लैजाने निर्णय फिर्ता लिने, हिजो अदालत, अख्तियार र निर्वाचन आयोग जस्ता निकायमा स्वार्थपूर्तिका लागि अक्षम व्यक्तिको नियुक्ति गरेकोमा क्षमायाचनासहित आफू असफल राजनीतिज्ञ भएको सार्वजनिक घोषणा गर्ने र अदालतको आदेशको निःशर्त सम्मान गर्ने सार्वजनिक घोषणा नगरेसम्म नागरिक समाजको सहयोग तिनका लागि केवल एउटा तुरूपको पत्ता हो। भट्ट अमेरिकास्थित टेनिसी स्टेट विश्वविद्यालयमा प्राध्यापनरत छन्"
किन बढ्दै छन् महिला दुर्व्यसनी,"हातै आफ्ना छोराहरू मात्र होइन; छोरीहरू पनि लागूपदार्थको दुव्र्यसनमा त फसेका छैनन् ? यस विषयमा धेरैलाई पत्तो नहुन सक्छ तर केही समययता लागूपदार्थको दलदलमा फस्ने महिलाको संख्या भुसको आगो झैं भित्रभित्र सल्किँदै गएको छ। नेपालमा चुरोट, पानपराग, सुर्ती, खैनी, गुट्का, हुक्का तथा जाँडरक्सी मात्र होइन; गाँजा, चरेस ब्राउन सुगर, ह्वाइट सुगर, हेरोइन, मर्फिन, प्रोक्सिबोन, नाइट्रोसन, फेन्सिडिल आदि लागूपदार्थ सेवन गर्ने युवतीको संख्या अपत्यारिलो ढंगले बढिरहेको छ। रूपन्देहीकी २० वर्षीया कृपा (नाम परिवर्तन) चार वर्षदेखि नै चुरोट, रक्सी मात्र होइन; माल (ब्राउन सुगर) समेत सेवन गर्दै आएकी थिइन्। हालै उनी प्रहरीको फन्दामा परेपछि मात्र आफ्नी छोरी दुव्र्यसनको दलदलमा फसेको उनका आमाबाबुलाई थाहा भयो। काठमाडौंकी श्वेता ११ कक्षामा पढ्छिन्। उनी ब्वाइफ्रेन्डसँगै पाइप (सिगरेट), बुच (रक्सी) तथा ज्वाइन (गाँजा) सेवन गर्छिन्। आफू एडिक्ट भएको कुरा आमाबाबुलाई पत्तो नभएको र पत्तो भए पनि आफूलाई मतलब छैन भन्छिन्। उचित उपचार र परिवारको सहयोग प्राप्त भएको खण्डमा लागूपदार्थको नर्कबाट मुक्त हुन गाह्रो भए पनि असम्भव छैन। लागूपदार्थ दुव्र्यसन के हो ? विश्व स्वास्थ्य संगठनका अनुसार लागूपदार्थ दुव्र्यसन क्रमिक वा जीर्ण नशाको यस्तो स्थिति हो; जुन लागूपदार्थको निरन्तर उपयोगद्वारा उत्पन्न हुन्छ र व्यक्ति एवं समाजका लागि हानिकारक हुन्छ। डीएसएमफाइभले लागूपदार्थ दुव्र्यसनलाई एक मानसिक रोग संज्ञा दिँदै दुव्र्यसनसम्बन्धी विकार (सब्स्ट्यान्स अब्युस डिसअर्डर) अन्तर्गत राखेको छ। लागूपदार्थदुव्र्यसनमा परेका व्यक्ति लागूपदार्थदुव्र्यसनी हो। यस्ता दुव्र्यसनीमा लागूपदार्थको सेवनलाई कायम राख्ने तीव्र इच्छा हुनुका साथै नशाको मात्र (खुराक) लाई बढाउँदै जान्छ। अतः कुनै व्यक्तिले नशाको सेवन गर्छ र निम्नलिखित ६ कुरामध्ये कम्तीमा तीन कुरा लागू हुन्छ भने त्यो व्यक्ति लागू पदार्थ दुव्र्यसनको सिकार भएको मानिन्छ। लागूपदार्थ सेवन गर्ने तीव्र इच्छा हुनु। लागूपदार्थ छाड्ने प्रयास पटकपटक असफल हुनु। लागू पदार्थ उपलब्ध नभएको खण्डमा अनेक शारीरिक तथा मानसिक समस्या देखा पर्नु (जस्तै रक्सी सेवन गर्न नपाउँदा हातखुट्टा काप्नु, निद्रा नपर्नु तथा बेचैनी हुनु।)। विस्तारैविस्तारै लागूपदार्थको मात्रा (खुराक) बढ्नु। उदाहरणका लागि ब्राउन सुगरको दुव्र्यसनमा फसेको व्यक्तिले आधा ग्राम ब्राउन सुगरको खुराकलाई केही दिनभित्रमै दुई ग्राम पुर्याउँछ। लागूपदार्थको जोगाड र सेवनमै सारा समय बिताउनु तथा ध्यान केवल लागूपदार्थको सेवनमा केन्द्रित हुनु। सामाजिक कार्य, भेटघाट, आफ्नो सरसफाइ तथा बालबालिकाको रेखदेख पूर्णतया नजरअन्दाज गर्नु। लागूपदार्थको सेवनले शरीरलाई नोक्सान पुर्याउँछ र जीवनलाई बर्बाद बनाउँछ भन्ने थाहा पाएर पनि लागूपदार्थ सेवन गर्न नछाड्नु। लागूपदार्थका प्रकार सामान्यतः लागूपदार्थलाई दुई भागमा विभाजित गरिएको छ कानुनी र गैरकानुनी लागूपदार्थ। चियाकफी, सुपारी, पानपराग, गुट्खा, मधु, बिँडीचुरोट तथा सुर्तीखैनीजस्ता सुर्तीजन्य पदार्थ, बियर, ह्विस्की, भोड्का, जिन तथा ब्रान्डीजस्ता रक्सीजन्य पदार्थलाई नेपालमा कानुनी लागूपदार्थअन्तर्गत राखिएको छ। यस्ता पदार्थको सेवन गर्न कुनै रोकतोक वा बन्देज छैन। यसले जुनसुकै बेला पनि यस्ता पदार्थ बेचबिखन तथा सेवन गर्न पाउँछन्। सस्तो र सर्वशुलभ रूपमा पाइने हुँदा यी लागूपदार्थ हिजोआज महिला, खासगरी युवतीमा चर्चित हुन थालेको छ। यसका साथै गैरकानुनी लागूपदार्थ गाँजा, चरस, अफिम, हेरोइन तथा लागूऔषध डायजिपाम, बेनजोडायजिपाम, नाइट्रोजिपाम, एलपराजोलम, प्रोक्सिवान, स्पाजमोवोन, लोमोटिल, एम्फेटामिन, कोडिन, कारेक्स तथा फेन्सिडिलजस्ता औषधिसमेत नशाका रूपमा दुरुपयोग गरिँदै आएको देखिन्छ। यसैगरी मोरफिन, नोरकिन, टीडीजैसिक, फोर्टविन आदिलाई इन्जेक्सनका रूपमा प्रयोग गरिन्छ। त्यस्तै सोलवेन्ट जस्तैः पेट्रोल, इरेजर तथा पालिस आदिलाई सुँघेर नशा लिइन्छ। कतिपय दुव्यर्सनीले अन्य औषधि जस्तै एबिल, फिनारगन तथा डायजिपाम आदिका साथमा मिसाएर मासु तथा नशामा लगाउने गर्छन्। महिला दुव्र्यसनीको संख्या नेपालमा दुव्र्यसनी महिला कति छन् भन्ने आधिकारिक तथ्यांक छैन। सन् २००६ सालमा तथ्यांक विभागले गरेको सर्वेक्षणले नेपालमा दुव्र्यसनीमध्ये जम्मा दुई प्रतिशत महिला कडाखाले लागूपदार्थको दुव्र्यसनी भएको तथ्यांक निकालेको थियो। तर यस क्षेत्रमा कार्यरत विशेषज्ञका अनुसार ५० हजारभन्दा बढी महिला लागूपदार्थको दुव्र्यसनी भएको अनुमान छ। दुव्र्यसनीमा फसेका अधिकांश महिलाको उमेर १५ देखि ४५ वर्षको छ। यसरी लागूपदार्थ दुव्र्यसनमा फस्ने महिलाको संख्या बर्सेनि बढ्दो छ। महिला र मदिरा नेपालमा अत्यधिक प्रयोग हुने लागूपदार्थ मदिरा अर्थात् रक्सी हो। महिलाले बढी प्रयोग गर्ने लागूपदार्थ पनि रक्सी नै हो। एक अध्ययनअनुसार नेपालमा मदिरा सेवन गर्ने मानिस १८ देखि ३० वर्ष उमेर समूहमा ८० प्रतिशत छन् भने १५ देखि ६० वर्ष उमेर समूहमा झन्डै ६७ प्रतिशत छन्। नेपालमा सामाजिक परम्परागत र नियमित सेवन प्रवत्तिका साथै चार्डपर्व, रीतिरिवाज तथा उत्सवमा मद्यपान गर्ने फेसन निकै बढेको छ। दसैंतिहार, होली, विवाहभोज तथा नयाँ वर्षहरूमा व्यापक रूपमा मदिरा सेवन हुने गरेको देखिन्छ। कतिपय मानिस दुःख, पिर, तनाव तथा पारिवारिक झमेला भुलाउन रक्सी पिउने गर्छन्। कोहीचाहिँ समाजमा भिज्न तथा साथीभाइसँग आफ्नो हैसियत बनाउन रक्सी खानुपर्छ भन्ने भ्रममा हुन्छन्। कतिपय समुदायमा त जन्ममृत्यु तथा विवाह आदिमा समेत मदिरा अपरिहार्य हुन्छ। ग्रामीण भेगका महिला छयाङ, तोङ्बा तथा जाँडलाई दूध, महीसरह पिउने गर्छन्। नेपाली समाजका अधिकांश युवती ब्वाइफ्रेन्डका करकापले मदिराको मोहनीमा फसेका हुन्छन्। कतिपय जातजातिलाई संस्कारले नै रक्सी पिउन छुट दिएको छ। जाँडरक्सीलाई सामान्यरूपमा लिएर बच्चैदेखि सेवन गराउने समुदाय पनि छन् नेपालमा। मदिरा के हो मदिरा अर्थात् रक्सी एक किसिमको नशालु पेय पदार्थ हो; जसमा इथिनोल हुन्छ। सामान्यतः रक्सीलाई अल्कोहलको प्रतिशतका आधारमा तीन भागमा बाँडिएको छ बियर, वाइन तथा स्प्रिट। बियरलाई पनि अल्कोहलको प्रतिशतमा तीन भागमा बाँडिएको छ साधारण बियर (३ प्रतिशत अल्कोहल), कडा बियर (५५ प्रतिशत अल्कोहल) तथा अत्यधिक कडा बियर (७ प्रतिशत अल्कोहल)। त्यसैगरी वाइन पनि दुई प्रकारको हुन्छ टेबुल वाइन (८ देखि १० प्रतिशत अल्कोहल), फोर्टिफाइड वाइन (१३ देखि १६ प्रतिशत अल्कोहल)। स्प्रिट यसअन्र्तगत रम, ह्विस्की, जिन, भोड्का तथा ब्रान्डी आदि पर्छन्। यसमा अल्कोहलको मात्र ४० देखि ४५ प्रतिशत हुन्छ। नेपालका अधिकांश मदिरा सेवनकर्ता मदिराको सेवनले गर्ने असरबारे अनभिज्ञ छन्। तर स्वास्थ्य पत्रिका ल्यान्सेटमा प्रकाशित एक शोधअनुसार स्वास्थ्यका लागि रक्सी होरोइनभन्दा पनि हानिकारक हुन्छ। मद्यपान मुत्युका प्रमुख आठ कारणमध्ये एक हो। शोधमा संलग्न शोधकर्ता प्रो डेभिट नट भन्छन्, रक्सी सबैभन्दा हानिकारक नशा हो किनभने समाजमा यसको प्रयोग व्यापक रूपमा हुने गर्छ। शोधमा मादकपदार्थ सेवनबाट हुने शारीरिक तथा मानसिक हानि, लत, अपराध, हिंसा, अर्थव्यवस्था र समाजमा पर्न सक्ने असरका आधार हरेक किसिमका लागूपदार्थलाई अंकभार दिएर सूचीबद्ध गरिएको छ; जसमा मदिरापछि होरोइन र त्यसपछि कोकिनलाई खतरनाक नशालु पदार्थ मानिएको छ। किन बढ्दैछन् दुव्र्यसनी महिला मानिस खासगरी वंशाणुगत तथा मानोसामाजिक कारणले लागूपदार्थको दलदलमा फस्छन्। जस्तो परिवारका कोही सदस्य लागूपदार्थ सेवन गर्छन् भने उनका सन्तान तथा आफन्तमा त्यो लत सर्न सक्छ। यसैगरी मस्तिष्क रसायन डोपामिन, सेरोटोनिन तथा नोरापिनेफ्रेन आदिमा असन्तुलन आयो भने पनि मानिस दुव्र्यसनी हुने सम्भावना हुन्छ। तर लागूपदार्थ दुव्र्यसनको प्रमुख कारण मनोसामाजिक हो। किशोर तथा युवावर्गमा उत्सुकता, कूतुहलता, लहैलहै र फेसनेबल बन्नका लागि लागूपदार्थको दलदलमा फसेका हुन्छन्। आमाबाको उपेक्षा, बढी विरोध र वैवाहिक असमाञ्जस्यले गर्दा। चिन्ता, तनाव तथा थकानबाट छुटकारा पाउने मनसायले। मोजमस्तीको लालसा। दुव्र्यसनीको संगत। पारिवारिक सम्बन्धमा खटपट, घरमा झैझगडाको वातावरण। कमजोर आत्मबल तथा एक्लोपना। मानसिक रोगका कारण। व्यक्तित्व विकार तथा चारित्रिक अभाव। मनको आवेग नियन्त्रण गर्न नसक्नु। बढ्दो सहरीकरणका कारण परिवर्तित जीवनशैली। हीन भावना र डर हटाउन तथा लागू पदार्थ सजिलै पाइनुजस्ता जस्ता मनोसामाजिक कारणले व्यक्ति लागूपदार्थ दुव्र्यसनको सिकार बन्ने गर्छन्। नेपालमा महिला दुव्र्यसनी बर्सेनी बढ्दै जानुमा नेपाल समाज, यहाँका मानिसको मानसिकता, शिक्षा, जनचेतना तथा नियमकानुनको अभाव, खुला सिमाना तथा संगतको महत्त्वपूर्ण हात रहेका जानकार बताउँछन्। अधिकांश युवती ब्वाइफ्रेन्डका कारण कुलतमा फसेका छन्। कतिपय युवती अनुभव गर्ने निहुँमा फसेका छन्। कसैलाई लागूपदार्थ सेवन गर्यो भने फिगर बन्छ, इनर्जी आउँछ, आनन्द आउँछ भन्ने भ्रम छ। यिनै कारणले नेपालमा महिला दुव्र्यसनीको संख्या बढ्दै गएको हो। अन्त्यमा, लागूपदार्थको संसार भनेको नर्क हो। यो नर्कले सबभन्दा बढी किशोरकिशोरीलाई आकर्षित गर्छ। मोहनी लगाउँछ। त्यसैले लागूपदार्थबाट टाढै रहनुपर्छ। जतिसुकै मोहनी लगाए पनि यसको मायाजालमा कुनै हालतमा पनि फस्नु हुँदैन। कुनै कारण यसको जालमा फसेकाले छिटोभन्दा छिटो उम्कने प्रयास गर्नुपर्छ। उचित उपचार र परिवारको सहयोग प्राप्त भएको खण्डमा लागूपदार्थको नर्कबाट मुक्त हुन गाह्रो भए पनि असम्भव छैन। लागूपदार्थको दलदलमा चुर्लुम्म डुबेमा दुव्र्यसनीसमेत उचित उपचारबाट विल्कुल ठीक भएको अनेक उदाहरण छन्। अर्को कुरा, लागूपदार्थ दुव्र्यसन नियन्त्रणमा परिवारको महत्त्वपूर्ण भूमिका रहन्छ। त्यसैले बढ्दै गएको छोरालाई मात्र होइन; छोरीलाई समेत निगरानीमा राख्न जरुरी छ। बानियाँ साइकोथेरापिस्ट तथा मेमोरी ल्याब प्रमुख हुन्।"
"चित्र हेरियो, चरित्र हेरिएन","हामी आफ्नो चित्र राम्रो देख्न ऐना सफा गर्ने गर्छौं, अनुहारतिर ध्यान दिँदैनौं। समाजको चित्र पनि त्यस्तै छ। राजनीति फोहोरी खेल त भएकै हो, समाज पनि कुरूप भएको छ। लोभको खाडल अति गहिरो हुँदा यसको सतह भेट्न सकिएन र त हाम्रो अर्थ बजार पनि प्रदूषित बनेको छ। समाजको चित्र हेर्दा बैतडीकी भागरथी, कन्चनपुरकी निर्मला, रुकुमकी सम्झना अनि गंगामायाहरू नै प्रतिनिधि पात्र छन्। कलिलो उमेर भनौं नाबालक हत्यारा बनेको छ। नाबालिकाको ज्यान गएको छ। हत्या र हिंसाको मानसिकता यस्तो उमेर समूहमा कसरी आयो, सम्बन्धित पक्षले खोजी गर्नुपर्छ। हालै उजागर भएको निमित्त पात्र दोलखा माझीगाउँको लक्ष्मण माझी र उसको तथाकथित ठूलो कम्पनी पीआर ट्रेड इन्टरप्राइजेजको राजस्व छली र भर्खरै छापामा आएको जगदम्बा समूहको किर्ते कामको धन्दा प्रकरणले हाम्रो अर्थ बजारको चित्र देखिन्छ। अनि राजनीतिको चित्र त आफूले भाग नपाउँदा जनता गुहार्न सडक ओर्लने अरूबेला जनता बिर्सने संस्कार त देखिएकै हो। दैनिक रोजीरोटीका समस्या, आर्थिक विपन्नता, दैनिक अधिक खर्चको जोहो गर्नुपर्ने र महँगीको मारले किचिँदा विवशताले मानिसले चरित्रको ख्याल गर्न सकेको छैन। धनको मोह : आर्थिक चित्र मानिसलाई धनको मोह जागेपछि कतिसम्म नीच व्यवहार गर्छ भन्ने कुरा दोलखा तामाकोसी बस्ती माझीगाउँका माझी परिवारलाई फसाइएको नयाँ चित्रले स्पष्ट हुन्छ। माछा मारेर जीविका गर्ने माझी परिवारमा जब करोडौं रकम राजस्व बुझाउन पत्र आउँछ, घटना उजागर हुन्छ। संगठित रूपमै यत्रो अपराध हुँदा न स्वयं व्यक्ति आफूलाई थाहा छ, न समाज कसैलाई। जब दूराचारीको चंगुलमा फसाइएर ठूलाठूला कम्पनी खोलिन्छ, बैंक लोनदेखि वाणिज्यमा दर्ता, भ्याट, प्यान दर्तादेखि कर छली प्रकरणसम्म पुगिसकेपछि माझी परिवारमा रकम त्यो पनि निकै मोटो थैली बुझाउन पत्र आउँछ तब पो ती निरीह र विपन्न नागरिकले थाहा पाउँछन् करोडौंको कारोबार भइसकेको आफ्नो नामको कम्पनीबाट ! दुईचार हजारको लोभमा पर्दा सोझा व्यक्ति कसरी ठगिन्छन् भन्ने प्रतिनिधिमूलक घटना हो यो ! यसमा संलग्न तराईतिरको लक्ष्मण राय र उसको सहयोगी रन्जन सिंहले गरेको कुकर्मले हाम्रो अर्थ बजारमा बिचौलियाको जगजगी छ भन्ने स्पष्ट हुन्छ। गरिबलाई हातमुख जोर्ने समस्या हुन्छ, केही राहत पाइन्छ भन्नासाथ जसले जे दिए पनि स्विकार्ने र जता जाऊँ भन्दा पनि हुन्छ भन्ने हाम्रो समाज र समाजभित्रको गरिबी पीडालाई कसले हेर्ने ? देशमा संघीयता, लोकतन्त्र, गणतन्त्र तीन तहको दैलैमा कर उठाउने सरकार छ, स्थानीय जनप्रतिनिधि गन्नै नसकिने संख्यामा छन् र पनि जनता निरीह छन्। यो कसको दोष ? त्यसो त बजारमा बिचौलिया यातायातको सिन्डिकेट, तरकारीदेखि सम्पूर्ण कृषि बजार, जग्गा दलाली, मालपोत, भूमिसुधार या ललिता निवास, जता हेर्यो त्यतै पाइन्छन् ठग्ने गिरोह, संगठित र असंगठित धूर्तहरू। नीतिले कमाउ, रीतिले बाँच र प्रीतिले बाँच्न देऊ भन्ने पूर्वीय मूल मन्त्रलाई बिर्संदा समाज कुरूप बनेको छ। रूपको मोह : सामाजिक चित्र समाजमा बयस्क अपराधी पनि छन् भर्खरैका कलिला पनि ! १८ वर्षमुनिका नाबालक ७७४ जना हाल बालसुधार गृहमा रहेको तथ्यांक प्रकाशित भएको छ। नाबालक अपराधीलाई जेलको प्रावधान छैन, तिनीहरूलाई सुधार गृह र अपराधको आधा सजायको कानुनी व्यवस्था छ देशमा ! यसैमा परेको छ हाल भनिएको भागरथीको अपराधी १६ वर्षको कलिलो केटो ! नेकपाको बलियो सरकारका प्रमुख ओलीले तीन वर्षको कार्य फेहरिस्त बताउँदै सबै नेपालीलाई ढुक्क हुन आश्वासन दिए तर संघीय राजधानीको भक्तपुर सुधार गृहमा १७२ जना, पूर्वको मोरङमा १८६ जना, बाँकेमा १२३ जना, कास्कीमा ८७ जना, रूपन्देहीमा ७९ जना, पर्सामा ५७ जना, मकवानपुरमा ३२ जना, डोटीमा ३८ जना नाबालक अपराधको कसुरमा बालसुधार गृहमा रहेको कारागार व्यवस्थापन विभागको तथ्यांक छ। आव ०७५७६ मा २२३० थान बलात्कार घटनामा २२२७ जना पक्राउ परेका मध्ये १३२५ जना त २५ वर्ष उमेरमुनिका देखिएका छन् भने तीमध्ये २९ जना नाबालक रहेछन्। आव ०७६७७ मा २१३४ मुद्दामा २४५० जना पक्राउ परेकोमा १३०६ जना त २५ वर्ष तलका र नाबालक ३४० जना देखिएका छन्। हाल यो आवको पुससम्मको तथ्यांक हेर्दा १२६० मुद्दामा १४२७ जना पक्राउ पर्नेमध्ये १६७ जना नाबालक देखिएका छन्। प्रहरीको अभिलेखमा गएको अढाई वर्षमा मात्रै पाँच हजार ६ सय ३४ जना बलात्कृत भएका छन्। १६ जनाको हत्या भएको छ। एक दिनमा औसत सातजना बलात्कृत हुन्छन्। गएको दुई महिनामा एकजनाको हत्या भएको छ। बलात्कृत हुनेमा पाँच वर्षकी बालिकादेखि वृद्धा पनि छन्। प्रदेश १ मा यस्तो घटनामा ११५३ जना बलात्कृत हुनेमा पाँचजनाको हत्या, प्रदेश २ मा ७७६ जना बलात्कृतमा चारजनाको हत्या, वागमती प्रदेशमा ६२७ जना बलात्कृतमा दुईजनाको हत्या, काठमाडौं उपत्यकामा ६७४ जना बलात्कृतमा दुईजनाको हत्या, लुम्बिनी प्रदेशमा ९२२ बलात्कृत, कर्णाली प्रदेशमा ३५२ जना बलात्कृत, सुदूर पश्चिम प्रदेशमा ४९२ बलात्कृतमा तीनजनाको हत्या, गण्डकी प्रदेशमा दुईजनाको हत्या भएको तथ्यांक छ। यसले हाम्रो समाजको चित्र, रूपको मोह प्रस्तुत हुन्छ। चरित्रलाई चित्रण गर्ने भनेकोे अनुशासन र नैतिक बन्धन हो। समाजको विकासक्रममा देवत्व थियो, नैतिक पतन होइएला भन्ने डर थियो। अहिले न नैतिक शिक्षा छ, न देवत्वको भाव। कसैलाई डर भर नै छैन। मन परेपछि जे गरे पनि हुन्छ। दैवी सहारा, दैवी कानुनलाई बिर्सिएपछि मानवनिर्मित कानुनले मात्र समाजलाई व्यवस्थित गर्न सक्दो रहेनछ। ठूला साधु, सन्तदेखि उच्चतहका व्यक्ति पनि यस्ता घटनामा संलग्न देखिन्छन्। त्यसो त मानवनिर्मित कानुनकै भरमा विदेशमा रातभरि नै एक्लै किशोरी बाटोमा निर्धक्क हिँडिरहेका देखिन्छन्, तिनलाई कसैले जिस्क्याउँदैन, छुँदैन र मध्यरातमा एक्ली युवती मोबाइलमा फोन गर्दै सडकमा निर्धक्क हिँडेको दृश्य देख्न सकिन्छ। देशमा चरित्रको खडेरी परेको छ। अगुवाले नै बाटोमा फोहोर गरेपछि अरूले के गर्ने ? बजार धानिनसक्नु छ। नाना, खाना र छानाको लोभ सबैलाई हुन्छ। अभिभावक छोराछोरीलाई मनग्गे पैसा दिन सक्दैनन्। अबोध बालिकाहरू प्रलोभनमा पर्छन्। आफन्त, नाताभित्रै, शिक्षक, केटा साथीबाट बलात्कृत हुन पुग्छन्। कति घटना बाहिर आउँदैनन्। समस्या थुप्रो लागेपछि बाध्यताले घटनाको उजागर हुन्छ। कोही इज्जतको डरले आफैं थामथुम पार्छन्। धेरै केस गुपचुपमै सेलाउँछ। जब लेनदेन मिल्दैन, गर्भ रहन्छ वा परिवेश आफ्नो नियन्त्रण बाहिर जान्छ; त्यसपछि मात्रै घटना बाहिर आउँछ, यो हाम्रो समाजको बेथिति चित्र हो। राजनीति नै समाधानको उपाय घरका धारा शुद्ध हुन पानीको मुहान शुद्ध हुनुपर्छ। देशका सबै उपप्रणाली सक्रिय र शुद्ध हुन माउ प्रणाली राजनीति नै शुद्ध हुनुपर्छ। राजनीति हाँक्ने देशका दलहरूले युवाहरूलाई ढुंगा हान्न सिकाएका छन्। भ्रातृ संगठनको काम समाजमा नैतिकता सिकाउनुपर्ने हो। तर आगजनी, तोडफोड, वितण्डा, कुटपिट, हिंसा, चोरी, बलात्कारमा संलग्न हुन्छन्, जोसिला युवा। युवाहरूलाई नित्य रोजगार र नैतिक बन्धनमा राख्न सकिएन, पाप र पुण्यको ख्याल भएन। यस्तो समाज निर्माण र विकसित हुँदै आएकाले माउनीति राजनीतिका संवाहकले नै यसको निकास दिन जरुरी छ। दैनिक रोजीरोटीका समस्या, आर्थिक विपन्नता, दैनिक अधिक खर्चको जोहो गर्नुपर्ने र महँगीको मारले किचिँदा विवशताले मानिसले चरित्रको ख्याल गर्न सकेको छैन। राजनीतिको डोरी समात्नेहरू कुबेतको अमीरशैलीमा जीवन चलाउन पुगेका, थोत्रा चप्पलहरूको बढुवा भई आलिसान महल, चिल्ला गाडी, होटलका खानामा रमेको देख्दा बिचरा निमुखाको जिब्रो त रसाइहाल्छ अनि उनीहरू चाहेर, नचाहेर विकृत मानसिकता बोकेर आपराधिक गतिविधिमा संलग्न हुन पुग्छन्। राजनीतिकर्मीहरूले भोटबैंक र लिस्नो चढ्ने भर्याङका रूपमा जनतालाई नहेरेर समाजशास्त्रीय दृष्टिले हेर्न सके यस्तो परिवेशको अन्त्य हुन सक्छ।"
गल्फ खेलाडी टाइगर उड्स कार दुर्घटनामा घाइते,वासिङटन: विश्व प्रसिद्ध गल्फ खेलाडी टाइगर उड्स कार दुर्घटनामा घाइते भएका छन् । मंगलबार दुर्घटनापछि टाइगरलाई उपचारका लागि नजिकको अस्पताल लगिएको छ । लस एन्जलसमा भएको उक्त दुर्घटनालाई ठूलो घटनाको रुपमा लिइएको छ । उनको खुट्टामा गम्भीर चोट लागेपछि अपरेशन गरिएको छ । यस घटनापछि टाइगरको स्वास्थ्य लाभको लागि उनका शुभचिन्तकहरुले शुभेच्छा प्रकट गरेका छन् ।
बी डिभिजन लिग फुटबल आजदेखि,काठमाडौं : शहीद स्मारक बी डिभिजन लिग फुटबलअन्तर्गतका बाँकी खेल आजदेखि शुरु हुने भएका छन् । कोरोना भाइरसको महामारीका कारण बी डिभिजन लिग गत वर्ष चैत ५ गते स्थगन भएको थियो । लिगमा आज दुई खेल हुने अखिल नेपाल फुटबल सङ्घ (एन्फा) का प्रवक्ता किरण राईले जानकारी दिए । ललितपुरको सातदोबाटोस्थित एन्फा कम्प्लेक्सको मैदानमा पहिलो खेल मध्यपुर युथ एशोसिएशन र नयाँ बस्ती युवा क्लबबीच तथा दोस्रो खेल पुल्चोक स्पोर्ट्स क्लब र खुमलटार युथ क्लबबीच हुनेछ । पहिलो खेल १२:१५ बजे तथा दोस्रो खेल दिउँसो ३:३० बजे हुने एन्फाले जनाएको छ । चौथो संस्करणको मेयर र उपमेयर कप क्रिकेट हुँदै बैतडीको दशरथचन्द नगरपालिकामा चौथो संस्करणको मेयर र उपमेयर कप टि ट्वान्टी क्रिकेट प्रतियोगिता हुने भएको छ । मेयर कप क्रिकेट प्रतियोगिता यही फागुन १८ गतेदेखि सञ्चालन हुनेछ भने उपमेयर कप क्रिकेट प्रतियोगिता अगामी चैत १ गतेदेखि हुने जनाइएको छ । दशरथचन्द नगरपालिकाको सहयोग तथा नगर क्रिकेट समितिको आयोजनामा सञ्चालन हुने दुवै प्रतियोगितामा नगरका ११ वटै वडाको सहभागिता रहनेछ । प्रतियोगिताका सम्पूर्ण खेल सुन्दरखाली खेल मैदानमा सञ्चालन हुने नगर क्रिकेट समितिका संयोजक रमेश भट्टले जानकारी दिए । मेयर कप क्रिकेटको प्रथम पुरस्कार रु ७५ हजार र द्वितीय रु ५० हजार रहेको छ । उपमेयर क्रिकेटको विजेता टोलीले रु ४५ हजार र उपविजेताले रु ३० हजार पुरस्कार पाउने नगर क्रिकेट समितिले जनाएको छ । क्रिकेट विकासका लागि दशरथचन्द नगरपालिकाले क्रिकेट प्रतियोगितालाई नगरपालिकाको कार्यक्रममै समावेश गरेको नगरप्रमुख नरेन्द्रसिंह थापाले जानकारी दिए । प्रतियोगिताले महिला तथा पुरुष खेलाडी उत्पादनमा सहयोग पुग्ने दशरथचन्द नगरपालिकाका उपप्रमुख मीना चन्दले बताए।
भलिबललाई केल्मीको साथ,"काठमाडौं : खेल पोसाक निर्माता कम्पनी केल्मीले नेपालको पुरुष र महिला राष्ट्रिय भलिबल टोलीलाई प्रायोजन सहयोग गरेको छ। प्रायोजनसम्बन्धी सम्झौतापत्रमा सोमबार नेपाल भलिबल संघका अध्यक्ष मनोरञ्जनरमण शर्मा र केल्मी नेपालका प्रमुख प्रदीप न्यौपानेले हस्ताक्षर गरे। सम्झौताअनुसार केल्मीले संघलाई दुई वर्ष खेल पोसाक र सामग्री उपलब्ध गराउने छ। जसमा २ सय ५० बल, खेल पोसाक, नेट, जुत्ता, मोजालगायत सामग्री छन्। संघले भने केल्मीको बजार प्रवद्र्धनमा सहयोग गर्ने बताइएको छ।"
