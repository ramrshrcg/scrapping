शीर्षक,विवरण
विप्रेषणमा आधारित नेपाली अर्थतन्त्र,"विप्रेषणले थेगेको अर्थतन्त्र दीर्घकालीन नहुने भएकाले भविष्यमा ठूलो समस्या आउन नदिन समयमै जिम्मेवार निकायको ध्यान जानुपर्छ नेपालको अर्थतन्त्र अस्तव्यस्त छ, वैदेशिक व्यापार नकारात्मक रूपमा प्रभावित छ। कृषि प्रधान देश नेपाल प्रतिवर्ष अर्बौं रुपैयाँको खाद्यान्न आपूर्ति गरिराखेको छ। जलस्रोत र पर्यटन विकासको सम्भावना प्रबल हुँदा अपेक्षित उपलब्धि लिन सकिएको छैन। पर्यटन उद्योग विकासका लागि विश्वको सर्वोच्च शिखर सगरमाथा र भगवान् बुद्धको जन्मस्थल रहेको देश नेपालको प्रचारप्रसार र पर्यटकका लागि आधारशिला तयार पार्न सक्दा ठूलो मात्रामा विदेशी मुद्रा आर्जन गर्न सक्ने स्रोतका रूपमा लिने अवस्था हुँदा पनि हामीले यसलाई अपेक्षित रूपमा विकास गर्न सकेनौं। उद्योग क्षेत्रको विकास गर्दै रोजगारका अवसर सृजना गर्न र नेपालको अर्थतन्त्रमा उल्लेखनीय योगदान दिने वातावरणसमेत निर्माण गर्न सकेनौं। आर्थिक कूटनीतिको विषय सिद्धान्तमा सीमित बनेको छ। भएका उद्योगधन्दा विस्तारै बन्द हुँदैछन्। देशमा भ्रस्टाचार व्याप्त भइराखेको छ। सुशासनको दिशामा उल्लेखनीय सुधारका संकेतसम्म पनि अनुभूति गर्न सकिएको छैन। दुईतिहाइनजिकको बहुमत प्राप्त सरकार कमजोर भई राजनीतिक अस्थिरताउन्मुख भएको छ। प्रतिपक्ष देशको राष्ट्रिय राजनीतिबाट प्रायः हराएको छ। अल्पमतको सरकारको नियति भोग्न र सामना गर्न बाध्य हुँदै गएको सरकार संसद्लाई एजेन्डाविहीन बनाउँदै अध्यादेशका आधारमा शासन गर्न लालायित भइराखेको छ। ठूलो दलको दोस्रो बरियताका अध्यक्ष बनेका प्रचण्ड ५३ स्थान सुरक्षित भएको सानो कोटरीको मुखिया बन्दै सरकार बनाउने र ढाल्ने भूमिकामा कमजोर पात्रका रूपमा खुम्चिनुपरेकाले अविश्वासको प्रस्ताव दर्ता गर्न वा सरकारलाई दिएको समर्थन फिर्ता गर्नसमेत निर्णय लिन नसकी द्विविधाजनक मनस्थितिमा रहिआएका छन्। यस अवस्थामा अल्पअवधिमा व्यक्तिगत तरक्की गर्ने एकल एजेन्डा राजनीतिक दलहरूका प्रभावशाली पात्रमा देखिएको छ। त्यसैले देशको अवस्था अहिलेको स्थितिमा मौलिक सुधार गर्दै अघि नबढ्ने हो भने विकराल बन्दै जानेछ। आफ्नो सानो समूह र उपसमूहमा आत्मरतिमा रमाउने मनोदशाबाट ग्रसित भएका राजनीतिज्ञहरू देशलाई अधोगतिमा धकेल्न प्रयासरत छन्। यस अवस्थामा देशको अर्थतन्त्र सुधारोन्मुख हुन सकेको छैन। विप्रेषणबाट प्राप्त राशि र यसले पारेको समग्र प्रभावबाट दीर्घकालीन रूपमा देशलाई कस्तो प्रभाव पर्ला ? यो अस्थायी प्रकृतिको स्रोतमा संकुचन आउँदा देशले सामना गर्नुपर्ने समस्याबारेमा चिन्तन गर्न ढिला भएको छ। नेपालमा वैदेशिक लगानीको वातावरण बन्न सकेको छैन। सबै आर्थिक क्षेत्रका आधार कमजोर हुँदै गर्दा पनि नेपालीको जीवनस्तरमा सुधार आउँदै गएको छ। यसको निर्णायक कारण वैदेशिक रोजगारबाट प्राप्त विप्रेषण हो। यसले राष्ट्रिय अर्थतन्त्रमा तरलताको अभाव हुन दिएको छैन। कूल गार्हस्थ्य उत्पादनमा करिब एकतिहाइको योगदान विप्रेषणको रहेको छ। वैदेशिक मुद्राको सञ्चितीमा राम्रो योगदान पुर्याएको छ। भुक्तानी सन्तुलनमा उल्लेखनीय सुधार हुन सकेको छ। दुई सय वर्षदेखिको वैदेशिक रोजगारको इतिहास भएको नेपालले सर्वप्रथम लाहोरमा रोजगारका लागि नेपाली गएका थिए। तत्पश्चात् सन् १८१५१६ देखि ब्रिटिस सेनामा गोर्खालीले प्रवेश पाउँदै गए। विप्रेषणवाट प्राप्त रकमले प्रतिव्यक्ति आयमा उल्लेखनीय सुधार गर्दै शैक्षिक विकासलगायत समग्र क्षेत्रको विकासका लागि सरकारलाई सहज अवस्था सिर्जना गरिदिएको छ। स्रोत देशका लागि वित्तीय विकासको प्रमुख आधार बनेको छ। ओडीएलगायतका विकासका लागि प्राप्त हुने वैदेशिक लगानीलाई समेत सन्तुलन कायम गर्न केही हदसम्म सफल भएको छ। उपभोग स्तरमा उल्लेखनीय वृद्धि हुँदा यसले वैदेशिक व्यापारको आकार ठूलो बनाएको छ। स्वास्थ्य सुविधा, पौष्टिक आहार, आबासको अवस्थामा सुधारका साथै शिक्षाको गुणस्तरमा समेत विकास हुँदै आएको छ। आर्थिक र गैरआर्थिक कारणले भूमण्डलीकरण र उदारीकरणको विकाससँंगै यो क्रमले तीव्रता प्राप्त गर्दै गएको हो। विकासशील देशका लागि विप्रेसन महŒवपूर्ण वित्तीय स्रोत बनेको छ। देशको अर्थतन्त्र चलायमान गराउन ठूलो सहयोग पुगेको छ। जम्मा जनसंख्याको १० प्रतिशत वैदेशिक रोजगारमा जाँदा १९ प्रतिशत बहुआयामिक गरिबीमा सुधार आउने गरेको देखिन्छ। नाइजेरियामा भएको एक अध्यनले विप्रेषणमा दश प्रतिशतले वृद्धि हुँदा गरिबी निवारणमा १६ प्रतिशतले सुधार आउने गरेको छ। यो आँकडा लगातार दुई वर्षको अध्ययन गर्दा देखिएको हो। वैदेशिक रोजगारमा जाने श्रमिकको गुणस्तरमा उनीहरूबाट पार्ने प्रभाव जस्तै उत्पादन, उत्पादकत्व स्रोत देशमा र श्रमिकको गन्तव्य देशमा देखा पर्ने श्रम बजारको अवस्थिति आदिबाट निर्धारित हुने गरेको छ। उदाहरणका लागि अदक्ष श्रमिक ठूलो संख्यामा हुनु र प्राविधिक जनशक्ति जस्तै आईटी विज्ञहरू पलायन हुँदा देशलाई पर्ने प्रभावमा पृथकता हुन्छ। यसबाट मुद्रास्फीति, वैदेशिक विनिमय, अन्तर्राष्ट्रिय श्रम बजारमा प्रतिस्पर्धात्मक अवस्था घरजग्गा कारोबार आदिमा प्रत्यक्ष प्रभाव पर्छ। सुधार र विकासका विषयमा दीर्घकालीन प्रभाव नकारात्मक पर्छ। घरेलु उत्पादनमा ह्रास आई उत्पादन र उत्पादकत्वमा प्रतिकूल प्रभाव पर्छ। स्रोत देशहरूका जनतामा उपभोग्य सामग्रीमा रकम खर्चिने प्रवृत्तिमा वृद्धि हुन्छ। यसबाट नेपालजस्तो देशका लागि आयात बढ्दै गई अन्तर्राष्ट्रिय व्यापार घाटामा वृद्धि हुन पुग्छ। विकासशील देशहरूको अवस्था हेर्दा ओडीएबाट प्राप्त राशिभन्दा तेब्बर राशि डिप्रेषणाट प्राप्त भएको स्थिति छ। वैदेशिक प्रत्यक्ष लगानीभन्दा ज्यादा रकमको प्रवाह यसबाट भएको स्पष्ट छ। संकटग्रस्त अवस्थामा अर्थव्यवस्था गएको र संक्रमणकालीन समयमा बाह्य स्रोतका रूपमा ठूलो योगदान विप्रेषणले गर्दै आएको देखिएको छ। गरिब र सीमान्तकृत कमजोर वर्गका लागि जीवन निर्वाह गर्ने प्रमुख र महŒवपूर्ण स्रोतका रूपमा रहँदै आएको छ। नेपाल पनि विप्रेषणको प्रभावबाट अलग रहन सकेको छैन। उल्लिखित प्रभाव अन्य विकासशील देशहरू जस्तै नेपालमा पनि परेको छ। रोजगारका अवसर नगन्य हुँदै गएको अवस्थामा वैदेशिक रोजगारबाट अदक्ष र अर्धदक्ष जनशक्ति आफ्नो ऊर्जावान् जीवन विदेशी भूमिमा सेवारत रहन बाध्य बनेका छन्। यसबाट धेरै प्रकारका सकारात्मक प्रभाव परेका छन्। विदेशी मुद्रा आर्जनको महत्त्वपूर्ण स्रोत नेपालका लागि विप्रेषण नै हो यसले गर्दा भुक्तानी सन्तुलन कायम गर्न र अन्तर्राष्ट्रिय व्यापारमा विदेशी मुद्राको अभाव हुन नदिई निरन्तरता दिन सफल भएको छ। देशको आर्थिक वृद्धि र विकासमा केही योगदान गर्न सफल भएको छ। मध्यमस्तरीय उद्योगव्यवसायमा लागानी भएकाले देशको आर्थिक विकास र वृद्धिमा दीर्घकालीन प्रभाव पार्ने अवस्था देखिँदैछ। समग्र समुदायको जीवनस्तरमा सकारात्मक रूपमा प्रभाव पारेको छ। विदेशबाट सिकेर आएका सीपयुक्त जनशक्ति नेपाल फर्किएपश्चात् उक्त सीपको केही हदसम्म सदुपयोग भएको अवस्था छ। सरकारले प्राप्त रकम र जनशक्तिको प्रभावकारी उपयोग गर्ने योजनाका साथ अग्रसर हुँदा नेपालको अर्थतन्त्रमा ठूलो प्रभाव पर्ने सम्भावना वैदेशिक रोजगारबाट प्राप्त भएको छ। तर यसबाट देशलाई नकारात्मक प्रभावसमेत प्रशस्त परेको स्थिति छ। हालसम्म विप्रेषण रकम औपचारिक माध्यमबाट देशभित्र प्रवेश गराउनसमेत सरकार असफल हुँदा यसबाट प्राप्त राशिको सही आँकडा राष्ट्रसँग रहेको अवस्था छैन। राजनीतिक अस्थिरता संक्रमणकाल देशभित्र स्थायी समस्याका रूपमा रहँदा सरकार स्पष्ट खाका र दीर्घकालीन सोचका आधारमा योजना र कार्यक्रम तथा उपयुक्त नीतिको अवलम्बन गर्न सकिराखेको छैन। जनसंख्या वृद्धिका कारण देशको अर्थव्यवस्था प्रभावित भइराखेको छ। भूमण्डलीकरण र उदारीकरणको कारण प्रदर्शनको प्रभाव अत्यधिक ज्यादा छ। यसले गर्दा नेपालीको जीवनस्तरमा उल्लेख्य सुधार भएको छ तर यसको स्थायी आधार र निरन्तरता दिन सक्ने अवस्था छैन। बस्तीहरू युवाविहीन भई वृद्धवृद्धा र बालबालिकामय बनेका छन्। यसले गर्दा युवाशक्ति आफ्नो देशको विकासमा उपयोग हुन नसकी अर्कै देशले उपयोग गरिराखेको छ। यो राष्ट्रका लागि दुःखद पक्ष हो। यसबाट राष्ट्रिय अर्थतन्त्रका साथै समग्र पक्षमा दीर्घकालीन रूपमा नकारात्मक प्रभाव पर्छ। कृषि प्रधान देशको उर्वर भूमि उपोगविहीन बन्दै गएको छ। उत्पादक कार्य नहँुदा पनि क्रयशक्ति बढ्दै गएको छ यो प्रवृत्तिलाई अर्थतन्त्रमा सुधार नभई निरन्तरता दिन सकिँदैन। आर्जित रकम ऋण रकम चुक्ता गर्न र उपभोग्य सामग्री खरिद गर्दा प्रायः सकिन्छ। आम्दानीको स्रोतको दिगोपनामा सधैं प्रश्न खडा भएको छ। यति ठूलो राशि देशभित्र प्रतिवर्ष आउँदा पनि रोजगारका अवसरमा सुधार, स्वास्थ्य, शिक्षा, न्यून आर्थिक वृद्धि, राजनीतिक सामाजिक र सांस्कृतिक परिवर्तनमा योगदान पुग्न सकेन। विप्रेषणको आकार वृद्धि हँुदा लगानीमा वृद्धि हुन सकेन। कुल गार्हस्थ्य उत्पादनमा ठूलो योगदान हुँदै गर्दा त्यही अनुपातमा समग्र आर्थिक वृद्धि र आर्थिक विकास हुन सकेन। प्राप्त रकमको सदुपयोगबाट उल्ल्लेखनीय रूपमा समग्र कूल गार्हस्थ्य उत्पादनमा सुधार आउन सकेन। देशभित्र श्रमिक बजारमा संकुचन आयो। सीपयुक्त जनशक्ति र विप्रेसित राशिबाट उत्पादन र लगानीमा वृद्धि हुन सकेन। अब चिन्तन गरौं, विप्रेषणबाट प्राप्त राशि र यसले पारेको समग्र प्रभावबाट दीर्घकालीन रूपमा देशलाई कस्तो प्रभाव पर्ला ? यो अस्थायी प्रकृतिको स्रोतमा संकुचन आउँदा देशले सामना गर्नुपर्ने समस्याबारेमा चिन्तन गर्नुपर्ने सही समय आएको छ। किनकि हाम्रा जनशक्ति प्राप्त गर्ने देशमा मलेसिया, कतार, साउदी, यूयोई अन्यमा क्रमशः ३०, २७४, २०२, १३१ र ९२ प्रतिशत खपत भइराखेका छन्। आफ्ना देशका नागरिकले नगर्ने जोखिमयुक्त कार्य दिई आफ्नो देशको विकास गरिराखेका छन्। प्रायः सबै देश पेट्रो डलरबाट सञ्चालित छन्। यसको विकल्प तेल आयात गर्ने राष्ट्रले सोच्न थालिसकेका र विश्व बजारमा तेलको मागमा गिरावट आउने सम्भावना उत्तिकै प्रबल छ। अन्तर्राष्ट्रिय सम्बन्ध र विश्वव्यापी रूपमा कुनै समूह संलग्नता दिँदै आएका देशहरूले कुनै पनि समय हाम्रा श्रमिक स्वीकार नगर्ने नीति अवलम्बन गर्दा नेपालको अवस्थालाई निरन्तरता दिनेबारेमा देशका नीतिनिर्माता र सरकारले ध्यान दिएको अवस्था छैन। सरकारमा रहनेहरू सरकारबाट भएका गलत कार्यको विरोध गर्न सक्ने बेरोजगार युवालाई विदेशी भूमिमा पलायन गराएर आफ्ना सीमित कार्यकर्ताबाट गरिने प्रशंसा र समर्थनमा विश्वस्त भएका छन्। देशको अर्थतन्त्र विप्रेषणले थेगेको छ। यस अवस्थामा विप्रेषणमा आधारित हाम्रो अर्थतन्त्रबाट ठूलो समस्या देशभित्र आउन सक्छ। यसतर्फ जिम्मेवार निकायहरूको ध्यान जान सकेको छैन।"
एमाले जोड्ने रसायन,"पहिलो पुस्ताका शीर्ष नेताको जुँगाको लडाईंमा दोस्रो पुस्ताका नेताको राजनीतिक जीवन बर्बाद नपारौं नेपालका राजनीतिक पार्टी जन्मिदा नै सायद टुटफुटको जिन लिएर जन्मिन्छन्। यो देशका कम्युनिस्ट पार्टी मात्र नभएर नेपाली कांग्रेस, पञ्च पृष्ठभूमिका पार्टी राप्रपा, जातीय र क्षेत्रीय नाराबाट उठेका मधेसवादी र अन्य दल पटकपटक टुटफुट र जुट हुँदै हुर्किएका छन्। एकता र विभक्तता नेपाली दलहरूको नियमित प्रक्रिया नै बनेको छ। नेपालका कम्युनिस्ट पार्टीको जुट्ने र फुट्ने अनि फेरि जुट्ने क्रम र उपक्रमको इतिहास लामो छ। मानौ, जुटफुट र पुनः जुट कम्युनिस्टको संरचनागत धर्म नै हो। २००६ वैशाख १० गते भारतको कलकत्तास्थित श्यामबजारमा नेपाल कम्युनिस्ट पार्टी पहिलो पटक औपचारिक गठन गरिएको थियो। पाँचजना संस्थापक सदस्यबाट स्थापना गरिएको कम्युनिस्ट पार्टी समयक्रममा झागिँदै गयो र अहिले सात दसक पार गरिसकेको छ। स्थापना भएको चार वर्षबाट विभाजनको ऐजेरु पलाएको यो पार्टी ७० वर्षका अवधिमा दर्जनौं पटक एकता, विभाजन र फेरि एकताको क्रम उपक्रमबाट गुज्रिएको छ। सन् १९८९ नोभेम्बर ९ मा बर्लिन पर्खाल विश्व राज्य व्यवस्थालाई धक्का दिँदै गल्र्याम्म ढल्दा र सोभियत युनियनको घर भत्किँदाका इटा विश्वभरि उछिट्टिएका थिए। तर ती इटाको छिर्का नेपालमा परेन विश्वबाट कम्युनिस्ट सिद्धिए भनेर फुकुयामाले द एन्ड अफ हिस्ट्री लेख्दा पनि कम्युनिस्टहरू नेपालमा ज्युँका त्युँ रहे, वृद्धिको क्रम रोकिएन। नेपालको भूअवस्थिति ,भूराजनीति, अर्थराजनीति, जनताको जीवनस्तर, चेतना आदि कारणले नेपाल कम्युनिस्टका लागि उर्बरभूमि बनिरह्यो। २०४८ को प्रतिनिधिसभा निर्वाचनमा तत्कालीन प्रधानमन्त्री कृष्णप्रसाद भट्टराईलाई पराजित गर्दै राजधानीका २ स्थानबाट विजयी बनेका मदन भण्डारीलाई उदाहरण दिँदै न्युज विकले लेखेको थियो नेपालमा कार्ल माक्र्स जीवित छन्। २०५१ को मध्यावधि निर्वाचनमा त कम्युनिस्टहरू सर्वाधिक मत प्राप्त गर्न सफल भए र नेकपा एमाले पार्टी पहिलो कम्युनिस्ट सरकारसमेत बनाउन सफल भयो। २०७४ को निर्वाचनमा कम्युनिस्टहरूले नै करिब दुईतिहाइको जनमत प्राप्त गरी एकल स्थायी सरकार बनाउने जनसमर्थनको उचाइमा पुगे। यो वृद्धि र उचाइको मातले वर्तमानमा के हुँदैछ र भविष्य कस्तो रहला भन्ने छुट्टै बहसको विषय होला। तर विश्व कम्युनिस्ट आन्दोलन छिन्नभिन्न र कमजोर हुँदैजाँदा पनि नवउदारतावादको विश्वव्यापी छालले नेपाली जनताको कम्युनिस्टप्रतिको मोह, निकटता, आस र भरोसालाई हल्लाउन नसकेको पक्का हो। फुट जुटएमाले र माले कम्युनिस्ट फुट्न धेरै ठूलो मुद्दा चाहिँदैन। कम्युनिस्ट पार्टीको स्थापना दिवसको मितिकै बारेमा पनि कम्युनिस्ट फुट्न सक्छन्। कुनैले सन् १९४९ अप्रिल २२ लाई स्थापना दिवस मान्छन् भने कुनैले सेप्टेम्बर १५ लाई स्थापना दिवस मान्थे। मितिकै बारेमा कम्युनिस्टभित्र ठूलो किचलो भएकै थियो। एमालेको पाँचौं महाधिवेशनले १० वैशाख (२२ अप्रिल १९४९) मा कम्युनिस्ट पार्टी स्थापना भएको निष्कर्ष निकालेपछि पछिल्लो समय यसबारेमा बहस भएको पाइँदैन। तर भविष्यमा यही निहुँमा पनि कम्युनिस्ट फुट्न सक्ने सम्भावना नकार्न सकिँदैन। ०४६ को जनआन्दोलनपछि संसदीय प्रणालीमा प्रवेश गरेका कम्युनिस्टमा फुट्न र मिल्नका लागि वैचारिक, सैद्धान्तिक र राष्ट्रिय इस्यु नचाहिने भयो। कम्युनिस्ट मात्र नभएर नेपालका सबै राजनीतिक पार्टी शीर्ष नेताको सत्तास्वार्थ, व्यक्तिगत लाभहानि, इगो र जुँगाको प्रतिस्पर्धामा सहजै फुट्न र जुट्न सक्छन्। ०४६ को जनआन्दोलनपछि तत्कालीन नेकपा माले र नेकपा माक्र्सवादीबीच एकता भएर नेकपा एमाले बन्यो। पछि राज्यसत्ता साझेदारी गर्ने क्रममा आएपछि पार्टी फुटको ठूलो झट्का २०५४ सालमा नेकपा एमाले पार्टी फुटेर माले बन्दा परेको थियो। भारतसँग गरेको महाकाली सन्धिको विषयलाई लिएर एमाले पार्टीभित्र चर्को मतभेद चल्यो। विगतमा भारतसँग गरिएका कोशी, गण्डकी सन्धिमा नेपाल ठगिएको इतिहास स्मरण गर्दै महाकाली सन्धिमा पनि नेपाल ठगिएको छ भन्ने एमालेभित्रको एक समूहले निष्कर्ष निकाल्यो। महाकाली सन्धि राष्ट्रघाती हो र यो सन्धि गर्नु हँुदैन भनेर एमालेभित्र चर्को विरोध भयो। अन्य कम्युनिस्ट घटक त यसको विरुद्धमा थिए नै। एमालेको महाकाली सन्धि अध्ययन कार्यदलले उठाएका कुरालाई राष्ट्रिय संकल्प प्रस्तावका रूपमा दुवै सदनको संयुक्त बैठकबाट पास गरी तत्कालीन संविधानको धारा १२६ उपधारा २ बमोजिम महाकाली सन्धि अनुमोदन गरिएको थियो। संसद्मा मतदान हुँदा एमाले पार्टीले ह्विप त लगाएको थियो तर केही शीर्ष नेता र सांसदले पार्टीको ह्विप उल्लंघन गरी सन्धिको विपक्षमा मतदान गरेका थिए। तर महाकाली सन्धि संसद्बाट बहुमतले अनुमोदन गरियो। यसले एमाले पार्टीलाई विभाजनमा लग्यो। वामदेव गौतमको नेतृत्वमा एउटा ठूलो हिस्सा एमाले पार्टीबाट फुटेर गयो र नेकपा माले पार्टी गठन भयो। यद्यपि यो बेला पार्टी फुटमा थोरै भए पनि सैद्धान्तिक आधार थियो। राष्ट्र, राष्ट्रियता, प्राकृतिक सम्पदाको संरक्षण र सदुपयोग जस्ता विषयको लेपन थियो। त्यतिबेला वाम बुद्धिजीवीको ठूलै जमात, सांसद, नेता र कार्यकर्तासहित एमालेबाट फुटेर माले पार्टी गठन भएको थियो र मालेले सत्ता साझेदारीसमेत गरेको थियो। तर फुटेको पार्टी लामो समयसम्म धानिन सकेन। फुटेको चार वर्षपछि २०५८ सालमा एमाले माले पार्टी एकीकरण भयो। वामदेवलगायत मालेका धेरै नेताकार्यकर्ता मूल घर एमालेमै फर्किएका थिए। सीपी मैनालीको एक सानो समूह मात्र एकीकरणमा सहभागी भएन, छुट्टै बस्यो जुन अहिले पनि अस्तित्वमा छ। माओवादी केन्द्र दसवर्षे सशस्त्र संघर्षबाट ०६२६३ को जनआन्दोलनपछि बाह्रबुँदे सहमतिअनुसार शान्ति प्रक्रियामा आएको माओवादी पार्टीमा केही समय युद्धको धङ्धङी रह्यो भने जनतामा एक खालको त्रास पनि थियो। यसका अलावा माओवादीले लिएका आमूल परिवर्तन, छलाङ र ब्रेकथ्रु जस्ता क्रान्तिकारी नाराएजेन्डामा जनताको केही आस पनि थियो। त्यसैले ०६४ को संविधानसभाको पहिलो निर्वाचनमा जनताले सबभन्दा ठूलो पार्टी बन्ने जनादेश दिए। पुष्पकमल दाहाल प्रचण्डको नेतृत्वमा फेरि कम्युनिस्ट सरकार बन्यो। बिहेपछि दुरान फर्काए जस्तै नेपालको प्रधानमन्त्री बनेपछि पहिलो भ्रमण भारत नै गर्नुपर्ने परम्परालाई छलाङ दिँदै प्रचण्डले पहिलो भ्रमण चीनमा गरे। यसको असर तत्काल उनको नेतृत्वमा बनेको सरकारलाई नराम्रोसँग पर्यो। माओवादीले सरकार त बनायो तर राजनीतिक विकृतिको सिकार आफैं बन्यो भने जनअपेक्षित काम एउटा पनि गर्न सकेन। जब माओवादी सत्तामा पुग्यो नेपाली राजनीतिक चरित्रअनुसार पार्टीभित्र किचलो बढ्न थाल्यो। पार्टीले आफ्नो नारा र आकार जोगाउन सकेन। शान्ति प्रक्रियामा आइसकेपछि पनि माओवादीभित्र रहेको दुई पक्षीय, तीन पक्षीय आन्तरिक संघर्ष कम भएन। पार्टी एक नै रहुञ्जेल प्रचण्ड, बाबुराम भट्टराई र मोहन वैद्यबीच त्रिपक्षीय संघर्ष हुन्थ्यो। पालुङटारमा सम्पन्न छैटौं विस्तारित बैठक (०६७ मंसिर ७ १३) पार्टीभित्रको फरक लाइनको रस्साकस्सीको देखिने उदाहरण हो, जहाँ प्रचण्ड, भट्टराई र वैद्यले छुट्टाछुट्टै दस्ताबेज पेस गरेका थिए। बैठकबाट कसैको प्रस्ताव पारित हुन सकेन। पार्टीभित्रको अन्तरद्वन्द्व पार्टी फुटमै परिणत भयो। ०६९ असार ४ गते पार्टीका सिनियर नेता मोहन वैद्य र रामबहादुर थापाको वैद्यबादल समूह माओवादीबाट अलग भयो, माओवादी पार्टी फुट्यो। पछि २०७० मंसिरमा वैद्य नेतृत्वको पार्टीबाट विप्लब समूह फुट्यो भने बादल समूह पुन प्रचण्ड समूहमा मिसियो। यता प्रचण्ड नेतृत्वको माओवादी पार्टीबाट डा बाबुराम भट्टराई ०७२ असोजमा बाहिरिएर नयाँ शक्ति पार्टी गठन गरे। तर उनले फुटेर बनेको पार्टीलाई लामो समय धान्न सकेनन्। नयाँ शक्ति पार्टीलाई समाजवादी पार्टीसँग एकीकरण गराए र हाल जसपामा सक्रिय छन्। माओवादी छोडेर नयाँ शक्ति पार्टीमा गएका धेरै नेताकार्यकर्ता मूल पार्टीमै फर्किएका छन्। शान्ति प्रक्रियामा आएपछि मात्र होइन, युद्धमै छँदादेखि नै माओवादीबाट विभिन्न समूह निस्कने र जोडिने क्रम चलिरहेको थियो। ०६५ मा एकता केन्द्रसँग र ०७३ मा विभिन्न १० माओवादी घटकबीच एकता भएको थियो। माओवादी पार्टीमा जति फुट भएको छ त्यति नै एकता पनि भएको छ। नेकपा एकता र विभाजन माओवादी शान्ति प्रक्रियामा आएपछि एमाले र माओवादी पार्टीबीच सहकार्य गर्ने, चुनावी गठबन्धन बनाउने र पार्टी एकता नै गर्ने पहल नभएका होइनन्। तर, त्यो सुषुप्त र अनौपचारिक प्रयासले सफलता पाएको थिएन। अप्रत्यासित रूपमा एमाले र माओवादीले ०७४ असोज १७ गते पत्रकार सम्मेलन गरी ६ बुँदे सहमति सार्वजनिक गरे। नजिकिँदो संघीय र प्रादेशिक निर्वाचनलाई केन्द्रमा राखेर वाम गठबन्धन गराएर पार्टी एकताको मार्गचित्र कोरियो। २०७५ जेठ ३ मा दुई पार्टीबीच एकतासमेत भयो र एकता घोषणासभामा दुवै पार्टीका नेताले यसलाई नेपाली कम्युनिस्ट आन्दोलनको ऐतिहासिक परिघटनाका रूपमा व्याख्या गरे। पचासौ वर्ष वामपन्थीले शासन सत्ता चलाउने र समाजवाद ल्याउने घोषणासमेत गरियो। दुई ठूला वामपन्थी पार्टीको एकीकरणसँगै नेपाली कम्युनिस्ट आन्दोलनमा एक नयाँ अध्याय सुरु भएको थियो। वामपन्थी दुई ठूला पार्टीहरूको मिलन र एकता गर्ने गरी गरिएको गठबन्धनले जनतामा उत्साह जाग्यो। ९१० महिने सरकारको अस्थिर राजनीतिले वाक्क भएका जनताले स्थिर सरकारको अपेक्षा गरी वाम गठबन्धनलाई करिब दुईतिहाइ बहुमतमा मतदान गरे। साझा घोषणापत्र बनाएर चुनाव लडेका दुवै दलले अपेक्षित नतिजा पनि हासिल गरे। प्रतिनिधिसभामा कुल १ सय ७४ सिट जिते भने सातमध्ये ६ प्रदेशमा सरकार बनाउन सहज बहुमत पाए। यो स्थिर सरकारले देश र जनताका लागि केही दीर्घकालीन उच्च महत्वका काम गर्छ भन्ने जनताले विश्वास गरे तर जनमतको अवमूल्यन गरियो। सत्ताशक्ति बाँडफाँट र कुर्ची व्यवस्थापन, शीर्ष नेताको स्वार्थ, इगो र जुँगाको लडाईंमा आज एकीकरण गरिएको भनिएको नेकपा पार्टी फुटेको छ। सांगठानिक हिसाबले बलियो पार्टी एमालेभित्र समानान्तर कमिटि बनेर छिन्नभिन्न हुने अवस्था सिर्जना भएको छ। पार्टी एकताको आधार भनेको विचार सिद्धान्त हो। एकता गर्दा साझा विचार र सिद्धान्तको नयाँ विकास नगरी, विचार र सिद्धान्तमा बहसै नगरी गरिएको दुई कम्युनिस्ट पार्टी एकताको जग बलियो थिएन। जन्मसँगै विभाजनको बीउ छरिएको थियो। यो एकता शीर्ष नेताका स्वार्थ र अस्तित्वसँग गाँसिएको थियो। नेपालका जुनसुकै राजनीतिक पार्टी फुट्नु र जुट्नुमा सत्ता स्वार्थसँग जोडिएको कुरा पटकपटक देखिएका छन्। विभिन्न समयमा मिलेका र अहिले मिल्न खोजेका पार्टीहरूका पछाडि विशेषतः सत्ता स्वार्थ नै मुख्य कारण हुन्। सिद्धान्त र विचारको साझा सहमतिबिनाको यो नेकपाको एकता अप्राकृतिक थियो। निष्कर्ष टुटफुट र जुट नेपाली राजनीतिक पार्टीको चरित्र नै हो। वर्तमानमा नेकपा फुटेको नभएर आआफ्ना मूल घरमा फर्किएका मात्र हुन्। सैद्धान्तिक, वैचारिक र कार्यदिशाको स्पष्टता नभई सत्तास्वार्थ र अस्तित्व रक्षार्थ गहन छलफलबिना हठात् गरिएको एकता थियो र यसको जन्ममै विखण्डनको बिरुवा रोपिएको थियो। ढिलोचाँडो विभाजित हुनु नै थियो। बरु एमालेभित्रको आन्तरिक किचलोका कारण पार्टीका समानान्तर कमिटि निर्माणको तहसम्म पुग्नु गम्भीर समस्या देखिएको छ। तर पार्टी नै फुटेर अर्को नयाँ पार्टी गठन भइहाल्ने सम्भावना कम छ। पार्टी फुटेर नयाँ पार्टी बनेका पार्टी नफस्टाएको, नधानिएको बरु मूलधारमै फर्केको वा अन्य पार्टीसँग विलय भएको विभिन्न नयाँ पार्टीका उदाहरण साक्षी छन्। एमाले छोडेर माले पार्टी गठन गरेका वामदेव गौतम, नेपाली कांंग्रेस छोडेर नेपाली कांग्रेस प्रजातान्त्रिक पार्टी गठन गरेका शेरबहादुर देउवा ४५ वर्षभन्दा बढी पार्टी धान्न र आकार बढाउन नसकेर पुनः मूल पार्टीमा फर्किएका थिए। ०४८ सालतिर प्रजातान्त्रिक लोक दल नयाँ पार्टी खोलेका देवेन्द्रराज पाण्डे र टंक कार्की, ०२६ सालतिर नवजनावादी मोर्चा स्थापना गरेका रामराजा प्रसाद सिंह, ०४६ सालमा जनता दल पार्टी खोलेका केशरजंग रायमाझी, सानो समूह लिएर माले पार्टीमा रहेका सीपी मैनाली, ०६२६३ को आन्दोलनपछि कांग्रेस छोडेर तराईमधेसकेन्द्रित राजनीतिक दलमा आवद्ध भएका महन्त ठाकुर, एमाले छोडेर संघीय समाजवादी पार्टी गठन गरेका अशोक राई, माओवादी पार्टी छोडेर नयाँ शक्ति पार्टी गठन गरेका बाबुराम भट्टराईलगायत वैकल्पित राजनीतिक शक्तिका रूपमा उदाउने रहर बोकेर स्थापना भएका नयाँ पार्टीसमेत कतिले आफ्नो पार्टीको आकार बढाउन र कतिले जोगाउन सकेका छैनन्। नयाँ वैकल्पिक शक्ति बन्न खोज्ने धेरै दलको औकात निर्वाचनले खुलस्त पारेको छ। वैकल्पिक शक्ति बन्ने रहरले नयाँ पार्टी निर्माण गर्दा शीर्ष नेताको इतिहास र बौद्धिकताको गर्व गर्न सकिएला तर जनताका पिरमर्का चाहनालाई भाषण र सिद्धान्तमा मात्र होइन कार्यरूपमै जनतामा अनुभूति हुनेगरी एक्सनमा जान सक्ने सांगठानिक जालो बनाउन सकिएन भने नयाँ पार्टीको आयुको दिनगन्ती सुरु हुन्छ। बाह्य शक्ति राष्ट्र र छिमेकी देशहरूको दृष्टिकोणसमेतलाई मनन गरिएन भने पनि पार्टी टिकाइरहन गाह्रो पर्ने अवस्था विकसित छ। देशको प्राकृतिक, भूअवस्थिति, भूराजनीति, विश्व दृष्टिकोण, समाज र तिनीहरूको अन्तरसम्बन्ध र गतिको अध्ययन र स्पष्ट दृष्टिकोणबिना नयाँ वैकल्पिक राजनीतिक शक्ति बन्ने सपना देख्नु महाभूल हुनसक्छ। त्यसैले इतिहासलाई साक्षी राख्दै एमाले पार्टी फुट्नु हुँदैन। अध्यक्ष केपी शर्मा ओली पार्टीका अविभावक हुन्, उनले पार्टीको घर समालेर लैजानु अभिभावकीय कर्तव्य हो। एक स्टेप पछाडि सरेर भए पनि पार्टी घरबाट कोही सदस्य बाहिर निस्कन खोजेका छन् भने रोक्न हरसम्भव प्रयास गर्नु शोभनीय हुनेछ। नेपाल खनाल समूह पनि एक स्टेप पछाडि सरेर केही विषयमा कम्प्रोमाइज गरेर पार्टीमा एकताबद्ध भई तितो रिसेन्ट पास्ट बिर्सेर मेलमिलापको मिठो वर्तमान निर्माण गरी भविष्यको निर्वाचन सुन्दरता सुनिश्चित गर्न प्रयास गर्नु देशका, पार्टीका र स्वयं आफ्ना लागि बान्छनीय हुनेछ। होइन भने पहिलो पुस्ताका शीर्ष नेताको जुँगाको लडाईंमा दोस्रो पुस्ताका नेताको राजनीतिक जीवन अवसान हुनेछ।"
लोकसेवा आयोगमा राजनीतिक गन्ध,"नेपालको संविधानले संवैधानिक निकायका रूपमा संविधानमा नै काम, कर्तव्य र अधिकारसहित व्यवस्था गरेको निकाय लोकसेवा आयोग पछिल्लो केही दिनदेखि पदाधिकारीविहीन भएको छ। संविधानले छबर्से कार्यकाल तोकेको आयोगमा पदाधिकारीको करिब ६ वर्षअघि सरकारले नियुक्ति गरेको थियो । यसरी आयोग पदाधिकारीविहीन हुँदा नेपालको स्थायी संयन्त्रका रूपमा रहने निजामती कर्मचारीहरू नियुक्ति र वृत्ति विकासका सबै प्रक्रिया अवरुद्व हुने देखिन्छ। यसले नियमित रूपमा सम्पादन गर्नुपर्ने कामकारबाही पनि प्रभावित भएको देखिन्छ। निजामती कर्मचारीका अतिरिक्त नेपालको संविधानले तोकेअनुसार सुरक्षा निकाय, संगठित संस्था तथा नेपाल सरकारको ५१ प्रतिशत वा सोभन्दा बढी सेयर स्वामित्व रहेका संगठित संस्थानतर्फका परीक्षा सञ्चालनदेखि अन्य कामकारबाही प्रभावित हुनेछन् । आयोगले गर्नुपर्ने कतिपय कामकारबाही आयोगको बोर्ड बैठक बसेर बोर्डबाट निर्णय भएपश्चात् मात्रै गर्नुपर्ने अवस्थामा देखिन्थ्यो भने कतिपय काममा बोर्डले अधिकार प्रत्यायोजन वा निर्देशन दिनुपर्ने गर्नुपर्ने हुन्थ्यो । एकमुष्ट रूपमा सबै पदाधिकारीविहीन भएको लोक सेवा आयोगले दैनिक रूपमा प्रशासन सञ्चालन गर्ने सामान्य प्रकृतिका कामबाहेक संविधानले दिएका संवैधानिक अधिकार र कर्तव्यको गहन जिम्मेवारी बहन गर्ने नसक्ने देखिन्छ। अरू राजनीतिक नियुक्तिमा जस्तो भागबन्डा गरेर लोकसेवाका लागि गरिने पदाधिकारी सिफारिस गर्नु हुँदैन देशको शासन व्यवस्थाको मापन त्यसमा पनि लोकतन्त्रको मापनको एक आधार भनेको संविधानबमोजिम गठन भएका निकाय कत्तिको स्वतन्त्र छन् र तिनमा कार्यपालिका त्यसमा पनि सत्तारुढ दलको हस्तक्षेप कत्तिको छ ? यसका साथै ती आयोग वा निकायमा नियुक्त पदाधिकारीहरू पनि कति सक्षम र योग्य छन् भन्ने विषयलाई लोकतन्त्रको सबलीकरणको मापन गर्ने विभिन्न औजारमध्ये एक औजारका रूपमा लिने गरेको विश्वव्यापी प्रचलन रहेको देखिन्छ। नेपालमा पनि नेपालको संविधानले विभिन्न १३ वटा आयोगहरूलाई संवैधानिक निकायका रूपमा संविधानमै काम, कर्तव्य र अधिकार प्रदान गरेको देखिन्छ। यसरी संविधानले प्रदान गरेको जिम्मेवारी निर्वाह गर्न त्यस्ता निकायमा पदाधिकारीहरू निरन्तर रूपमा हुनुपर्ने देखिन्छ। पदाधिकारीविहीन निकायबाट संवैधानिक दायित्य पूरा हुन नसक्नु स्वाभाविक पनि देखिन्छ। यसैगरी यस्ता संवैधानिक निकायलाई आवश्यक पर्ने स्रोतसाधन, जनशक्तिका साथै समयानुकूल कानुनी व्यवस्थाको अभ्यास गर्न सक्ने हुनुपर्छ । नेपालमा प्रजातन्त्रको पुनःस्थापनापछि त्यसमा पनि दोस्रो जनआन्दोलनपश्चात्का अवधिमा यस्ता संवैधानिक परिषदमार्फत नियुक्त गरिने यस्ता आयोगहरूमा समयमै पदाधिकारीहरू नियुक्त हुन नसक्ने, नियुक्त भए पनि राजनीतिक दलहरूका भागबन्डाका आधारमा नियुक्ति गरिएको भनेर नियुक्तिपूर्व नै समाचार आउने गरेको देखिन्छ। यसरी नियुक्तिपूर्व नै यो राजनीतिक दलनिकट भएर वा यस्तो सेटिङमा नियुक्त भएको भनेर लाग्ने कतिपय आरोप पूर्णतः सत्य नभए पनि पूर्णरूपमा असत्य र नकार्न सकिने अवस्था पनि देखिँदैन । लोकतन्त्रको विशेषता भनेकै बहुमत शासन र अल्पमतको सम्मान हुने परम्परा लोकतान्त्रिक शासन प्रणालीको सुन्दर पक्ष नै मान्नुपर्ने अवस्थामा संविधानले नै संवैधानिक निकायमा संसद्को विपक्षी दलको नेतासमेत रहने गरी समितिको परिकल्पना गरेकाले संसद्मा रहेको प्रमुख प्रतिपक्षी दल र उसको नेतालाई शासन सञ्चालनमा सहभागी बनाई सरकारको निर्णयमा सरिक गराउन यस्ता नियुक्तिमा भागबन्डा गरिने प्रवृत्ति देखिन्छ। नेपालको संविधानले परिकल्पना गरेको संवैधानिक परिषदमा प्रतिपक्ष दलको नेताको प्रावधान संवैधानिक निकायका नियुक्तिलगायतमा सत्ता साझेदारी खोज्न पक्कै पनि होइन होला तर संसद्को प्रतिपक्ष पनि एक शक्ति भएका कारण यसलाई पूर्णतः निषेध गरेर जान सक्ने अवस्था पनि देखिँदैन । नेपालको संविधानअनुसार बनेका नयाँ आयोगमा झन्डै चार वर्षसम्म नियुक्ति हुन सकेका थिएनन्। कसका कारण र के कारणले नियुक्ति हुन सकेनन् भनेर पात्र र प्रवृत्तिको पछि लाग्नुभन्दा संसदीय राजनीतिक कारण र प्रवृत्तिले यस्तो भएको भन्न कुनै आइतबार पर्खिनुपर्ने अवस्था पनि देखिँदैन । नेपालको संविधानको धारा २८४(३) अनुसार संवैधानिक परिषद्ले प्रधानन्यायाधीश वा संवैधानिक निकायका कुनै प्रमुख वा पदाधिकारीको पद रिक्त हुनु एक महिनाअगावै संविधानबमोजिम नियुक्तिका लागि सिफारिस गर्नुपर्नेछ भन्ने व्यवस्था रहेको देखिन्छ तर लोकसेवा आयोगमा अध्यक्षसहित पाँचजनाको कार्यकाल मंगलबार सकिए पनि नयाँ पदाधिकारी नियुक्तिका प्रक्रिया अघि बढाउने विषयमा सरकारले कुनै प्रक्रियाको सुरुवात नै गरेको देखिँदैन । हालै मात्र संसद् विघटन भएको अवस्थामा सरकारले ल्याएको संवैधानिक परिषद्सम्बन्धी अध्यादेश र त्यसको आडमा गरिएको सिफारिस तथा नियुक्तिपछि सिर्जित राजनीतिक र कानुनी विवादका कारण लोकसेवामा सबै पदाधिकारी रिक्त भए पनि तत्काल सिफारिस गर्न सरकारलाई त्यती सहज देखिँदैन र यसको दूरगामी असर समग्र प्रशासनयन्त्रमा पर्ने देखिन्छ । लोकसेवा आयोगमा पदाधिकारीहरूको पदावधि सकिएर आयोग पदाधिकारीविहीन हुनेबित्तिकै निजामतीदेखि सार्वजनिक संस्थान र सुरक्षा निकायलगायतका कर्मचारीको भर्ना, बढुवा र पदपूर्तिका वार्षिक कार्यक्रम प्रभावित हुने भएको देखिन्छ। यसले भोलिका दिनमा यसको दीर्घकालीन असर राज्यले सञ्चालन गर्ने दैनिक प्रशासनिक र सेवा प्रवाहमा पर्ने निश्चित देखिन्छ । नेपालमा राजनीतिक अवस्था जेजस्तो भए पनि मुलुकको दैनिक प्रशासनिक प्रक्रियालाई अक्षुण्ण राख्दै तथा विधिव्यवस्था कायम गर्न निजामती, प्रहरी, सेनालगायतका संगठनहरूको महŒवपूर्ण भूमिका हुने भएकाले लोकसेवामा भएको पदाधिकारी रिक्ततालाई सम्बन्धित सबै पक्षले विशेष महŒवका साथ लिनुपर्ने देखिन्छ । लोकसेवा आयोगमा पदाधिकारीहरू नियुक्ति नभएसम्मका लागि संघीय सरकारका कर्मचारीहरूको लिखित तथा मौखिक परीक्षा, नतिजा प्रकाशन, नियुक्ति, बढुवालगायत समग्र प्रक्रिया प्रभावित भएको देखिन्छ । यसरी बढुवा रोकिँदा यसको दीर्घकालीन असर पर्ने देखिन्छ। बढुवाको मुखमा पुगेका कतिपय कर्मचारी रिटायर्ड भएर सेवाबाट बिदा लिने अवस्थामा विनाबढुवा बिदा लिनपर्ने हुन्छ। जुन कर्मचारीका लागि जीवनभरको कमाइ खेर गएको, बाँचुञ्जेल पछुताउने र सरकारलाई गाली गर्ने अवस्था पनि रहन सक्छ। यसरी नियमित र स्वाभाविक रूपमा हुने वृत्ति विकासको अवसरबाट वञ्चित हुनु भनेको सारा जीवन सरकारी सेवामा बिताएकाका लागि ठूलो अन्याय हो । लोकसेवाले सञ्चालन गर्ने परीक्षामा वार्षिक लाखौं नागरिक सहभागी हुने गरेको तथ्य पनि यहाँ बिर्सनु हुन्न । लाखौं युवाहरूको लोकसेवाप्रति ठूलो सपना रहेको हुन्छ। त्यसमा पनि हाम्रो समाजमा अझै पनि सरकारी जागिरप्रतिको आकर्षण उच्च रहेको अवस्थामा उमेर हदले ३५ पुगेको पुरुष कर्मचारी र ४० पुग्न लागेको महिला कर्मचारी परीक्षा नै प्रभावित भएर वा कार्यतालिका नै प्रभावित भएर परीक्षाबाट विमुख हुँदा उनीहरूका बाँकी जीवनमा पर्ने असर र त्यसको मनोवैज्ञानिक विश्लेषण गर्नु जरुरी देखिन्छ। लोकसेवामा पदाधिकारी रिक्तता हुनु भनेको कुनै रिटायर्ड त्यसमा पनि सरकारी सेवाको उच्च पदबाट टायर्ड भएर बाहिरिएको कुनै व्यक्ति त्यसमा पनि सरकारवादी दलनिकट भएको आधारमा नियुक्त गरिदिए जस्तो यसको दीर्घकालीन प्रभाव राज्यको शासनप्रशासन सञ्चालनसित यसको सोझो सम्बन्ध छ । निजामती सेवामा तोकिएको उमेर हदका कारणले कर्मचारी निवृत्त हुँदै जाने तर त्यसमा नयाँ भर्ना नहुने भएकाले यसबाट राज्यको कामकाज र सेवा वितरण प्रणाली प्रभावित हुन पुग्छ । राज्यले तर्जुमा गरेका कानुन कार्यान्वयमा समेत असर पर्छ । स्थायी सरकारको दीर्घकालीन भविष्य हुँदै समग्र जनताको सेवा र सरोकारसँग जोडिएको विषय भएकाले यसलाई कसैलाई नियुक्ति दिने, कसैको जागिरे प्रवृत्तिसँग मात्रै तुलना गर्नु उचित नहुने देखिन्छ। हालको परिस्थितिमा लोकसेवा आयोगमा तत्काल पदाधिकारी नियुक्ति गर्न अवश्य पनि केही जटिलता छन् । सरकारले हालै ल्याएको संवैधानिक परिषद्सम्बन्धी अध्यादेश संविधानको मर्म र भावनाविपरीत भएको भन्दै प्रतिनिधिसभामा प्रतिपक्षी दलहरूले विरोध जनाइरहेको देखिन्छ । यसका साथै यससम्बन्धी मुद्दा सर्वोच्च अदालतमा पनि विचाराधीन छ । निष्पक्ष र स्वतन्त्र संवैधानिक निकायका रूपमा लोकसेवा आयोगले आर्जन गरेको छवि जोगाइराख्नु पनि उत्तिकै चुनौतीपूर्ण छ । यसका लागि भोलि सिफारिस हुने पदाधिकारीहरू आयोगको साख र गरिमा कायम राखिराख्न सक्ने खालका हुन त्यत्तिकै आवश्यक छ । संविधानले परिकल्पना गरेका अन्य संवैधानिक संस्थाहरूमध्ये अहिलेसम्म सबैभन्दा निष्पक्ष छवि कायम गर्न सफल यही लोकसेवा आयोग मात्रै रहेको देखिएको छ । लोकसेवा आयोगले मात्रै आफूलाई एउटा गतिलो संस्थाका रूपमा विकास गर्न सकेको छ । यसको विश्वसनीयता तबसम्म मात्र रहन्छ, जबसम्म यसले योग्यता प्रणाली र समावेशितामा कुनै सम्झौता नगरीकन काम गर्न सक्छ । यही विशेषता जोगाइराख्न पनि यसका पदाधिकारी नियुक्तिमा विशेष सतर्कता अपनाउन जरुरी छ । अरू राजनीतिक नियुक्तिमा जस्तो भागबन्डा गरेर लोकसेवाका लागि गरिने पदाधिकारी सिफारिस गर्नु हुँदैन । संवैधानिक परिषद्बाट गरिने संवैधानिक निकायहरूका सिफारिस तथा प्रभावकारिता वृद्धि गर्न सरकारले उपयुक्त कानुन बनाएर सम्बोधन गर्नेपर्ने हुन्छ । कर्मचारी सरुवा तथा बढुवाका लागि लोकसेवा आयोगद्वारा बनाइएका मापदण्ड व्यवहारमा लागू नहुनु, छिटोछिटो कार्यालय तथा योजना, आयोजना प्रमुख हेरफेर हुनुजस्ता प्रवृत्तिमा आयोगको अनुभव तथा सुझावलाई सरकारले बेलैमा सम्बोधन गर्नैपर्ने हुन्छ । लोकसेवा आयोगमा पदाधिकारी रिक्त रहँदा आयोगको प्रभावकारितामा पर्ने प्रभावलाई ध्यानमा राखी समयमै सम्बोधन गरिनु उचित हुन्छ।"
