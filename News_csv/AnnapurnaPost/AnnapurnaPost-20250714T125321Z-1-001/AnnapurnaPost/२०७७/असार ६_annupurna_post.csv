शीर्षक,विवरण
के छ नेपालभारत सीमा सन्धि र सम्झौतामा ?,"सीमामा विवाद उत्पन्न भए कूटनीतिक तथा राजनीतिक तहको वार्ताबाट समस्या समाधान गर्नुको विकल्प छैन के हो नेपालभारत सीमा समस्या ? नेपाल र इस्टइन्डिया कम्पनीबीचको युद्धपछि सुगौलीमा भएको सन्धिले नेपाल र कम्पनीबीचको नेपालको पूर्व, पश्चिम र दक्षिणको सीमा निर्धारण गरेको थियो। सुगौली सन्धिपछि नेपाल र ब्रिटिस इन्डियाबीच विभिन्न समयमा भएका सन्धिसम्झौताले दक्षिणको सीमा परिवर्तन गरे पनि पूर्वी र पश्चिमी सिमाना सुगौली सन्धिले निर्धारण गरेकै सीमा आजसम्म कायम छ। नेपाल र भारतबीच धेरै ठाउँमा सीमा विवाद छन्। तीमध्ये दक्षिणको सीमा सुस्ता र पश्चिमोत्तर सीमाको कालापानी क्षेत्रको विवाद जटिल देखिएका छन्। लिम्पियाधुरादेखि धेरै पूर्वको नेपाली भूमि कालापानीमा भारतीय सेनाको अनधिकृत उपस्थितिले यसलाई कालापानी विवाद भन्ने गरिएको हो। सुगौली सन्धिले लिम्पियाधुरामा उद्गम भएको काली नदीपारिको भूमिलाई भारतको भूमि मानेको छ। सुगौली सन्धिभन्दा पहिला, सन्धि गर्दाका बखत र ्सन्धिपछि विभिन्न नक्साविद्, ब्रिटिस इन्डिया र चीनले बनाएका नक्साले लिम्पियाधुरामा उद्गम भएको नदी नै काली नदी हो भन्ने पुष्टि गरेका छन्। सन् १८१७ मा काली नदीपूर्वको व्यास प्रगन्नाका गाउँ नेपालकै भूमि हुन् भनी इस्ट कम्पनीका तर्फबाट ब्रिटिस आवासीय प्रतिनिधि एडवर्ड गार्डनरलाई लेखेको पत्र, मालपोत बुझाएको रसिद, मतदाता नामावली, स्थानीय निर्वाचन, जनगणना, नागरिकता प्रमाणपत्रका अभिलेख, नेपालले जारी गरेका सनद, रुक्का, इस्तिहारसमेतले काली नदीपूर्वको भूमि नेपालको हो भन्ने पुष्टि हुन्छ। तर भारतले कालीपानीमा सैनिक क्याम्प राखेर पहिले लिपु नदीलाई र अहिले कालीपानीको भारतीय सैनिक क्याम्पपूर्वको सानो मूलको पानीलाई काली नदी दाबी गरेर उक्त क्षेत्रमा कब्जा जमाएको छ। नदीको लम्बाइ, जलप्रवाह, जलाधार क्षेत्रका आधारमा भारतले दाबी गर्ने नक्कली र कृत्रिम कुलो काली नदी नभई लिम्पियाधुराबाट बग्ने नदी असली काली नदी हो। भारतीय सैनिक क्याम्प कहिलेदेखि कालापानीमा छ भन्ने विषयमा परस्पर विरोधी अड्कलबाजी र मौखिक भनाइहरू छन्। तर, १७ जुलाई १९९८ को नेपाल र भारतको सीमासम्बन्धी काम गरिरहेको संयुक्त समितिको निर्णयमा भारतीय पक्षको भनाइमा भारतीय प्रहरी पोस्ट् १९५५ देखि नै रहेको स्वीकार गरिएको छ। भारतीय अतिक्रमणको विरोध धेरै पहिल्यैदेखि नै हुँदै आएको थियो। सन् २०१९ मा सो भूभाग समेटी भारतले नक्सा जारी गयो। नेपाली भूमिमा सडक निर्माण गरेर उद्घाटन गरेपछि नेपाल र भारत सीमा समस्याको विवाद उत्कर्षमा पुगेको हो। नेपालले हालै त्रुटिपूर्ण नक्सा सच्याएर आफ्नो नक्सा जारी गरेर नक्सा अंकित निशाना छापमा नयाँ नक्सा परिवर्तन गर्न संविधानको दोस्रो संशोधनसमेत प्रतिनिधिसभा तथा राष्ट्रियसभाले सर्वसम्मतिले पारित गरी राष्ट्रपतिबाट प्रमाणितसमेत भइसकेको छ। नेपालभारत सीमा सन्धिहरू नेपाल र भारतबीच सीमा समस्याको चुलिएको बेला सीमा सन्धिहरूका बारेमा कतिपय भ्रम, आशंका, तथ्यहीन अनुमान तथा अन्योल उत्पन्न भएका छन्। त्यसैले नेपाल र उपनिवेशकालीन तत्कालीन इस्टइन्डिया कम्पनी र पछि ब्रिटिस इन्डिया तथा १९४७ पछिको स्वतन्त्र भारतबीच सीमा निर्धारण गर्ने केही सन्धिहरू भएका छन्। केही शान्ति तथा मैत्री सन्धिहरू पनि भएका छन्। हाल नेपालको सीमा अतिक्रमणसँग जोडेर सीमा सन्धिहरू र शान्ति तथा मैत्री सन्धिहरूलाई गोलमटोल रूपमा प्रस्तुत गरेर भ्रम उत्पन्न हुन गएको छ। नेपाल सरकार तथा इस्टइन्डिया कम्पनीबीच १७९२ मा पहिलो व्यापारिक सम्झौता भएको पाइन्छ। यस सम्झौतामा सीमाका बारेमा कुनै कुरा उल्लेख छैन। १८०१ मा नेपाल सरकार तथा इस्टइन्डिया कम्पनी सरकारबीच दोस्रो सन्धि भएको थियो। यसले दुई देशका बीचमा कुनै सीमा निर्धारण नगरे पनि तत्कालीन नेपालको सीमा विस्तारलाई परोक्षरूपमा रोक्ने उद्देश्यले इस्टइन्डिया कम्पनी सरकारले यो सीमा सन्धि गरेको देखिन्छ। यसमा दुई देशबीच सीमा विवाद भएमा दुई देशका प्रतिनिधि बसेर सीमा निर्धारण गर्ने र अबधका बजिर अलि र नेपालबीच सीमा विवाद भएमा इस्टइन्डिया कम्पनी सरकारको प्रतिनिधिको मध्यस्थतामा समस्या समाधान गर्नेसमेत व्यवस्था थियो। यसको आसय नेपालको पश्चिमदक्षिणको अबध राज्यमा नेपालको आक्रमण रोक्ने थियो। यही सन्धि १८१४१८१५ को नेपाल र इस्टइन्डिया कम्पनीबीचको युद्धको जड थियो। नेपालले कालीपारिका किल्लामा युद्ध हारेपछि १५ मे १८१५ अमरसिंह थापा र अक्टरलोनीबीच सम्झौता भएको पाइन्छ। अक्टरलोनीले अमरसिंह थापा र नेपाली योद्धाहरूको युद्धकला र बहादुरीको कदर गर्दै त्यस क्षेत्रबाट अमरसिंह थापालगायत विभिन्न किल्लाका नेपाली सेनालाई ससम्मान नेपालतर्फ आउन अनुमति दिए। काजी अमरसिंह थापा र काजी रन्जोर सिंह थापा आफ्नो सम्पत्ति र अनुयायीसँग थानेश्वर, हरद्वार र नजिबाबादको मार्गबाट सर्जु वा कालीनदीको पूर्वपट्टि सेनामा सम्मिलित हुन बाध्य बनाएको देखिन्छ। यो सम्झौता नै सुगौली सन्धिको आधारभूमि थियो। २ डिसेम्बर १८१५ मा सुगौलीमा तयार भई ४ मार्च १८१६ मा मकवानपुरमा आदानप्रदान भएको सन्धि सुगौली सन्धिका नामले परिचित छ। यो सन्धि नै नेपालको तत्कालको पूर्व, पश्चिम र दक्षिणको सीमा निर्धारण गर्ने पहिलो सन्धि हो। नेपालले पूर्वमा मेचीदेखि पूर्वको सबै पहाडी भूभाग र मेचीदेखि टिष्टाबीचको तराईका सबै भूभाग, पश्चिममा कालीदेखि पश्चिमको सबै भूभाग, दक्षिणमा कालिदेखि कोशीसम्म तराईको सबै भूभाग छाड्नुपर्ने शर्त थियो। अंग्रेजहरूले एकतर्फी रूपमा मस्यौदा गरी १५ दिनभित्र नेपालका राजाले अनमोदन गर्नुपर्ने शर्त राखी उक्त सन्धि नेपाल पठाए। यो सन्धिमा नेपालको सहमति नभएकाले तत्काल नेपालले अनमोदन गरेन। अंग्रेजहरूले काठमाडौंमा आक्रमण गर्ने धम्की दिएकाले ४ मार्च १८१६ मा मकवानपुरमा नेपालका प्रतिनिधि चन्द्रशेखर उपाध्यायमार्फत सन्धि आदानप्रदान भयो। यो सन्धिका बारेमा द साइलेन्ट क्राईका लेखक लुदुइङ एफ स्टिलर एस जेको सुगौली सन्धि नेपालका दुःखका दिनहरूको अन्त्य नभई बरू सुरुवात थियो भन्ने कथनले सुगौली सन्धि नेपालका लागि कति अपमानजनक, दुःखद र अन्यायपूर्ण थियो भन्ने स्पष्ट हुन्छ। जतिसुकै असन्तुष्टि भए तापनि तत्कालीन शासकहरूले यो सन्धि औपचारिक रूपमा अस्वीकार नगरेपछि नेपाल र इस्टइन्डिया कम्पनी सरकारबीचको पहिलो सीमा सन्धि सुगौली सन्धि नै हो। नेपालको सुगौली सन्धिप्रतिको चरम असन्तुष्टिको परिणामस्वरूप ८ डिसेम्बर १८१६ मा पूरक सीमा सन्धिका नाममा अर्को सन्धि सम्पन्न भयो। सन्धि आदानप्रदान गर्दाका बखतको ब्रिटिस नोटमा ब्रिटिस सरकार, युद्धअगाडि नेपालसँग सम्बद्ध रहेको र नेपालले सुगौली सन्धिद्वारा छोडेको कोशीदेखि राप्तीसम्मको केही विवादित भूमिबाहेक सम्पूर्ण तराई नेपाल सरकारलाई फिर्ता गर्न चाहन्छ भनिएको छ। नेपालले सुगौली सन्धिले गुमाएको कोशी नदीदेखि राप्ती नदीसम्मको युद्धअगाडि नेपालको दक्षिण सीमासँग सम्बद्ध सबै तराईका भूभाग ब्रिटेनले नेपालाई फिर्ता गयो। यसले सुगौली सन्धिले निर्धारण गरेको पूर्व र पश्चिमको सीमा यथावत् कायम राखी दक्षिणी सीमा संशोधन गरेको थियो। १८४५ मा नेपाल र इस्टइन्डिया कम्पनीबीच सीमास्तम्भ निर्माण सम्झौता भयो। नेपाल र ब्रिटिस राज्यको सीमा नदीहरूले आफ्नो साविकको बाटो बदलेमा दुई देशबीचको सीमा दुइटा सीमास्तम्भबीच सोझो भएर गएको मानिन्छ भन्ने कुरा यसमा उल्लेख छ। यो व्यवस्था पूरै नेपाल र ब्रिटिस सीमामा लागू हुनेछ र नदीले बाटो फेरे पनि सीमा सन्धि हुँदाका बेलाको नदीको बहाबलाई आधार मानेर सीमा निर्धारण गर्ने यसको उद्देश्य हो। भारतले खडा गरेको नक्कली काली नदी । १ नोभेम्बर १८६० मा नेपालले सुगौली सन्धिमा गुमाएको काली नदीदेखि राप्ती नदीसम्मको सबै तराई र राप्ती नदीदेखि गोरखपुर जिल्लासम्मको तराईको सबै भूमि ब्रिटिस सरकारले नेपाललाई फिर्ता गरेर सीमा सन्धि भएको थियो। यो सीमा सन्धिबाट फिर्ता आएको भूमिलाई नयाँ मुलुकको नामबाट पनि चिनिन्छ। १८७५ मा दाङ जिल्लाको दक्षिणतर्फ विवादित क्षेत्रको समस्या समाधान गर्न ब्रिटिस सरकार र नेपाल सरकारबीच अर्को सीमा सम्झौता सम्पन्न भएको छ। सन् १९१० मा आएको बाढीले महाकाली नदीले आफ्नो बहाब बदली नेपालतिरबाट बग्न थालेपछि नेपालको भूमि महाकाली पश्चिमतिर परेको र अंग्रेजहरूले शारदा ब्यारेज बनाउन थालेकाले महाकाली पश्चिमतिरको ४०९३८८ एकड जमिन ब्रिटिस इन्डियाले लिने र सोबराबरको भूमि नेपाललाई प्रतिस्थापन गर्नेसम्बन्धी पत्रको आदानप्रदान भएपछि नेपाल र ब्रिटिस इन्डियाबीच कुनै सीमा सन्धिसम्झौता भएका छैनन्। नेपालको हालको नक्सा यी सबै सीमा सन्धिहरूले निर्धारण गरेको सिमानाभित्रको भूमिका आधारमा तयार भएको हो। सीमा सन्धिबाहेकका शान्ति तथा मैत्री सन्धिहरू सीमाका बारेमा चर्चा गर्दा सीमाको कुरा नै नभएका शान्ति तथा मैत्री सन्धिहरूको चर्चा औचित्यहीन हो। तर, यतिबेला सीमा सन्धि र शान्ति तथा मैत्री सन्धिहरूको व्यवस्थालाई गोलमटोल रूपमा प्रस्तुत गरेर केही भ्रम सृजना भएकाले सीमा सन्धि र शान्ति तथा मैत्री सन्धिहरूका व्यवस्था, तिनीहरूको अन्तरसम्बन्ध र वैधानिकताबारेमा चर्चा गर्न आवश्यक छ। १९२३ मा नेपाल र ब्रिटेनबीच मैत्री सन्धि भयो। सुगौली सन्धिको नाम शान्ति सन्धि राखिए तापनि मूलतः सीमा सन्धि थियो। तर यो मैत्री सन्धि मात्र थियो। यसमा सीमासम्बन्धी कुनै कुरा उल्लेख छैन। यसको प्रस्तावनामा सुगौली सन्धिदेखिको असल सम्बन्ध र मित्रतालाई सुदृढ र सबल बनाउन यो मैत्री सन्धि भएको भन्ने कुरा उल्लेख छ। १९५० मा नेपाल र स्वतन्त्र भारतबीच शान्ति तथा मैत्री सन्धि भयो। यसमा १९२३ को नेपाल ब्रिटेन मैत्री सन्धिका कतिपय कुरालाई निरन्तरता दिइएको थियो। यस सन्धिले पनि शदीयौंदेखिको दुई देशबीचको सम्बन्धलाई स्वीकार गरेर ब्रिटिसकालीन सम्बन्धलाई मान्यता दिएको छ। १९४७ मा स्वतन्त्र मुलुकहरू भारत र पाकिस्तानको स्थापना भएपछि १९५० मा नै नेपाल र ब्रिटेनबीचको मैत्रीपूर्ण सम्बन्धलाई निरन्तरता दिन नेपालब्रिटेन सन्धि गरियो। ब्रिटेन र नेपालबीचमा सीमा नजोडिएपछि यसमा सीमाका कुरा हुने कुरा भएन। सुगौली सन्धिको वैधता सुगौली सन्धि एउटा सार्वभौम राष्ट्र नेपालसँग व्यापारिक कम्पनीले गरेको सन्धि भएकोले सुरुदेखि नै शून्य छ। नेपालले यो सन्धि मान्नु हुँदैन भन्ने एकथरी तर्क छ। अर्कातिर यसमा नेपालका राजाले अनुमोदन गर्नुपर्ने भनिएकोमा नेपालका राजाले हस्ताक्षर नगरेकाले मान्नु हुँदैन भन्ने तर्क उठ्ने गरेको छ। यसै सेरोफेरोमा सुगौली सन्धिको वैधानिकताको चर्चा गरिएको छ। २ डिसेम्बर १८१५ मा सुगौली सन्धि तयार हुँदा माननीय इस्टइन्डिया कम्पनी र नेपालका महाराजाबीच भएको शान्ति सन्धिमा, माननीय कम्पनीको तर्फबाट, इस्टइन्डियाका सबै मामिलामा निर्देशन र नियन्त्रणका लागि माननीय कम्पनीको निर्देशक समितिद्वारा नियुक्त बादशाहका सम्माननीय प्रिभी काउन्सिलमध्ये एक, महामहिम सम्माननीय फ्रान्सिसद्वारा निहित सम्पूर्ण अधिकारबमोजम, लेफ्टिनेन्ट कर्नल ब्राडशा भन्ने वाक्यांश प्रयोग भएको छ। त्यसैगरी ४ मार्च १८१६ मा सन्धि आदानप्रदान गर्ने समयमा बेलायत सरकारका तर्फबाट सन्धिको प्रतिलिपि नेपालका राजाका प्रतिनिधिलाई बुझाइयो भनिएको छ। प्रस्तुत वाक्यांशहरूले ब्रिटेनका राजाको प्रतिनिधिले प्रदान गरेको अधिकारबमोजिम नै सुगौली सन्धि सम्पन्न भएको बुझिन्छ। त्यसैगरी १८१६ कै पूरक सन्धि आदानप्रदान गर्ने बेलाको ब्रिटिस नोटमा ब्रिटिस सरकार, युद्धअगाडि नेपालसँग सम्बद्ध रहेको र नेपालले सुगौली सन्धिद्वारा छोडेको कोशीदेखि राप्तीसम्मको सम्पूर्ण तराई नेपाल सरकारलाई फिर्ता गर्न चाहन्छ भन्ने वाक्यांशले सुगौली सन्धि अनधिकृत निकायले गरेको भन्ने तर्क व्यावहारिक र कानुनी हुँदैन। साथै यस पूरक सन्धिले सुगौली सन्धिले निर्धारण गरेको पूर्व र पश्चिमको सीमा यथावत् कायम राखी दक्षिणी सीमा संशोधन गरेको र सो कुरा स्वीकार गरी सुगौली सन्धिद्वारा छाडेको तराईको भूभाग नेपालले स्वीकार गरेपछि नेपालले सुगौली सन्धि अनुमोदन गरेकै मानिन्छ। साथै राज्यले तोकेको प्रतिनिधिले हस्ताक्षर गरेपछि राजाको हस्ताक्षर भएनभएको प्रश्न गर्नुको अर्थ हुँदैन। त्यसैगरी सुगौली सन्धिले निर्धारण गरेका सीमा नदीहरूले आफ्नो बाटो बदलेर उत्पन्न हुन सक्ने समस्या समाधान गर्नका लागि १८४५ मा दुवै देशले सीमास्तम्भ निर्माण सम्झौता गरेपछि सुगौली सन्धिको वैधता र नेपालको अनुमोदन पुनर्पुष्टि हुन्छ। सन्धिसम्झौताहरू नमानेर सीमा हेरफेर गर्न चाहनेका लागि वैधानिक बाटो खुला छैन। सुगौली सन्धि नमान्दा टिस्टादेखि काँगडासम्म कानुनी रूपमा हाम्रो हुन्छ भन्नु र ब्रिटेनले हिजोको सबै उपनिवेश मेरो हुन्छ भन्नु एउटै कुरा हो। त्यसैगरी, १८६० को सीमा सन्धिको प्रस्तवनाले सुगौली सन्धिले ब्रिटिस सरकार र नेपालबीच स्थापना गरेको शान्ति तथा मैत्री सम्बन्ध नेपाल सरकारले पालना गरेकोले नेपालको भूमि फिर्ता गर्ने ब्रिटिस सरकारको मनसाय छ भन्ने वाक्यांशले पनि सुगौली सन्धिको वैधता र नेपाल सरकारको अनुमोदन दुवै कुरा प्रतिबिम्बित गर्छ। साथै, सो सन्धिको धारा १ को, यो सन्धिले परिवर्तन गरेको हकमा बाहेक हाल कायम रहेका सबै प्रकारका सन्धिसम्झौतालाई मान्यता प्रदान गरिन्छ भन्ने व्यवस्थाले सुगौली सन्धिलगायत सबै पूर्ववर्ती सन्धिसम्झौताको वैधानिकता थप पुष्टि गर्छ। यसरी नै १८७५ को सीमा सम्झौता, १९२० को शारदा ब्यारेजको भूमि प्रतिस्थापनसम्बन्धी पत्राचारलगायतका कुराले सुगौली सन्धि अवैधानिक र अमान्य होइन। त्यसपछि १९२३ र १९५० मा नेपाल र ब्रिटेनबीचमा भएका मैत्री सन्धिहरूले पनि नेपाल र ब्रिटेन बीचको सम्बन्ध सुगौली सन्धिदेखिकै हो भन्नेमा दुवै देशको सहमति रहनुले सुगौली सन्धिको वैधानिकता पुष्टि गर्छन्। सन् १८१६ को सुगौली सन्धि र त्यसपछिका सीमा सन्धि र सम्झौताहरू नै वर्तमान नेपालको पूर्व, पश्चिम र दक्षीणको सीमा निर्धारण गर्ने जीवित र वैधानिक सीमा सन्धिहरू हुन्। सुगौली सन्धिको अस्तित्व सन् १९५० को नेपालभारत शान्ति तथा मैत्री सन्धिको धारा ८ ले यसपूर्वका सबै सन्धिहरू खारेज भएकाले नेपालको सीमा टिस्टादेखि सतलजसम्म पुग्ने दाबी गरेको पाइन्छ। कतिपयले त १९२३ को नेपालब्रिटेन मैत्री सन्धिको धारा २ र १९५० को नेपालब्रिटेन सन्धिको धारा ८ ले पनि सुगौली सन्धि खारेज गरेको तर्क गरेको सुनिन्छ। तर, ती कुनै पनि सन्धिका कुनै धाराले सुगौलीलगायतका कुनै पनि सीमा सन्धिहरू खारेज गरेका छैनन्। १९२३ को नेपालब्रिटेन मैत्री सन्धिको धारा २ मा, यो सन्धिले परिवर्तन गरेको कुराका हकमा बाहेक सुगौली सन्धि र त्यसपछि दुवै सरकारबीच सम्पन्न सबै सन्धिसम्झौतालाई मान्यता प्रदान गरिएको छ भन्ने व्यवस्था छ। १९२३ को सन्धि सीमा सन्धि नभई मैत्री सन्धि भएकाले यसले शान्ति तथा मैत्री र अन्य सम्बन्धका हकमा परिवर्तन गरेको र सीमाका बारेमा सो सन्धिमा केही पनि व्यवस्था नभएकाले सीमाका हकमा सुगौली सन्धिलगायतका सबै सन्धिसम्झौतालाई मान्यता प्रदान गरेको छ। १९५० को नेपालभारत शान्ति तथा मैत्री सन्धिले पनि सुगौली सन्धिलगायतका कुनै पनि सन्धि खारेज गरेको छैन। यो सीमा सन्धि होइन। यसमा सीमासम्बन्धी कुनै प्रावधानै छैन। यो सन्धिमा हुँदै नभएको कुराका हकमा यसको प्रावधानले सीमा सन्धि खारेज गर्ने अर्थ लाग्दैन। सन्धिको धारा ८ मा,         ,      , ,                 ' भन्ने व्यवस्था छ। यसको अर्थ, यो सन्धिले इन्डियाका तर्फबाट ब्रिटिस सरकार र नेपाल सरकारबीच यसअघि भएका सबै सन्धि, सम्झौता, सहमतिलाई यस सन्धिमा उल्लेख भएका कुराको हदसम्म खारेज गर्छ भन्ने हो। यो सन्धिपूर्वका शान्ति तथा मैत्रीसम्बन्धी व्यवस्था मात्र यस सन्धिले खारेज गरेको हो। १९५० को नेपालब्रिटेन सन्धि पनि सीमा सन्धि नभई मैत्री हो। यस सन्धिको धारा ८ मा, संयुक्त अधिराज्यको सरकार र नेपाल सरकारबीच १९२३ मा भएको सन्धि र त्यसअघिका सबै सन्धिसम्झौता यो सन्धि लागू भएका मितिदेखि संयुक्त अधिराज्य र नेपालबीच लागू हुने हदसम्म अस्तित्वमा रहने छैनन् भन्ने व्यवस्था छ। संयुक्त अधिराज्य र नेपालबीच सीमा नजोडिएकाले सीमाका कुरा दुई देशबीच लागू हुने कुरा भएन। यसले सीमा सन्धिहरूलाई छोएकै छैन। सुगौली सन्धि नमान्दा उत्पन्न हुने परिणाम काली नदीसम्मको सम्पूर्ण भूभाग हाम्रो हो भन्ने वैधानिक आधार नै सुगौली सन्धि हो। पूर्व मेचीदेखि पश्चिम महाकाली र दक्षिणको १८१६, १८६०, १८७५ र १९२० का सीमा सन्धिले निर्धारण गरेको नेपालको सीमाभित्रको नेपालको अखण्डताको लागि अर्को सीमा सन्धि नभएसम्म सबै सीमा सन्धिसम्झौताहरूको सम्मान दुवै मुलुकको हितमा छ। यी सन्धिसम्झौताहरू नमानेर सीमा हेरफेर गर्न चाहनेका लागि वैधानिक बाटो खुला छैन। सुगौली सन्धि नमान्दा टिस्टादेखि काँगडासम्म कानुनी रूपमा हाम्रो हुन्छ भन्नु र ब्रिटेनले हिजोको सबै उपनिवेश मेरो हुन्छ भन्नु एउटै कुरा हो। सीमा सन्धिको अभावमा राज्यको सीमा विस्तार वा परिवर्तन गर्ने बाटो वैधानिक होइन राजनीतिक हो। राजनीतिक बाटोबाट राज्यको सीमा हेरफेर गर्ने दुइटा विकल्प हुन्छन्। पहिलो, सीमा हेरफेर गर्ने राज्यहरूबीचको राजनीतिक सहमति, र दोस्रो, युद्ध। समाधानको बाटो अन्त्यमा, नेपाल र भारतबीचको सीमाका लागि व्यावहारिक र वैधानिक कुरा दुवै मुलुकबीच सम्पन्न सीमासम्बन्धी सन्धिसम्झौताहरूको सम्मान र इमानदारीपूर्वक परिपालना गर्नु हो। अर्को सीमा सन्धि नभएसम्म दुवै देशका लागि यो एक मात्र विकल्प हो। सीमा सन्धिले निर्धारित सीमामा विवाद उत्पन्न भएमा कूटनीतिक तथा राजनीतिक तहको वार्ताबाट समस्याको समाधान गर्नुको विकल्प छैन। वार्ताको विकल्प वार्ता नै हो। वार्ताको समय र वार्ताका पात्रहरूको विकल्प हुन सक्छ। तर, वार्ताको विकल्प हुन सक्दैन। युद्ध नै गरे पनि अन्त्यमा गर्ने वार्ता नै हो। साह्रै जटिल सीमा समस्या छ, तर मुलुकको सम्बन्ध सुमधुर छ भने आपसी सहमतिमा अन्तर्राष्ट्रिय न्यायालयमा जान सकिन्छ। अन्तर्राष्ट्रिय न्यायालयका क्षेत्राधिकार र निर्णय स्वीकार गर्ने आपसी सहमति गर्न पनि वार्ता नै गर्नुपर्छ। पौडेल नेपाल ल क्याम्पसका सहप्राध्यापक हुन्।"
एन्फा पदाधिकारीलाई मत दिने भक्तपुर कसरी अवैध ?,"भक्तपुर : अखिल नेपाल फुटबल संघ (एन्फा) ले अवैध भनी भंग गरेको भक्तपुर जिल्ला फुटबल संघको पुरानो कार्य समितिले जिल्ला संघ अवैध भए एन्फा पनि वैध हुन नसक्ने जनाएको छ। भक्तपुर जिल्ला संघ अवैध भए भक्तपुर जिल्लाले मतदान गरी जिताएको एन्फाको वर्तमान नेतृत्व पनि अवैध हुने उसको तर्क रहेको छ। एन्फाले अवैधानिक रुपमा विघटन गरेको भक्तपुर जिल्ला फुटबल संघका अध्यक्ष गौतम सुजखूले शनिबार एक प्रेस विज्ञप्ति जारी गर्दै एन्फाका केन्द्रीय सदस्यहरुको उपस्थितिमा भएको जिल्ला संघको अधिवेशन अवैध मान्ने हो भने एन्फाको वर्तमान पदाधिकारीहरु निर्वाचित गर्न अवैध भनिएको भक्तपुर जिल्ला संघले पनि मतदान गरेको यथार्थ भुल्न नहुनेतर्फ सचेत गराएको छ। विधिसम्मत र एन्फाकै विधानभित्र रहेर भएको जिल्ला संघको अधिवेशन अवैधानिक भन्ने हो भने अवैधानिक जिल्ला संघले मतदान गरेको वर्तमान एन्फा पदाधिकारीहरु कसरी वैध भए ?, उनले प्रश्न गरे। जिल्ला संघले एन्फाको गलत प्रवृत्तिविरुद्ध आवाज उठाएको कारण नै पूर्वाग्रही रुपमा भक्तपुर जिल्ला फुटबल संघलाई प्रतिस्थापन गर्ने गरी तदर्थ समिति गठन गरेको अध्यक्ष सुजखूले स्पष्ट पारे। उनले एन्फाको निर्णयको घोर आपत्ति जनाउँदै निर्णय अमान्य भएको र उक्त कार्य गैरकानुनी भएको औंल्याए। मिति २०७७ असार २ गते भएको एन्फाको कार्य समितिको निर्णयानुसार यस संघलाई जे जस्तो आरोप लगाई भंग गरी तदर्थ समिति गठन गर्नु एन्फाको विधान र नियमावलीविपरीत छ, प्रेस विज्ञप्तिमा भनिएको छ, एन्फाको निर्णयानुसार नै जिल्ला संघले जिल्ला लिग सञ्चालन गरेको र एन्फाकै नियमभित्र रहेर टीम दर्ता गर्दै आएकाले एन्फाका सम्पूर्ण आरोप निराधार र सरासर गलत छ। एन्फाले गौतम सुजखू अध्यक्ष रहेको जिल्ला संघलाई प्रतिस्थापन गरी किशोर हेक्काको अध्यक्षतामा १३ सदस्यीय तदर्थ समिति गठन गरेको थियो। एन्फाको उक्त कार्यविरुद्ध विघटित भक्तपुर जिल्ल फुटबल संघले एन्फाको निर्णय नसच्याए अदालत जाने चेतावनी दिएको छ। एन्फाले गरेको निर्णय फिर्ता गरी पूर्ववत् रुपमा भक्तपुर जिल्ला फुटबल संघलाई पुनःस्थापना गर्न माग गर्दै विघटित संघका अध्यक्ष सुजखूले निर्णय नसच्याए जिल्ला संघ आफ्नो अधिकार प्राप्त गर्नकै लागि कानुनी बाटोतर्फ लाग्न बाध्य हुने चेतावनी दिएका हुन्। यसैबीच शनिबार नै एन्फाबाट भंग गरिएको जिल्ला फुटबल संघ भक्तपुरका अध्यक्ष सुजखू, दक्षिण एसियाली खेलकुद (साफ) का उपाध्यक्ष मणि कुँवर र चार वटा जिल्ला फुटबल संघका अध्यक्षहरु क्रमशः काठमाडौंका विराटजङ्ग शाही, ललितपुरका पुरुषोत्तम थापा र धादिङका दीपक खतिवडाको उपस्थितिमा एक बैठक बसेको छ। बैठकले भक्तपुर जिल्ला फुटबल संघको मौजुदा कार्यसमिति भंग गर्ने एन्फाको निर्णय अमान्य भएको निर्णय गरेको विघटित भक्तपुर जिल्ला संघका उपाध्यक्ष रामकृष्ण प्रजापतिले जानकारी दिए। उनका अनुसार उक्त बैठकले एन्फाको कदमको घोर भत्र्सना र विरोध गर्ने निर्णयसमेत गरेको छ। उक्त बैठकले विघटित जिल्ला संघले निकालेको प्रेस विज्ञप्तिमा समेत समर्थन जनाएको छ।"
रियल म्याड्रिड लयमा,"म्याड्रिड : अनुभवी स्ट्राइकर करिम बेन्जेमाले उत्कृष्ट प्रदर्शन गरेपछि स्पेनिस ला लिगा फुटबलको आफ्नो पछिल्लो खेलमा रियल म्याड्रिडले सजिलो जित हात पारेको छ। घरेलु मैदानमा बिहीबार राति खेलिएको खेलमा स्पेनिस पावर हाउस रियल म्याड्रिडले भ्यालेन्सियालाई ३० गोलले हरायो। जितसँगै अंक तालिकाको दोस्रो स्थानमा आसीन रियल म्याड्रिडले लिग लिडर बार्सिलोनामाथि चुनौती थप्ने काम पनि जारी राखेको छ। उक्त खेल ३२ वर्षीय फ्रान्सेली खेलाडी बेन्जेमाका लागि पनि महत्वपूर्ण रह्यो। उनी रियल म्याड्रिडका लागि सर्वाधिक गोल गर्ने खेलाडीको सूचीमा थप एक खुड्किलो माथि उक्लिएका छन्। बेन्जेमा रियल म्याड्रिडको इतिहासमै सर्वाधिक गोल गर्ने खेलाडीको सूचीमा पाँचौं स्थानमा उक्लिएका हुन्। उनले क्लबका लागि गरेको गोल संख्या दुई सय ४३ पुगेको छ। उनी हंगेरीका महान् फुटबलर पुस्कासलाई उछिन्दै पाँचौं स्थानमा उक्लिएका हुन्। आफ्नो खेल जीवनको उत्तराद्र्धमा पुस्कासले स्पेनको राष्ट्रिय टोलीबाट पनि केही खेल खेलेका थिए। बेन्जेमा सन् २००९ देखि रियल म्याड्रिडमा आबद्ध छन्। त्यसअघि उनी फ्रान्सेली क्लब लियोनबाट व्यावसायिक फुटबल खेल्थे। रियल म्याड्रिडका लागि सर्वाधिक गोल गर्ने खेलाडी क्रिस्टियानो रोनाल्डो हुन्। इटालियन सिरिए क्लब युभेन्ट्समा आबद्ध हुनुअघि पोर्चुगिज स्टार रोनाल्डोले रियल म्याड्रिडका लागि चार सय ५० गोल गरेका थिए। यसैगरी सर्वाधिक गोल गर्ने खेलाडीको सूचीमा दोस्रो स्थानमा रहेका राउलले तीन सय २३, तेस्रो स्थानमा रहेका अल्फ्रेडो डी स्टेफानोले तीन सय आठ र चौथो स्थानमा आसीन सान्टिलानाले दुई सय ९० गोल गरेका छन्। पुस्कासले भने रियल म्याड्रिडका लागि दुई सय ४२ गोल गरेका थिए। बेन्जेमाले भ्यालेन्सिया विरुद्घको खेलमा दुई गोल गरे। पहिलो हाफ गोलरहित बराबरीमा सकिएको उक्त खेलको ६१औं मिनेटमा टोलीलाई अग्रता दिलाएका थिए। ७४औं मिनेटमा मार्को एसेस्यिोले रियल म्याड्रिडको अग्रता दोब्बर बनाएका थिए। निर्धारित समयको खेल सकिनुभन्दा दुई मिनेटअघि बेन्जेमाले व्यक्तिगत रूपमा दोस्रो गोल गरेका थिए। स्पेनिस ला लिगामा हालसम्म २९ खेल खेलेको बार्सिलोना ६४ अंकसहित पहिलो र समान खेलबाट ६२ अंक बटुलेको रियल म्याड्रिड दोस्रो स्थानमा छन्। विश्वव्यापी रूपमा फैलिएको कोरोना भाइरसको महामारीका करिब तीन महिना स्थगित भएर पुन: सुचारु भएयता खेलिएका दुवै खेलमा बार्सिलोना र रियल म्याड्रिडले जित हात पारेका छन्।"
गौरवको योजनामा रंगशाला,"रुपन्देही : ५ नम्बर प्रदेश सरकारले खेलकुदको विकास तथा पूर्वाधारका लागि यस वर्ष १२ करोड ५० लाख रुपैयाँ विनियोजन गरेको छ। पहिलो पटक प्रदेश गौरवका तीन आयोजना तोकेको सरकारले त्यसमा रंगशाला निर्माणलाई समेत राखेको छ। खेल क्षेत्रको मुख्य पूर्वाधारको रूपमा बुटवलको उजिरसिंह रंगशाला र दाङमा निर्माण हुने नेत्रलाल अभागी रंगशाला रहेका छन्। यीबाहेक बजेटमा केही साना आयोजना, मुख्यमन्त्री रनिङ सिल्ड र पूर्वी रुकुममा उच्च हिमाली खेल संरचना निर्माणका लागि अध्ययनका कार्यक्रम पनि उल्लेख छन्। बजेट वक्तव्यमा रुपन्देही र दाङका दुवै रंगशालालाई साफस्तरीय रंगशाला भनेर उल्लेख गरिएको छ। दाङको नेत्रलाल अभागी रंगशालालाई प्रदेश गौरवको आयोजनाका रूपमा समेत अगाडि सारिएको छ। उजिरसिंह र नेत्रलाल अभागी रंगशालाका लागि चालू आर्थिक वर्षमा पाँचपाँच करोड रुपैयाँका दरले बजेट विनियोजन गरिएको थियो। अहिले रंगशाला निर्माणका लागि बुटवल र घोराही उपमहानगरमार्फत वातावरणीय प्रभाव मूल्यांकन (ईआईए)को काम भइरहेको जानकारी सामाजिक विकास मन्त्रालयको युवा तथा खेलकुद महाशाखाले जनाएको छ। डीपीआर तयार भइसकेको छ। अहिले दुवै उपमहानगरमार्फत रंगशालाको ईआईएको काम भइरहेको छ, महाशाखाका शाखा अधिकृत विष्णु पन्थीले भने। बुटवल उपमहानगरपालिकाले भने प्रदेश सरकारले ईआईएको कानुन नल्याएकाले काम अगाडि नबढेको जनाएको छ। प्रदेश सभाबाट ईआईएको कानुन नआउँदासम्म हामीले काम अगाडि बढाउन सक्दैनौं, उपमहानगरका सहरी पूर्वाधार विकास महाशाखाका प्रमुख सुमन श्रेष्ठले भने। ईआईएका लागि प्रदेश सरकारबाट प्राप्त १० लाख र उपमहानगरकै पाँच लाख गरी १५ लाख रुपैयाँ विनियोजन भएको छ। बुटवलको जबई मैदानमा बन्ने उजिरसिंह रंगशाला निर्माणका लागि करिब ३७ करोड रुपैयाँ लाग्ने अनुमान छ। चारैतर्फ प्यारापिट भएको रंगशाला १२ देखि २० हजार दर्शक क्षमताको हुने गरी डिजाइन तयार पारिएको छ। रंगशाला प्रवेशका लागि चारवटा प्रवेशद्वार हुनेछन्। रंगशालाको पश्चिमतर्फ जितेश्वरी सामुदायिक वन पर्छ। रंगशालामा मुख्य गरेर फुटबल ग्राउन्ड हुनेछ। फुटबल ग्राउन्डको एरियाबाहिर एथलेटिकको ट्र्याकसमेत निर्माण गरिने छ। रंगशाला परिसरमा भलिबल, बास्केटबल, टेनिस कोर्ट, पौडी पोखरीलगायतका संरचना पनि बन्ने छन्। रंगशालाबाहिर पार्किङ स्थल रहने छ। दाङको घोराहीमा बन्ने भनिएको नेत्रलाल अभागी रंगशालाको डीपीआरको काम भएको छैन। असारमा डीपीआर तयार भयो भने कस्तो खालको रंगशाला बन्ने भन्ने टुंगो लाग्ला। प्रदेशकै स्तरीय रंगशाला गराउने गरी नै काम अघि बढेको छ, घोराही उपमहानगरका सिनियर डिभिजन इन्जिनियर युवराज पौडेलले भने। दाङकै राप्ती गाउँपालिकामा बन्ने भनिएको अर्को अन्तर्राष्ट्रिय स्तरको रंगशालाले भने आगामी आर्थिक वर्षका लागि बजेट पाएन। उजिरसिंह र नेत्रलालभन्दा उच्च स्तरको अन्तर्राष्ट्रिय रंगशाला बनाउने भनेर दुई आर्थिक वर्ष बजेट विनियोजन भए पनि यो रंगशाला निर्माणको काम भने अनिश्चित बनेको छ। राप्ती गाउँपालिकामा बन्ने भनिएको अन्तर्राष्ट्रिय स्तरको रंगशालाको सम्भाव्यता अध्ययन र जग्गा संरक्षण भनेर चालू आर्थिक वर्ष र अघिल्लो आर्थिक वर्ष २०७५७६ मा ५० लाखका दरले एक करोड विनियोजन भएको थियो। तर जग्गा विवादका कारण रंगशाला निर्माणको सम्भावना टर्दै गएको सामाजिक विकास मन्त्रालयका युवा तथा खेलकुद महाशाखाका अधिकृत विष्णु पन्थीले बताए। दुई स्थानीय तहको बीचमा जग्गा पर्ने रहेछ। त्यसमाथि स्थानीयवासीले भोगचलन गरेका रहेछन्। हामीले तारबारको काम अघि बढाउँदा स्थानीयवासीबाट अवरोध भयो, उनले भने, त्यो ठाउँमा रंगशाला बन्ने सम्भावना पनि कम भयो। त्यसैले उजिरसिंह र नेत्रलाल रंगशालालाई नै अन्तर्राष्ट्रिय स्तरको बनाएर अघि बढाउने योजनामा छौं। ५ नम्बर प्रदेशमा अन्तर्राष्ट्रिय स्तरको मैदानको आवश्यकता अपरिहार्य भएको रुपन्देहीको स्थानीय फुटबल क्लब गोरखा ब्वाइजका प्रशिक्षक दयाराम सापकोटा बताउँछन्। अन्तर्राष्ट्रिय विमानस्थल र सभाहल बन्दैछ। त्यसमाथि अन्तर्राष्ट्रिय स्तरको खेल मैदान पनि चाहिन्छ, उनले भने, खेलप्रति मान्छेको क्रेज बढ्दो छ। चारवटा उपमहानगर छन्। ठूलो प्रतियोगिताका लागि पाँच नम्बर प्रदेश राम्रो विकल्प बन्न सक्छ। पूर्वराष्ट्रिय क्रिकेट खेलाडी शक्ति गौचन सबै पक्ष बसेर प्रदेशको खेलसम्बन्धी ठोस योजना बनाई अघि बढ्दा राम्रो हुने सुझाव दिन्छन्। विभिन्न खेलका पदाधिकारी, खेलाडी लगायतसँग बसेर एउटा ठोस योजना बनाउन सकिन्छ, उनले भने, खेल पूर्वाधारसँगै खेलाडीको विकासमा पनि कसरी अघि बढ्ने भन्ने छलफल गर्न सकिन्छ। गौचनले खेलकुदको विकासका लागि विद्यालय तहबाटै सुरुआत हुनुपर्ने बताए। सरकारले प्रदेशको आफ्नै बजेटबाट आठवटा र संघीय सरकारको ससर्त अनुदानअन्तर्गत ६ वटा मैदान तथा खेल पूर्वाधारका लागि बजेट विनियोजन गरेको छ। काम अघि बढे पनि संरचनाहरू तयार भएका छैनन्। ससर्त अनुदान अन्तर्गतको बुटवलको सिद्धेश्वर खेल मैदान स्तरोन्नतिको काम भने विवादका कारण अघि बढ्न सकेको छैन।"
"गण्डकी प्रदेशमा खेलकुदका योजना धेरै, बजेट कम","पोखरा : गण्डकी प्रदेश सरकारले आर्थिक वर्ष २०७७०७८ को वार्षिक बजेटमा खेलकुद विकास र पूर्वाधारका लागि आठ करोड ३५ लाख रुपैयाँ छुट्ट्याएको छ। आगामी आर्थिक वर्षका लागि सोमबार गण्डकी प्रदेशका आर्थिक मामिला तथा योजनामन्त्री किरण गुरुङले ३४ अर्ब ८४ करोड २१ लाख ६० हजार रुपैयाँको बजेट सार्वजनिक गरेका हुन्। त्यसमा खेलकुद क्षेत्रका लागि भने आठ करोड ३५ लाख रुपैयाँ छुट्ट्याइएको हो। प्रदेशमा समग्र खेलकुदको विकासका निम्ति खेलकुद क्षेत्रको नीति, कानुन, संरचना र पूर्वाधार निर्माणमा जोड दिइएको उनले बताए। प्रदेशस्तरीय बहुउद्देश्यीय रंगशाला, क्रिकेट रंगशाला, गल्फ कोर्स, स्की, हाई अल्टिच्युड खेलकुद तालिम केन्द्र, जिल्लास्तरीय रंगशाला र एक स्थानीय तह एक खेल मैदान निर्माणका लागि रकम विनियोजन गरिएको उनले बताए। यसैगरी राष्ट्रिय तथा अन्तर्राष्ट्रिय खेलकुद प्रतियोगिताको आयोजना र समग्र खेलकुद क्षेत्रको विकासका लागि आवश्यक बजेट छुट्ट्याएको उनले बताए। मुख्यमन्त्री कप फुटबल प्रतियोगितालाई निरन्तरता र राष्ट्रिय खेलकुद परिषद्बाट पोखरामा आयोजना हुने नवौं राष्ट्रिय खेलकुद प्रतियोगितामा भाग लिने गण्डकी प्रदेशका खेलाडीको आवश्यक व्यवस्थापन र प्रशिक्षणका लागि एक करोड ५० लाख रुपैयाँ विनियोजन गरिएको जानकारी पनि उनले दिए। प्रदेश सरकारले विभिन्न प्रतियोगितामा सफलता हात पार्ने खेलाडीहरूलाई पुरस्कृत गर्न पनि आवश्यक रकम व्यवस्था गरिएको मन्त्री गुरुङले जानकारी दिए। प्रदेशको खेलकुद क्षेत्रमा लामो समयदेखि लागेका अग्रजहरूले भने प्रदेश सरकारले खेलकुद क्षेत्रमा विनियोजन गरेको बजेटलाई योजना धेरै बजेट कम। कनिका छरेजस्तो बजेटको संज्ञा दिएका छन्। पूर्वराष्ट्रिय खेलाडी खड्ग रानाभाट कोरोना भाइरसको महामारीले विश्व अर्थतन्त्रमै गम्भीर असर परेको अवस्थामा पनि गण्डकी प्रदेश सरकारले खेलकुद क्षेत्रको विकास र पूर्वाधारमा छुट्ट्याएको बजेट ठिकै भएको बताउँछन्। असहज परिस्थितिमा आएको बजेट भएकाले खेलकुद क्षेत्रका लागि छुट्ट्याएको रकम ठिकै मान्नुपर्छ। तर, धेरै शीर्षक समेटेकाले कनिका छरेजस्तो पो हुने हो कि भन्ने लागेको छ, उनी भन्छन्, खेलकुद विकास र पूर्वाधारमा मात्र छुट्ट्याएको भए परिणाम देखिने गरी काम हुन्थ्यो। थोरै बजेट धेरैतिर छर्दा पैसा खर्च हुने तर नतिजा नदेखिने अस्था आउन सक्छ। चालू अर्थिक वर्षमा छुट्ट्याएको बजेटसमेत हालसम्म खर्च नभएको पनि उनले बताए। यसैगरी नेपाल ओलम्पिक कमिटीका उपाध्यक्ष तेज गुरुङ आशा गरेअनुसार बजेट नआएको धारणा राख्छन्। पोखरामा बृहत् नवौं राष्ट्रिय खेलकुद आयोजना हुने भएकाले आगामी वर्षको बजेट खेलकुदमुखी हुने अनुमान थियो। खेलकुद विकास र पूर्वाधारमा धेरै बजेट आउला भन्ने लागेको थियो। तर, आशा गरेअनुसार बजेट आएन, उनले भने। उनले पनि चालू आर्थिक वर्षको खेलकुद बजेटसमेत खर्च नभएको दु:खेसो पोखे। पशुपतिघाटस्थित करिब चार सय रोपनी क्षेत्रफलमा निर्माण हुने क्रिकेट मैदानका लागि छुट्ट्याइएको डेढ करोड रुपैयाँ खर्च हुन सकेन। गल्फमा छुट्ट्याएको ५० लाख र पर्वतीय खेलकुद तालिक केन्द्रका लागि छुट्ट्याइएको ५० लाखलागयत विभिन्न शीर्षकको बजेट खर्च भएन। त्यसैले कार्यान्वयन पक्षमा सरकारले ध्यान दिनुपर्छ, उनले भने। कास्की जिल्ला क्रिकेट संघका अध्यक्ष सञ्जयकान्त सिग्देल पनि छुट्ट्याइएको बजेट नै खर्च नहुनु प्रमुख समस्या रहेको बताउँछन्। अरू प्रदेशको तुलनामा गण्डकी प्रदेश सरकारले खेलकुदमा छुट्ट्याएको बजेट कम हो। संघीय सरकारले पनि खेलकुद क्षेत्रमा गण्डकी प्रदेशलाई बजेट छुट्ट्याएकाले पनि होला, उनी भन्छन्, चालू आर्थिक वर्षमा प्रदेश सरकारले खेलकुद क्षेत्रमा छुट्ट्याएको बजेट खर्च नै भएन। आगामी वर्ष पनि छुट्ट्याएको बजेट नै खर्च हुँदैन कि भन्ने प्रमुख चिन्ता र चासो हो। पशुपति घाटमा निर्माण हुने भनिएको क्रिकेट रंगशाला निर्माणका लागि बजेट छुट्ट्यायो तर विस्तृत परियोजना प्रतिवेदनसमेत बनाउन सकेन।"
