शीर्षक,विवरण
संकट र समृद्धिको सहयोगी कृषि,"किसानले चाहेका बेला पाउने गरी सरकारले मलको पर्याप्त मौज्दातको व्यवस्था गरे कृषिउपज बढेर मुलुक आत्मनिर्भर हुँदै जान्छ। जबजब देशमा बेरोजगार र भोकमरीको समस्या खडा हुन्छ तब नेपालमा कृषि क्षेत्रलाई सम्झने गरिन्छ। सामान्य अवस्थामा कृषि क्षेत्र भनेको गाउँले, निरक्षर वा कम पढेलेखेका र सहरमा नबिक्ने मानिसले गर्ने खेतीपातीको काम भनेर हेलाँ गरिन्छ। युवाहरू वैदेशिक रोजगारमा जान थालेपछि र आयातीत खाद्यान्न छेलोखेलो पाइन थालेपछि त त्यही खेती गर्न पनि छाड्न थालिएको छ। हिजोसम्म लहलह धान र मकै फल्ने जमिन बाँझै छाड्न थालिएको छ। यस्तो मुलुकमा भवितव्य परी बेरोजगार र भोकमरीले नजिकैबाट चियाइरहनु स्वाभाविकै हुन्छ। यसरी जनजीविका र समृद्धि प्राप्तिका सन्दर्भमा कृषि क्षेत्रले महत्व र आकर्षण गुमाउँदै गएको छ। हिजोआज गाउँमा भकारी भरी धान, गोठभरी गाई भैंसी, बाख्रा खसीबोका, परालका टौवा, मकैका थाँक्रा र घरमै प्रशस्त दूध, दही र घिउ हुने परिवार हराउँदै गएका छन्। यस्ता सम्पन्न परिवार क्रमशः सहरतर्फ स्थानान्तरण हुँदै गएका छन्। किनभने हिजोआज समृद्ध र समृद्धिको परिभाषा बदलिएको छ। समृद्धि धानपरालमा होइन, सहरमा बंगला र गाडी हुनुलाई मान्न थालिएको छ, गैरीखेत धेरै हुनेलाई होइन, बैंक ब्यालेन्स र सेयर धेरै हुनेलाई मान्न थालिएको छ। यसरी कृषि क्षेत्रले महत्व गुमाउँदै गएको छ। विगतमा परम्परागत कृषि प्रमुख व्यवसाय भएका क्षेत्रबाट उत्पादित वस्तु बाहिर कमै मात्र जाने गर्दथे। गाउँभित्र बिक्री हुने गर्दैनथ्यो। घिउ मात्र त्यस्तो वस्तु थियो, जो केही मात्रामा बाहिर जान्थ्यो। चाकडी गर्नुपर्ने हाकिम र अन्य मान्यजनलाई गाउँबाट उपहार लगिदिने वस्तु घिउ नै थियो। अहिले त घिउ सहरबजारका हाकिम र मान्यजनका घरमा वर्जित वस्तु भएको छ। यदाकदा खसीबोका बाहिर जाने गर्दथे। अन्यथा सबैथरीका उत्पादन गाउँघरमै खपत हुन्थे। र, गाउँमा उत्पादन नहुने तर नभइनहुने लत्ताकपडा, नुन, मट्टीतेल आदि सीमित वस्तु मात्र बाहिरबाट गाउँमा प्रवेश गर्दथे। हुनेखाने किसान परिवारका घरमा दुईतीन वर्ष अगाडिदेखिका धानका भकारी र परालका टौवा हुन्थे। परालका टौवा हेरेर त्यो परिवारको आर्थिक र सामाजिक हैसियत आकलन गरिन्थ्यो। गाउँमा त्यो परम्परा लगभग समाप्त भएको छ। यसको अर्थ परम्परागत ग्रामीण कृषि आत्मनिर्भर अर्थतन्त्रको सच्चा नमुना थियो। खाद्यान्न, सागपात, तरकारी, दूध, दही, घिउ, फलफूल, मरमसाला, मल, बीउ, मासु, घाँस, पराल आदि मानव र पशु आहार सबै गाउँमैै उत्पादन हुन्थ्यो। यी वस्तु न किनेर खाइन्थ्यो न त बिक्री गरिन्थ्यो। तर सडक र सहर बन्न थालेपछि गाउँका मानिसको आकर्षण त्यतातिर बढ्न थाल्यो। सम्पन्नहरूका लागि त्यो आकर्षण सुख, सुविधा, कमाइ र बालबालिकाको पढाइका निमित्त थियो। कसैकसैको त्यसको सँगसँगै शक्ति केन्द्रसँग सम्बन्ध बढाउने मनसाय पनि थियो। गाउँका विपन्नको सहर प्रवेश आम्दानीका अवसरको खोजीमा थियो। गाउँलाई राज्यले पनि लगातार उपेक्षा गरिरहेको पृष्ठभूमिमा यसो हुनु स्वाभाविक पनि थियो। परम्परागत कृषिका काम धेरै शारीरिक श्रमको माग गर्ने काम भएकाले त्यो गाह्रो पनि हो। खेतीको काम मौसमअनुसार गर्नुपर्ने हुनाले त्यसमा घामपानी, जाडो गर्मी, साँझबिहान, धुलोहिलो केहि भन्न पाइँदैन। दिनहुँ पानी र पसिनाले भिज्ने कुरा सामान्य हुन्छ। कामको चटारोमा भनेको समयमा नुहाउन पनि पाइँदैन। त्यसैले खेतीमा काम गर्ने किसान मैलाधैला हुन्छन्, घामले डढेर तिनका अनुहार टाटेपांग्रे भएका हुन्छन्। त्यसैले परम्परागत खेती काममा पढेलेखेका मानिसको विकर्षण हुन्छ। उनीहरू सकेसम्म हिलो, धुलो र माटोमा पस्नै नपरे हुन्थ्यो झैं गर्छन्। यसो हुँदै गएपछि खेतीको काम भनेको गाउँका, पढाइलेखाइ नभएका, सहरमा रोजगार पाउन नसक्ने मानिसको मात्र व्यवसायमा सीमित हुन पुग्यो। परिवार पाल्ने अरू कुनै विकल्प नभएकाले त्यस्ता परिवार गाउँको खेतीमै टाँसिएर बस्न बाध्य भए। त्यही भएकाले नेपालको कृषिमा लगानी भएन। नयाँ बीउ र प्रविधि प्रवेश गरेन। नयाँ वस्तु उत्पादन गर्ने कुनै पहल भएन। सिँचाइ सुविधा विस्तार हुन सकेन। उनीहरूलाई आवश्यक पर्दा कर्जा पाइने व्यवस्था भएन। त्यही प्रयोजनमा स्थापना भएको कृषि विकास बैंकले केही वर्ष केही पहल पक्कै गरेको होे। तर त्यसले निरन्तरता पाएन। कृषिमा ठूलो बजेटका ठूला आयोजना नहुने भएकाले राज्यका जिम्मेवार अधिकारीहरूको आकर्षण कृषिबाट हट्दै गयो। कृषि मन्त्रालयबाट सिँचाइ हटाइदिएपछि त कृषि मन्त्रालयप्रतिको आकर्षण शून्यबराबर भयो। जर्मन र बेलायत सरकारको सहयोगमा कृषिमा प्रदर्शन प्रभाव (डमोन्स्ट्रेसन इफेक्ट) पार्न देशका विभिन्न ठाउँमा कृषि फार्म स्थापना गरिए। धनकुटा जिल्लाको पाखरीवास र कास्कीको लुम्लेमा बेलायत सरकारको सहयोगमा र तनहुँ जिल्लाको खैरेनीमा जर्मन सरकारको सहयोगमा व्यवस्थित कृषि फार्म सञ्चालन गरिए। बेलायत सरकारले फलफूल र तरकारी तथा जर्मन सरकारले खाद्यान्न बाली (विशेषगरी गहुँ) विकासमा जोड दिएका थिए। त्यसैगरी नेपाल सरकारले पनि केही ठाउँमा (कास्कीको मालेपाटनमा र मुस्ताङको मार्फामा) बागवानी केन्द्रहरू सञ्चालन गरेको थियो। मार्फाको फार्मबाटै नेपालमा स्याउ खेतीको प्रवद्र्धन सुरु भएको हो। विदेशी सरकारहरूले ती फार्मबाट हात झिकेपछि, देशमा उदारीकरण कार्यक्रम लागू गरिएपछि र माओवादी द्वन्द्व सुरु भएपछि ती सबै कृषि फार्मको अस्तित्व नै मेटियो। तर नेपालमा फलफूल र तरकारी खेतीमा केही ठाउँमा केही नयाँपन आउनुमा ती फार्मको महत्वपूर्ण योगदान रहेको छ। देशका उपत्यकामा सहरीकरण बढ्दै गएकाले कृषि जमिन साँघुरिदै गएको र पहाडमा भएको जमिन पनि बाँझो रहन थालेकाले उत्पादन घटेको छ। अर्कातिर आयात सहज भएको छ। सहरमा विभिन्न किसिमका आयका स्रोत उपलब्ध भएको र पहाडका अधिकांश परिवारमा रेमिट्यान्स आउने भएकाले उत्पादन गरेर खाने चलन हराउँदै गई किनेर खाने चलन बढ्दै गएको छ। यसले आयातमाथि निर्भरता बढाउँदै लगेको छ। अतः उपत्यकामा बचेको जग्गा अरू घट्न नदिने र पहाडमा जमिन बाँझो राख्न नदिने नीति कडाइका साथ लागू गर्नु जरुरी भएको छ। यसका लागि दण्ड वा पुरस्कार नीति अपनाउनु उपयोगी हुन सक्छ। तरकारी, दूध अन्डा, मासु, माछा, फलफूल आदिमा बढ्दै गएको व्यवसायीकरण पनि भरपर्दो आपूर्ति शृंखलाको अभावमा हुन सक्ने जति प्रगति हुन सकेको छैन। बन्दाबन्दीमा आयात निर्वाध रह्यो भने स्वदेशी उत्पादन उत्पादनस्थलबाट बाहिर निस्कन नपाएर खेर फालियो। त्यसैले नेपालले आफ्ना उत्पादनका लागि आफ्नै भरपर्दो, स्थायी र किफायती आपूर्ति शृंखला विकास गर्नु जरुरी देखिएको छ। त्यसलाई सरकारले छुट र सुविधा दिएर प्रोत्साहित गर्नुपर्छ। नेपालमा यस्ता वस्तुको मूल्य आयात रोकिँदाभन्दा नेपालको आफ्नै आपूर्ति शृंखला टुट्दा बढ्ने गरेको नाकाबन्दी कालमा अनुभव गरिएको छ। भारतले त्यति ठूलो संख्याका किसानमा अनुदानलगायतका सेवासुविधा प्रभावकारी रूपमा पुर्याउन सकिरहेको छ भने हामीले नसक्ने कुरा हुन सक्दैन। हाम्रा कमजोरी भनेको अनुदानलक्ष्यित किसानसम्म पुग्ने प्रत्याभूति हुने गरी कार्यक्रम नबनाउनु हो। नेपाली उत्पादन उत्पादन लागत घटाउने कुरा पनि उत्तिकै महत्वपूर्ण छ। भारतले आफ्ना किसानलाई अनेक सुविधा दिई आफ्ना उत्पादनलाई सस्तो पारेकाले नेपाली उत्पादनले सीमापारिका उत्पादनसँग प्रतिस्पर्धा गर्न नसकिरहेको आवस्था छ। त्यसैले या त नेपालले पैठारीमा कर, शुल्क लगाएरबढाएर नेपाली उत्पादनलाई पर्याप्त संरक्षण दिनुपर्छ। या नेपाली किसानलाई पनि भारतले दिएजत्तिकै छुट र सुविधा दिनुपर्छ। नेपालको कृषि क्षेत्रको वर्चस्व बचाउन यसो गर्नुको विकल्प छैन। कृषि क्षेत्रलाई दिइने अनुदान वास्तविक किसानसम्म नपुग्ने र किसानको नाममा टाठाबाठाले अपहरण गरी त्यसको व्यापक दुरुपयोग गरिरहेका समाचार सञ्चारमाध्यममा लगातार रूपमा आउने गरेका छन्। यो पृष्ठभूमिमा सरकारले अनुदान कार्यक्रम स्थगित गरेको समाचार पनि सञ्चारमाध्यममा आएको छ। तर अनुदान स्थगित गर्नु समस्याको समाधान होइन। अलिकति मेहनत गर्ने हो भने लक्ष्यित किसानसम्म अनुदान पुर्याउन सकिने होइन। र, त्यस्तो मेहनत सम्बन्धित प्रशासनयन्त्र र कृषि प्राविधिकबाट हुनुपर्छ। र, त्यसमा प्रदेश र स्थानीय सरकारलाई पनि सहभागि गराउनुपर्छ। भारतले त्यति ठूलो संख्याका किसानमा अनुदानलगायतका सेवा सुविधा प्रभावकारी रूपमा पुर्याउन सकिरहेको छ भने हामीले नसक्ने हुनै सक्दैन। हाम्रा कमजोरी भनेको अनुदानलक्ष्यित किसानसम्म पुग्ने प्रत्याभूति हुने गरी कार्यक्रम नबनाउनु हो। त्यसमा थप मेहनतको जरुरत छ। यसो हुनु हुँदैन। कृषि क्षेत्रको यो हविगत हुनुमा हाम्रो अल्प र अर्धमनको प्रयास जिम्मेवार छ। स्थानीय तहमार्फत किसानका घरदैलोमा मल, बीउ, आधुनिक प्रविधि, कृषि ज्ञान, कर्जा, औषधि आदि पुर्याउने कार्यक्रम लागू नगरी कृषि क्षेत्रले अपेक्षित गति लिन सक्दैन। उपलब्ध भएको बजेटबाट आयात गरी मागबमोजिम किसानलाई मल उपलब्ध गराउने ल्याकत पनि हामीले देखाउन सकिरहेका छैनौं। तब कृषिउपजमा परनिर्भरता बढ्यो भनेर चिन्ता मात्र गरेर हुन्छ ? किसानले जुनसुकै बेला चाहेबमोजिम मल पाउने गरी सरकारले मलको पर्याप्त मौज्दातको व्यवस्था गर्नुपर्छ। तब मात्र कृषिउपज बढेर देश यस्ता उपजमा आत्मनिर्भर हुँदै जान्छ।"
पार्टी प्रवेशीको मनोविज्ञान,"राजनीतिक पार्टीहरूमा दलबदललाई कुनै नौलो घटना मानिन्न। राजनीतिक कार्यकर्ताले अघोषित रूपमा या नेताहरूले घोषित रूपमा आफ्नो पार्टी परिवर्तन गर्नु प्रजातान्त्रिक वा लोकतान्त्रिक व्यवस्थाको नैतिक चरित्र नै हो। यद्यपि कतिपय ससाना पार्टीमा देखिने यस खालका चरित्रलाई सामान्य मानिए पनि ठूला र मुख्य पार्टीका हकमा भने यसलाई महत्वका साथ हेर्ने गरिन्छ। यस क्रममा प्रायः आफूखुसीले आफ्नो पार्टी छाडेर अर्को पार्टीमा प्रवेश गर्नेहरू देखिन्छन् भने पार्टीबाट निस्कासनमा परेर दोस्रो पार्टी अपनाउनेहरू पनि धेरै हुन्छन्। पर जानै पर्दैन, छिमेकी मुलुक भारतको राजनीतिक घटनाक्रममा यस्ता परिदृश्य निकै देखिएका छन्। तर अहिले यहाँ प्रसंग जोड्न खोजिएको छ हाम्रै देशको। भर्खरै मात्र जननिर्वाचित पूर्वसांसद एवं मन्त्रीसमेत भइसकेका राष्ट्रिय प्रजातन्त्र पार्टीका केन्द्रीय नेता सुनिलबहादुर थापाले आफ्ना दर्जनौं सहयोगीका दलबलसहित नेपाली कांग्रेसमा प्रवेश गरे। थापाको हठात् यो नयाँ पार्टी प्रवेशले स्वयं राप्रपा मात्रै होइन, नेपाली कांग्रेसमै पनि ठूलो तरंग ल्याइदिएको छ। वास्तवमा राप्रपाका निम्ति त यो सामान्य घटना हुँदै होइन। किनकि थापाको व्यक्तित्वले राप्रपाभित्र एउटा महत्वपूर्ण हैसियत राख्थ्यो। एक त, सूर्यबहादुर थापाको नामसँग उनको नाम जोडिएको छ। अर्को, उनै बाबुले स्थापना गरेको पार्टी, जुन पार्टीको टिकटबाट उनले चुनाव जितेका थिए त्यही पार्टी परित्याग गरेका छन्। तर उनले किन छाडे राप्रपा ? प्रश्न उठ्नु स्वाभाविक छ। सरसर्ति हेर्दा यसमा विभिन्न कारण देखिन्छन्। पहिलो देशको बदलिँदो परिस्थितिसँग राप्रपा घुलमिल हुन नसकेको अर्थात् लोकतान्त्रिक तरिकाले पार्टी चल्न नसकेको थापाको आरोप छ। त्यसभन्दा पनि मुख्य कुरो, पार्टीसँगको उनको अर्को एउटा नमीठो चित्त दुखाइ छ, राप्रपाले यसका संस्थापक सूर्यबहादुर थापालाई बिर्सेको छ। उहाँको ट्र्याक छाडेको छ। कतिसम्म भने पार्टीको कुनै पनि औपचारिक कार्यक्रमका ब्यानरमा उहाँको तस्बिर राखिन्न। उहाँको फोटोमा माल्यार्पण गरिन्न। उहाँमाथिको यस्तो व्यवहारले उहाँको हदैसम्मको तिरस्कार र अपमान भएको मैले महसुस गरेंं। अब यहाँ प्रश्न उठ्छ के सुनिलबहादुरले राप्रपा परित्याग गर्नुको कारण यही नै हो ? एकछिनलाई मानौं, यही सत्य हो। तर, कुनै पनि नेताले खास गरेर सुनिलबहादुरले राप्रपा छाड्दैमा नेपाली राजनीतिमा किन यस्तो हलचल ? के सूर्यबहादुरकै छोरा हुनुको कारणले मात्रै हो त यस्तो भएको ? हैन भने प्रजातान्त्रिक व्यवस्थामा पार्टी त्याग र पार्टी प्रवेशका घटना त भई नै रहन्छन्। किन उनको सन्दर्भमा मात्रै यस्तो प्रश्न उठिरहेछ ? तर वास्तवमा यो ठूलो प्रश्न हुँदै होइन। प्रश्न त यो हो राप्रपा छाडेर अर्को पार्टी प्रवेश गर्दा उनले किन कांग्रेस नै रोजे ? जब कि कांग्रेस पार्टीभित्र यो प्रश्न छताछुल्ल भएको छ, जुन सूर्यबहादुर थापाले जनमतसंग्रहमा साम, दाम, दण्ड, भेद प्रयोग गरेर बहुदल हराउने खेल खेले। भनिन्छ झेलपूर्ण खेल खेले। अझ त्यसभन्दा अघि बढेर निर्वासनबाट जोखिमयुक्त राष्ट्रिय मेलमिलापको नीति लिई आउने बीपी कोइरालालाई फाँसी दिनुपर्छ को मुख्य पक्षधर थिए उनी। उनैका खुद छोरा हुन् सुनिलबहादुरलाई पार्टीमा रातो कार्पेट ? कुरो यतिमै मात्र सीमित छैन। पार्टी प्रवेशको भित्री अन्तर्यमा उनलाई कांग्रेसको महत्वपूर्ण पद दिइने बुँदा रहेको छ भन्ने करिबकरिब सबैले बुझिसकेका छन्। यो स्थितिमा कांग्रेसभित्रका कतिपय नेता र कार्यकर्तामा असन्तोषले जरा गाडेको र त्यसैका कारण आन्तरिक किचलो बढ्ने प्रचुर सम्भावना छँदै छ। त्यसै त, आगामी महाधिवेशनमा जुटेको कांग्रेसभित्र सभापतीय घर झगडा कायम छ। यस्तोमा नयाँ नेता, त्यो पनि परम शत्रु मानिएका नेताको वंश प्रवेशले कांग्रेसमा थपिन सक्ने अप्ठेरो खाँटी कांग्रेस का लागि कसरी मान्य हुन सक्ला ? देख्दा गौणजस्तो देखिए पनि यहाँनिर पोइन्टेड हुन आवश्यक देखिन्छ। जस्तो कि यहाँ जिज्ञासाहरू हुन सक्छन् सुनिलबहादुरले आफूखुसी रोजेर कुनै पनि राजनीतिक पार्टीमा समावेश हुने उनीसँग मौलिक अधिकार छैन ? अथवा, सूर्यबहादूरको राजनीतिक कर्मको वंश परम्परा कायम राख्ने उनले क्षमता राख्दैनन् ? सूर्यबहादरको राजनीतिक विचारलाई नै उनले अपनाइराख्नुपर्छ भन्ने केही छ ? के बाबुको भन्दा फरक छोराको मत हुन सक्दैन ? अर्को शब्दमा, पञ्चायतका पक्षधरले के आफ्नो कित्ता परिवर्तन गर्नै पाउँदैनन् ? जब कि २०४६ को जनआन्दोलनलाई समर्थन गर्न आएका चन्द्रशेखरलगायतका भारतीय राजनीतिज्ञहरू, जो बानेश्वरस्थित एभरेस्ट होटेलमा बसेका थिए, उनीहरूविरुद्ध कालो झन्डा उठाएर विरोध गर्न पुगेका कतिपय चैते कांग्रेसहरू अहिले पनि नेपाली कांग्रेसका नाममा छाती खोलेर खुला राजनीति गरिरहेको नदेखिएको हो र ? यहाँ यति मात्रै भन्न के खोजिएको भने घरमा कोही कसैका छोरा होलान्, समाजमा उनकै आमाबाबुको परिचयले चिनिएका होलान्। तर जब देशको प्रसंग आउँछ र देशमा राजनीतिको कुरो आउँछ, त्यहाँ निजत्व ले केही अर्थ राख्दैन। आफ्नो पार्टी परित्याग गरेर नयाँ पार्टीमा प्रवेश गर्ने जोसुकैको मनोविज्ञान हेर्दा के बुझिन्छ भने उसले केही न केही नयाँ योजना बुनेको हुन्छ। फरक यत्ति हो कि त्यस्तो योजना केवल व्यक्तिगत फाइदाका लागि हो कि पार्टीका लागि ? यतिबेला सुनिलबहादुर केवल सूर्यबहादुरपुत्र होइनन्, अलग्गै व्यक्तित्व हुन्। करो यत्ति मात्रै हो, कसैको छोरा भएरै बाबुका नाममा राजनीति गर्ने हो भने त्यो पक्कै पनि अराजनीति हो। र, यस्तो अराजनीति गर्ने हो भने राणाशासन थिँदै थियो, राजतन्त्रमै पनि त्यो दोष छँदै थियो। फेरि प्रजातन्त्र किन चाहिएको ? लोकतन्त्रकथित गणतन्त्रको आवश्यकता नै किन परेको ? साँचो लोकतन्त्र हो भनेर भन्ने हो भने कसैको इतिहास हेरेर वर्तमानमा त्यसको मूल्यांकन गरिनुलाई पर सार्न पटक्कै मिल्दैन। तर त्योभन्दा पनि यतिखेरको समयमा उसले के गरिरहेको छ ? त्यो महत्वको कुरो हो। होला, कांग्रेसमा नयाँ मान्छेको प्रवेशले आगामी महाधिवेशनलाई प्रभाव पार्ला। झन् गुटगत राजनीति भइरहेको सन्दर्भमा सभापतिका प्रत्याशीका आँखा नवप्रवेशीमा पर्न जानुलाई अन्यथा मान्न सकिन्न। त्यसमाथि सुनिलबहादुर थापालाई त शक्तिशाली तुरूप मानिएकै छ। उनीजस्ता व्यक्तित्वलाई सीधै केन्द्रीय सदस्यमा मनोनीत गरेर आफ्नो पार्टीमा प्रवेश भएको पाउनुलाई अधिकांशतः कांग्रेसीजनले उपलब्धि मानेकै हुनुपर्छ। हुन त राप्रपाका वरिष्ठ नेताहरूले सुनिलबहादुरको पार्टी परित्यागलाई उनले आफ्नो राजनीतिक विरासतमाथि घात गरेको ठहर्याएका छन्। कतिपयले त उनलाई मौकापरस्त राजनीति गरेको आरोप पनि लगाएका छन्। यो अलग्गै कुरो हो कि, यस्तो आरोपलाई भूट साबित गर्न उनले कांग्रेसभित्र भोलि कस्तो राजनीति भूमिका निर्वाह गर्लान्, त्यसमै भर पर्छ। जोखिम भने छँदै छ कि उनी कांग्रेसभित्र कसको प्यारा भएर रहने हुन् ? भन्न त उनले भनेका छन् म कांग्रेसभित्र गुटको राजनीति गर्न प्रवेश गरेको होइन, मैले आफूलाई कुनै विशेष नेतानिकटका नमानेर सिंगो कांग्रेस मानेको छु। कांग्रेसको लोकप्रियता अधोगतिमा झरिरहेको बेला देशले राजनीतिक संकट भोगिरहेको र अन्तर्राष्ट्रिय सम्बन्धसमेतमा विचलन आएको सन्दर्भमा उनको कांग्रेसप्रवेशले निकै ठूलो अर्थ राखेको छ। त्यो यस मानेमा कि मूलतः परराष्ट्र विषयमा उनी निकै जानकार मानिन्छन्। त्यसो त, आफ्नो पार्टी परित्याग गरेर नयाँ पार्टीमा प्रवेश गर्ने जोसुकैको मनोविज्ञान हेर्दा के बुझिन्छ भने उसले केही न केही नयाँ योजना बुनेको हुन्छ। फरक यत्ति हो कि त्यस्तो योजना केवल व्यक्तिगत फाइदाका लागि हो कि पार्टीका लागि हो ? यस सन्दर्भमा अलिक भिन्न धारणा यो नयाँ पार्टीप्रवेशीले आफू र आफ्नो पार्टीबाट माथि उठेर सिंगो देशको निमित्त राजनीति गर्न सक्ने विचार आफ्नो दिलदिमागमा राख्न सक्ला ?"
निर्धनको साझेदारी वन,"मुलुककै सबैभन्दा जेठो कपिलवस्तुको तिलौराकोट साझेदारी वन यतिबेला रोजगारको भरपर्दो सहारा बन्न पुगेको छ। तिलौराकोट साझेदारी वनलाई स्थानीयको सामूहिक पहलमा एक दशकअघि मात्र देशकै पहिलो नमुना वैज्ञानिक वन व्यवस्थापनका रूपमा विकास गरिएको हो। रोजगार मात्र नभई यो वन राजस्वको समेत भरपर्दो स्रोत बन्दै छ। गएको आर्थिक वर्षमा मात्रै ५० हजार ६ सय १६ श्रम दिन रेकर्ड कायम भएको छ। कुल श्रमिकले काम गरेको दिनलाई जोडेर श्रम दिन निकालिन्छ। डिभिजन वन कार्यालय कपिलवस्तुको रेकर्डअनुसार चालू आर्थिक वर्षमा मात्र स्थानीय श्रमिकले कूल दुई करोड ६० लाख ६७ हजार दुई सय ४० रुपैयाँ पारिश्रमिक पाएका छन्। बितेका दुई आर्थिक वर्षमा मात्र झन्डै १७ करोड राजस्वमा योगदान गरेको छ। वन क्षेत्र ६६१२६० हेक्टरमा फैलिएको छ। ठूलो संख्यामा रोजगार पाएका मात्र छैनन्। वन उपभोक्ताहरूले सहुलियत दरमा ग्रेड छुट्ट्याएर मूल्य कायम गरी काठदाउरासमेत पाउने गरेका छन्, तिलौराकोट वन व्यवस्थपन समूहका अध्यक्ष जयप्रकाश पाण्डेय भन्छन्। पाण्डेयका अनुसार दैवी प्रकोपमा परेका सर्वसाधारणलाई न्यून दरका काठदाउरा दिइन्छ। दाहसंस्कार र दैवी प्रकोपमा परेका उपभोक्तालाई प्रति क्विन्टल पाँच सय रुपैयाँमा दाउरा उपलब्ध गराइन्छ। वनका कारण २२ हजार ६ सय २२ घरधुरी लाभान्वित छन्। यी घरधुरीका आर्थिक वर्ष २०७५०७६ मा ६३ हजार चार सय ५० र त्यसअघिको आर्थिक वर्षमा ५३ हजार ६ सय ४५ श्रम दिन रेकर्ड कायम भएको छ। यी दुवै वर्षमा गरी पाँच करोड ६८ लाख ८९ हजार एक सय २५ रुपैयाँ श्रमिकले पाएका छन्। दशकदेखि यो चक्र निरन्तर चलिरहेको छ। वनको नियमित हेरालु, कार्यालय व्यवस्थापन, वन डढेलो नियन्त्रणका लागि सिजनल हेरालु, तारबार, बिरुवा उत्पादन, बिरुवा खरिद, पुनः रोपण, गोडमेल, झाडी सफाइ, पत्ल्याउने कार्य, काठदाउरा उत्पादन, पुनः उत्पादन कटानपछिको सरसफाइजस्ता काममा वनले श्रमिकलाई मनग्य रोजगार दिएको छ। गरिब, विपन्न र दलित समुदायका लागि पनि वन जीवन भरोसा बनेको छ। वन संरक्षण हुँदा वन्यजन्तुसमेत बढ्दै गएको पाण्डेले जानकारी दिए। कपिलवस्तुमा रहेका तिलौराकोट, मायादेवी, कपिलवस्तु साझेदारी वन समूहसहित पाँचवटा वनले वार्षिक कुल एक लाखभन्दा बढी दिन रोजगार गरेका छन्। उद्योग, पर्यटन, वन तथा वातावरण मन्त्रालयका अनुसार पाँचवटा साझेदारी वनबाट राज्यलाई यो ६ वर्षको अवधिमा मात्र झन्डै ८६ करोड रुपैयाँ राजस्व आम्दानी भएको छ। यसरी सबै साझेदारी वन प्रति क्यु फिट न्यूनतम सात सय ५० रुपैयाँको हिसाबले ४३ करोड ३० लाख ७४ हजार रुपैयाभन्दा बढी आम्दानी गर्न सफल भएका छन्। तिलौराकोट र कपिलवस्तु साझेदारी वन व्यवस्थापन समितिले त साझेदारी वनको संरक्षण, संवद्र्धन, दिगो उपयोग, वातावरण सन्तुलन तथा जैविक विविधता सरंक्षण एवम् गरिबी न्यूनीकरणमा योगदान पुर्याएवापत सरकारबाट राष्ट्रिय पुरस्कारले सम्मानितसमेत भए। यता रूपन्देहीको लुम्बिनी र नवलपरासीको बुद्ध शान्ति साझेदारी वन पनि वैज्ञानिक व्यवस्थापन सुरु भएपछि राजस्व र बेरोजगारका लागि वरदान सावित भए। अतिक्रमित जमिनसमेत जोगिएको छ। १३ सय ३४ हेक्टरमा फैलिएको लुम्बिनी साझेदारी वनका अध्यक्ष जविउल्ला खाँले सरकारले काठदाउरा ओसारपसार बन्द गर्ने गत जेठ १५ को सरकारी निर्णयका कारण घाट गद्दीमा रहेका करोडौंका काठ सड्ने अवस्थामा पुगेको गुनासो गरे। सरकारको निर्णयका कारण वैज्ञानिक वनको असीबर्से योजनामा धक्का लागेको छ, खाँको चिन्ता छ, कोही दोषी देखिए कारबाही गरौं। सबैलाई एकै आँखाले हेरेर मारमा पार्नु न्यायोचित भएन। कपिलवस्तु साझेदारी वन समूहका अध्यक्ष गंगेश तिवारीले जबर्जस्ती अतिक्रमणमा परेको एक सय ७० हेक्टर वन फिर्ता ल्याउन सफलता मिलेको सुनाए। अहिले वन संरक्षणका लागि अग्निरेखा र काँडेतार लगाइएको सुनाए। अतिक्रमित क्षेत्र खाली गराई यहाँ वृक्षरोपण गरिएको छ। साझेदारी वनमा पारदर्शिताका कारण सुशासन हुने दाबीसमेत उनको छ। वैज्ञानिक साझेदारी वन व्यवस्थापनको अवधारणा लागू भएपछि कपिलवस्तुमा मात्र हालसम्म ११ लाख ५४ हजार ८ सय ६७ क्यु फिट काठ उत्पादन गरिएको छ। साझेदारी वनबाट उत्पादन भएका काठलाई सरकार र साझेदारी वन समूहबीच उत्पादनको आधाआधा काठ, दाउरा बाँडचुँड गरिन्छ। यसरी भाग लगाउँदा प्रति क्यु फिट एक हजार पाँच सय रुपैयाँ राजस्व हुन आउँछ। यसरी साझेदारी वन राजस्व र रोजगार दुवैका लागि सञ्जीवनी सावित हुँदै छ। वातावरण सन्तुलन, राजस्व संकलन र गरिबी न्यूनीकरणका लागि वरदान सावित भएको छ। प्रदेश वन तथा वातावरण मन्त्रालयका उपसचिव विजयराज सुवेदीले ८० वर्ष पुरानो रूखको कार्बन सञ्चित गर्ने क्षमता नहुने भन्दै वैज्ञानिक ढंगले व्यवस्थापन फाइदाजनक रहेको बताए। मधेसमा पाइने सालका रूखमा सरदर ५० देखि ६० क्यु फिट काठ हुन्छ। एक क्यु फिटबराबर ३० किलो कार्बन सञ्चित हुन्छ। ८० वर्ष पुगेको रूखले वायुमण्डलबाट जति कार्बन लिन्छ, उति नै फ्याँक्ने गर्दछ। त्यस्ता रूख वातावरणीय हिसाबले समेत उपयुक्त मानिँदैन, सुवेदी भन्छन्। सुवेदीका अनुसार तराई र पहाडको लगभग २१ लाख हेक्टरमा सहजरूपले वैज्ञानिक वन व्यवस्थापनको ढाँचामा काम गर्न सकिन्छ। यसबाट वार्षिक करिब १० करोड क्यु फिट काठ निस्कन सम्भव छ। यसमध्ये सात करोड क्यु फिट विदेश निकासी गर्न सकिन्छ। वैज्ञानिक वन व्यवस्थापन योजनामा वनस्पतिका आधारमा समयसीमा निर्धारण गरेर चरणबद्ध वृक्षरोपण गर्ने, वनस्पति हुर्काउने, आयु पुगेका रूखलाई कटान गरेर काठ बिक्रीवितरण गरिने सुवेदीको भनाइ छ। सीमित क्षेत्रमा सीमित वनस्पति मात्रै हुर्काइन्छ। यसको कारण अन्य वनस्पतिले मुख्य वनस्पतिलाई हुर्कन र फैलन वाधाव्यवधान हुँदैन, सुवेदी भन्छन्। वैज्ञानिक वन व्यवस्थापन लागू हुने प्राकृतिक वनमा स्वरूप बिगार्न पाइँदैन। फाइदा नदिने प्रजातिका रूखलाई मात्र कटान गरेर बिक्री गरिन्छ। यसरी हेर्दा सालका रूखलाई ८० वर्ष नाघेपछि मात्रै कटान गर्न पाइन्छ। डिभिजन वन कार्यालय कपिलवस्तुका प्रमुख ईश्वरी पौडेलले वैज्ञानिक वन व्यवस्थापनको अवधारणा लागू हुनुअघि बूढा र वृद्धिदर कम भएका धेरै रूख हुँदा पुनरुत्पादनमा समेत असर परेको थियो। तर यतिखेर यो समस्या हटेको छ। उनले काठ चोरी घटेको अनुभव सुनाए। कुनै पनि वन व्यवस्थापन दिगो हुनलाई उपयुक्त वन संवद्र्धन प्रणालीको विकास हुनुपर्ने भनाइ उनको छ। सरकारले आर्थिक ०६७६८ मा साझेदारी वनको अवधारणा सुरु गर्दा सामुदायिक वनका उपभोक्ता र कतिपय वातावरण अधिकारवादीले रूख फडानी गरेर उजाड पार्ने नीति भन्दै आरोपसमेत लगाएका थिए। समुदायले संरक्षण गरेको वनमा सरकारी हस्तक्षेप बढाउने र सामुदायिक वनबाट काठ काट्ने षड्यन्त्र भन्दै ब्लेम समेत खेप्नुपरेको थियो। तर एक दशकपछि फर्केर हेर्दा अर्बौंको राजस्व र लाखौंको संख्यामा रोजगार दिएर साझेदारी वनले छलांग मारेको छ। वनमा सामूहिक अपनत्व भावका कारण जैविक विविधता संरक्षण, आगलागी र वन अतिक्रमण नियन्त्रण गर्नसमेत सजिलो भएको छ। अझै सबैभन्दा महत्वपूर्ण उपलब्धि गरिबी न्यूनीकरणमा मद्दत पुगेको छ।"
कांग्रेसको भविष्य र संरचना,"चौधौं महाधिवेशनबाट पनि कांग्रेसले नयाँ र सक्षम नेतृत्व पाएन भने नेतृत्व लिन आतुर युवा पुस्ता १० वर्षपछि धकेलिनेछ। रामराज शर्मासौगात गौतम प्रमुख प्रतिपक्षी दल नेपाली कांग्रेसले आउँदो फागुनमा पार्टीको चौधौं महाधिवेशन गर्ने निर्णय गरेको छ। तैपनि कोरोना, फेरि पार्टी कब्जा गर्ने नेतृत्वको सोच र सत्ताधारी दलभित्रको उथलपुथलका कारण समयमै होला भन्नेमा अझै आशंका छ। वेटिङ इन गभरमेन्ट भनिने प्रमुख प्रतिपक्षले आवधिक चुनावलाई लक्ष्यित गरेर आफ्नो नेतृत्व, एजेन्डा र संगठन निर्माणका काम सोहीअनुरूप गर्नुपर्ने हो तर कांग्रेस यी तिनै विषयमा चुकेको छ। कोरोना कहरले विश्वभरि नै लोकतन्त्रमाथि प्रहार गर्ने निश्चित जस्तो छ असफल नेतृत्वलाई आफ्नो शासन लम्ब्याउने कोरोना बहानाले। यो बहाना प्रतिपक्षी दलका नेतालाई पनि लागू हुने देखिएको छ। ओली सरकारले ठोस परिणाममा होइन गफमा जनतालाई झुलाइरहेको छ। कोरोना संकट नियन्त्रण गर्न कुनै प्रभावकारी कदम चाल्न सकेको छैन। बरु भ्रष्टाचार गर्ने मौकाका रूपमा प्रयोग गरेको, दसबर्से माओवादी युद्धमा समेत तहसनहस नभएको अर्थतन्त्र केही महिनामै ध्वस्त पारेको, भ्रष्टाचारले आकाश छुने अवस्थामा पुग्दै सुशासनको धज्जी उडाइरहेको, वैदेशिक नीति खल्बलाएको र लोकतन्त्रका मर्ममा प्रहार गरिरहेको अवस्थामा पनि प्रमुख प्रतिपक्षका रूपमा कांग्रेसले आफ्नो प्रभावशाली उपस्थिति देखाउन सकिरहेको छैन। बरु स्वतन्त्र युवा, केही सञ्चारमाध्यम र सामाजिक सञ्जालमार्फत सर्वसाधारणले सरकारलाई झक्झकाउने काम गरिरहेका छन् र सरकार उनीहरूसँग तर्सिएको छ। चुकेको प्रतिपक्ष चुनावपछि नेकपाको सरकार निर्माण हुनेबित्तिकै गरिएका राजनीतिक विश्लेषणमा कांग्रेस र यसका नेताकार्यकर्ताका मनोबल गिर्ने र कांग्रेसको राजनीतिक सक्रियता घटेर जाने अनुमान गरिएको थियो। त्यसका कारणमध्ये लगभग दुईतिहाइको केन्द्र सरकार, प्रदेश दुईबाहेक अन्यमा नेकपाकै प्रदेश सरकार र स्थानीय तहमा उनीहरूकै वर्चस्व। हुन पनि नेपाली राजनीतिको विशेषता नै स्रोतको पहुँचभन्दा टाढा हुनेलाई सक्रिय राजनीति गर्न गाह्रो छ। यस्तो अवस्थामा नेकपाले व्यापक विकासका कार्यक्रम ल्याउने छ, छिमेकी देशहरूसँगको सम्बन्धमा व्यापक सुधार गर्दै चिनियाँ सहयोगको ठूलो मात्रा भित्रिने छ, भ्रष्टाचार निर्मूल हुनेछ, देशमा राजनीतिक स्थिरताको सुरुवात हुनेछ र समृद्धिको मार्गमा देशलाई नेकपाले डोर्याउने छ भन्ने अनुमान थियो। तर तीन वर्ष पुग्दै गर्दा यी सबै अनुमान गलत साबित भइसकेको छ। नेकपाले देशलाई समृद्धिको मार्गमा होइन, भ्रष्टाचारको दलदलमा फसाउने रहेछ भन्ने जनताले बुझिसके। यसरी तीनै तहका सरकार निकम्मा भएकाले कांग्रेसको मनोबल त खासै गिरेन, तर सत्तापक्षका गलत क्रियाकलापको पर्दाफास गर्दै आफूले राजनीतिक फाइदा पनि लिन सकेन। कांग्रेस यथास्थितिमै गुटगत राजनीतिमा रमाइरह्यो। नेकपाले ध्यान भड्काउन अनेक सामग्री दिँदै गयो भने कांग्रेस त्यसकै वरपर दौडिरह्यो। त्यसको उदाहरण हो हालै नेकपाभित्रको किचलोमा कांग्रेसको चासो। संसद् डेढ महिनादेखि बन्द छ भनिन्छ। संसद् प्रतिपक्षको हो तर यसलाई सुचारु गराउन कांग्रेसले ठोस पहल पनि गरेको छैन। गणितीय हिसाबले कमजोर कांग्रेस, संसद्मा कार्यसम्पादन र जनताको मुद्दा बोक्ने विषयमा उदासीन देखिएको छ। कांग्रेसले आफ्नो संसदीय दललाई पनि दलभित्रको गुटसँग जोड्यो र समग्रमा संसद्मा असफल हुन पुग्यो। नेपाली कांग्रेसको मूल नेतृत्व मूलतः राष्ट्रिय महत्वका विषयहरूमा हतार वा अनावश्यक प्रतिक्रिया दिने अनि व्यापक विरोध आएपछि बोली फेर्ने, सर्वदलीय बैठक र संसद्मा आफ्नो प्रस्ट अडान राख्नै नसक्ने, सरकारका गलत क्रियाकलापलाई न भण्डाफोर गर्न सक्ने न चुनौती दिन सक्ने, लोकतन्त्रको दूत भनेर चिच्याउने तर पार्टीभित्र लोकतन्त्रको अभ्यास गर्न नदिने। हालै लगानी बोर्डको सीईओको विवादास्पद नियुक्तिमा कांग्रेस शान्त भएर मौन समर्थन गर्दै बसेको छ। अझै आउने पुस्ताको स्थान कसरी बनाउने ? युवालाई कसरी आकर्षित गर्ने भनेर सायदै कसैले सोचेका होलान्। समग्रमा देशले जति घाटा भ्रष्ट सरकार हुँदा भोगेको छ, त्यति नै घाटा सुस्त प्रतिपक्ष हुँदा भोगेको छ। कांग्रेसले आफ्नो महाधिवेशनअघि पाएको अवसर भनेको प्रतिपक्षी दलको हैसियतमा गरिने कार्य थिए, तर उसको उदासीन प्रदर्शनले कार्यकर्तालाई निराश त बनायो नै; आम जनमानसमा सत्ताको अघोषित साझेदार पनि बनायो। राजनीतिमा सक्रिय पुस्ता कांग्रेसको राजनीति र मतदातामा मुख्यगरी तीन पुस्ताको सहभागिता छ। पहिलो पुस्ता जसले बहुदलीय प्रजातन्त्रका लागि पञ्चायतसँग संघर्ष गरे। यो पुस्ताले २०४६ यता नेपाली राजनीतिमा हालीमुहाली गरिरहेका छन्। त्यही पुस्ताले पटकपटक सरकार चलायो र प्रतिपक्ष पनि बन्यो। देउवा र पौडेल यो समूहको नेतृत्व गर्छन्। कांग्रेसले आफ्नो संरचना सुधार्ने, पार्टी कसरी बलियो बनाउने, संसदीय दललाई कसरी सुदृढ बनाउँदै लैजाने, भ्रातृ संगठनहरूलाई कसरी चलायमान बनाउने र केन्द्रीय नेतृत्वका लागि ग्य्राजुएसन मोडेल अपनाउने विषयमा चौधौं महाधिवेशनअघि नै बहस गर्न जरुरी भइसकेको छ। दोस्रो पुस्ता जो बहुदल आएपछि राजनीतिमा छिर्यो र अघिल्लो पुस्तासँग राजनीति सिक्दै आफ्नो पहुँच बढाउन प्रयासरत छ। यो पुस्ताले मुख्य दलहरूको केन्द्रीय नेतृत्वमा अझै हस्तक्षेप गर्न सकेको छैन। उमेरमा प्रौढ काटिसके पनि दोस्रो पुस्ता भनेर बसेका छन्। यो पुस्ताले माओवादी युद्धको प्रत्यक्ष अनुभव मात्र गरेन, राजा ज्ञानेन्द्रको प्रत्यक्ष शासन भोग्दै राजनीतिमा आफ्नो स्थान खोज्न संघर्षरत रहिरह्यो। तेस्रो पुस्ता हो, गणतन्त्र घोषणापछिको युवा पुस्ता। यो पुस्ताले गणतन्त्र आएपछि राजनीति बुझ्ने मौका पायो, जसले पञ्चायती शासनको क्रूरता सुन्नपढ्न पायो र पछिल्ला वर्षहरूमा बहुदलपछिको लथालिंग राजनीति देख्न भने पायो। चौथो पुस्ताको जो मूलधार राजनीतिमा बामे सर्दैछन्, हुनलाई अहिलेको पुस्ता यही हो तर प्रतिनिधित्व गर्ने ठाउँमा यिनको पहुँच छैन। उमेरले ४० काटेका केन्द्रीय सदस्य नहुनुले पनि नेतृत्वमा यो पुस्ताको दाबी हुन दशक बढी लाग्नेछ। कांग्रेसले अबको महाधिवेशनमा यी चार वा तीनवटै पुस्ता समेटेर नेतृत्व चयन र उपयुक्त जिम्मेवारी दिन सकेन भने पार्टीको अवस्था झनै नाजुक हुने पक्का छ। कांग्रेसको मतदाता भड्किने सम्भावना प्रबल छ। नयाँ क्रियाशील सदस्यता बाँड्नेबारे ठोस रणनीति नबनाए नयाँ पुस्ता फेरि पनि कांग्रेसको नेतृत्व चुन्ने प्रक्रियाबाट टाढा हुन सक्छ। कांग्रेस केन्द्रीय सदस्य गुरुराज घिमिरेले भन्दै आएको नेतृत्व हस्तान्तरण र पुस्तान्तरणको कुरा महत्वपूर्ण छ। तर यतिखेर अघिल्लो दुई पुस्ता विश्राम नगर्ने सोचमा र नयाँ पुस्ता हस्तक्षेप गर्न नसक्ने अवस्थमा भएकाले सबै पुस्ताको मिश्रण नै कांग्रेसका लागि उपयुक्त देखिन्छ। अब आउने दिनमा कांग्रेसको मुख्य नेतृत्व यी सबै पुस्ताको प्रतिनिधित्व हुने गरी छनोट गर्ने र पार्टी सञ्चालनका आधारभूत कडी जस्तै एजेन्डा र संगठन निर्माणमा आमूल परिवर्तन नगर्ने हो भने उग्र वामपन्थ र उग्र दक्षिणपन्थीलाई अफ द ट्र्याक हुनबाट आजसम्म रोक्न सफल भएको कांग्रेसको उक्त क्षमता क्षय हुनेछ र देश र लोकतन्त्रले ठूलो क्षति बेहोर्नुपर्ने अवस्था आउने छ। कांग्रेसको बलियो हुने पथमा लागेन भने देशको राजनीति उग्र राष्ट्रवादले डोर्याउने निश्चित छ। बहसमा कांग्रेसको संरचना कांग्रेसले संरचनागत सुधारमा कहिल्यै ध्यान दिएको छैन। त्यसैले आसन्न महाधिवेशनको एक मुद्दा हुन सक्छ, संरचनाको सुधार। सोझो हिसाबमा सभापतिको मनमर्जी चल्ने सदस्यता वितरणले कांग्रेस विचारकेन्द्रितभन्दा पनि व्यक्तिकेन्द्रित राजनीतिमा रमाएको छ। अब कांग्रेसलाई नयाँ जीवन दिने हो भने यसको जडमै सुधार गर्नुको विकल्प छैन। महाधिवेशनको मुखमा समिति भर्दै अवैधानिक सदस्यता वितरणको खेलमा रमाउँदै छ कांग्रेस। पहिले कोइरालाले गरे अहिले देउवा गर्दैछन्, आखिर कहिलेसम्म नेताले आफैं सदस्य किन्दै आफू कुर्सीमा बस्ने ? अबको महाधिवेशनमा यस्तो नेतृत्वको उदय हुनुपर्छ, जसले कांग्रेसको संगठन विकास गलत प्रमाणित गरिदिएर विकल्प पनि दिन सकोस्। नयाँ राजनीतिक संगठन खोलेर विकल्प खोज्ने बाटोले नेपालको राजनीतिलाई उथलपुथल गर्ने सम्भावना निकै न्यून छ। त्यसैले कांग्रेस सुध्रिनुको विकल्प छैन। कांग्रेसमै पनि तेस्रो पुस्तालाई प्रतिनिधित्व गर्नेहरू अघिल्लो पुस्ता प्रतिनिधित्व गर्नेको नेतृत्वको वकालत गर्दैछन्। विचारको गुट कम व्यक्तिको गुटमा सामेल छन्। अहिलेसम्म कुनै पनि तहका नेताले संरचनागत सुधारको वकालत गरेका छैनन्, त्यसैले कांग्रेस संगठन विकास गर्ने कुरामा सधैं अभागी रह्यो। त्यसैले पनि कांग्रेसको अबको संरचनामा सबै पुस्ता समेटिने गरी निर्माण गर्नुपर्ने छ। साथै अबको महाधिवेशनबाट फेरि यही नेतृत्व दोहोरियो भने अर्को चुनावमा कस्तो एजेन्डा लिएर जाने भन्ने कुराको पनि व्यापक बहस हुन जरुरी छ। गुटमा बाँडिएको कांग्रेसले शेरबहादुर देउवालाई झनै बलियो बनाउँदै छन्। नेतृत्व अवकाश लिने पक्षमा नभएकाले विकल्प खोज्ने हो भने सामूहिक हस्तक्षेप गर्न आवश्यक छ। गगन थापा, विश्वप्रकाश शर्मा, धनराज गुरुङ, गुरुराज घिमिरे, चन्द्र भण्डारी, प्रदीप पौडेल, विश्वप्रकाश शर्मा जो आशा गरिएका समूह हुन्। उनीहरू सबै एकै ठाउँ उभिएर नयाँ नेतृत्व दिने सम्भावना देखिएको छैन। यो पुस्ताका नेता अघिल्लो पुस्ताको नेतृत्वहरूको सारथि बन्ने पक्का छ। त्यसैले कांग्रेसमा संस्थापनइतरका नेताहरूले देउवा असफल भन्नुभन्दा पनि नयाँ सक्षम नेतृत्व ल्याउन बहस र मन्थन गर्न जरुरी छ। त्यसैले सम्पूर्ण कांग्रेस कार्यकर्ताले अबको महाधिवेशनबाट पार्टीलाई जीवन प्रदान गर्न सक्ने, जनताप्रति उत्तरदायी एजेन्डा ल्याउन सक्ने र संगठन व्यापक रूपमा विस्तार गर्न सक्ने नेतृत्व छान्नैपर्छ। अहिलेको नेतृत्व धेरै कोणबाट असफल भइसकेको छ। यो निचोडलाई आत्मसात गर्न सके मात्र आसन्न महाधिवेशनमा नयाँ र सक्षम नेतृत्वले ठाउँ पाउने छ नत्र भने अहिलेको पुस्ता नेतृत्व लिने अर्को १० वर्ष पछाडि धकलिने छ। विचारमा चुक्दै गएको पार्टीलाई विचारमा एकताबद्ध गर्न सक्ने, मास बेस पार्टी भनेर संगठनलाई उपेक्षित नगर्ने, परम्परागत कांग्रेसी पारा (घमण्ड) त्याग्ने, नेतृत्व हस्तान्तरणमा उदार हुने र कार्यकर्तामैत्री र उदार विधान बनाउन खोज्ने, समावेशी सहभागितामा विश्वास गर्नेजस्ता विषयले कांग्रेसको संरचनालाई प्रभाव पार्नुपर्ने छ। कांग्रेसको मूलमन्त्र उदारवाद हो। त्यसैले यसको संरचनामा पहुँच र विकासका लागि उदारवादी सिद्धान्त आत्मसात गर्न जरुरी छ। समय आइसकेको छ। कांग्रेसले आफ्नो संरचना सुधार्ने, पार्टी कसरी बलियो बनाउने, संसदीय दललाई कसरी सुदृढ बनाउँदै लैजाने, भ्रातृ संगठनहरूलाई कसरी चलायमान बनाउने र ग्य्राजुएसन मोडेलमा केन्द्रीय नेतृत्वमा ल्याउने विषयमा बहस गर्न जरुरी भइसकेको छ। आसन्न महाधिवेशनले यी मुद्दा सम्बोधन गर्नुपर्छ। (क्रमशः बाँकी अर्को साता)"
कोरोना संकटमै तेक्वान्दो प्रशिक्षण (फोटो फिचर),काठमाडौं : कोरोना संकटकै बीच तेक्वान्दोको प्रशिक्षण सुरु भएको छ । सरकारले कोरोना महामारीको समयमा प्रशिक्षण नगर्नु भने पनि विभिन्न स्थानमा प्रशिक्षण कार्यक्रम भइराखेका छन् । संस्थागत रुपमा भन्दा पनि समूहगत ढंगले प्रशिक्षण सुरु भएका हुन् । काठमाडौंको लैनचौरस्थित फुटबल मैदानमा पुगेर अन्नपूर्णकी फोटो पत्रकार सुनिता डंगोलले कैद गरेका तस्बिर :
सीपीएल खेल्न गएका सन्दीपको कोरोना रिपोर्ट नेगेटिभ,काठमाडौं : क्यारेबियन प्रिमियर लिग (सिपिएल) खेल्नका लागि ट्रिनिडाड एण्ड टोबागो गएका नेपाली क्रिकेट खेलाडी सन्दिप लामिछानेको कोरोना भाइरसको पहिलो परीक्षणको नतिजा नेगेटिभ आएको छ। सिपिएलका लागि टोबागो पुगेका सन्दिपको पिसिआर गरिएको थियो। उनको कोरोना परीक्षणको नतिजा नेगेटिभ आएको सन्दिपका व्यवस्थापक रमन शिवाकोटीले जानकारी दिए। सिपिएल खेल्न गत साता टोबागो पुगेका सन्दिप हाल १४ दिनको क्वारेन्टिनमा बसेका छन्। सन्दीपसहित प्रतियोगिताका सबै खेलाडीलाई होटलमा क्वारेन्टिनका रुपमा राखिएको छ। प्रतियोगिता खेल्ने सबैको कोरोना परीक्षण अनिवार्य गराउनुपर्ने नियम भएकाले सन्दिपको पनि परीक्षण गरिएको हो। सिपिएल आगामी भदौ २ गतेदेखि शुरु हुनेछ। त्यसअघि पुनःसन्दिपको कोरोना परीक्षण गरिने शिवाकोटीले बताए। सिपिएल खेल्न सन्दिप कोरियन एयरको चार्टर्ड जहाजमार्फत गत साता दक्षिण कोरिया र त्यहाँबाट अमेरिका हुँदै टोबागो पुगेका हुन्। नेपालबाट टोबागो जानुअघि पनि उहाँले पिसिआर परीक्षण गराउनुभएको थियो। त्यो बेला पनि नतिजा नेगेटिभ नै आएको थियो। सन्दिपलाई यसपटक सिपिएलका लागि ९० हजार अमेरिकी डलरमा जमैका तल्लावाहजले अनुबन्ध गरेको छ। उनले तेस्रोपटक सिपिएल खेल्दै छन्। यसअघि उनले सन् २०१८ र सन् २०१९ मा सिपिएल खेलेका थिए। यस वर्षको सिपिएलका लागि १९ वर्षीय सन्दीपसँगै २३ देशका ५३७ खेलाडीले नाम दर्ता गराएका थिए।
युनाइटेड क्वार्टरफाइनलमा,लन्डन : इङ्लिस क्लब म्यानचेस्टर युनाइटेड र इटालियन क्लब इन्टर मिलान युरोपा लिग फुटबलको क्वार्टरफाइनलमा प्रवेश गरेका छन्। घरेलु मैदानमा बुधबार राति भएको खेलमा युनाइटेडले अस्ट्रियन क्लब लास्कलाई २१ गोलले हरायो। युनाइटेड समग्रमा ७१ गोलले विजयी भयो। यसैगरी अर्को खेलमा इन्टरले स्पेनिस क्लब गेटाफेलाई २० गोलले स्तब्ध बनायो। यसअघिको पहिलो लेगमा गोलरहित बराबरीमा रोकिएको इन्टरले बुधबार राति घरेलु मैदानमा सानदार प्रदर्शन गरेको थियो। म्यानचेस्टर युनाइटेडको जितमा जेसे लिङगार्ड र एन्थोनी मार्सियलले एकएक गोल गरे। लास्कका लागि फिलिप वेइसिंगरले गोल गरेका थिए। पुनरागमन जित निकालेको सिटीका लागि लिङगार्डले ५७औं मिनेटमा गोल गरेका थिए। मार्सियलले ८८औं मिनेटमा गोल गर्दै युनाइटेडको जित पक्का बनाए। यसअघि फिलिपले ५५औं मिनेटमा सुरुआती गोल गरे पनि टोलीको हार टार्न सकेनन्। क्वार्टरफाइनलमा युनाइटेडले डेनमार्कको क्लब एफसी कोपेनहेगनसँग प्रतिस्पर्धा गर्नेछ। बुधबार राति नै भएको खेलमा कोपेनहेगनले टर्कीको इस्तानबुल बसाकसेहिरलाई ३० गोलले हराएर क्वार्टरफाइनलमा स्थान बनाएको थियो। यसैगरी घरेलु मैदानमा इन्टरलाई जिताउन बेल्जियन स्टार रोेमेलु लुकाकुले ३३औं र क्रिस्टियन इरिक्सनले ८३औं मिनेटमा गोल गरेका थिए। क्वार्टरफाइनलमा इन्टरले रेन्जर्स र बायर लिभरकुसनबीचको विजेतासँग प्रतिस्पर्धा गर्नेछ। अर्को खेलमा युक्रेनको साख्तर डोनेक्सले जर्मन क्लब उल्फ्सवर्गलाई ३० गोलले हराउँदै क्वार्टरफाइनलमा प्रवेश गरेको छ। साख्तर समग्रमा ५१ गोलले विजयी भयो।
बीसीसीआई र भिभोले गरे २०२० को आईपीएल प्रायोजन स्थगित,"नयाँ दिल्ली : भारतीय क्रिकेट कन्ट्रोल बोर्ड (बीसीसीआई) ले चिनियाँ मोबाइल कम्पनी भिभोले गर्ने भनिएको यस सिजनको आईपीएल प्रायोजन रोकेको छ। बिहीबार बीसीसीआई र भिभोले प्रायोजन रोक्ने सम्झौता गरेका हुन्। यसबारे बीसीसीआईले विज्ञप्ति मार्फत् जानकारी दिएको छ। बीसीसीआई र भिभो मोबाइलको समझदारीमा २०२० को इन्डियन प्रिमियर लिगका लागि भएको साझेदारी रोक्ने निर्णय गरेका छौँ, विज्ञप्तिमा भनिएको छ। भिभोले सन् २०१८ मा ५ वर्षका लागि टाइटल स्पोन्सर सम्झौता गरेको थियो। यसअघि युएईमा हुने यसपटकको १३औं संस्करणको आईपीएलको टाइटल स्पोन्सर भिभोले नै गर्ने निर्णय आईपीएल गभिर्निङ परिषद्ले गरेको थियो। आइतबार सो निर्णय गर्दै सेप्टेम्बर १९ देखि नोभेम्बर १० सम्म युइएईका तीन स्थानमा खेल हुने तय भएको थियो। यससँगै नयाँ टाइटल स्पोन्सरको लागि बीसीसीआईले आह्वान गर्नेछ। हालै चीन र भारतबीच सीमा विवादका कारण भारतमा एन्टी चाइना सेन्टिमेन्ट भएकाले प्रायोजन रोकिएको हो। विशेषगरी गलवान भ्यालीमा दुई देशका सेनाबीच भएको झडपमा २० भारतीय सैनिक मारिएपछि भारतीयमा यस्तो सेन्टिमेन्ट आएको हो।"
